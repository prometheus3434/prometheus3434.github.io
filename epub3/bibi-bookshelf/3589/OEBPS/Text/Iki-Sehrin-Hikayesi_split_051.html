<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Iki-Sehrin-Hikayesi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_46">XII<br class="chapter" />
  Karanlık</h2>

  <p class="normal1">Nereye gideceğine tam karar veremeyen Sydney Carton bir süre sokakta durakladı. Düşünceli bir yüz ifadesiyle, “Saat dokuzda Tellson Bankası’nın binasında,” diye tekrarladı kendi kendine. “Acaba o zamana kadar ortalıkta görünmesem daha mı iyi olur? Sanırım hayır. Bu insanların burada benim gibi birinin olduğunu öğrenmeleri en iyisi; akıllıca bir tedbir ve yerinde bir hazırlık olabilir bu. Ama dikkatli olmalısın! Dikkatli, dikkatli! Biraz düşüneyim!”</p>

  <p class="normal1">Bir hedefe doğru yönelmeye başlamış adımlarını kontrol altına alarak, çoktan kararmış sokaklarda bir ya da iki kez tur attı ve bu sırada düşüncesinin muhtemel sonuçlarını kafasında iyice tarttı. İlk düşüncesinin doğru olduğunu düşündü. Sonunda kararını vermişti: “Evet en iyisi bu; o insanlar burada benim gibi bir adamın varlığından haberdar olmalı,” dedi kendi kendine. Sonra Saint Antoine’a yöneldi.</p>

  <p class="normal1">Defarge, kendisini Saint Antoine varoşlarında bir yerde şarap dükkânı işleten biri olarak tanıtmıştı. Şehri iyi bilen biri için, birine sormadan onun evini bulmak zor değildi. Carton, evin yerini belirledikten sonra dar sokaklardan tekrar geçti; bir lokantada akşam yemeği yedi ve ardından derin bir uykuya daldı. Yıllardan beri ilk defa sert içki içmiyordu. Dün geceden bu yana hafif bir şarap dışında bir şey içmemiş ve dün gece de brendiyi artık içkiyle bir alıp vereceği kalmamış bir adam gibi, yavaşça Bay Lorry’nin şöminesinin dibine boşaltmıştı.</p>

  <p class="normal1">Dinlenmiş olarak kalkıp tekrar sokağa çıktığında saat yediyi bulmuştu. Saint Antoine’a doğru yürürken vitrininde ayna olan bir dükkânın önünde durup gevşemiş kravatını, paltosunun yakasını ve dağılmış saçlarını biraz düzeltti. Sonra doğruca Defarge’ın dükkânına gitti ve içeriye girdi.</p>

  <p class="normal1">Tesadüf ki içeride parmakları sürekli hareket eden çatlak sesli adamdan, yani Jacques Üç’ten başka müşteri yoktu. Jüri üyeleri arasında gördüğü bu adam içkisini içtiği küçük bir tezgâhın önünde karı koca Defarge’larla sohbet ediyordu. İntikam da dükkânın her zamanki müşterilerinden biriymiş gibi konuşmalara katılıyordu.</p>

  <p class="normal1">Carton ilerledi, bir sandalye çekti ve çok bozuk bir Fransızca’yla küçük bir kadeh şarap istedi. Bayan Defarge, önce şöyle bir baktı, sonra daha dikkatli baktı ve yanına yaklaşıp ne istediğini sordu.</p>

  <p class="normal1">Carton az önce söylediklerini tekrar etti.</p>

  <p class="normal1">Bayan Defarge meraklı bir edayla kara kaşlarını kaldırarak, “İngiliz misiniz?” diye sordu.</p>

  <p class="normal1">Carton tek bir Fransızca kelimeyi bile zor anlayabildiğini anlatmak ister gibi kadına bir süre baktıktan sonra aynı bozuk Fransızca aksanıyla, “Evet, bayan, evet. İngiliz’im,” diye cevap verdi.</p>

  <p class="normal1">Bayan Defarge şarabı getirmek için tezgâha döndü ve Carton çıkardığı bir Jakoben<a href="../Text/Iki-Sehrin-Hikayesi_split_055.html#footnote-127975-90" id="footnote-127975-90-backlink">[90]</a> gazetesini okumaya çalışıyormuş gibi yaparken kadının, “Yemin ederim, tıpkı Evrémonde,” dediğini duydu.</p>

  <p class="normal1">Defarge, Carton’a şarabını getirdi ve iyi akşamlar diledi.</p>

  <p class="normal1">“Nasıl?”</p>

  <p class="normal1">“İyi akşamlar.”</p>

  <p class="normal1">“O! İyi akşamlar, yurttaş,” dedi bardağı doldurulurken. “İyi bir şarapmış. Cumhuriyete içiyorum.”</p>

  <p class="normal1">Defarge tezgâha döndü ve karısına, “Evet, biraz benziyor,” dedi. Kadın sert bir sesle, “Bence çok benziyor,” diye karşılık verdi.</p>

  <p class="normal1">Jacques Üç ise ortalığı yatıştırmak için, “Bakın, hiç aklınızdan çıkmıyor, bayan,” diye araya girdi. Neşeli bir doğası olan İntikam da bir kahkaha atıp ardından ekledi: “Evet, hayatım! Onu yarın bir defa daha görebilmeyi dört gözle bekliyorsun, öyle ya!”</p>

  <p class="normal1">Carton gazeteye dalmış, dikkatli bir yüz ifadesiyle işaret parmağını bütün satırlar üzerinde gezdirerek kelime kelime, ağır ağır okuyan biri görünümündeydi. Diğerleri ise kolları tezgâha dayalı, birbirlerine sokulmuş bir halde alçak sesle konuşuyorlardı. Carton’ın, gazetesi üzerine yoğunlaşmış olan dikkatini dağıtmadan bir süre ona baktıktan sonra konuşmalarına kaldıkları yerden devam ettiler.</p>

  <p class="normal1">“Bayan Defarge’ın söylediği doğru. Neden duralım? Büyük bir güç var bu işin içinde. Neden duralım ki?” dedi Jacques Üç.</p>

  <p class="normal1">“Doğru, doğru, ama bir yerde durulması lazım. Ve sorun şu: nerede?” diye sordu Defarge.</p>

  <p class="normal1">“Hepsinin kökü kazındığında,” diye cevapladı Bayan Defarge.</p>

  <p class="normal1">“Harika!” diye atıldı çatlak sesiyle Jacques Üç. İntikam da aynı şekilde bu fikri heyecanla onaylamıştı.</p>

  <p class="normal1">“Hepsini öldürmek iyi fikir, karıcığım,” dedi Defarge biraz kaygılı bir ifadeyle. “Buna bir diyeceğim yok. Ama doktor çok fazla acı çekti; onu bugün gördün, mektup okunurkenki yüz ifadesini kendin gördün.”</p>

  <p class="normal1">“Gördüm!” dedi Bayan Defarge nefret ve öfke içinde: “Evet yüzüne dikkat ettim. Ama, bununla birlikte bu yüzün hiç de gerçek bir cumhuriyet dostunun yüzü olmadığını da gördüm. Bırakalım da yüzüyle kendi ilgilensin!”</p>

  <p class="normal1">“Kızının ne kadar üzüldüğünü de görmüşsündür, karıcığım; ki bu doktor için de korkunç bir acıdır.”</p>

  <p class="normal1">“Onu da gördüm,” dedi kadın. “Evet, kızını da gördüm, hem de birkaç defa. Bugün ve daha önce. Onu mahkemedeyken de sokakta hapishanenin yanı başındayken de inceledim. Bırak da sadece parmağımı kaldırayım!”</p>

  <p class="normal1">Kadın parmağını kaldırmış gibiydi (Carton gözlerini gazeteden hiç ayırmıyordu) ve bir baltanın düşüşü gibi tezgâhın üzerine pat diye indirivermişti parmağını.</p>

  <p class="normal1">“Harika bir yurttaş!” diye çatlak sesiyle atıldı jüri üyesi olan.</p>

  <p class="normal1">“O bir melek!” diyerek kadına sarıldı İntikam.</p>

  <p class="normal1">Kadın kocasına dönüp acımasızca, “Sana gelince,” diye hırsını alamamış, yatıştırılması güç bir tavırla devam etti: “Eğer adamın hayatı sana bağlı olsaydı –ne mutlu ki değil– şimdi bile gidip onu kurtarabilirdin.”</p>

  <p class="normal1">“Hayır!” diye itiraz etti Defarge. “Şu bardağı yerinden kaldırmakla bunu gerçekleştirebilecek olsaydım bile, yine de bunu yapamazdım! Ama bu meseleyi burada bırakırdım. Burada duralım, diyorum.”</p>

  <p class="normal1">“Öyleyse beni iyi dinle, Jacques. Sen de sevgili İntikamcık. İkiniz de iyi dinleyin,” dedi Bayan Defarge öfkeyle. “Despotlukları ve ettikleri eziyetler yüzünden bu aileyi uzun zaman önce kayıtlarıma almış, yok olmaya mahkûm etmiştim. İsterseniz kocama sorun.”</p>

  <p class="normal1">“Doğru,” diye cevap verdi Bay Defarge daha soru sorulmadan.</p>

  <p class="normal1">“Bastille’in düştüğü o büyük günlerin başlangıcında bugün okunan o mektubu kocam bulup eve getirmişti ve gece yarısından sonra burası temizlenip kapanınca birlikte, tam şurda, şu lambanın ışığında onu okumuştuk. İsterseniz kendisine sorun.”</p>

  <p class="normal1">“Doğru,” diye onayladı Defarge.</p>

  <p class="normal1">“O gece mektup okunup lambanın ışığı sönmeye yüz tuttuğu ve gün ışığı artık panjurların ve demir parmaklıkların arasından sızmaya başladığı saatlerde kocama ‘Şimdi seninle bir sırrımı paylaşacağım,’ dedim. İsterseniz ona sorun.”</p>

  <p class="normal1">“Doğru,” dedi Defarge.</p>

  <p class="normal1">“Ona sırrımı söyledim. Şimdi iki elimle şu bağrıma nasıl vurduysam o zaman da öyle vurdum ve ona dedim ki: ‘Ben sahildeki balıkçılar arasında büyüdüm Defarge ve Bastille’de bulduğun mektupta bahsedilen Evrémonde kardeşlerin eziyet ettiği köylü ailesi benim ailemdi. Aldığı o ölümcül yarayla yerde uzanmış yatan delikanlının kız kardeşi benim kız kardeşimdi, o koca benim kız kardeşimin kocası ve o doğmamış çocuk onların çocuğu, o delikanlı benim erkek kardeşim, baba benim babam, yani bütün o ölenler benim ölmüşlerim ve onlardan bana kalan şey de bunların hesabını sormaktır!’ İsterseniz sorun.“</p>

  <p class="normal1">Defarge bir defa daha, “Doğru,” diye onu onayladı.</p>

  <p class="normal1">“O zaman, ateş ve rüzgâra durmaları gerektiği yeri söyle; ama bana asla.”</p>

  <p class="normal1">Dinleyicilerinin her ikisi de onun öfkesinin bu ölümcül niteliğinden büyük bir haz alıyor, bundan dolayı onu takdir ediyorlardı. Carton onu görmeden de o an nasıl bembeyaz kesildiğini anlayabiliyordu. Defarge ise zayıf bir muhalefet olarak, Marki’nin merhametli karısının hatırına birkaç kelime etti; ama karısı son söylediklerini tekrar edip onu susturdu:</p>

  <p class="normal1">“Ateş ve rüzgâra durmaları gerektiği yeri söyle; bana değil!”</p>

  <p class="normal1">İçeriye birkaç müşteri girdi ve konuşmayı kesip dağıldılar. İngiliz müşteri parasını ödedi ve ödediği paranın üstünü şaşkın şaşkın saydıktan sonra, bir yabancı gibi Ulusal Saray’ın yerini sordu. Bayan Defarge onu kapıya kadar götürdü ve koluna girip yolu gösterdi. İngiliz müşteri de o sırada, ‘o kolu kavradığı gibi kaldırıp altına derin bir bıçak darbesi indirmek ne iyi olurdu’ diye aklından geçirmiyor değildi.</p>

  <p class="normal1">Ama Carton, yoluna gitti ve az sonra da hapishanenin duvarlarının gölgesi altında kaybolmuştu. Sözleştikleri saatte, yeniden Bay Lorry’nin yanında olmak için oradan ayrıldı. Bay Lorry’nin yanına vardığında onu endişe içinde aşağı yukarı gezinip dururken buldu. Buluşma anına kadar Lucie’nin yanında bulunduğunu ve onu kararlaştırdıkları gibi kendisiyle buluşmak için birkaç dakikalığına yalnız bıraktığını söyledi. Doktor saat dörde doğru bankaya ait evden ayrılmış ve o zamandan bu yana da hâlâ geri dönmemişti. Lucie’nin, babasının çabalarının Charles’ı kurtarabileceğine dair az çok umudu varmış; ama bunlar da çok cılız umutlarmış. Doktor çıkalı beş saatten fazla olmuştu: Nerede olabilirdi ki?</p>

  <p class="normal1">Bay Lorry saat ona kadar bekledi; ama Doktor Manette’in hâlâ geri dönmemiş olması ve Lucie’yi de daha fazla yalnız bırakmak istememesi üzerine Lucie’nin yanına geri dönüp, gece yarısı tekrar banka binasına gelmeye karar verdi. O zamana kadar Carton, doktoru ateşin yanında tek başına bekleyecekti.</p>

  <p class="normal1">Carton bekledi, bekledi ve saat on ikiyi vurdu; ama Doktor Manette geri dönmedi. Ve Bay Lorry geldiğinde ne yeni bir haber bulabilmiş ne de yeni bir haber getirebilmişti. Doktor nerede olabilirdi?</p>

  <p class="normal1">Bu sorunun cevabını bulmaya çalışıyorlardı ve onun bu uzun süren yokluğundan ümitlenmeye başlamışlardı ki merdivende doktorun yaklaşan ayak seslerini duydular. Doktorun içeri girdiği o an hiçbir ümidin kalmadığı anlaşılmıştı.</p>

  <p class="normal1">Gerçekten birileriyle konuşmuş muydu, yoksa bunca zaman sokaklarda mı gezinmişti, bu hiç öğrenilemeyecekti. Karşılarına oturup öylece onlara baktığında, ona tek bir soru dahi sormamışlardı; çünkü yüz ifadesi her şeyi anlatıyordu.</p>

  <p class="normal1">“Onu bulamıyorum; ama bulmalıyım. Nerede?” dedi.</p>

  <p class="normal1">Üzerinde ne bir şapka ne de atkı vardı; konuşurken bir yandan da çaresiz bakışlarla dalgın dalgın ortalıkta dolanıyordu; sonra durdu, paltosunu çıkardı ve olduğu yere bıraktı.</p>

  <p class="normal1">“Tezgâhım nerede? Her yerde onu aradım ama bulamadım. Yaptığım işlere ne oldu? Zaman geçiyor, yarım bıraktığım o ayakkabıyı bitirmeliyim.”</p>

  <p class="normal1">Sydney Carton ve Bay Lorry birbirlerine baktılar; neye uğradıklarını şaşırmışlardı.</p>

  <p class="normal1">“Hadi ama! Hadi! Çalışmalıyım. Bana işimi getirin,” dedi inildeyen acı bir sesle.</p>

  <p class="normal1">Söylediklerine karşılık alamayınca saçlarını yolmaya ve yaramaz bir çocuk gibi ayaklarını yere vurmaya başladı.</p>

  <p class="normal1">“Zavallı, çaresiz bir sefile eziyet etmeyin de işimi verin! Ayakkabılar bu gece bitmezse başımıza neler geleceğini biliyor musunuz?” diye iç parçalayan bir sesle yalvarıyordu.</p>

  <p class="normal1">Kaybettik, tamamen kaybettik.</p>

  <p class="normal1">Onu ikna etmenin ya da kendine getirmeye çalışmanın imkânsız olduğu açıktı; her ikisi de sanki anlaşmışlar gibi bir omzundan tutup onu ateşin başına oturttular ve işini hemen kendisine getireceklerine söz vererek onu sakinleştirdiler. Sandalyeye çökmüş bir halde uzun uzun korlara baktı ve ağlamaya başladı. Tavan arasından çıktıktan sonra olanların hepsi bir anlık hayal ya da bir rüyaydı sanki; Bay Lorry, Doktor Manette’in, Defarge’ın onu sakladığı zamanlarda bulunduğu ruh haline geri döndüğünü görüyordu.</p>

  <p class="normal1">Karşılaştıkları bu manzara karşısında her ikisi de dehşetli üzülmüş ve etkilenmişlerdi; ama böylesi duygulara kapılmanın ne yeri ne de zamanıydı. Ve onun, artık son ümidini ve güvencesini de yitirerek yapayalnız kalmış olan kızı her ikisinden de yardım istiyordu. Yine sanki anlaşmışlar gibi birbirlerine baktılar; ikisinin de yüzünde aynı ifade vardı. İlk konuşan Carton oldu:</p>

  <p class="normal1">“Son şansımızı da yitirdik, zaten pek güçlü bir olasılık da değildi. Evet, onu kızının yanına götürmek iyi olur. Ama, çıkmadan önce bana bir dakikanızı verir misiniz? Koyacağım şartları neden koyduğumu sormayın, verdiğim sözü de yerine getireceğim; çünkü bunlar için bir nedenim var. Hem de iyi bir neden.”</p>

  <p class="normal1">“Bundan şüphem yok,” diye cevap verdi Bay Lorry. “Devam et.”</p>

  <p class="normal1">Aralarındaki sandalyede oturan adam sürekli ileri geri sallanıyor ve bir şeyler mırıldanıyordu. Geceleyin bir hasta yatağının başında nasıl konuşulursa öyle bir tonda konuşuyorlardı.</p>

  <p class="normal1">Carton, ayağına takılacak gibi duran paltoyu yerden almak için durdu. Eğilip paltoyu yerden kaldırırken, doktorun günlük işlerini yazmayı alışkanlık edindiği küçük defteri usulca içinden kayıp yere düştü. Carton defteri yerden aldı; arasında katlanmış bir kâğıt vardı. “Bu kâğıda bakmalıyız!” dedi. Bay Lorry de bu teklifi başıyla onayladı. Carton kâğıdı açtı ve “Tanrı’ya şükür!” diye haykırdı.</p>

  <p class="normal1">“Nedir o?” diye sordu Bay Lorry merakla.</p>

  <p class="normal1">“Bir saniye! İzin verin bunu yeri gelince konuşalım. Önce,” dedi ve elini paltosunun cebine sokup başka bir kâğıt çıkardı. “Bu benim şehirden çıkış iznim. Bakın: ‘Sydney Carton. İngiliz’ gördünüz mü?”</p>

  <p class="normal1">Bay Lorry kâğıdı eline alıp dikkatle inceledi.</p>

  <p class="normal1">“Bu kâğıdı benim için yarına kadar saklayın. Hatırlarsanız eğer, onu yarın görecektim. Hapishaneye bu kâğıtla beraber girmesem iyi olur.”</p>

  <p class="normal1">“Neden?”</p>

  <p class="normal1">“Bilmiyorum, ama götürmemeyi tercih ediyorum. Şimdi, şu Doktor Manette’in kâğıdını da alın. Bu da aynı şekilde onun, Lucie’nin ve çocuğunun herhangi bir zamanda sınırı geçebilmesine izin veren belge. Görüyorsunuz değil mi?”</p>

  <p class="normal1">“Evet!”</p>

  <p class="normal1">“Bu belgeyi herhangi bir tehlikeye karşılık alabileceği son tedbir olarak dün almış olmalı. Tarihi ne zaman? Neyse önemli değil, bakmakla zaman kaybetmeyin. Bunu, benim ve sizin kâğıdınızla birlikte dikkatle saklayın. Şimdi, dikkat edin! Şu saate kadar doktorun böyle bir belgeye sahip olduğundan ya da olabileceğinden şüphe duymamıştım. Bu güzel; tabii geri alınıncaya kadar. Yakın bir zamanda da geri alınabilir; çünkü böyle düşünmemi gerektiren sebepler var.”</p>

  <p class="normal1">“Tehlikede değiller, öyle değil mi?”</p>

  <p class="normal1">“Hem de büyük tehlike içindeler; Bayan Defarge onları ihbar edebilir. Bu gece onun konuşmalarına kulak misafiri oldum ve duyduklarım tehlikenin çok ciddi boyutta olduğunu gösterdi bana. Sonra zaman kaybetmeden casusun yanına gittim ve o da beni doğruladı. Dediğine göre; hapishane duvarının yanında yaşayan Defarge’ların kontrolündeki bir bıçkıcı, onun (Carton, Lucie’den adıyla hiç bahsetmiyordu) mahkûmlarla nasıl işaretleştiğini görmüş ve bunun için de tanıklık edecekmiş. Bunun çok bilinen bir aldatmaca, bir hapishane numarası olduğunu ve onun, belki çocuğunun ve hatta babasının da –çünkü çocuk da, Doktor Manette de orada onunla beraber görülmüşlerdi– hayatına mal olacağını tahmin etmek hiç de zor değil. Bu kadar ürkmüş bakmayın. Hepsini kurtaracaksınız.”</p>

  <p class="normal1">“Tanrı izin verirse yapabilirim, Carton! Ama nasıl?”</p>

  <p class="normal1">“Nasıl olacağını anlatacağım. Her şey size bağlı olacak, bunun için sizden daha iyi biri de düşünülemezdi zaten. Bu yeni ihbar kesinlikle önümüzdeki iki gün içinde yapılmayacak; belki sonraki iki üç gün içinde, en iyi ihtimalle de bir hafta sonra olabilir. Giyotinin kurbanları için yas tutmanın ve onlara acımanın cezasının ölüm olduğunu biliyorsunuz. O ve babası hiç kuşku yok ki bu suçtan dolayı yargılanacaklar ve kökleşmiş nefretinin gücü tarifi imkânsız boyutlarda olan o kadın da suçlamayı kuvvetlendirmek ve adımlarını sağlam atmak için bekleyecektir. Söylediklerimi takip edebiliyor musunuz?”</p>

  <p class="normal1">Lorry, “Bir an için gözüm karardı,” diyerek doktorun sandalyesinin arkalığına tutundu: “Ama buna rağmen sizi büyük bir dikkatle dinliyorum ve size güveniyorum.”</p>

  <p class="normal1">“Paranız var ve sizi en kısa zamanda limana ulaştırabilecek yolculuğu ayarlayabilirsiniz. İngiltere’ye dönmek için yapacağınız hazırlıklar birkaç gün içinde bitmiş olacaktır. Yarın erken saatlerde atlarınızı hazırlamış olun; böylece saat ikide yola çıkabilirsiniz.”</p>

  <p class="normal1">“Hazır olacaklar!”</p>

  <p class="normal1">Carton öylesine hararetli ve atılgan bir tavırla konuşuyordu ki, bu Bay Lorry’yi de ateşlemiş, bir delikanlı kadar çevik bir ruh haline sokmuştu.</p>

  <p class="normal1">“Siz asil bir insansınız. Sizden başkasına güvenemeyeceğimizi söylememiş miydim? Bu gece, çocuğu ve babasıyla beraber kendisini nasıl bir tehlikenin beklediğini ona söyleyin. Böyle söyleyin, çünkü o güzel başını kocasınınkinin yanına seve seve koyacaktır.” Carton bir an duraksadı ve sonra aynı şekilde devam etti. “Çocuğu ve babası için, sizinle beraber, o saatte Paris’i terk etmesinin gerekliliğini ona kabul ettirin. Bunun, kocasının son kararı olduğunu söyleyin ona. Büyük bir olasılıkla inandığından ve ümit ettiğinden daha fazla şey ifade ettiğini söyleyin. Babasının bu üzücü durum içindeyken de ona itaat edeceğini düşünüyorsunuz, öyle değil mi?”</p>

  <p class="normal1">“Bundan eminim.”</p>

  <p class="normal1">“Ben de öyle düşünüyorum. Sizin arabaya binmeniz de dahil bütün hazırlıkları burada; sakin ve seri bir şekilde avluda yapın. Geldiğimi gördüğünüz an beni de arabaya alın ve hemen hareket edin.”</p>

  <p class="normal1">“Ne olursa olsun sizi bekleyeceğim, doğru anlamış mıyım?”</p>

  <p class="normal1">“Biliyorsunuz, diğerleriyle birlikte benim belgem de sizde ve yerimi siz ayırtacaksınız. Ben yerimi aldıktan sonra hiçbir şey için beklemeyin, doğru İngiltere’ye!”</p>

  <p class="normal1">“Öyleyse.” Bay Lorry, onun heyecanlı ama sert ve sakin duran elini sıktı. “Dediğin gibi her şey tek bir yaşlı adama bağlı değil; yanımda genç ve ateşli bir adam da olacak.”</p>

  <p class="normal1">“Tanrı yardım ederse, olacak. Bana söz verin, ne olursa olsun, az önce kararlaştırdığımız şeyleri hiçbir şeyin engellemesine izin vermeyeceksiniz.”</p>

  <p class="normal1">“Hayır, vermeyeceğim.”</p>

  <p class="normal1">“Yarın şu sözleri aklınızdan çıkarmayın: İşlerde yapılacak herhangi bir değişiklik ya da herhangi bir gecikme –sebep ne olursa olsun– hiçbir hayatın kurtarılamamasına ve hepsinin kaçınılmaz bir şekilde ölümüne sebep olacaktır.”</p>

  <p class="normal1">“Unutmayacağım. Üzerime düşeni tamamıyla yapmayı umut ediyorum.”</p>

  <p class="normal1">“Ben de kendiminkini yerine getiririm, umarım. Şimdilik hoşça kalın!”</p>

  <p class="normal1">Carton bunları yüzünde ciddi bir ifadeyle tebessüm ederek söyleyip, yaşlı adamın elini dudaklarına götürdü; ama oradan hemen ayrılmadı. Önce, Bay Lorry’nin, artık sönmeye yüz tutmuş olan közlerin önündeki taş kesilmiş bedeni ayağa kaldırarak üzerine bir pelerin ve şapka giydirmesine ve bir yandan da onu, hâlâ sızlanarak arandığı tezgâhını ve işini bulmaya gittiklerine inandırmasına yardım etti. Carton doktorun diğer tarafından yürüyerek o –kendi mutsuz ve umutsuz yüreğini ona açtığı o unutulması imkânsız günlerde çok mutlu olan– acı dolu, kederli yüreğin korkunç gecenin gelmesini beklediği evin avlusuna kadar ona destek oldu. Avluya girdi; orada bir süre tek başına Lucie’nin odasından sızan ışığa baktı. Ayrılmadan önce onun için dua ederek onunla vedalaştı.</p>

  <p class="normal1"><span class="idebold">XIII</span></p>

  <p class="normal1"><span class="idebold">Elli İki</span></p>

  <p class="normal1">Conciergerie Hapishanesi’nin karanlık hücrelerinde o günün talihsizleri akıbetlerini bekliyorlardı. Bir yılın hafta sayısı kadardı sayıları. Şehrin hayat med ceziri, bugün öğleden sonra elli iki kişiyi alıp sonsuzluk denizine bırakacaktı. Hücreleri daha boşaltılmadan yerlerine yenileri gelmişti; onların kanları dün dökülenlere karışmadan önce yarın onlarınkine karışacak olan kanlar belirlenmişti bile.</p>

  <p class="normal1">İki tane yirmilik, bir tane de on iki kişilik üç gruptan oluşan elli iki kişinin adı okunmuştu. Zenginliği hayatını satın alamayacak olan yetmiş yaşındaki bir toprak sahibinden, yoksulluğunun ve önemsiz biri oluşunun kendisini kurtaramayacağı yirmi yaşındaki bir terzi kıza kadar elli iki kişi. İnsanların yaptığı ihmalkârlıklarının ve kötü yaşam şartlarının neden olduğu fiziksel hastalıkların kendine her sınıftan kurban bulması gibi, ne tarifi ne de dayanması mümkün olmayan acı ve baskılardan, vicdansızca sürdürülen kayıtsızlıklardan doğan korkunç ahlaki çöküntü de kimseyi ayırt etmeden herkese bulaşmıştı.</p>

  <p class="normal1">Mahkemeden getirildiğinden beri hücresinde yalnız olan Charles Darnay kendini olmayacak ümitlerle avutmuyordu. Mektubun okunan her bir satırında mahkûm edildiğini duymuştu. Onu kurtarabilecek nüfuza sahip birinin olmadığını, neredeyse milyonlar tarafından mahkûm edildiğini, bir iki kişinin ona yardım edemeyeceğini çok iyi anlamıştı.</p>

  <p class="normal1">Yine de, sevgili karısının hayali gözünün önünde capcanlı dururken, katlanmak zorunda olduğu şeyi kafasında kabullenmek kolay değildi. Hayata kuvvetli bağlarla bağlıydı ve bunları gevşetmek çok ama çok zordu; kendini yavaş yavaş, aşama aşama hazırlayarak bir taraftan biraz çözülse, diğer taraftan sıkıca bağlanıyordu hayata; bir elini bırakıp biraz gevşetse gene başarısız oluyor, diğer eli sıkıca kavrıyordu hayatı.</p>

  <p class="normal1">Düşünceleri bir telaş içinde birbirini kovalıyor ve kalbi de hararetle, şiddetle çarparak boyun eğmeye karşı koyuyordu. Bir an için, kadere boyun eğmeyi düşünse, o zaman kendisinden sonra yaşamaya devam etmek zorunda olan karısı ve çocuğu itiraz edecek, bunu bencilce bir şey olarak düşüneceklermiş gibi hissediyordu.</p>

  <p class="normal1">Ama bütün bunların hepsini ilk zamanlar düşünmüştü. Çok geçmeden, yüzleşmek zorunda olduğu yazgısının utanç verici bir yanı olmadığı, sayısız insanın haksız yere aynı yoldan geçtiği ve bu yolu başları dik bir şekilde her gün arşınladıkları düşüncesi ona güç vermeye başlamıştı. Sonra da bunu, sevdiklerinin ileride huzurlu olabilmesinin onun şimdi sakin ve metanetli olmasına bağlı olduğu düşüncesi izlemişti. Zihnini daha çok bu düşüncelerle meşgul edip, yavaş yavaş sakinleşerek daha huzurlu bir ruh haline kavuştu ve rahatladı.</p>

  <p class="normal1">Mahkûm olduğu gece karanlık basmadan, son yoluna doğru uzun bir yolculuğa çıkmıştı böylece. Yazmak için gerekli malzeme ve bir lamba edinmesine izin verildikten sonra oturup ışıkların söndürülmesi gereken saate kadar yazdı.</p>

  <p class="normal1">Lucie’ye, kendisinden duyduğu ana kadar babasının niçin mahkûm olduğundan haberi olmadığını, bu acının sorumluluğunun babasına ve amcasına ait olduğunu mahkemede doktorun yazdığı o kâğıtların okunduğu ana kadar bilmediğini anlatan uzun bir mektup yazdı. Gerçek ismini ondan saklayışını ise doktorun –çok anlaşılır bir nedenle– izdivaçlarını onaylaması için öne sürdüğü bir şart ve evlenecekleri günün sabahı kendisinden zorla aldığı bir söz almış olmasından kaynaklandığını zaten açıklamıştı. Lucie’den doktora bu kâğıtların varlığını unutup unutmadığını yaşlı çınar ağacının altında konuşulanları hatırlayıp hatırlamadığını sormamasını rica ediyordu. Babası sırf onların mutluluğu için geçmişte yaşadıklarını unutmaya çalışmış, haksız yere mahkûmiyetine neden olanlar hakkında yazdıklarının Bastille’le birlikte yok olduklarını düşünmüştü. Sonuç olarak babası bilerek kötü bir şey yapmamış, babasının ve amcasının yaptıklarından ötürü onu suçlamamıştı. Tam tersine onların mutluluğu için yaşadıklarını hiçe saymıştı. Bu nedenle de Lucie’den babasını teselli etmesini istiyor, ona minnet dolu sevgi ve dualarını gönderiyor, kendisini çocuklarına adamasını istiyordu. Cennette buluşacakları gün babasının acılarını dindireceklerine dair söz veriyordu.</p>

  <p class="normal1">Doktora da hemen hemen aynı tarzda bir mektup yazmış, ancak karısını ve çocuğunu ona emanet ettiğini eklemişti. Bu sorumluluğun doktoru yaşama bağlayacağını, böylece kendisini bugünden kopartıp geçmişe götüren ruhsal rahatsızlığının nüksetmesini engelleyeceğini düşünmüştü.</p>

  <p class="normal1">Bay Lorry’ye ise hepsini emanet etmiş ve maddi işlerinin durumu üzerine bazı açıklamalar yapmıştı. Buna içten dostluğundan ötürü müteşekkir olduğunu anlatan birkaç satırın da eklenmesiyle, yazacağı her şeyi bitirmişti. Carton aklına hiç gelmemişti. Zihni diğerleriyle o kadar doluydu ki, onu bir kez olsun düşünmemişti.</p>

  <p class="normal1">Mektupları lambaların söndürülme vaktinden önce bitirebilmişti. Samandan şiltesine uzandığında bu dünyaya ait bütün işlerini hallettiğini düşündü.</p>

  <p class="normal1">Ama uykusunda dünya onu geri çağırmış, en pırıltılı haliyle kendini göstermişti. Gene Soho’daki eski evdeydiler (ama içindeki eşyaların hiçbiri gerçekte olduğu gibi değildi); anlaşılmaz bir şekilde salıverilmişti; özgür ve mutluydular; tekrar Lucie ile birlikteydi ve Lucie ona her şeyin bir rüya olduğunu, hiçbir yere gitmediğini söylüyordu. Ardından tekrar kendinden geçmiş, bu defa acı bile duymuştu, ama sonra gene geriye karısının yanına dönmüştü; huzur içindeydi; ölmüştü, ama kendisinde herhangi bir farklılık göremiyordu. Ve son bir kendinden geçiş ve kasvetli, sıkıntılı bir sabaha uyanış. Nerede olduğunu ve başından neler geçtiğini hatırlamıyordu; sonra birdenbire aklına geldi, “Bugün benim ölüm günüm!”</p>

  <p class="normal1">Böylece elli iki kellenin uçacağı o gün gelmiş oldu. Ve artık, sakinleşmiş ve akıbetini sessiz bir şekilde cesaretle karşılayacağını umuyorken; o sırada zihninde, bastırılması zor düşünceler ayaklanmaya başladı.</p>

  <p class="normal1">Hayatına son verecek olan o aleti daha hiç görmemişti. Yerden ne kadar yüksekteydi; kaç basamağı vardı; üzerine nasıl oturacaktı; ona nasıl dokunacaklardı; ona dokunacak olan eller kana bulanacak mıydı; yüzü ne yana döndürülecekti; ilk mi, yoksa sonuncu mu olacaktı? Bunlar ve bunlara benzer bir sürü soru, isteği dışında, sayısız defa kafasında dönüp durdu. Böyle düşüncelerin aklına gelmesinin korkuyla bir alakası yoktu; çünkü hiç korku duymuyordu. Bu daha çok, onu rahat bırakmayan tuhaf bir istekten, o zaman geldiğinde ne olacağını bilmek istemesinden doğan düşüncelerdi; bu isteğin büyüklüğü, geriye kalan kısacık zamana oranla çok fazlaydı. Bu merak kendisinden çok sanki içine giren başka bir ruhun merakıydı.</p>

  <p class="normal1">Darnay bir aşağı bir yukarı gezinirken saatler geçti ve saat artık Darnay’ın bir daha duyamayacağı saatleri vurmaya başladı. Dokuz, on, on bir geçip gitmişti; on iki de geride kalmak üzereydi. Zihnini bulandıran bu tuhaf düşüncelere karşı verdiği güç mücadeleden sonra nihayet onlardan kurtuldu. Karısının ve kızının adını kendi kendine tekrarlayarak gezinmeye başladı. Mücadelenin en zor kısmını da atlatmıştı. Artık zihnini bulandıran düşüncelerden kurtulmuş bir halde, kendisi ve sevdikleri için dua ederek bir aşağı bir yukarı gezinebilirdi.</p>

  <p class="normal1">Saat son defa on ikiyi de vurmuştu.</p>

  <p class="normal1">Ona son saatinin, üç olduğu bildirilmişti; daha önce çağrılacağını biliyordu, çünkü mahkûm arabaları sokaklardan ağır ağır, sallana sallana geçmeye başlamışlardı. Bu yüzden de son saatin iki olacağına karar verdi; böylece bu arada kendine, sonra da diğerlerine güç verip destek olabilecekti.</p>

  <p class="normal1">Kolları göğsünde kenetli bir şekilde bir aşağı bir yukarı geziniyordu; La Force’taki diğer mahkûmlardan epey farklıydı. Bu sırada saatin biri vurduğunu duydu; şaşırmamıştı. Bu saatler de diğerleri gibi gelip geçmişti. Kendine hâkim olabildiği için Tanrı’ya şükredip, “Önümde bir saat daha var,” diye düşündü ve gezinmeye devam etti.</p>

  <p class="normal1">Kapının ötesindeki taş koridorda ayak sesleri duydu. Durdu.</p>

  <p class="normal1">Anahtar kilide sokuldu ve çevrildi. Kapı daha açılmadan veya açıldığı sırada bir adam alçak sesle, İngilizce, “Beni burada hiç görmedi; şimdiye kadar ondan hep uzak durdum. Siz yalnız girin. Ben şurada beklerim. Hadi, vakit kaybetmeyin!” dedi.</p>

  <p class="normal1">Kapı hızla açıldı ve ardından kapandı. Yüzünde hafif bir tebessüm, sessiz ve dikkatli bir şekilde sessiz olması için uyarırcasına dudaklarına yaklaştırdığı parmağıyla Sydney Carton karşısında duruyordu.</p>

  <p class="normal1">Bakışlarında öylesine güzel, öylesine olağanüstü bir ifade vardı ki, Darnay bir an hayal gördüğünü sandı. Ama Carton konuştu ve ses onun sesiydi; mahkûmun elini kavradı ve elini tutan gerçekten de oydu.</p>

  <p class="normal1">“Dünyada en son göreceğin kişinin ben olacağımı düşünüyordun, öyle değil mi?” dedi Carton.</p>

  <p class="normal1">“Sen olduğuna inanamadım. Kendimi şimdi biraz inandırabiliyorum gerçekten sen olduğuna.” Yeni yeni kendini toparlayabilmişti: “Mahkûm değilsin, öyle değil mi?”</p>

  <p class="normal1">“Hayır. Gardiyanlardan biri üzerinde şans sonucu, baskı kuracak bir konum elde ettim ve bu sayede karşındayım. Onun yanından; karının yanından geliyorum.”</p>

  <p class="normal1">Darnay ellerini birbirine kenetledi.</p>

  <p class="normal1">“Sana ondan bir rica ileteceğim.”</p>

  <p class="normal1">“Nedir?”</p>

  <p class="normal1">“O sevdiğin sesin en acıklı tonuyla söylenmiş, önemli, zorlayıcı ve kesin bir rica.”</p>

  <p class="normal1">Mahkûm yüzünü hafifçe yana döndü.</p>

  <p class="normal1">“Bu ricayı neden benim ilettiğimi ve ne anlama geldiğini sormak için zamanın yok; benim de anlatacak zamanım yok. Bunu yerine getirmelisin. Çizmelerini çıkar ve benimkileri giy.”</p>

  <p class="normal1">Hücrenin, mahkûmun arkasında kalan duvarının önünde bir sandalye vardı. Carton onu şimşek hızıyla sandalyeye oturtmuş ve çoktan çizmelerini çıkarmış, onu bekliyordu.</p>

  <p class="normal1">“Benim çizmelerimi giy. Haydi, al, tut şunları. Çabuk ol!”</p>

  <p class="normal1">“Carton, buradan kaçışın bir yolu yok; bu mümkün değil. Sadece benimle beraber ölmüş olursun. Bu delilik.”</p>

  <p class="normal1">“Senden kaçmanı isteseydim bu delilik olurdu; ama ben böyle bir şey söyledim mi? Senden şu kapıdan çıkmanı istediğim zaman bunun bir delilik olduğunu söyle ve kal burada. Şu kravatını ve paltonu da benimkiyle değiştir. Sen bunları yaparken, bu sırada ben de başındaki kurdeleyi çıkartıp saçlarını benimki gibi dağıtayım!”</p>

  <p class="normal1">Carton, mükemmel bir hız, istek ve eylemin verdiği güçle, bir sihir gerçekleştirir gibi istediği bütün her şeyi ona yaptırttı. Mahkûm, küçük bir bebeğe dönmüştü ellerinde.</p>

  <p class="normal1">“Carton! Sevgili Carton! Bu delilik. Başaramayız bunu, yapamayız. Şu ana kadar deneyip de başaran hiç olmamış. Sana yalvarıyorum. Benim yol açtığım acının yanına seninkini de ekleme.”</p>

  <p class="normal1">“Senden kapıdan çıkıp gitmeni istedim mi, dostum Darnay? Senden eğer bunu istersem, reddet. Masanın üstünde kâğıt, kalem ve mürekkep var. Elin yazabilecek kadar kuvvetli mi?”</p>

  <p class="normal1">“Sen gelene kadar öyleydi.”</p>

  <p class="normal1">“O zaman tekrar dene ve sana söylediklerimi yaz. Çabuk ol, dostum, çabuk ol!”</p>

  <p class="normal1">Darnay, masanın başına oturup karman çorman olmuş kafasına ellerini dayadı. Sağ elini göğsünün üzerinde tutan Carton, hemen yanında bekliyordu.</p>

  <p class="normal1">“Aynen söylediğim gibi yaz.”</p>

  <p class="normal1">“Kime yazıyorum?”</p>

  <p class="normal1">“Hiç kimseye.”</p>

  <p class="normal1">Carton elini hâlâ göğsünün üzerinde tutuyordu.</p>

  <p class="normal1">“Tarih atayım mı?”</p>

  <p class="normal1">“Hayır.”</p>

  <p class="normal1">Mahkûm her soruyu soruşunda kafasını kaldırıp ona bakıyordu. Eli göğsünde, yanı başında dikilen Carton da ona doğru bakıyordu.</p>

  <p class="normal1">“Uzun zaman önce aramızda geçen konuşmaları hatırlıyorsanız, gördüğünüzde bunun ne olduğunu da anlayacaksınız. Hatırlayacağınızı biliyorum. Çünkü siz kolay kolay unutan bir insan değilsiniz.”</p>

  <p class="normal1">Carton elini göğsünden indiriyordu, mahkûm bir yandan yazarken bir yandan da merakla yukarı, ona doğru baktı; Carton durdu ve eliyle bir şeyin üstünü kapatarak, “‘Unutan bir insan değilsiniz’ diye yazdın mı?” diye sordu.</p>

  <p class="normal1">“Yazdım. O elindeki bir silah mı?”</p>

  <p class="normal1">“Hayır, silahlı değilim.”</p>

  <p class="normal1">“Elindeki ne öyleyse?”</p>

  <p class="normal1">“Birazdan anlarsın. Yazmaya devam et; sadece birkaç kelime kaldı yazacak.” Yazdırmaya devam ederek; “Söylediklerimin doğruluğunu ispat edebileceğim zaman geldiği için şükrediyorum. Bundan dolayı ne üzülüyorum ne de pişmanım.”</p>

  <p class="normal1">Bunları söylerken gözleri mahkûmun üzerindeydi; eli yavaş yavaş mahkûmun yüzüne doğru kayıyordu.</p>

  <p class="normal1">Darnay’ın elindeki kalem düştü ve Carton’a boş boş bakarak, “Bu koku da ne?” diye sordu.</p>

  <p class="normal1">“Hangi koku?”</p>

  <p class="normal1">“Burnuma gelen koku…”</p>

  <p class="normal1">“Ben bir koku almıyorum; burada olması mümkün değil. Kalemi al ve yazıyı bitir. Çabuk ol, çabuk!”</p>

  <p class="normal1">Mahkûm, sanki belleği gidip gelmeye başlamış, yeteneklerini yitirmiş gibi dikkatini toparlamaya çalıştı. Soluk alış verişi değişerek yarı kapanmış gözleriyle Carton’a, Carton da eli tekrar göğsünde sabırla ona bakıyordu.</p>

  <p class="normal1">“Acele et, acele et!”</p>

  <p class="normal1">Mahkûm bir kez daha kâğıdın üzerine eğildi.</p>

  <p class="normal1">“Eğer başka türlü olsaydı…” Carton’ın eli tekrar dikkatlice ve yavaşça aşağıya inmeye başlamıştı “bu fırsatı kullanmazdım, başka türlü olsaydı…” –eli mahkûmun yüzündeydi– “cevabını vereceğim daha çok şey olurdu. Başka türlü olsaydı…” Carton kaleme baktı; anlaşılmaz şeyler çiziyordu.</p>

  <p class="normal1">Carton’ın eli ondan sonra bir daha göğsüne gitmedi. Mahkûm öfkeli bakışlarla ayağa kalktı, ama Carton bir eliyle mahkûmun burun deliklerini sıkı sıkı kapatmış, sol koluyla da onu belinden kavramıştı. Mahkûm birkaç saniye, hayatını kendisi için feda etmeye gelen adamla takatsizce mücadele etti; ama birkaç dakika kadar sonra yere baygın bir şekilde yığıldı.</p>

  <p class="normal1">Carton, hedefine yüreği kadar sadık olan elleriyle mahkûmun bir kenara bıraktığı elbiseleri çabucak giydi, saçlarını geriye taradı ve mahkûmun kurdelesiyle bağladı. Sonra da yavaşça seslendi:</p>

  <p class="normal1">“İçeri gel! Haydi!”</p>

  <p class="normal1">Casus içeri girdi.</p>

  <p class="normal1">Carton, yerde baygın yatan bedenin yanında diz çöküp kâğıdı göğsüne koyarken kafasını kaldırıp baktı ve “Gördün mü? O kadar büyütülecek bir şey var mıymış?” diye sordu.</p>

  <p class="normal1">Casus, parmaklarını tedirgin bir tavırla çıtlatarak, “Bay Carton, benim endişem işin bu kısımı değil. Endişem sizin pazarlığımıza olan sadakatiniz,” dedi.</p>

  <p class="normal1">“Benden korkma. Ölünceye kadar verdiğim söze sadık kalacağım.”</p>

  <p class="normal1">“Eğer elli iki kişinin idam edileceği hikâyesi doğruysa, öyle de olmalısınız, Bay Carton. Üstünüzdeki kıyafetle kararlı olduğunuzu gördükten sonra korkmayacağım.”</p>

  <p class="normal1">“Korkma! Yakında sana zarar veremez halde olacağım ve diğerleri de Tanrı’nın izniyle yakın zamanda buradan uzaklaşmış olacaklar. Şimdi yardım et ve beni arabaya götür.”</p>

  <p class="normal1">“Sizi mi?” diye sordu casus öfkeyle.</p>

  <p class="normal1">“Onu, yani kendisiyle yer değiştirdiğim adamı. Beni getirdiğin kapıdan mı çıkacaksın?”</p>

  <p class="normal1">“Tabii ki.”</p>

  <p class="normal1">“Beni içeriye soktuğunda takatsiz ve bitkindim ve çıkarken daha da perişan bir halde olacağım. Çünkü ayrılık konuşması beni çok kötü etkiledi. Burada böyle şeyler sık sık, hatta belki de sürekli olur. Hayatın senin elinde. Çabuk ol! Yardım iste!”</p>

  <p class="normal1">Casus bir süre durdu ve korkudan titrer bir halde, “Bana ihanet etmeyeceğinize yemin ediyor musunuz?” diye sordu.</p>

  <p class="normal1">Carton ayağını öfkeyle yere vurarak, “Of! Of! Az önce yemin etmedim mi ki değerli vaktimizi boşuna harcıyorsun? Sen onu, daha önce gelmiş olduğun o evin avlusuna götür, kendi ellerinle arabaya yerleştir, Bay Lorry’ye onu göster, temiz hava dışında ayıltıcı bir şey kullanmamasını ve evvelki akşam ona söylediklerimi, bana verdiği sözü hatırlat, sonra da yoluna git!”</p>

  <p class="normal1">Casus hücreden çıktı ve Carton masaya oturup alnını eline dayadı. Casus hemen sonra yanında iki adamla geri geldi.</p>

  <p class="normal1">“Ne olmuş?” diye sordu bir tanesi, yerde yatana bakıp.</p>

  <p class="normal1">“Azize Giyotin piyangosundan çıkan ödülü arkadaşının alacağını öğrenince mi bu kadar etkilenmiş?” diye sordu.</p>

  <p class="normal1">“Bu soylu boş bir bilet çekseydi iyi bir vatandaş bu kadar çok üzülmezdi,” dedi diğeri.</p>

  <p class="normal1">Baygın bedeni kaldırdılar ve kapıya kadar getirdikleri samandan şiltenin üzerine koydular ve kaldırdılar.</p>

  <p class="normal1">“Az zamanın kaldı, Evrémonde,” dedi casus uyarırcasına.</p>

  <p class="normal1">“Bunu biliyorum,” dedi Carton. “Arkadaşıma dikkatli davranın, yalvarırım. Beni de yalnız bırakın.”</p>

  <p class="normal1">“Haydi, çocuklar,” dedi Barsad. “Götürün!”</p>

  <p class="normal1">Kapı kapandı ve Carton tek başına kaldı. Duyma yetisini sonuna kadar zorlayıp en ufak bir tıkırtıya bile kulak kabartarak şüphe ya da telaşa neden olacak bir ses var mı diye bekledi. Ama hiç ses yoktu. Anahtar döndü, kapılar takırdadı ve ayak sesleri giderek kayboldu; olağandışı sayılabilecek ne bağırış ne de telaş vardı. Carton, içi rahatlamış bir şekilde birkaç nefes aldıktan sonra masaya oturdu ve saat ikiyi gösterene kadar sesleri dinlemeye devam etti.</p>

  <p class="normal1">Sonradan bazı sesler duymuştu, ama bunların ne olduklarını bildiği için korkmamıştı. Sırayla art arda açılan kapıların ardından sonunda onunki de açıldı. Bir gardiyan elindeki listeye bakarak sadece, “Beni takip edin, Evrémonde!” dedi. Carton gardiyanın arkasından ilerleyerek geniş ve karanlık bir odaya girdi. Kasvetli bir kış günüydü; hem içerideki, hem de dışarıdaki gölgeler yüzünden, kollarının bağlanması için gelen diğerlerini güç bela seçebiliyordu. Kimi ayakta duruyor, kimi de oturuyordu. Birkaçı da sürekli bir tonda ağlayıp duruyordu. Büyük bir çoğunluk ise sessiz ve sakindi; gözleri yere bakıyordu.</p>

  <p class="normal1">Elli iki kişilik gruptan diğer mahkûmlar getirilirken o da duvar kenarında kuytu bir köşeye geçip oturmuştu. O sırada yanından geçen biri onu tanıyarak kucaklamak için durdu. Her şey ortaya çıkacak diye heyecanlanarak büyük korku duydu; ama adam yanında durmadı ve gitti. Az sonra da zayıf, genç bir kadın, oturduğu yerden kalktı ve onunla konuşmaya geldi. O tatlı yüzünde renk kalmamış, solgun gözleri kocaman açılmıştı.</p>

  <p class="normal1">Buz gibi soğuk eliyle ona dokunarak, “Yurttaş Evrémonde, ben sizinle birlikte La Force’ta kalan zavallı küçük terziyim,” dedi.</p>

  <p class="normal1">Carton, “Doğru,” diye mırıldandı. “Unutmuşum, hangi suçtan mahkûm edilmiştiniz?”</p>

  <p class="normal1">“Komplo kurmaktan. Tanrı biliyor ki, suçsuzum. Böyle bir şey mümkün olabilir mi? Benim gibi zavallı ve güçsüz küçük bir yaratıkla kim komplo kurmayı düşünür ki?”</p>

  <p class="normal1">Kızın bunu söylerken yüzünde beliren o mahzun gülümseme Carton’ı öyle etkilemişti ki gözlerinden yaşlar boşanmaya başladı.</p>

  <p class="normal1">“Ben ölmekten korkmuyorum, yurttaş Evrémonde, ama hiçbir şey yapmadım ki. Eğer biz garibanlar için onca iyiliği yapacak cumhuriyet benim ölümümden bir şeyler kazanacaksa ölmek isterim; ama bu nasıl olabilir bilemiyorum, yurttaş Evrémonde. Benim kadar zavallı, güçsüz ve küçük bir yaratıkla!”</p>

  <p class="normal1">Carton’ın kalbinin ısınıp yumuşayacağı kimsenin aklına gelmedi, ama bu acınası kız için yumuşamıştı.</p>

  <p class="normal1">“Serbest bırakıldığınızı duymuştum, yurttaş Evrémonde. Doğru olduğunu umarım.”</p>

  <p class="normal1">“Öyleydi. Ama tekrar tutuklanıp ceza aldım.”</p>

  <p class="normal1">“Eğer aynı arabaya binersek elinizi tutmama izin verir misiniz, yurttaş Evrémonde? Korkmuyorum, ama küçük ve güçsüzüm. Elinizi tutmak beni daha cesaretlendirecektir.”</p>

  <p class="normal1">Kız, solgun gözlerini kaldırıp yüzüne baktığında, Carton bu gözlerin birden şüpheyle, sonra da şaşkınlıkla parladığını gördü. Çalışmaktan ve açlıktan harap olmuş parmaklarını dudaklarına götürdü.</p>

  <p class="normal1">“Onun için canınızı feda mı ediyorsunuz?” diye fısıldadı.</p>

  <p class="normal1">“Karısı ve çocuğu için de. Şişşt! Evet.”</p>

  <p class="normal1">“Ah! Elinizi tutmama izin verecek misiniz, yabancı?”</p>

  <p class="normal1">“Şişşt! Evet, zavallı kardeşim, son ana kadar.”</p>

  <p class="normal1">Öğleden sonra erken saatlerde, hapishanenin üzerine düşen gölgelerin aynısı, sınırdaki kalabalığın üstüne de düşüyordu: Paris’ten yola çıkmış bir araba kontrolü yapılmak üzere sınıra yaklaşıyordu.</p>

  <p class="normal1">“Kim gidiyor? İçeride kimler var? Kâğıtlar!”</p>

  <p class="normal1">Kâğıtlar uzatıldı ve okundu.</p>

  <p class="normal1">“Alexandre Manette. Doktor. Fransız. Kim bu adam?”</p>

  <p class="normal1">“İşte kendisi” diye, dalıp gitmiş bir halde, anlaşılmaz bir şeyler mırıldanan zavallı durumdaki yaşlı adam gösterildi.</p>

  <p class="normal1">“Galiba yurttaş doktorun aklı başında değil, ha? Devrim havası ona ağır gelmiş olmalı.”</p>

  <p class="normal1">Hem de çok ağır gelmişti.</p>

  <p class="normal1">“Hah ha! Bu hava çok kişiye ağır geliyor. Lucie. Kızı. Fransız. Kızı nerede?”</p>

  <p class="normal1">Kızı işte burada.</p>

  <p class="normal1">“Öyle olması lazım. Lucie, Evrémonde’un karısı, değil mi?”</p>

  <p class="normal1">Evet.</p>

  <p class="normal1">“Hah! Evrémonde’un başka bir yerde randevusu var tabii. Lucie, bu da kadının çocuğu. İngiliz. Bu o mu?”</p>

  <p class="normal1">O; ondan başkası olamaz.</p>

  <p class="normal1">“Öp beni Evrémonde’un kızı. Şimdi iyi bir cumhuriyetçiyi öpmüş oldun. Sizin aile için yeni bir şey olsa gerek. Unutma bunu! Sydney Carton. Avukat. İngiliz. O nerede?”</p>

  <p class="normal1">Orada, arabanın köşesinde yatıyor. O da gösterildi.</p>

  <p class="normal1">“Görünüşe göre İngiliz avukat kafayı bulmuş.”</p>

  <p class="normal1">Temiz havada kendine geleceği ümit edildiği, çok sağlıklı olmadığı ve cumhuriyetin öfkesine maruz kalmış bir arkadaşından üzüntü içinde ayrıldığı söyleniyor.</p>

  <p class="normal1">“Hepsi bu kadar mı? Ne var bunda! Cumhuriyetin öfkesine maruz kalmış pek çok insan dışarıya küçük pencerelerden bakmak zorunda kalıyor. Jarvis Lorry. Bankacı. İngiliz. Hanginiz?”</p>

  <p class="normal1">“O benim.”</p>

  <p class="normal1">Soruların hepsine cevap veren Jarvis Lorry’ydi. Arabadan inip, elleri kapıda, bir grup memurla muhatap olan kişi de Jarvis Lorry’ydi. Memurlar ağırdan alarak, arabanın etrafında aylak aylak dolanıp arabanın üstünde taşınan küçük bagaja bakmak için yukarıya tırmanıyor; bu sırada etrafta dolanan köylüler arabanın başına üşüşerek merakla içeriye bakıyorlar; annesi tarafından kucakta taşınan küçük bir çocuk, Giyotin’e gönderilen soylu bir adamın karısına dokunabilmek için küçücük elini içeri uzatıyor.</p>

  <p class="normal1">“Kâğıtlarını al, Jarvis Lorry. Onaylandılar.”</p>

  <p class="normal1">“Gidebilir miyiz, yurttaş?”</p>

  <p class="normal1">“Gidebilirsiniz. Haydi, arabacı! İyi yolculuklar!”</p>

  <p class="normal1">“Sizi selamlıyorum, yurttaşlar… Böylece ilk tehlike atlatıldı!”</p>

  <p class="normal1">Bu sözler de, gene Jarvis Lorry’den çıkmıştı; ellerini kavuşturmuş, yukarıya bakıyordu. Arabada korku, gözyaşı ve baygın haldeki yolcunun ağır soluklanışları var.</p>

  <p class="normal1">“Çok yavaş gitmiyor muyuz? Atları daha hızlı sürmek mümkün değil mi?” diye soruyor Lucie yaşlı adama sokularak.</p>

  <p class="normal1">“Kaçıyormuşuz gibi görünebilir. Onları daha hızlı sürmeye zorlamamalıyız; bu şüphe uyandırır.”</p>

  <p class="normal1">“Arkaya bir bakın, takip ediliyor muyuz diye bir bakın!”</p>

  <p class="normal1">“Yol boş, bir tanem. Şimdilik takip edilmiyoruz.”</p>

  <p class="normal1">İkili, üçlü ev kümelerinin, yıkık dökük binaların, ıssız çiftliklerin, deri boyama evlerinin, tabakhanelerin, boş kırsal arazilerin yanından, yapraksız ağaçların birbiri ardına sıralandığı yollardan geçiyoruz. Yolun gittiğimiz yanı sert ve engebeli; diğer yanında ise derin, yumuşak bir çamur var. Ara sıra arabayı sarsan taşlardan sakınmaya çalışırken çamurlu tarafa geçip batağa saplanıyoruz. Sabırsızlığımızın neden olduğu sıkıntı o zaman öyle büyüyor ki, içinde olduğumuz o büyük telaş ve korkuyla acele içinde gitmek, koşmak, saklanmak istiyoruz, ama elimizden durmaktan başka bir şey gelmiyor.</p>

  <p class="normal1">Kırsal boş alanlardan sonra, yine yıkık dökük binaların arasından geçiyoruz; ıssız çiftliklerin, deri boyama evlerinin, tabakhanelerin, yan yana ikili üçlü kır evi kümelerinin yanından ve yapraksız ağaçların sıralandığı yollardan geçiyoruz. Bu adamlar bizi kandırıp başka yollardan geriye mi döndürüyorlardı? Bu yoldan daha önce geçmedik mi? Tanrı’ya şükür, hayır. Bir kasaba. Arkaya bakın, takip ediliyor muyuz bir bakın! Şişşt! İşte bir han.</p>

  <p class="normal1">Sakin ve telaşsız bir havayla dört atımız da arabadan çıkartılıyor; atsız ve bir daha yolculuk etmeyecekmiş gibi, küçük bir sokakta sakin ve telaşsız bir şekilde duruyor araba; yeni atlarımız teker teker, sakin ve telaşsız bir şekilde getiriliyor; yeni arabacılarımız ellerinde uçlarını örmeye çalıştıkları kamçılarıyla yaklaşıyorlar; eski arabacılar sakin ve telaşsız bir şekilde paralarını sayıyor, yanlış hesap yaparak hoşnut kalmadıkları sonuçlar elde ediyorlar. Bütün bu geçen zaman süresince, dehşet içindeki yüreklerimiz, gelmiş geçmiş en hızlı atı geride bırakacak bir ritimde atıyordu.</p>

  <p class="normal1">Nihayet yeni arabacılar eyerleri üzerinde yerlerini alıyor ve eski arabacılar arkada bırakılıyor. Köyden geçip tepeye çıkıyor, tepeden inip sulak bir yere varıyoruz. Birdenbire arabacılar el kol hareketleriyle heyecanlı heyecanlı konuşmaya başlıyorlar. Dizginler çekiliyor, atlar neredeyse arka ayakları üzerine kalkıp duruyorlar. Nedir o, yoksa takip mi ediliyoruz?</p>

  <p class="normal1">“Ho! Hey arabadakiler. Baksanıza!”</p>

  <p class="normal1">“Ne oldu?” diye soruyor Bay Lorry kafasını pencereden çıkartarak.</p>

  <p class="normal1">“Ne kadar demişlerdi?”</p>

  <p class="normal1">“Anlamıyorum. Neyi ne kadar demişlerdi?”</p>

  <p class="normal1">“Konaklama yerinde söylüyorlardı. Bugün Giyotin’e kaç kişi gönderilecek?”</p>

  <p class="normal1">“Elli iki.”</p>

  <p class="normal1">“Ben de öyle söylemiştim. İyi bir rakam! Yanımdaki arkadaş kırk iki olduğunda ısrar ediyordu da; kesilmeyi hak etmiş on kelle daha. Giyotin iyi çalışıyor. Onu seviyorum. Haydi ileri. Deh!”</p>

  <p class="normal1">Gece karanlığı çöküyor. Baygın yolcuda hareketlenme var; kendine gelmeye ve anlaşılır bir şeyler söylemeye başlıyor; hâlâ onunla beraber olduklarını zannediyor; ona adıyla hitap ederek elinde tuttuğu o şeyi soruyor. Merhametli Tanrım, bize acı, yardım et bize! Dışarı bakın, takip ediliyor muyuz diye bakın.</p>

  <p class="normal1">Rüzgâr arkamızdan hızla ve şiddetle esiyor, bulutlar uçuşuyor, ay batıyor ve gece bütün hiddetiyle bizi takip ediyor; ama şimdilik onun dışında arkamızdan başka gelen yok.</p>
</body>
</html>
