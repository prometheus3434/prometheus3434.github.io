<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Iki-Sehrin-Hikayesi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_47">XIV<br class="chapter" />
  Örgü Tamamlanıyor</h2>

  <p class="normal1">Elli iki kişinin akıbetlerini bekledikleri o sıkıntılı anda Bayan Defarge, devrimci jürinin iki üyesi İntikam ve Jacques Üç’le birlikte yeni kötülüklerin habercisi olan uğursuz bir toplantı yapıyordu. Bayan Defarge bakanlarıyla, daha önceki gibi şarap dükkânında değil de, eskiden yol işçisi olan bıçkıcının kulübesinde görüşüyordu. Bıçkıcının kendisi toplantıya dahil değildi, ama bir uydu gibi yakın bir mesafede bekliyordu; istenmediği sürece konuşmayacak ya da davet edilmedikçe fikir beyan etmeyecekti.</p>

  <p class="normal1">“Ama bizim Defarge’ın iyi bir cumhuriyetçi olduğuna şüphe yok, değil mi?” dedi Jacques Üç.</p>

  <p class="normal1">“Onun gibisi var mı Fransa’da?” dedi geveze İntikam, en tiz ses tonuyla protesto edercesine.</p>

  <p class="normal1">“Lütfen, küçük İntikam.” Bayan Defarge hafifçe kaşlarını çatarak elini askerinin dudaklarına götürdü:</p>

  <p class="normal1">“Biraz dinle, İntikamcık. Benim kocam iyi bir cumhuriyetçidir ve cesur bir adamdır; cumhuriyetten iyi not almış ve onun güvenini kazanmıştır. Ama kocamın zaafları var, şu doktora acıyıp merhamet gösterebilecek kadar zayıf.”</p>

  <p class="normal1">“Bu çok yazık!” dedi Jacques Üç vahşi parmakları gene ağzında, düşünceli düşünceli kafasını sallayarak: “Bu hiç de iyi bir cumhuriyetçiye göre bir şey değil; üzüntü duyulacak bir şey,” dedi çatal sesiyle.</p>

  <p class="normal1">“Görüyorsunuz ya,” dedi Bayan Defarge, “doktor umurumda bile değil. Kellesini kaybetmiş ya da kaybetmemiş, beni hiç ilgilendirmiyor; ikisi de aynı benim için. Ama Evrémonde ailesi yok edilmeli ve bu yüzden karısı ve çocuğu da onun ve doktorun arkasından götürülmeliler.”</p>

  <p class="normal1">“Kadının da giyotin için güzel bir başı var aslında,” dedi Jacques Üç çatal sesiyle: “Orada ne sarı saçlar ve mavi gözler gördüm. Samson onları tutup kaldırdığında da çekici görünüyorlardı.” Bir canavardı, ama bir obur gibi konuşmuştu.</p>

  <p class="normal1">Bayan Defarge gözlerini yere indirdi ve bir süre düşündü.</p>

  <p class="normal1">“Çocuğun da saçları sarı, gözleri maviydi. Giyotine de neredeyse hiç çocuk gitmiyor. Bu da hoş olur.” Jacques Üç bu sözleri söylerken giderek artan bir zevk alıyordu.</p>

  <p class="normal1">Bayan Defarge gömüldüğü kısa sessizliği bozarak, “Kısacası, bu konuda kocama güvenemem. Geçen geceden beri yapmayı planladığım şeylerin ayrıntılarından ona bahsetmemem ve aynı zamanda işi de geciktirmemem gerektiği yönünde bir his var içimde; çünkü kocamın onları uyarması tehlikesi söz konusu olabilir ve böylelikle kaçabilirler.”</p>

  <p class="normal1">“Bu asla olmamalı,” diye hırıldadı Jacques Üç. “Kimse kaçamaz. Yarısı bile yok elimizde. Günde yüz yirmi kişi olması lazım.”</p>

  <p class="normal1">Bayan Defarge devam etti:</p>

  <p class="normal1">“Yani kocamın bu ailenin yok olmasını istemesi için benim gibi bir sebebi, benim de bu doktora acımak için onunki gibi bir sebebim yok. Bu yüzden de tek başıma hareket etmeliyim. Buraya gel, küçük yurttaş.”</p>

  <p class="normal1">Bayan Defarge’ı ölümüne bir korkuyla sayan ve ona itaat eden bıçkıcı, elini kırmızı şapkasına atarak ilerledi.</p>

  <p class="normal1">Bayan Defarge sert bir sesle, “Kızının mahkûmlarla nasıl işaretleştiğine gelelim; bugün şahitlik etmeye hazır mısın, küçük yurttaş?” diye sordu.</p>

  <p class="normal1">“Ah, tabii ki,” diye bağırdı bıçkıcı. “Hava nasıl olursa olsun, her gün, saat iki ile dört arasında, sürekli işaretleşiyordu. Yanında bazen küçük kız oluyor, bazen de olmuyordu. Böyle olduğunu biliyorum. Gözlerimle gördüm.”</p>

  <p class="normal1">Konuşurken, sanki hiç görmediği pek çok işareti taklit edermiş gibi pek çok el kol işareti yapmıştı.</p>

  <p class="normal1">“Çok açık, oyun bunlar. Besbelli!” dedi Jacques Üç.</p>

  <p class="normal1">“Jürinin bundan herhangi bir şüphesi var mı?” diye sordu Bayan Defarge yüzünde karanlık bir tebessümle bakışlarını ona çevirerek.</p>

  <p class="normal1">“Yurtsever jüriye güvenin, yurttaş. Bunu jüri arkadaşlarım adına söylüyorum.”</p>

  <p class="normal1">Bayan Defarge gene düşüncelere dalmıştı:</p>

  <p class="normal1">“Şimdi, bir bakalım.” Bayan Defarge tekrar durup bir düşünerek; “Tekrar edelim! Kocamın hatırı için şu doktorun canını bağışlayabilir miyim? Tersini yapmamı gerektirecek bir şey hissetmiyorum içimde. Bunu yapabilir miyim?” dedi.</p>

  <p class="normal1">“Onunkiyle bir kelle daha ederdi. Daha yeteri kadar kelle almamışken birinden vazgeçmek gerçekten yazık olurdu, bence,” dedi Jacques Üç alçak sesle.</p>

  <p class="normal1">“Onları gördüğüm sırada doktor da kadınla beraber işaretleşiyordu. Konuştuğumda birini söyleyip diğerini söylemesem olmaz. Sessiz kalmamalıyım ve bu işi olduğu gibi şu küçük yurttaşın üzerine de yıkamam. Ben de kötü bir şahit sayılmam çünkü.”</p>

  <p class="normal1">Jacques Üç ve İntikam, Bayan Defarge’ın hayran olunası, mükemmel bir şahit olduğunu hararetle ispat etmeye çalışırken birbirleriyle yarışıyorlardı adeta. Küçük yurttaş da onlardan geri kalmamak için onun kutsal bir şahit olduğunu söyledi.</p>

  <p class="normal1">“Şansını zorlasın,” dedi Bayan Defarge. “Hayır, affedemem onu! Saat üçte görüşürüz. Bugünkü alayın idamını seyredecek misin?”</p>

  <p class="normal1">Soru, bıçkıcıya sorulmuş, bıçkıcı da telaşla olumlu cevap vermişti. Sonra ateşli bir cumhuriyetçi olduğunu, öğlen piposunu o komik ulusal berberi işinin başında seyrederken içme zevkinden mahrum olursa en talihsiz cumhuriyetçilerden biri olacağını eklemeyi de unutmadı. Bunları söylerken öyle abartıyordu ki kendi canından korktuğu için bunu yaptığı düşünülebilirdi. Belki de Bayan Defarge’ın ona nefretle bakan kara gözleri bunu düşünmüştü.</p>

  <p class="normal1">“Ben de aynı saatte orada olacağım. Oradan sonra –akşam sekiz gibi diyelim– yanıma, Saint Antoine’a gel; birlikte gidip benim bölgemdekilere bu insanları ihbar edeceğiz,” dedi Bayan Defarge.</p>

  <p class="normal1">Bıçkıcı, ona yardım etmekten gurur duyacağını, buna mutlu olacağını söyledi. Bayan Defarge‘ın bakışlarından utanan bıçkıcı, küçük bir köpek gibi bakışlarını ondan ayırarak odunlarının arasına geri dönüp bıçkısıyla uğraşmaya ve şaşkınlığını gizlemeye çalıştı.</p>

  <p class="normal1">Bayan Defarge eliyle işaret edip jüri üyesini ve İntikam’ı kapıya çağırdı. Orada ihbar edecekleri kimselerle ilgili olarak son görüşlerini aktardı.</p>

  <p class="normal1">“Kadın şimdi evde, kocasının ölüm saatini bekliyordur. Ağlayıp sızlanıyordur. Cumhuriyetin adaletini sorgulayabilecek psikoloji içinde olacaktır. İçi cumhuriyet düşmanlarına karşı sevgiyle doludur. Oraya onun yanına gideceğim.”</p>

  <p class="normal1">“Ne hayran olunası, ne tapılası kadın!” diye haykırdı Jaques Üç büyük bir hazla.</p>

  <p class="normal1">“Ah, benim canım,” dedi İntikam ve Bayan Defarge’a sarıldı.</p>

  <p class="normal1">Bayan Defarge, vekilinin ellerine örgüsünü tutuşturup, “Örgümü al ve her zaman oturduğum sandalyede hazır tut bunu. Bana her zamanki yerimi ayır. Şimdi sen dosdoğru oraya git; çünkü büyük bir olasılıkla bugün her zamankinden daha büyük bir kalabalık olacak orada.”</p>

  <p class="normal1">İntikam, kadının yanağından öptü ve heyecanla, “Emirlerini seve seve yerine getireceğim komutanım,” dedi. “Geç kalmayacaksın, değil mi?” diye de ekledi.</p>

  <p class="normal1">“İdamlar başlamadan önce orada olacağım.”</p>

  <p class="normal1">“Arabalar getirilmeden önce orada ol. Mutlaka daha önce orada ol, canım. Arabalar getirilmeden,” diye çoktan çıkmış olan Bayan Defarge’ın arkasından seslendi İntikam.</p>

  <p class="normal1">Bayan Defarge, söylediklerini duyduğunu ve zamanında orada olacağını anlatmak istercesine elini hafifçe salladı ve çamurlu ve taşlı yolu geçerek hapishane sokağının köşesinden döndü. Arkadan Bayan Defarge’ın uzaklaşışını izleyen İntikam ve jüri üyesi, kadının o heybetli gidişine ve Tanrı vergisi o olağanüstü ahlakına hayran kalmışlardı.</p>

  <p class="normal1">Zamanın eliyle bozulup korkunçlaşmış pek çok kadın vardı o günlerde, ama o an sokakta yürüyen şu insafsız kadın kadar korkuncu yoktu aralarında. Güçlü, korkusuz, kurnaz, çevik ve kararlıydı; kendisine sertlik ve kin veren, başkalarının da bu özelliklerini hemen anlamasını sağlayan bir güzelliği vardı. Şu sıkıntılı zamanda, şu şartlar altında diğerleri arasından seçilir olmuştu. Fakat çocukluğundan beri haksızlığa uğradığı duygusunu ve bir sınıfa olan nefretini içinde saklamış olan kadını, yakaladığı fırsatlar dişi bir kaplana döndürmüştü. Kesinlikle çok acımasızdı. Eğer içinde bir zamanlar iyilik duyguları vardıysa da çoktan yok olup gitmişlerdi.</p>

  <p class="normal1">Büyüklerinin günahı yüzünden masum bir adamın ölecek olması onun için önemli değildi; onu değil, onları görüyordu. Karısının dul, çocuğunun yetim kalacak olması da onun için önemli değildi. Bu kadar ceza yetmezdi, çünkü onlar onun düşmanları ve avıydı; yaşama hakları yoktu. Ona yalvarmak da boşunaydı; çünkü kendisi de dahil kimseye acımazdı. Kendisinin de katıldığı pek çok gösteriden birinde sokaklarda sürüklenmiş olsa kendisine bile acımazdı. Hatta yarın baltanın altına girecek olsa, onu oraya gönderen adamla yer değiştirmeyi istemekten daha öte bir şey hissetmez, yumuşamazdı.</p>

  <p class="normal1">Bayan Defarge’ın kaba elbiselerinin altında işte böyle bir yüreği vardı. Öylesine üzerine geçiriverdiği bu elbise ilginç bir şekilde yakışıyordu ona; koyu renk saçları kaba kırmızı şapkasının altında çok güzel görünüyordu. Göğsünde içi dolu bir tabanca gizliydi. Belinde ise keskin bir hançer vardı. Üstündeki bu teçhizatla, attığı sağlam adımlarla, genç kızlığında sahildeki kumlarda ayakları ve bacakları çıplak yürümeye alışmış olmanın verdiği rahatlıkla sokaklarda ilerliyordu.</p>

  <p class="normal1">Yolcu arabası, o saatte, dün gece kararlaştırıldığı gibi yüklenmeyi beklerken, Bayan Pross’u arabaya almanın zor olacağı düşüncesi Bay Lorry’nin kafasını fena halde kurcalıyordu. Sorun sadece fazla yük almaktan kaçınmak değildi; önemli olan araba ve yolcuları denetlenirken işin çabucak bitirilmesiydi. Kaçabilmeleri, belki de birkaç saniyeye bağlı olacaktı. Enine boyuna düşündükten sonra, nihayet, şehirden çıkma izinleri olan Bayan Pross ve Jerry’nin saat üçte kalkacak olan en hızlı arabayla şehirden ayrılmalarını söyledi. Yükleri olmadığı için arabaya yetişebilir ve önden gidip onlara yol gösterebilirlerdi. Böylece arabanın gece yol alması kolaylaşacaktı; en çok korktukları şey geç kalmaktı.</p>

  <p class="normal1">Bayan Pross, gerçekten faydalı olabileceğini düşünerek teklifi sevinçle kabul etti. Jerry’yle arabayı yolcu etmişlerdi. Solomon’un getirdiği adamın kim olduğunu biliyorlardı. On dakika kadar korku içinde beklemişlerdi. Bayan Defarge sokaklardan geçip kendilerinden başka kimsenin olmadığı eve doğru yaklaşırken onlar da ne yapacaklarını konuşup arabanın arkasından gitmek için son hazırlıklarını yapıyorlardı.</p>

  <p class="normal1">Bayan Pross o kadar tedirgindi ki zor konuşuyor, zor ayakta duruyor, zor hareket ediyor ve zor yaşıyordu.</p>

  <p class="normal1">“Sizce, Bay Cruncher, bu avludan kalkmasak nasıl olur? Az önce bir araba kalktığı için şüphe uyandırabilir.”</p>

  <p class="normal1">“Bence de doğru söylüyorsunuz, bayan. Siz nasıl uygun görürseniz, doğru ya da yanlış, ben yanınızdayım.”</p>

  <p class="normal1">Bayan Pross hüngür hüngür ağlayarak sordu:</p>

  <p class="normal1">“Değerli varlıklarımızı düşünmekten, onlar için korkmaktan öyle şaşkınlaştım ki herhangi bir şey düşünecek durumda değilim. Siz bir şeyler tasarlayabilir misiniz, sevgili Bay Cruncher?”</p>

  <p class="normal1">“Gelecek için, evet. Umarım. Ama bu eski kafayla, şimdi bir şey düşünemiyorum. Bayan, benim için bir iyilik yapıp, şu sıkıntılı zamanda söyleyeceğim iki sözümü dinler misiniz?”</p>

  <p class="normal1">Bayan Pross hâlâ hüngür hüngür ağlıyordu.</p>

  <p class="normal1">“Ah, Tanrı aşkına! Hemen söyleyin de aradan çıksın!”</p>

  <p class="normal1">Bay Cruncher baştan ayağa titriyordu; kül gibi olmuş, ciddi bir yüz ifadesiyle konuşmaya başladı:</p>

  <p class="normal1">“Önce, zavallılar şu işin içinden kazasız belasız çıksınlar, bir daha yapmayacağım, bir daha!”</p>

  <p class="normal1">“O her neyse, onu bir daha yapmayacağınızdan adım gibi eminim, Bay Cruncher. Ne olduğunu anlatmanız gerektiğini de düşünmeyin.”</p>

  <p class="normal1">“Hayır, bayan. Size söylemeyeceğim. İkincisi, zavallılar bu işten kazasız belasız çıksınlar, Bayan Cruncher’ın yaptığı işlere karışmayacağım!”</p>

  <p class="normal1">Gözlerini kurulamaya ve kendini toparlamaya çalışan Bayan Pross, “Bahsettiğiniz iş nasıl bir ev işiyse, o işi Bayan Cruncher’ın kendi başına yapması daha iyi olacaktır. Ah, benim zavallı bir taneciklerim!” dedi.</p>

  <p class="normal1">Bay Cruncher, vaaz kürsüsünden vaaz verecekmiş gibi konuşmaya başladı.</p>

  <p class="normal1">“Bir de şunu söyleyeceğim Bayan Pross, yaptığı iş hakkındaki fikirlerimin değiştiğini, şu an sadece o işle meşgul olmasını dilediğimi Bayan Cruncher’a kendi ağzınızla söyler misiniz?”</p>

  <p class="normal1">“Bakın hele!” dedi şaşırmış olan Bayan Pross. “Umarım dilekleriniz gerçekleşir.”</p>

  <p class="normal1">Bay Cruncher daha ağırbaşlı, daha yavaş ve daha ciddi konuştu:</p>

  <p class="normal1">“Tanrı korusun! Tanrı korusun da şimdiye kadar söylediklerim ya da yaptıklarım o zavallılara zarar vermesin! Tanrı korusun da başları belaya girmesin. Tanrı korusun, bayan. Tanrı korusun!”</p>

  <p class="normal1">Bay Cruncher söyleyecek daha iyi bir şeyler bulmak için boşu boşuna beklemiş, sonra da sözlerini böylece bitirmişti.</p>

  <p class="normal1">Bayan Defarge hâlâ sokaklarda ilerliyor, yaklaştıkça yaklaşıyordu.</p>

  <p class="normal1">“Eğer vatanımıza geri dönersek, söylediğiniz şu içten sözleri anladığım ve hatırladığım kadarıyla Bayan Cruncher’a söyleyeceğime güvenebilirsiniz. Şu zor zamanda bile söylediklerinizde gayet ciddi olduğunuza şahitlik ederim. Şimdi artık düşünelim! Bay Cruncher, düşünelim artık!”</p>

  <p class="normal1">Bayan Defarge hâlâ sokaklarda ilerliyor, yaklaştıkça yaklaşıyordu.</p>

  <p class="normal1">“Siz önden gidip arabayı ve atları buraya gelmeden önce bekletseniz ve beni bekleseniz daha iyi olmaz mı?”</p>

  <p class="normal1">Bay Cruncher öyle olduğunu düşünüyordu.</p>

  <p class="normal1">“Beni nerede bekleyebilirsiniz?”</p>

  <p class="normal1">Bay Cruncher o kadar şaşkındı ki Temple Bar’dan başka bir yer gelmiyordu aklına. Ama ne yazık ki Temple Bar millerce uzaktaydı ve Bayan Defarge gittikçe yaklaşıyordu.</p>

  <p class="normal1">“Katedralin kapısında!” dedi Bayan Pross. “İki kule arasındaki kapının önünden beni alsanız yol çok mu uzamış olur?”</p>

  <p class="normal1">“Hayır, bayan,” diye cevap verdi Bay Cruncher.</p>

  <p class="normal1">“O zaman iyi bir adam gibi konak yerine gidin ve atları değiştirin.”</p>

  <p class="normal1">Bay Cruncher tereddütlüydü; başını salladı:</p>

  <p class="normal1">“Sizi bırakıp gitmek konusunda kararsızım. Ne olabileceğini bilmiyoruz.”</p>

  <p class="normal1">“Tanrı biliyor ya, doğru, bilmiyoruz. Ama benim için endişelenmeyin. Beni kiliseden saat üçte, ya da mümkün olursa daha erken bir saatte alın. Buradan yola çıkmamızdan daha emniyetli olacağından eminim. Böyle olduğunu biliyorum. Tanrı yardımcınız olsun, Bay Cruncher! Beni değil, hayatları bize bağlı olanları düşünün!”</p>

  <p class="normal1">Bayan Pross ıstırapla yalvarıyormuşçasına ellerini tutup sıkınca Bay Cruncher gitmeye karar verdi, Bayan Pross bir ya da iki kere başını salladıktan sonra Bay Cruncher hemen çıktı ve söylediği saatte almak üzere onu yalnız bıraktı.</p>

  <p class="normal1">Bir önlemin alınması ve vakit kaybetmeden uygulanıyor olması Bayan Pross’un içini rahatlatmıştı. Kimsenin dikkatini çekmesin diye görünüşüne çekidüzen vermek de aynı şekilde Bayan Pross’u rahatlatmıştı. Saatine baktı; ikiyi yirmi geçiyordu. Hiç vakit kaybetmemeli, hemen hazırlanmalıydı.</p>

  <p class="normal1">Bayan Pross aşırı kaygılıydı; odalar ıssızdı ve açık kapıların arkasından çıkan yüzler oradan oraya uçuşuyorlardı. Bayan Pross bir kâse soğuk su aldı, şişmiş ve kızarmış gözlerini bu suyla yıkadı. İçini öyle bir korku kaplamıştı ki suyu gözüne çarparken bile etrafını görememeye dayanamıyor, onu gözetleyen biri olup olmadığını görmek için etrafını kolaçan ediyordu. İşte bu sırada birden irkildi ve çığlık attı; odada bir karaltı vardı.</p>

  <p class="normal1">Kâse düşüp kırılmış, su Bayan Defarge’ın ayaklarına doğru akmıştı. Garip ve sert yollardan kana bulanarak gelen bu ayaklar şimdi de buraya gelmiş, suyla karşılaşmışlardı.</p>

  <p class="normal1">Bayan Defarge, Bayan Pross’a sertçe bakıp, “Evrémonde’un karısı nerede?” diye sordu.</p>

  <p class="normal1">Bayan Pross birdenbire bütün kapıların açık olduğunu hatırladı. Bu bir kaçışı akıllarına getirebilirdi. İlk önce dört odanın kapısını da kapattı. Sonra da Lucie’nin odasının kapısının önünde durdu.</p>

  <p class="normal1">Bayan Defarge’ın kara gözleri kadının yaptığı bu hızlı hareketleri takip etti ve iş bittiğinde kadının üzerinde durdu. Bayan Pross’un pek de güzel bir tarafı yoktu; yıllar yabaniliğini evcilleştirememiş, sertliğini ve görünüşünü yumuşatamamıştı. Ama onda da başka türlü bir kararlılık vardı. Bayan Defarge’ı baştan ayağa süzdü. Nefeslenirken, “Görünüşe göre siz şeytanın karısı olmalısınız. Yine de beni yoldan çıkaramazsınız. Ben bir İngiliz’im,” dedi.</p>

  <p class="normal1">Bayan Defarge ona aşağılar gibi baktı; ikisi de birbirlerini köşeye kıstırdıklarının farkındaydılar. Bayan Defarge’ın karşısındaki kadın sıkı, sert ve güçlü bir kadındı; yıllar önce Bay Lorry’nin gördüğü kadın da güçlü bir kadındı. Bayan Defarge, Bayan Pross’un ailenin sadık dostu olduğunu adı gibi biliyordu; Bayan Pross da Bayan Defarge’ın ailenin hain düşmanı olduğundan emindi.</p>

  <p class="normal1">Bayan Defarge, kadını eliyle göğsünden hafifçe itip, “Bana ayrılan sandalye ve örgünün olduğu yere doğru gidiyordum, uğrayıp tebriklerimi sunayım dedim. Onu görmek istiyorum,” dedi.</p>

  <p class="normal1">“Niyetinizin kötü olduğunu biliyorum, ben de kötü niyete kötü niyetle karşılık veririm.”</p>

  <p class="normal1">Her ikisi de kendi dilleriyle konuşuyorlar ve birbirlerinin söylediklerinden tek kelime anlamıyorlardı; her ikisi de bu anlamsız sözlerin ne demek istediğini bakışlardan ve tavırlardan çıkarmaya çalışıyordu.</p>

  <p class="normal1">“Benden saklanmaya çalışması ona fayda sağlamaz. İyi yurttaşlar bunun ne demek olduğunu bilirler. Bırak da göreyim onu. Git, onu görmek istediğimi söyle. Duydun mu beni?”</p>

  <p class="normal1">“Senin gözlerin bocurgatsa, ben de bir İngiliz karyolasıyım ve benden tek kıymık bile çıkaramazsın. Hayır, lanet olası yabancı, çetin cevize çattın.”</p>

  <p class="normal1">Bayan Defarge’ın bu deyimleri anlaması mümkün değildi, ama hiçe sayıldığını anlamıştı.</p>

  <p class="normal1">Bayan Defarge kaşlarını çattı:</p>

  <p class="normal1">“Salak kadın, domuz! Senden cevap beklemiyorum. Sadece onu görmek istiyorum. Ya git onu görmek istediğimi söyle ya da kapının önünden çekil, ben gideyim.” Bunları söylerken sağ kolunu öfkeyle salladı.</p>

  <p class="normal1">“Senin şu saçma sapan dilini öğrenmek isteyeceğim hiç aklıma gelmezdi; ama şimdi üstümdekiler hariç, neyim var neyim yoksa senin gerçeği ya da olan bitenin ne kadarını bildiğini öğrenmek için verebilirdim.”</p>

  <p class="normal1">İkisi de gözlerini bir an olsun birbirlerinden ayırmamışlardı. Bayan Defarge, Bayan Pross’un onu ilk gördüğü yerden kıpırdamamıştı; ama şimdi bir adım atmıştı işte.</p>

  <p class="normal1">“Ben bir İngiliz’im. Çaresizim. Kendim için zerre kadar endişelenmiyorum. Seni burada ne kadar uzun süre tutabilirsem, minik kuşumun kurtulma ümidinin o kadar artacağını biliyorum. Bana elini değil, parmağını kaldıracak olursan, o kara saçlarından bir tutam bile bırakmam kafanda.”</p>

  <p class="normal1">Bayan Pross konuşurken kafasını sallıyor, hızla söylediği her cümlenin arasında gözlerinde şimşekler çakıyor ve derin bir nefes alıyordu. Halbuki Bayan Pross hayatı boyunca kimseye el kaldırmamıştı.</p>

  <p class="normal1">Ama duygusallığından kaynaklanan bu cesaretin sonucunda gözleri dolu dolu olmuştu. Bayan Defarge bunun zayıflık olduğunu düşünüp cesaretlendi.</p>

  <p class="normal1">“Hah hah ha! Seni sefil! Sen nesin ki! Ben o doktorla görüşeceğim,” dedi.</p>

  <p class="normal1">Sonra da sesini yükseltip bağırmaya başladı:</p>

  <p class="normal1">“Doktor! Evrémonde’un karısı! Evrémonde’un çocuğu! Bu zavallı aptal dışında kim varsa yurttaş Defarge’a cevap versin!”</p>

  <p class="normal1">Belki bu konuşmanın arkasından gelen sessizlik, belki de Bayan Pross’un yüzündeki o anlaşılmaz ifade, ya da o an aklına gelen bir şey Bayan Defarge’a kaçmış olabileceklerini fısıldamıştı. Kapılardan üçünü açtı ve içeriye baktı.</p>

  <p class="normal1">“Bu odaların hepsi dağınık. Aceleyle toplanmış. Yerler öte beriyle dolu. Arkandaki odada da kimse yok. Çekil de bakayım.”</p>

  <p class="normal1">Bayan Defarge, Bayan Pross’un söylediklerini nasıl anladıysa, Bayan Pross da onun söylediklerini anlamıştı. “Hayır!” diye cevap verdi.</p>

  <p class="normal1">Bayan Defarge kendi kendine, “Eğer odada değillerse, gitmişlerdir. Arkalarından gidip geri getirmek mümkün,” dedi.</p>

  <p class="normal1">Bayan Pross da kendi kendine, “Onların odada olup olmadığını öğrenemediğin müddetçe ne yapacağını kestiremeyeceksin. Eğer yapabilirsem öğrenmeni engelleyeceğim. Öğren ya da öğrenme, ben seni tuttuğum sürece buradan çıkamayacaksın,” diye düşündü.</p>

  <p class="normal1">“Baştan beri sokaklardaydım, hiçbir şey beni durduramadı; seni bin parçaya ayırıp şu kapıdan fırlatacağım.”</p>

  <p class="normal1">“Issız bir avluya bakan yüksek bir evin üst katındayız. Kimsenin bizi duyması mümkün değil. Seni burada tutabilecek gücü vermesi için Tanrı’ya yalvarıyorum. Burada durduğun her dakika onun için yüz binlerce altın kadar değerli.”</p>

  <p class="normal1">Bayan Defarge kapıya atıldı. Bayan Pross da o an kadını belinden yakaladı ve iki koluyla tuttu. Bayan Defarge boşu boşuna çabalıyordu. Her zaman nefretten daha kuvvetli olan sevginin verdiği güçle Bayan Pross onu sıkı sıkı tutmuş, hatta birbirleriyle boğuşurken kadının ayağını yerden bile kesmişti. Bayan Defarge iki eliyle ona vurmaya, yüzünü tırmalamaya çalışıyordu, ama Bayan Pross başını öne eğmiş, boğulmakta olan biri gibi kadını belinden sıkıca kavramıştı.</p>

  <p class="normal1">Az sonra Bayan Defarge’ın elleri çabalamayı bıraktı; eller beline gitmişti. Bayan Pross boğuk bir sesle, “Kolumun altında. Çekemeyeceksin onu. Tanrı’ya şükür, senden daha kuvvetliyim. İkimizden biri baygın düşene ya da ölene kadar seni bırakmayacağım!” diye haykırdı.</p>

  <p class="normal1">Bayan Defarge’ın elleri göğsündeydi. Bayan Pross kafasını kaldırdı, ne olduğunu görmüştü. O şeye vurdu; vurmasıyla birlikte bir ses ve bir parıltı. Bayan Pross dumana boğulmuş olan odada yalnız kalmıştı.</p>

  <p class="normal1">Her şey bir anda oluvermişti. Duman, arkasında berbat bir sessizlik bırakıp, yerde cansız yatan öfkeli kadının ruhuyla beraber yok olup gitti.</p>

  <p class="normal1">Olayın gerçekleştiği o anın yarattığı korkuyla cesetten mümkün olduğunca uzağa kaçan Bayan Pross beyhude yere yardım çağırmak üzere aşağıya koştu. Şükür ki ne yaptığının zamanında farkına varmış ve kendini toparlayarak geri dönmüştü. O kapıdan tekrar içeriye girmek korkunç bir şeydi; ama girdi ve üzerine alması gereken şapka ve diğer eşyalarını alabilmek için yanından bile geçti. Bunları giydikten sonra, merdivenlere çıktı; önce kapıyı çekip kilitledi ve anahtarı yanına aldı. Sonra birkaç dakika soluklanmak için merdivenlere oturdu, ağladı ve sonra ayağa kalkıp hızla yola koyuldu.</p>

  <p class="normal1">Şansına, başlığının önünde yüzünü örtecek bir tül vardı; yoksa o sokaklardan durdurulmadan geçmesi çok zor olurdu. Yine şansına, yüzünün kendine has bir görünümü vardı, diğer kadınlardaki gibi bir zamanın biçimsizleştirdiği bir ifade yoktu. Yüzündeki derin tırnak izlerini, yolunmuş saçlarını ve boğuşma sırasında orasından burasından defalarca çekilip bir sürü yerinden yırtılmış elbisesini gizlemek için bunlara ihtiyacı vardı.</p>

  <p class="normal1">Köprüyü geçerken evin anahtarını ırmağa attı. Arkadaşından birkaç dakika kadar önce kiliseye varmıştı. Beklerken düşünmeye başladı; ya anahtar ağlara takılır da hangi eve ait olduğu bulunur ve kapıları açılıp içindekiler görülür ve sonra şehirden çıkarken durdurulup yakalanarak ölüm cezasıyla hapishaneye gönderilirsem! Kafasının içinde uçuşan bu düşüncelerle meşgulken, araba geldi, onu aldı ve oradan uzaklaştılar.</p>

  <p class="normal1">“Sokaklarda hiç gürültü patırtı var mı?” diye sordu Bayan Pross.</p>

  <p class="normal1">“Her zamanki sesler,” diye cevap verdi Bay Cruncher, soru karşısında şaşırmış bir şekilde ona bakarak.</p>

  <p class="normal1">“Seni duyamıyorum. Ne diyorsun?” diye sordu Bayan Pross yeniden.</p>

  <p class="normal1">Bay Cruncher söylediklerini Bayan Pross onu duymadığından boşuna tekrar ediyordu. “Ben de başımı sallarım,” diye düşündü Bay Cruncher şaşırmış bir halde, “nasıl olsa görecektir.” Ve Bayan Pross başını salladığını gördü.</p>

  <p class="normal1">“Şu an sokaklarda gürültü mü var?” diye sordu hemen Bayan Pross tekrardan.</p>

  <p class="normal1">Bay Cruncher yine başını salladı.</p>

  <p class="normal1">“Duymuyorum.”</p>

  <p class="normal1">Bay Cruncher’ın kafası iyiden iyiye karışmıştı; iyice düşünüp, “Bir saat içinde sağır mı oldu? Ne oldu acaba?” dedi.</p>

  <p class="normal1">“Bir patlama ve parıltı olmuş gibi geldi. Sanırım en son duyduğum şey de o patlama sesi oldu,” dedi Bayan Pross.</p>

  <p class="normal1">“Bir saat içinde sağır mı oldu ne?” dedi kendi kendine Bay Cruncher kafası iyice karışarak. “Kendinde değil mi?”</p>

  <p class="normal1">“Sanki bir parlaklık ve bir gürültü olmuş ve o gürültü duyduğum son sesmiş gibi hissediyorum.”</p>

  <p class="normal1">“Umarım kafayı sıyırmamıştır!” diye düşündü Bay Cruncher, tedirginliği daha da artmıştı. “Yoksa cesaretini toplamak için bir şeyler mi içti? Dinleyin! O korkunç arabaların takırtısı geliyor. Duyabiliyor musunuz, bayan?”</p>

  <p class="normal1">Bay Cruncher’ın kendisine bir şeyler söylediğini gören Bayan Pross, “Hiçbir şey duyamıyorum. Ah, Bay Cruncher, önce büyük bir patlama, sonra da büyük bir sessizlik ve sanırım bu sessizlik kalıcı ve değişmez bir şey olarak kalarak hayatım boyunca hiç gitmeyecek,” dedi.</p>

  <p class="normal1">Bay Cruncher omuzlarının üstünden şöyle bir bakıp, “Eğer hayat yolculuklarının sonuna çok yaklaşmış insanları taşıyan bu korkunç arabaların gürültüsünü de duymuyorsa, sanırım gerçekten de hayatı boyunca bir daha asla bir şey duymayacaktır,” diye düşündü.</p>

  <p class="normal1">Gerçekten de Bayan Pross bir daha hiçbir şey duymadı.</p>
</body>
</html>
