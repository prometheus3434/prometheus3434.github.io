<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="calibre8">18</h2>

  <p class="block5">JULIEN Perlmutter, Concepcion’un kaderine ilişkin belgesel kanıt bulma umuduyla Kongre Kütüphanesinin arşivlerine boşuna bir ziyaret yapmış, şu anda büyük okuma salonunda oturmaktaydı. Francis Drake'in kendi epik yolculuğuyla ilgili, sonradan Kraliçe Elizabeth'e sunduğu anılarını kapatıp kenara itti. Yüzyıllardır kayıp kalan bu anılar, İngiltere'deki tozlu kraliyet arşivlerinde daha yeni bulunmuştu. Koca cüssesiyle arkasına yaslanıp içini çekti. Bu anı kitabı, onun bildiklerine pek yeni bir şeyler eklemiyordu. Drake Concepcion'a, Golden Hind'in kaptan yardımcısı Thomas Cuttill'e verip İngiltere'ye yollamıştı. Kalyonu bir daha gören olmamıştı. Tüm kadrosuyla birlikte battığı varsayılıyordu.</p>

  <p class="block5">Bunun ötesinde, Concepcion’un kaderiyle ilgili bir başka kaynak daha vardı, ama o da kanıt sayılamazdı. Perlmutter Amazon Nehriyle ilgili, 1939 baskısı bir kitapta okumuştu o satırları. Kitabı yazan, gazeteci kâşif Nicholas Bender'di. El Dorado'yu arayan ilk kâşiflerin izini sürmüştü. Perlmutter kitabı kütüphane görevlilerinden istedi, yeniden inceledi. Arkadaki "Notlar" bölümünde kısa bir atıf vardı. 1594'de Portekizlilerin bir araştırma grubu, nehir kenarındaki yerli köylerinden birinde bir İngiliz’e rastlamıştı. İngiliz onlara kendisinin ünlü deniz kurdu Francis Drake emrinde çalıştığını, Drake'in onu bir kalyona bindirip yola çıkardığını, ama sonra bir deprem dalgasının onu ormana sürüklediğini söylemişti. Portekizliler adamın adamakıllı deli olduğuna hükmedip yollarına devam etmişler, onu buldukları köyde bırakmışlardı. Perlmutter kitabın yayıncısını not etti, sonra Drake'in anılarıyla Bender'in kitabını kütüphane görevlilerine geri verip taksiye bindi, evine döndü. Cesareti kırılmıştı, ama kütüphanedeki yirmi beş milyon kitapla kırk milyon manüskriyi tarayıp da aradığını bulamayışı ilk defa değildi. Concepcion’un sırrının anahtarı, eğer öyle bir anahtar varsa, başka bir yere gömülmüş olmalıydı.</p>

  <p class="block5">Perlmutter takside giderken camdan öbür arabalara görmeyen gözlerle bakıyordu. Araştırma projelerinin kendi tempolarında ilerlediğini tecrübeyle bilen biriydi o. Kimisi bulmacaların cevaplarını havai fişek gibi insanın üstüne saçardı. Kimisi de labirent gibi düğüm olur, çözümsüz ölürdü. Concepcion bulmacası ise farklıydı. Gölge gibi gözüküyor, elini uzatınca kaçıyordu. Nicholas Bender acaba gerçek bir kaynaktan mı alıntı yapmıştı? Yoksa nice belgesel yazarının yaptığı gibi, bir efsaneye mi kaptırmıştı kendini?</p>

  <p class="block5">Kafasında bu sorularla, karmakarışık çalışma odasına girdi. Masada duran bir gemi saati üç otuz beşi gösteriyordu. İşyerleri kapanmadan telefonlarını edebilirdi. Şık döner koltuğuna oturdu, New York istihbaratını tuşladı. Santral ona Bender'in yayınevinin numarasını hemen verdi. Perlmutter kalkıp kendine biraz Napoleon konyağı doldurdu, yeni numarayı tuşladı. Herhalde bu da boşuna çaba, diye düşünüyordu.</p>

  <p class="block5">Bender herhalde çoktan ölmüştü. Belki editörü de ölmüştü.</p>

  <p class="block5">"Falkner &amp; Massey," diyen bir kadın sesi duyuldu.</p>

  <p class="block5">"Nicholas Bender'in editörüyle konuşmak istiyorum, lütfen."</p>

  <p class="block5">"Nicholas Bender mi?"</p>

  <p class="block5">"Yazarlarınızdan biri."</p>

  <p class="block5">"Özür dilerim, efendim, bu adı tanımıyorum."</p>

  <p class="block5">"Bay Bender yıllar önce belgesel serüven kitapları yazardı. Belki yayınevinizde uzun süre çalışmış biri onu hatırlayabilir mi acaba?"</p>

  <p class="block5">"Sizi Bay Adams'a bağlayayım. Baş editörümüzdür. Burada en eski o."</p>

  <p class="block5">"Teşekkür ederim."</p>

  <p class="block5">Otuz saniyelik sessizlikten sonra bir erkek sesi duyuldu. "Frank Adams konuşuyor." "Bay Adams, benim adım St. Julien Perlmutter."</p>

  <p class="block5">"Onur duydum, Bay Perlmutter. Sizden söz edildiğini duymuştum. Washington'da oturuyorsunuz galiba."</p>

  <p class="block5">"Evet, başkentte oturuyorum."</p>

  <p class="block5">"Bir denizcilik tarihi yazmaya karar verirseniz, lütfen bizi de hatırlayın."</p>

  <p class="block5">"Yazmaya başladığım hiçbir kitabı bitiremedim ben," diye güldü Perlmutter. "Benden gelecek manüskriyi beklerseniz, ikimiz de çok yaşlanırız."</p>

  <p class="block5">"Yaşım yetmiş dört, ben şimdiden yaşlıyım," dedi Adams sevimli bir sesle. "Sizi arayışımın bir nedeni var. Nicholas Bender diye birini hatırlıyor musunuz?"</p>

  <p class="block5">"Hatırlıyorum tabii. Gençliğinde serüven peşinde koşan biriydi. Gezilerini anlattığı kitaplardan birkaç tane basmıştık. Seyahatin zevkleri orta sınıf insanlar tarafından keşfedilmeden önce."</p>

  <p class="block5">"Ben onun El Dorado'nun İzinde adlı kitabındaki bir referansın kaynağını bulmaya çalışıyorum."</p>

  <p class="block5">"Çok eski o. Sanırım o kitabı bin dokuz yüz kırklarda basmıştık."</p>

  <p class="block5">"Bin dokuz yüz otuz dokuz," diye düzeltti Perlmutter.</p>

  <p class="block5">"Size nasıl yardımcı olabilirim?"</p>

  <p class="block5">"Belki Bay Bender notlarını ve manüskrilerini bir üniversite arşivine bağışlamıştır diye umuyordum. Onları bir incelemek isterdim."</p>

  <p class="block5">"O tür malzemeyi ne yaptı, bilemiyorum," dedi Adams. "Kendisine bir sormam gerek." "Yaşıyor mu?" Perlmutter şaşırmıştı.</p>

  <p class="block5">"Tabii yaşıyor. Ben onunla son kere birlikte yemek yiyeli üç ay bile olmadı." "Doksan yaşındadır herhalde!"</p>

  <p class="block5">"Nicholas seksen dört yaşında. Sanırım o kitabı yazdığında yirmi beş yaşındaydı. Yirmi altı kitabını bastık, o ikincisiydi. Sonuncusunu da 1978'de bastık. Yukon gezisi."</p>

  <p class="block5">"Bay Bender zihinsel yeteneklerine hala sahip mi?"</p>

  <p class="block5">"Sahip. Nicholas biraz sağlıksız, ama kafası şeytan gibi."</p>

  <p class="block5">"Ona ulaşabileceğim bir numara var mı acaba?"</p>

  <p class="block5">"Yabancıların telefonuna cevap verir mi, emin değilim. Karısı öleli Nicholas pek münzevi oldu. Vermont'da, kocaman bir çiftlikte yaşıyor, daha doğrusu ölmeyi bekliyor." Perlmutter, "Kalpsiz davranmak istemem, ama onunla çok acil bir konuda görüşmem gerek," dedi.</p>

  <p class="block5">"Siz denizcilik konusunda saygın bir uzman, ayrıca da ünlü bir gurme olduğunuza göre, eminim sizinle konuşmaktan kaçınmayacaktır. Ama isterseniz önce ben kendisine ulaşayım da işi sağlama bağlayalım. O sizi aramak isterse numaranız kaçtı?" Perlmutter, Adams'a, ancak en yakın dostlarına verdiği numarayı verdi. "Teşekkür ederim, Bay Adams. Eğer batık gemilerle ilgili bir manüskri yazabilirsem, ilk okuyacak editör siz olacaksınız."</p>

  <p class="block5">Telefonu kapadı, kalkıp mutfağa geçti, buzdolabını açıp bir düzine istiridyeyi ustaca açtı, kabukların içine birkaç damla Tabasco damlattı, sonra hepsini Anchor Steam birası eşliğinde yedi. Zamanlaması müthişti. İstiridyeleri bitirip boş şişeyi çöpe yeni atmıştı ki, telefon çaldı. "Ben Julien Perlmutter."</p>

  <p class="block5">"Merhaba," dedi çok kalın bir ses. "Ben Nicholas Bender. Frank Adams benimle konuşmak istediğinizi söyledi."</p>

  <p class="block5">"Evet, efendim, çok teşekkür ederim. Bu kadar erken arayacağınızı ummamıştım." "Kitaplarımı okumuş biriyle konuşmak bana her zaman zevk verir," dedi Bender neşeyle. "Pek fazla kişi kalmadı zaten."</p>

  <p class="block5">"Benim ilgilendiğim kitap, El Dorado'nun İzinde." "Evet, evet, o cehennem yolculuğunda on kere ölüp ölüp dirilmiştim."</p>

  <p class="block5">"Bir Portekiz araştırma grubuna atıf yapmışsınız. Hani Francis Drake'in gemi adamlarından biri, Amazon yerlileri arasında yaşıyormuş."</p>

  <p class="block5">"Thomas Cuttill," dedi Bender hemen. "Ona kitapta değindiğimi hatırlıyorum, evet." "Acaba bana bu bilginin kaynağını söyler miydiniz?" derken Perlmutter'in umutları kabarmıştı. Bender'in belleği gerçekten çok iyiydi.</p>

  <p class="block5">"Önce ben size sorayım, Bay Perlmutter, siz tam neyi bilmek istiyorsunuz?" "Ben Drake'in ele geçirdiği bir İspanyol kalyonunun tarihini araştırıyorum. Kaynaklar genellikle geminin İngiltere'ye dönerken battığı kanısına varıyor. Ama sizin kaynakta, Thomas Cuttill onun bir deprem dalgasıyla yağmur ormanlarına sürüklendiğini söylüyor."</p>

  <p class="block5">"Çok doğru," dedi Bender. "Bulunabileceğine inansam, onu ben de arardım. Ama sürüklenip içinde kaybolduğu orman öyle sık ki, gemi enkazını ancak üstüne basarsanız görebileceksiniz."</p>

  <p class="block5">"Portekizlilerin Cuttill hakkında söylediklerinin uydurma olmadığından emin misiniz?" "Tarihsel bir gerçek o. Hiç kuşku yok."</p>

  <p class="block5">"Nasıl bu kadar emin olabiliyorsunuz?" "Kaynak bana ait çünkü."</p>

  <p class="block5">Perlmutter'in bir an aklı karıştı. "Özür dilerim, Bay Bender, durumu tam anlayamadım."</p>

  <p class="block5">"Durum şu, Bay Perlmutter, Thomas Cuttill’in günlüğü benim elimde." "Vay canına!" diye patladı Perlmutter. "Gerçekten öyle," dedi Bender zafer dolu bir sesle. "Cuttill onu Portekiz grubunun liderine vermiş, Londra'ya yollamalarını rica etmiş. Ama Portekizliler onu götürüp Macapa valisine vermişler. O da günlüğü, Lizbon'a yolladığı kuryeye katmış. Günlük orada bir süre elden ele geçmiş, sonunda bir sahafın eline düşmüş. Ben onu Lizbon sokaklarında dolaşırken otuz altı dolara satın aldım. 1937 yılında otuz altı dolar dünyanın parasıydı. Hele az parayla dünyayı dolaşmaya çalışan yirmi üç yaşında bir genç için."</p>

  <p class="block5">"O günlüğün değeri bugün çok daha fazladır." "Bundan eminim. Bir sahaf bana bir keresinde on bin dolar teklif etti." "Red mi ettiniz?" "Gezi anılarımı hiç kimseye kar etsin diye satmamışımdır."</p>

  <p class="block5">Perlmutter çekingen bir sesle, "Uçağa atlayıp Vermont'a gelsem, o günlüğü okumama izin verir miydiniz?" diye sordu. "Korkarım olmaz."</p>

  <p class="block5">Perlmutter sustu, Cuttill’in günlüğünü kendisine göstermesi için Bender'i nasıl razı edebileceğini düşündü. "Nedenini sorabilir miyim?"</p>

  <p class="block5">"Ben hasta bir ihtiyarım," dedi Bender. "Ama kalbim durmayı reddediyor."</p>

  <p class="block5">"Sesiniz kesinlikle hasta gibi değil."</p>

  <p class="block5">"Bir de yüzümü görseniz. Gezilerim sırasında kaptığım hastalıklar, şimdi geri dönüp beni zayıf halimde yıkmaya çalışıyor. Ama size ne yapabileceğimi söyleyeyim,</p>

  <p class="block5">Bay Perlmutter. "O kitabı size armağan olarak yollayabilirim."</p>

  <p class="block5">"Ulu Tanrım! Bunu asla yapmak zorunda değ ..."</p>

  <p class="block5">"Yo, yo, ısrar ediyorum. Frank Adams bana sizin gemilerle ilgili muhteşem kütüphanenizden söz etti. Günlüğün sizin gibi değer bilen birinin eline geçmesi, eşe dosta gösteriş olsun diye onu rafa koyan bir koleksiyoncudan iyidir."</p>

  <p class="block5">"Çok naziksiniz," dedi Perlmutter içtenlikle. "Bu cömertliğiniz karşısında gerçekten minnet duydum."</p>

  <p class="block5">Bender zerafetle, "Alın ve keyfini çıkarın," dedi. "Herhalde o günlüğü bir an önce incelemek istiyorsunuzdur."</p>

  <p class="block5">"Sizi zorlamak istemem."</p>

  <p class="block5">"Yo, bir sakıncası yok. Onu Federal Express'le yollarım, yarın sabah erkenden elinizde olur."</p>

  <p class="block5">"Teşekkür ederim, Bay Bender. Çok teşekkür ederim. Günlüğe hak ettiği saygıyı göstereceğimden emin olabilirsiniz."</p>

  <p class="block5">"İyi. Umarım aradığınızı da bulursunuz."</p>

  <p class="block5">"Ben de öyle umuyorum," dedi Perlmutter. Bu umulmadık şans, umutlarını çok yükseltmişti. "İnanın bana, ben de öyle umuyorum." Ertesi sabah saat ona yirmi kala, Perlmutter kapıyı Federal Express'in şoförüne, adam daha zili çalmadan açtı. Siyah saçlı kurye, "Bunu bekliyormuşsunuz, Bay Perlmutter," dedi. Gözlüklü bir gençti. Sevimli bir gülümsemesi vardı.</p>

  <p class="block5">Perlmutter, "Noel Babayı bekleyen çocuk gibi” diye güldü, imzayı atıp kalın zarfı aldı. Hemen çalışma odasına koşarken, bir yandan yapışkan bantı çekip zarfı açıyordu. Masasının başına oturdu, gözlüğünü gözüne taktı, Thomas Cuttill'in günlüğünü elinde Tanrı'nın armağanıymış gibi tuttu. Kapağı tanımlayamadığı bir hayvanın derisindendi. Sayfalarıysa sararmış parşömendi. Ama çok iyi korunmuş durumda olduğu kesindi. Kahverengi bir mürekkep kullanılmıştı. Herhalde Cuttill kendisi, bir ağacın kökünden elde etmişti bunu. Hepsi hepsi yirmi sayfaydı. Kullandığı dil, Kraliçe Elizabeth döneminde konuşulan İngilizceydi. El yazısını adam zorlanarak yazmış, bir hayli de yazım yanlışı yapmıştı. Ama çağına göre, iyi eğitim almış biri olduğu ortadaydı. İlk yazı 1578 Martını ilgilendiriyordu, üzerine de o tarih atılmıştı, ama aslında çok daha sonra yazıldığı belliydi:</p>

  <p class="block5">Ben, Devonshiore doğumlu Thomas Cuttill'in, son on altı yıllık garip tarihi. Yok olan bir geminin denizcisine ilişkin bir hikayeydi. Denizin şiddet ve hışmından zar zor kurtulduktan sonra evine dönmeye uğraşırken yabancı bir diyarda çektiği inanılmaz zorlukları anlatıyordu. Cuttill'in Drake'le birlikte İngiltere'den ayrılışından başlayarak olayları bir bir okurken, Perlmutter bunun daha sonraki yüzyıllarda yazılan günlüklerden çok daha dürüst bir üslûba sahip olduğuna dikkat etti. Daha sonraki benzer yazılar hep türlü vaazlarla romantik abartmalarla, kalıp sözlerle dolu olurdu. Cuttill'in azmi, sağ kalma kararlılığı ve Tanrı'dan bir kere bile yardım dilenmeden korkunç güçlükleri aşma çabaları Perlmutter'i çok etkiledi. Tanımak isteyeceği türden bir adamdı bu Cuttill.</p>

  <p class="block5">Deprem dalgası kalyonu ta içerlere taşıdıktan sonra tek sağ kalanın kendisi olduğunu gören Cuttill, İspanyolların eline düşüp intikam işkenceleriyle karşılaşmaktansa, dağların ve ormanların getireceği güçlüklerle boğuşmayı seçmişti. İspanyollar zaten nefret ettikleri Drake adlı o İngilizin, değerli kalyonlarını ele geçirmesinden ötürü kuduruyor olmalıydılar. Cuttill'in tek bildiği, Atlas okyanusunun doğu tarafında bir yerlerde olduğuydu. Ne kadar uzakta olduğunu tahmin bile edebilecek durumda değildi. Denize varması, orada kendisini İngiltere'ye götürecek dost bir gemi bulması, ancak mucize sayılabilirdi. Ama seçebileceği tek yol da oydu.</p>

  <p class="block5">And dağlarının batı yamaçlarında İspanyollar koca çiftliklerden oluşan koloniler kurmaya başlamışlardı bile. O çiftliklerde artık, bir zamanların gururlu İnkaları çalışıyordu. Artık köle bir ırk olmuşlardı. Gördükleri insanlık dışı muameleden ve kızamık, çiçek gibi hastalıklardan ötürü sayıları da çok azalmıştı. Cuttill o çiftliklerden gece karanlığından yararlanarak geçiyor, her fırsatta yiyecek çalıyordu. İki ay boyunca her gece yalnızca birkaç kilometre giderek yol almış, İspanyollara gözükmemeye çalışmış, kendisini ele verecek kızılderililerden de saklanmıştı. Sonunda kıtayı ortasından bölen And dağlarını, ıssız vadilerden geçerek aşmayı başarmış, Amazon nehri havzasının yeşil cehennemine inmişti.</p>

  <p class="block5">Ondan sonra Cuttill'in hayatı daha bir kâbusa dönüşmüştü. Sonu gelmez bataklıklara beline kadar gömülerek geçmiş, her adımda çalıları kesmek zorunda kaldığı sık ormanları aşmıştı. Böcekler, yılanlar, timsahlar sürekli bir tehlikeydi. Yılanlar genellikle üstüne hiç uyarısız saldırıyordu. Dizanteri olmuştu, ateşi vardı, ama yine de son gücüyle yoluna devam ediyordu. Bazen bir koca gün boyunca yalnızca 100 metre gidebildiği oluyordu. Birkaç ay sonra, düşman yerlilerin bir köyü çıkmıştı karşısına. Onu yakalayıp iplerle bağlamışlar, beş yıl esir tutmuşlardı.</p>

  <p class="block5">Cuttill sonunda bir kano çalıp kaçmayı başarmış, mehtaplı gecelerde Amazon Nehrinde kürek çekerek yol almıştı. Sıtmaya yakalandığı zaman ölmesine ramak kalmış, kanonun içinde kendinden geçip sürüklenmiş, sonunda uzun saçlı kadınlardan oluşmuş bir kabile onu bulmuş, bakıp iyileştirmişti. İspanyol kâşif Francisco de Orellana'nın El Dorado peşinde koşarken karşılaştığı ve anlattığı kabile de yine aynısıydı. Bu nehre Amazona adını o vermiş, bu adı, erkek gibi ok atabilen kadın savaşçılarla ilgili eski Yunan destanından almıştı.</p>

  <p class="block5">Cuttill o kadınlara ve aralarında yaşayan birkaç erkeğe, emekten tasarruf sağlayacak bazı yöntemler göstermişti. Bir çömlekçi tornası yapmış, testi ve kap yapımını öğretmişti. Çekçek arabaları, tarla sulamak için su tekerleri yapmıştı. Ağır yükleri kaldırmak için palanga kurmasını da öğretmişti. Çok geçmeden onu tanrı saymaya başlamışlardı. Cuttill'in kabile içindeki yaşamı güzel bir yaşamdı. Kadınların en güzellerinden üçünü kendi karısı olarak seçmiş, çabucak birkaç çocuk sahibi olmuştu. Vatanını yeniden görme isteği içinde zamanla körelmeye başlamıştı. İngiltere'den ayrıldığında bekardı. Döndüğünde hiçbir akrabasını ya da gemi arkadaşını bulamayacağından emindi. Disipline çok önem veren Drake belki de Concepcion'u kaybetti diye onun cezalandırılmasını isterdi.</p>

  <p class="block5">Artık uzun yolculukların acılarına ve mahrumiyetlerine dayanacak kadar güçlü de değildi. Ömrünün geri kalanını Amazon kıyılarında geçirme kararını istemeye istemeye vermişti. Portekiz araştırma grubu oradan geçtiğinde, günlüğünü onlara vermiş, bir şekilde İngiltere'ye gönderilip Francis Drake'e ulaştırılmasını rica etmişti. Perlmutter günlüğü okumayı bitirince koltuğunda arkasına yaslandı, gözlüğünü çıkarıp gözlerini ovaladı. Bu günlüğün otantik olup olmadığı konusunda eskiden var olan kuşkuları uçup gitmişti. Parşömen üzerindeki yazılar güçlü, sert çizgilerle dolu yazılardı. Ölmek üzere olan bir ruh hastasının yazısı değildi. Cuttill 'in verdiği tarifler uydurma ya da abartıya hiç benzemiyordu. Perlmutter, Francis Drake'in yardımcısının çektiği zorlukların gerçekten yaşanmış olduğuna, bu satırların dürüstçe yazılmış olduğuna karar verdi.</p>

  <p class="block5">Sonra kendi amacının düğümlendiği yere döndü. Cuttill, Drake'in Concepcion'da bıraktığı hazineleri pek kısa tarif etmekteydi. Sözlüğünü kocaman, kırmızı burnunun üzerine bir daha yerleştirdi, en son yazılan parçayı tekrar okudu: Aklım kuzey rüzgarı önündeki sağlam yapılı gemi kadar kararlı. Kendi vatanıma dönmeyeceğim. Kaptan Drake'in, eski hazineleri ve yeşim kutu içindeki düğümlü sicimleri İngiltere'ye getirmediğim için, bunlar Kraliçe Elizabeth'e verilemediği için kızacağından korkuyorum. Kutuyu da parçalanan gemide bıraktım. Ben burada, ailem haline gelen insanların arasında gömüleceğim. Bunlar Golden Hind seyir görevlisi Thomas Cuttill'in eliyle, 1594 yılının bu bilinmeyen gününde yazılmıştır. Perlmutter başını yavaşça kaldırdı, duvardaki on yedinci yüzyıl İspanyol tablosuna baktı. Resimde İspanyol kalyonlarından bir filo, batmakta olan turuncu güneşin ışıkları altında denizde ilerlemekteydi. Bunu Segocia'da bir pazarda bulmuş, esas değerinin onda biri kadar bir para karşılığında alıp eve getirmişti. Önündeki değerli günlüğü yavaşça kapattı, koca gövdesini koltuktan kaldırıp odada dolaşmaya koyuldu. Ellerini arkasında kenetlemişti.</p>

  <p class="block5">Francis Drake'in denizcilerinden biri gerçekten de Amazon nehrinin bir yerlerinde yaşamış ve ölmüştü işte. Bir İspanyol kalyonu gerçekten koskoca bir deprem dalgası tarafından sık bir ormana savrulmuştu. İçinde düğümlü sicimlerin bulunduğu yeşim kutu bir zamanlar gerçekten vardı. Acaba hala yağmur ormanının ortasında, kalyonun çürümekte olan tahtaları arasında yatıyor olabilir miydi? Dört yüz yıllık bir esrar, zamanın gölgeleri arasından bir kere daha başını kaldırmış, heyecan verici bir ipucu sunmuştu. Perlmutter başarılı araştırmasından çok memnundu. Ama efsanenin doğrulanmasının bu müthiş hazine avında yalnızca ilk adım olduğunu çok iyi biliyordu. İkinci adım daha zordu. Arama alanını mümkün olduğunca daraltmak zorundaydı şimdi.</p>

  <h2 class="calibre9" id="sigil_toc_id_4">19</h2>

  <p class="block5">HİRAM Yaeger karısıyla çocuklarını ne kadar çok seviyorsa, kocaman süper bilgisayarını da o kadar çok seviyordu. Hatta belki biraz daha çok. Çünkü dev ekrandaki görüntülerden kendini ayırıp da ailesinin yanına gitmeyi zor buluyordu. Bilgisayarlar zaten, ömründe ilk defa ekrana bakıp bir komut girdiğinden beri onun hayatıydı. Hiç soğumamıştı bu aşk. Belki her geçen yılla biraz daha güçlü bir ihtiras kazanmıştı. Özellikle de NUMA'nın o zengin "okyanus verileri merkezi" için kendi tasarımı olan canavarı yaptıktan sonra. Enformasyon derleme gücünün o inanılmazlığı hala şaşırtıyordu Yaeger'i. Klavyeyi parmaklarıyla okşarken, karşısında bir canlı varmış gibi hissediyor, heyecanı her gelen verinin çözüme katılmasıyla daha çoğalıyordu. Yaeger korkunç sayıda dijital verilerin, kütüphanelerden, gazete morglarından, araştırma laboratuvarlarından, üniversitelerden ve dünyanın her yanındaki tarih arşivlerinden alınabilmesini tutku haline getirmişti. "Veri otoyolu" deniyordu buna. Milyarlarca enformasyon, minik bir ok işaretinin göz kırpmasıyla akıp doluyordu karşısındaki beyine. Yaeger dört yüzyıldır karaya kapanmış kalmış durumdaki kalyon konusunda, yüzde 60'lık bir olasılık faktörüyle tarama yapabilecek kadar veri biriktirmiş olduğu kanısındaydı.</p>

  <p class="block5">Nuestra Senora de la Concepcion araştırmasına kendini öyle kaptırmıştı ki, Amiral James Sandecker’in odaya girdiğini, arkasında bir yere oturduğunu fark etmemişti bile.</p>

  <p class="block5">NUMA'nın kurucusu ve ilk genel müdürü, yapı olarak ufak tefek biriydi, ama bezlerinin salgıladığı testosteron, Dallas Kovboylarının hücum birliğini besleyecek kadardı. Elli sekiz yaşında, sapasağlam biriydi. Sağlıklı yaşam tutkunuydu. Her sabah evinden çıktığında, kurumun beş bin mühendis, bilimadamı ve elemanından iki bininin çalıştığı bu cam binaya kadar koşardı. NUMA aslında NASA'nın denizde iş gören ikiz kardeşi gibiydi. Amiralin dümdüz kızıl saçları şakaklarında kırlaşmaya başlamıştı. Ortadan ayrılmıştı o saçlar. Çenesinde harikulade bir Vandycke sakalı vardı. Spor ve sağlıklı beslenme tutkunu olmasına rağmen, Jamaika’daki bir ekim alanından kendi seçtiği ve sardırdığı tütünlerden yapılmış purosu ağzından hiç eksik olmazdı. NUMA onun yönetiminde, oşinografiyi uzay bilimi kadar popüler bir düzeye getirmişti. Kongreye sunduğu inandırıcı fon talepleri, deniz bilimleri konusunda eğitim veren yirmi kadar üniversite ve su altı projelerine yatırım yapan çok sayıda büyük şirket tarafından desteklenirdi. Bu sayede NUMA, derin deniz jeolojisi ve madencilik, su altı arkeolojisi, deniz canlılarının biyolojik incelemeleri, okyanusların dünya iklimine etkileri gibi alanlarda çok büyük aşamalar gerçekleştirmişti. Belki amiralin en büyük katkılarından biri de, Hiram Yaeger'in dev bilgisayar ağını desteklemesi olmuştu. O ağ okyanus bilimleri konusunda dünyanın en zengin arşiviydi.</p>

  <p class="block5">Washington bürokrasisinin tümü Sandecker'a bayılıyor sayılmazdı, ama ona azimli, işine adanmış, dürüst bir adam olarak saygı gösterir, Beyaz Saray'ın Oval Bürosundaki büyük adamla yakın ve sıcak ilişkilerinden de çekinirlerdi. "İlerleme kaydediyor musun?" diye sordu Yaeger'e.</p>

  <p class="block5">"Bağışlayın, Amiralim, girdiğinizi görmemiştim." Yaeger gözünü ekrandan ayırmadan, arkasını dönmeden konuşuyordu. "Ekvator su akıntılarıyla ilgili veri derlemeye uğraşıyorum."</p>

  <p class="block5">"Beni uyutmaya çalışma, Hiram." Sandecker'in yükünde ava çıkmış sansar ifadesi belirmişti. "Ne peşinde olduğunu biliyorum."</p>

  <p class="block5">"Efendim?"</p>

  <p class="block5">"1578 yılında deprem dalgası yemiş bir kıyı arıyorsun."</p>

  <p class="block5">"Deprem dalgası mı?"</p>

  <p class="block5">"Evet, bilirsin. Hani koca bir dalga geliyor da, İspanyol kalyonunu kıyıdan alıp ta içerdeki sık bir ormana götürüyor." Amiral ağzından kara bir duman bulutu üfledi, sonra devam etti. "NUMA'nın parasıyla ve NUMA'nın iş saatleri içinde hazine avına yetki verdiğimi hatırlamıyorum."</p>

  <p class="block5">Yaeger masayı itip koltuğunu döndürdü. "Yani... Biliyor musunuz?" "Biliyor muydunuz demen gerekir. En başından beri biliyordum."</p>

  <p class="block5">"Siz kendinizin ne olduğunuzun farkında mısınız, Amiralim?"</p>

  <p class="block5">"Zihin okuyabilen yaşlı bir tilki," dedi patronu keyifle.</p>

  <p class="block5">"Açtığınız fal size o deprem dalgasıyla kalyonun folklordan pek az fazlalığı olduğunu da söyledi mi?"</p>

  <p class="block5">Sandecker hiç gevşemeden, "Eğer gerçeği hayalden ayıran kokuyu alabilecek bir kişi varsa, o da dostumuz Dirk Pitt'tir," dedi. "Neler bulabildin?" Yaeger gülümseyip cevap verdi. "Önce Lima ile Panama arasında, bir geminin dört yüzyıl boyunca saklanabileceği büyüklükte orman bulmak için çeşitli Coğrafi Enformasyon Sistemleri'ni yokladım. Uyduların küresel yerleşimi sayesinde, Orta ve Güney Amerika'nın daha önce hiç haritalanmamış ayrıntılarını artık görebiliyoruz. Önce kıyıya yakın tropik yağmur ormanlarını gösteren haritalar inceledim. Peru'yu hemen saf dışı bıraktım, çünkü orada kıyı bölgeleri hep çöl. Hiç bitki yetişmiyor. Geriye Ekvator'daki bin kilometreyi aşkın ormanlık kıyıyla Kolombiya'nın hemen hemen tamamı kaldı. Onun da yüzde kırkını eleyebildim, çünkü kıyıların dik olması halinde dalganın beş yüz yetmiş tonluk bir gemiyi kara üzerinde sürüklemesi olanaksızdı. Ardından bir yüzde yirmiyi de, açık mera olduğu, gemi enkazını saklayacak sık ağaçlar olmadığı için eledim."</p>

  <p class="block5">"Bu durumda Pitt'in arayacağı alan dört yüz kilometre boyuna indi." Yaeger, "Doğa beş yüz yıl içinde çevreyi çok değiştirebilir," dedi. "İlk İspanyolların çizdiği antik haritalarla başlayıp, arada yer alan jeolojik ve çevresel değişimleri de inceleyince, aranacak arazinin boyunu yüz elli kilometre daha düşürebildim." "Yeni arazi yayılımını eskisiyle nasıl karşılaştırabiliyorsun?"</p>

  <p class="block5">"Üç boyutlu görüntüleri üstüste çakıştırarak," dedi Yaeger. "Eski haritaların ölçeğini ya küçültüp ya büyüterek, yeni uydu haritalarına uyduruyorum, sonra iki görüntüyü üstüste çakıştırıyorum. Kalyonun kaybolmasından bu yana kıyı ormanlarında yer almış değişiklikler böylece hemen karşıma çıktı. Yüzyıllar içinde kıyılardaki ormanların çoğunun ekim alanı açmak amacıyla kesildiğini öğrendim." "O yetmez," dedi Sandecker sinirli bir sesle. "Hem de hiç yetmez. Pitt'in gemi enkazını bulma yolunda birazcık şansı olmasını istiyorsan, alanın uzunluğunu yirmi kilometreye kadar düşürmen gerekir."</p>

  <p class="block5">Yaeger sabırla, "Biraz dayanın, Amiralim," dedi. "Bir sonraki adımım, tarih arşivlerine dalıp, on altıncı yüzyılda Güney Amerika'nın Pasifik kıyılarına vurmuş deprem dalgalarına bakmak olacak. Bereket versin bu olayları İspanyollar fetih sırasında çok iyi kaydetmişler. Dört tane buldum. İkisi Şili'de. 1562 ve 1575. Peru'ya vuranlar da 1570 ve 1578'de, yani Drake'in kalyonu ele geçirdiği yılda." "Sonuncusu nereye vurmuş?" dedi Sandecker.</p>

  <p class="block5">"Onunla ilgili tek kanıt, o sıra Callao'ya gelmekte olan bir İspanyol ikmal gemisinin kütüğünde. Ekvator'daki Bahia de Caraquez'e doğru, karaya saldıran çılgın bir denizin üzerinden geçtiğini söylüyor. Bahia tabii körfez demek."</p>

  <p class="block5">"Çılgın deniz sözü, deniz tabanındaki depremde suların durumunu çok iyi anlatıyor. Tüm</p>

  <p class="block5">Güney Amerika boyunca batı kıyısına paralel uzanan fayın hareketiydi kuşkusuz."</p>

  <p class="block5">"Kaptan ayrıca başka bir şey daha not etmiş. Giderken körfeze akan bir nehrin ağzında gördüğü köyün, dönüşte tümüyle yok olduğunu söylüyor." "Tarih konusunda bir yanılma yok ya?"</p>

  <p class="block5">"Hiç yok. O yerin tam doğusundaki yağmur ormanı da, görünüşe göre içine girilmeyecek kadar sık."</p>

  <p class="block5">"Tamam, top sahasını bulduk. Şimdi işimiz dalganın uzunluğunu bulmak. Öyle değil mi?"</p>

  <p class="block5">Yaeger, "Tsunami dediğimiz deprem dalgalarının uzunluğu iki yüz kilometreyi aşabiliyor, " dedi.</p>

  <p class="block5">Sandecker bunu bir düşündü. "Caraquez Körfezi'nin eni ne kadar?"</p>

  <p class="block5">Yaeger haritayı ekrana çağırdı. "Girişi dar. Dört beş kilometreyi aşmıyor."</p>

  <p class="block5">"İkmal gemisi kaptanı da oraya dökülen nehrin ağzındaki köy yok oldu diyor, öyle mi?"</p>

  <p class="block5">"Evet efendim. O kelimeleri kullanmış."</p>

  <p class="block5">"Körfezin bugünkü yayılımı, o günkü halinden ne kadar farklı?"</p>

  <p class="block5">Yaeger eski İspanyol haritasıyla farklı renklerdeki yeni uydu haritasını ekranda üstüste getirerek, "Dış körfez pek değişmemiş," dedi. "İçerdeki girintideyse Chone nehrinin getirdiği alüvyonlar yüzünden kıyı bir kilometre kadar ilerlemiş."</p>

  <p class="block5">Sandecker ekrana uzun uzun baktı, sonra yavaşça, "Senin bu elektronik aygıtlar, kalyonu kıyıya sürükleyen o deprem dalgasının bir simülasyonunu yapabilir mi?" diye sordu.</p>

  <p class="block5">Yaeger başıyla evetledi. "Yapar, ama birkaç faktörü birden düşünmek gerek." "Örneğin?"</p>

  <p class="block5">"Dalganın yüksekliği neydi ve hangi hızla yol alıyordu."</p>

  <p class="block5">"Beşyüz yetmiş tonluk bir gemiyi bulunamayacak kadar içerlere sürükleyebilmek için, en az otuz metre yüksekliğinde olmalı ve hızı da saatte yüz elli kilometreden fazla olmalı."</p>

  <p class="block5">"Peki, bakalım dijital imgeleme yoluyla neler yapabileceğim."</p>

  <p class="block5">Yaeger klavyeye bir dizi emir tuşladı, arkasına yaslandı, ekrana birkaç saniye bakıp oluşan görüntüyü inceledi. Sonra grafiklere ince ayarlama uygulayabilmek için özel işlev kontrolü kullandı, hayali kıyıyı aşan deprem dalgasının gerçekçi bir simülasyonunu oluşturmaya çalıştı. "İşte karşınızda," dedi. "Gerçekte olabilecek görünüm." Sandecker, "Şimdi gemiyi de koy oraya," diye emretti.</p>

  <p class="block5">Yaeger on altıncı yüzyıl kalyonlarının yapımı konusunda uzman değildi, ama yine de dalgalar üzerinde salınıp duran, olabildiğince saygın bir imge yaratabildi. Saniyede altmış kare hızıyla geçen filmlerdeki gibi hareket ediyordu. Kalyon öyle gerçek görünmüştü ki, şu anda odaya biri girse, film seyrediyorlar sanırdı. "Nasıl oldu, Amiralim?"</p>

  <p class="block5">"Bir makinenin bu kadar gerçek bir görünüm yaratabileceğine inanmak zor," dedi Sandecker. Çok etkilenmişti.</p>

  <p class="block5">"Yeni çevirdikleri bilgisayar filmlerini bir görseniz keşke. Ölmüş eski artistleri, bugünkülerle karşı karşıya oynatıyorlar. Ben Arizona Sunsetin videosunu en az on iki kere seyrettim." "Başrollerde kimler var?"</p>

  <p class="block5">"Humphrey Bogart, Lionel Barrmore, Marilyn Monroe, Julia Roberts ve Tom Cruise. Öyle gerçek ki, hepsinin aynı sette çekime katıldıklarına yemin edebilirsiniz."</p>

  <p class="block5">Sandecker elini Yaeger'in omzuna koydu. "Bakalım sen de inanılır bir belgesel çevirebilecek misin, " dedi.</p>

  <p class="block5">Yaeger bilgisayara kendi sihrini uyguladı. Karşılarında pencereden görünüyormuşçasına canlı biçimde beliren denize ikisi de hayran hayran baktılar. Derken sular yavaş yavaş kabarıp dalgayı oluşturmaya başladı. Deniz önce kıyıdan uzağa doğru çekildi, kalyon deniz yatağına oturuverdi. Bir çocuğun battaniyesi üzerine konmuş oyuncak gemiye benziyordu. Sonra bilgisayar, dalganın kıyıya doğru geri gelişini gösterdi. Sular giderek yükseliyor, yükseliyordu. Sonunda dalganın doruğu oluşup yarıldı, gemiyi kuduran köpüklerin, kum ve suların altına aldı, inanılmaz bir hızla kıyıya doğru savurdu. Neden sonra gemi durup bir yere oturdu, dalga da düzleşti ve öldü.</p>

  <p class="block5">"Beş kilometre," diye mırıldandı Yaeger. "Görünüşe göre kıyıdan beş kilometre içerde." Sandecker, "Kaybolup unutulması boşuna değilmiş," dedi. "Bence Pitt'le konuş, bilgisayar koordinatlarının fakslarını ona yolla."</p>

  <p class="block5">Yaeger, Sandecker'a garip garip baktı. "Bu aramaya izin mi veriyorsunuz, Amiralim?" Sandecker ayağa kalkıp kapıya giderken şaşırmış gibi numara yaptı. Tam çıkacağı sırada döndü, şeytan gibi sırıttı. "Sonu boşa çıkabilecek bir şeye nasıl izin verebilirim ki?" dedi.</p>

  <p class="softbreak"></p>

  <p class="block5"><br /></p>

  <h2 class="block5" id="sigil_toc_id_5">20</h2>

  <p class="block5">GİORDİNO tapınağın taş tabanındaki kurumuş kırmızı lekelere bakıyordu. Heyecansız bir sesle, "Yıkıntılar arasında Amaru'dan bir iz yok," dedi.</p>

  <p class="block5">Miles Rodger kime yönelttiği belli olmayan bir soru seslendirdi. "Acaba nereye kadar gidebilmiş olabilir?" Shannon'la ikisi, Giordino'nun kullandığı helikopterle kutsal obruktan buraya öğleden bir saat önce gelmişlerdi.</p>

  <p class="block5">"Paralı asker dostları taşımıştır onu," dedi Pitt.</p>

  <p class="block5">Rodgers, "Amaru gibi bir sadistin hala sağ olduğunu bilmek bile insana karabasanlar getirmeye yeter," diye homurdandı.</p>

  <p class="block5">Giordino mekanik bir hareketle omuz silkti. "Roket saldırısından sağ sıyrılmış olsa bile, kan kaybından ölmüş olması gerekir."</p>

  <p class="block5">Pitt dönüp Shannon'a baktı. Shannon arkeologlar ekibiyle küçük bir işçiler ordusunu yönetiyordu. Tapınağın düşmüş taşlarına numara vermekte, restorasyon projesinin hazırlıklarını yapmaktaydılar. Galiba Shannon enkazın arasında bir şey bulmuştu. Daha iyi inceleyebilmek için eğiliyordu. "Amaru gibi adamlar kolay ölmez. Bence karşımıza yine çıkar."</p>

  <p class="block5">"Kötü," dedi Rodgers. "Lima'dan gelen son haberlerin ışığında, daha da kötü." Pitt tek kaşını kaldırdı. "Andların tepesinde CNN'i alabileceğimizi sanmazdım," dedi. "Artık alıyoruz. Demin inen helikopter, Peru Haber Ofisi'ne aitmiş. Buraya televizyon muhabirleriyle bir yığın teçhizat getirdi. Ölüler Kenti artık uluslararası haber olmuş." Giordino, "Ne dediler?" diye üsteledi.</p>

  <p class="block5">"Askeri polis, buraya bizi haklamaya ve eski eserleri götürmeye gelen paralı askerleri yakalayamadığını itiraf etmiş. Amaru'nun mezar soyguncular mı da bulamamışlar." Pitt, Rodgers’a gülümsedi. "Sicillerine parlaklık verecek haberler değil." "Hükümet olayı iyi göstermek için hırsızların eski eserleri dağlarda bir yere attığını, sonra gidip Brezilya'nın Amazon ormanlarında saklandığını söylüyor." "Yok öyle şey," dedi Pitt. "Öyle olsa ABD Gümrük İdaresi neden bizden o eserlerin envanterini istesin ki? Onlar işin aslını biliyor. Hayır, malla dağlara falan atılmadı. Solpemachaco'nun nasıl düşüneceği konusunda bir tahmin yürütseydim, paniğe kapılıp kaçmazlar, derdim. Peru ordusundaki muhbirleri onlara her adımı haber vermiştir. Onları yakalamak üzere hücum birliği oluşturulurken bile. Herhalde baskına gelenlerin uçuş saatlerini bile biliyorlardı. Onlarla karşılaşmamak için güvenli bir plan izlemişlerdir. Malları buradan çabucak yüklemiş, sonra önceden kararlaştırdıkları bir hava alanı ya da limana uçmuşlardır. Orada çalıntı mallar ya bir jete ya da bir kargo gemisine yüklenmiştir. Bence Peru o tarihi hazinelerini bir daha zor görür." "Güzel senaryo," dedi Rodgers düşünceli bir sesle. "Ama unutma ki biz bir helikopteri çalınca onlara bir tanecik kalmıştı." Giordino, "Onu da dağlarda yine biz düşürdük," dedi.</p>

  <p class="block5">"Bence olayın tümünü bilsek, sahte Doktor Miller olan o patronun sıradan katilleri buraya çağırmasına ek olarak iki de ağır yük nakliye helikopteri çağırmış olması gerektiğini anlardık. Herhalde eski model Boeing Chinook'lardan. Her yerde satılıyor onlar. Elli kişi ya da yirmi ton kargo taşıyabiliyorlar. Zaten biz giderken burada malları taşıyabilecek yeterli sayıda paralı asker kalmıştı. Biz gidip Peru hükümetine haber verene, onlar da buraya uçakla asker yollayana kadar, ortalığı temizleyip kaçmaya rahat vakit bulmuşlardır."</p>

  <p class="block5">Rodgers, Pitt'e yepyeni bir hayranlıkla baktı. Fazla etkilenmeyen bir tek Giordino olmuştu. Pitt'in olayları daha olurken en ince ayrıntısına kadar analiz edebilen ender tiplerden olduğunu o zaten biliyordu. Pek az insana nasip olan bir yetenekti bu. Bazı büyük matematikçi ya da fizikçiler nasıl karmakarışık formüllerin hesabını normal insanların inanamayacağı bir hızla kafadan çözebiliyorsa, Pitt de bu tür olayları, ancak dünyanın en başta gelen soruşturmacılarının hızıyla, normal insanları şaşırtan bir netlikle görebilmekteydi. Giordino bazen Pitt'e bir şey anlatmaya çalışırken o yeşil gözlerin uzaklardaki görünmeyen bir şeye dikildiğini görür, onun başka konuya konsantre olduğunu anlayıp deliye dönerdi.</p>

  <p class="block5">Rodgers, Pitt'in analizini düşünüp bir kusur bulmaya çalışırken, Pitt yine dikkatini Shannon'a çevirmişti.</p>

  <p class="block5">Shannon elleri ve dizleri üzerinde emekler pozdaydı. Elinde yumuşak tüylü fırçayla, bir gömülme giysisi üzerindeki tozları ve minik kireç parçalarını süpürüyordu. Giysinin kumaşı yünden dokunmuş, üzerine çok renkli ipliklerle bir gülen maymun işlenmişti. Kolları ve bacakları yılandı. Dişleri de iğrençti.</p>

  <p class="block5">Pitt, "Giyime meraklı Chachapoyaların giydiklerinden mi bu?" diye sordu. "Hayır, bu İnka." Shannon ona bakmamıştı. İşinden gözünü ayırmadan konuşuyordu.</p>

  <p class="block5">Pitt, "Çok güzel nakış işliyorlarmış," dedi.</p>

  <p class="block5">"İnkalarla ataları dünyanın en usta boyacı ve dokumacılarıydılar. Kullandıkları dokuma teknikleri bugün işe yaramayacak kadar karmaşık ve yavaş. Ama kilimlerde bugün bile üstlerine yok. Rönesans Avrupasının en usta kilimcileri bile bir inç'te seksen beş iplik kullanırlardı. Eski Peruluların kullandığı iplik sayısıysa beş yüze çıkabiliyor.</p>

  <p class="block5">İspanyolların en ince İnka kumaşlarını ipek sanması boşuna değil yani."</p>

  <p class="block5">"Belki şu sıra pek uygun değil ama, bilmek isteyebilirsin diye söylüyorum. Al'le ben burası çökmeden önce gördüğümüz eserlerin resimlerini çizme işini bitirdik."</p>

  <p class="block5">"Onları Doktor Ortiz'e verin. Nelerin çalındığını çok merak ediyor."</p>

  <p class="block5">Sonra projesine duyduğu ilginin etkisiyle bir kere daha işine döndü.</p>

  <p class="block5">Bir saat kadar sonra Gunn, Pitt'i Ortiz'in yanında buldu. Ortiz bir grup işçiye, yılan başlı bir kanatlı pars heykelin üzerindeki pislikleri temizletiyordu. Hayvanın hain ağzı açıktı. Kıvrık dişleri korkunçtu. Koca vücuduyla kanatları, dev bir mezar-evin kapısındaki kayaya oyulmuştu. İçeriye ancak o ağızdan girilebiliyordu. Bir kişinin emekleyerek girebileceği kadar vardı o ağız. Heykelin ayaklarından, kalkık kanatlarının tepesine kadar olan yüksekliği 6 metre kadardı.</p>

  <p class="block5">Gunn, "Karanlık bir gecede karşına çıkmasını istemezsin," dedi.</p>

  <p class="block5">Doktor Ortiz dönüp onları el sallayarak selamladı. "Bugüne kadar bulunan Chachapoya heykellerinin en büyüğü," dedi. "Sanırım 1200-1300 yıllarına tarihlenebilir."</p>

  <p class="block5">Pitt, "Bir adı var mı?" diye sordu.</p>

  <p class="block5">"Demonio del Muertos," diye karşılık verdi Ortiz. "Yani ölüler şeytanı. Yeraltı kültüyle ilgili, koruma görevine odaklanmış bir Chachapoya tanrısı. Yarı pars, yarı akbaba, yarı yılan. Ölüleri rahatsız eden her kimse, dişlerini geçiriyor, onu alıp yerin karanlık derinliklerine götürüyor."</p>

  <p class="block5">Gunn, "Pek yakışıklı sayılmaz," dedi. "Şeytan yakışıklı olmaz zaten. Heykelleri bu boydan başlıyor, insan eli kadar küçülebiliyor. Tabii ölenin servetine ve mevkiine göre.</p>

  <p class="block5">Herhalde vadideki her mezarda buluruz bunlardan."</p>

  <p class="block5">Gunn, "Eski Meksikalıların tanrısı yılan değil miydi?" diye sordu.</p>

  <p class="block5">"Evet. Quetzalcoatl bir tüylü yılandı. Mezoamerika tanrılarının en önemlisiydi. MÖ</p>

  <p class="block5">900'lerde Olmeklerle başladı, İspanyol fethi sırasında Aztek'lerle bitti. İnkalarda da yılan heykelleri var, ama arada doğrudan bir bağ henüz kurulmuş değil."</p>

  <p class="block5">Ortiz kendisini çağıran bir işçiye doğru döndü. Adam büyük heykelin yanıbaşında küçük bir figür bulmuştu. Gunn, Pitt'i kolundan yakalayıp alçak bir taş duvara götürdü, oturdular.</p>

  <p class="block5">"ABD Büyükelçiliğinin bir kuryesi, Lima'dan gelen son ikmal helikopteriyle buraya vardı," deyip evrak çantasından bir dosya çekti. "Sana Washington'dan fakslanmış bir paket getirdi."</p>

  <p class="block5">Pitt heyecanla, "Yaeger'den mi?" diye sordu.</p>

  <p class="block5">"Hem Yaeger’den, hem de arkadaşın Perlmutter'den."</p>

  <p class="block5">"Tombalayı tutturmuşlar mı?"</p>

  <p class="block5">"Kendin oku," dedi Gunn. "Julien Perlmutter, deprem dalgasının ormana attığı kalyondan sağ kurtulmuş bir adamın yazdıklarını bulmuş."</p>

  <p class="block5">"Bu çok iyi."</p>

  <p class="block5">"Daha da iyileşiyor. Adam yazılarında bir yeşim kutudan söz ediyor. İçinde düğümlü kordonlar varmış. Anlaşıldığına göre kutu hala kalyonun çürümekte olan tahtaları arasında."</p>

  <p class="block5">Pitt'in gözleri ışıldadı. "Drake quipu'su." Gunn gülümseyerek, "Galiba o efsanenin gerçek payı var," dedi.</p>

  <p class="block5">"Ya Yaeger?" Pitt bunu sorarken bir yandan da eline tutuşturulan kağıtları karıştırmaya başlamıştı.</p>

  <p class="block5">"Bilgisayar eldeki verilerin analizini yapmış, arayacağımız yerin koordinatlarını vermiş. Kalyon galiba on kilometrekarelik bir alanın içinde olmak zorunda."</p>

  <p class="block5">"Tahminimden çok daha küçük."</p>

  <p class="block5">"Bence kalyon ve yeşim kutuyu bulma olasılığımız bir anda yüzde elli artmış bulunuyor."</p>

  <p class="block5">"Sen ona yüzde otuz de," dedi Pitt. Elinde Perlmutter'den gelen bir kağıdı tutmaktaydı. Üzerinde Nuestra Senora de la Concepcion’un yapısı, aksesuarı ve kargosuyla ilgili bilinen şeyler yazılıydı. "Dört çapası deprem dalgasında kopup gitmiş olabileceğine göre, bu gemideki demir aksam artık manyetik işaret vermeyecek kadar azalmış olmalı," diye söylendi. "İbreyi kıpırdatmak için o demirlere bir taş atımı yakın olmak zorundasın."</p>

  <p class="block5">"EG&amp;G Geometries G-813G aygıtı ufacık bir demiri bile hayli uzaktan algılayabiliyor." "Düşüncelerimi okuyorsun. Frank Stewart öyle bir şeyi Deep Fathom'a da aldırmıştı." Gunn, "O sensoru yağmur ormanının üzerinde dolaştırmak için bize bir helikopter gerek," dedi.</p>

  <p class="block5">Pitt, "O senin alanına girer," diye konuştu. "Ekvator'da kimleri tanıyorsun?" Gunn bir an düşündü, sonra sırıttı. "Bir raslantı sonucu, Corporacion Estatal Petrolera Ecuatoriana'nın, yani devlete ait petrol şirketinin genel müdürü, Guayaquil Körfezi'nde onlara zengin doğal gaz rezervlerinin yerini gösterdik diye NUMA'ya minnet borcu duyuyor."</p>

  <p class="block5">"Yani bu minnet borcu, bize helikopter ödünç verecek kadar büyük."</p>

  <p class="block5">"Sanırım emin olabiliriz. Evet."</p>

  <p class="block5">"Onlardan bunu koparmak için ne kadar zamana ihtiyacın var?"</p>

  <p class="block5">Gunn kolunu kaldırıp bileğindeki güvenli Timex'ine baktı. "Yirmi dakika ver, telefon edip anlaşayım. Daha sonra Stewart'a, uğrayıp manyetometreyi alacağımızı söylerim. Yaeger’i da arar, bu verilerin elimize geçtiğini bildiririm,"</p>

  <p class="block5">Pitt ona boş boş baktı. "Washington pek şu köşenin başında sayılmaz. Sen bu konferans görüşmelerini duman sinyalleriyle mi, yoksa aynalarla mı yapıyorsun?" Gunn elini cebine attı, küçük cep telefonlarına benzer bir şey çıkardı. "Motorola'nın yaptığı Iridium modeli. Dijital, kablosuz, dünyanın her yerini arayabiliyorsun." "Sistemi biliyorum," dedi Pitt. "Uydu destekli bir ağdan yararlanıyor. Sen bunu nereden çaldın?"</p>

  <p class="block5">Gunn harabelere doğru kuşkuyla baktı. "Kes sesini," dedi. "Bu Peru televizyon ekibinindi, kısa bir süre için el koydum, o kadar."</p>

  <p class="block5">Pitt gözlüklü küçük arkadaşına sevgi, hayranlık ve şaşkınlıkla baktı. Utangaç bir insan olan Gunn'ın o akademik kabuğundan çıkıp böyle sinsi şeyler yapması, pek ender rastlanan olaylardandı. "Harikasın, Rudi. Ünlülerin dedikodu sütunları senin hakkında ne derse desin."</p>

  <p class="block5">Eski eserler ve hazineler açısından yağmacılar gerçekten de Ölüler Kenti'nin ancak en görünen şeylerini alabilmişlerdi. İşe tapınağa yakın kral mezarlarından başlamışlar, ama Pitt'in müdahalesi sayesinde, çevredeki mezarların çoğunda kazı yapmaya zaman bulamamışlardı. Bu mezarlarda Chachapoya konfederasyonunun yüksek düzeyli görevlileri yatıyordu. Ortiz ve yanındaki arkeologlar ekibi, ayrıca sekiz soylunun mezarlarını bulmuşlardı. Ortiz o tabutların hiç açılmamış olduğunu anlayınca sevinçten uçmuştu.</p>

  <p class="block5">Yemekten sonraki sohbet sırasında, "Bu vadiyi doğru dürüst taramak bizim on, hatta yirmi yılımızı alır," diyordu Ortiz. Kuzey ve Güney Amerika'daki hiçbir keşif, bulunan antik sayısı açısından bununla yanşamaz. Yavaş gitmek zorundayız. Bir çiçeğin tohumunu, bir gerdanlığın tek boncuğunu bile görmezden gelemeyiz. Hiçbir şeyi gözden kaçırmamamız gerek, çünkü Chachapoya kültürüyle ilgili yepyeni bir anlayış kazanma fırsatına kavuştuk."</p>

  <p class="block5">Pitt, "Tam senin dişine göre bir iş," dedi. "Umarım Chachapoya eserlerinin hiçbiri sizin ulusal müzeye nakledilirken çalınmaz."</p>

  <p class="block5">"Burayla Lima arasındaki kayıplar beni o kadar kaygılandırmıyor," dedi Ortiz. "Müzenin içinden çalınan eser sayısı da hemen hemen ilk mezarlardan çalınanlara denk." Rodgers, "Ülkenizin değerli mallarını sıkı koruyamıyor musunuz?" diye sordu. "Tabii koruyoruz. Ama profesyonel sanat hırsızları da çok kurnaz. Bazen malın ustaca yapılmış bir taklidini koyup gerçeğini alıyorlar. Durum anlaşılana kadar aylar, bazen yıllar geçiyor."</p>

  <p class="block5">Shannon, "Daha üç hafta önce Guatemala'daki Ulusal Miras Müzesi, Kolomb öncesi Maya eserlerinin çalındığını bildirdi," dedi. "Tahmini değeri sekiz milyon dolar. Hırsızlar müze muhafızı gibi giyinmiş, malları ziyaret saatlerinde, müzenin başka bir tarafına götürüyormuş gibi taşımış, götürmüşler. Onlara soru sormak kimsenin aklına gelmemiş."</p>

  <p class="block5">Ortiz hiç gülümsemeden, "Benim en sevdiğim de Pekin müzesinden kırk beş tane Shang hanedanı kadehinin çalınması," dedi. "Hırsızlar istedikleri kadarını toplayıp geri kalanları öyle yaymışlar ki, bakanlar eksik olduğunu fark etmemiş. Küratörün kayıpları fark edip çalındığını anlamasına kadar üç ay geçmiş."</p>

  <p class="block5">Gunn gözlüğünü gözünden çıkarıp havaya tuttu, lekelerini kontrol etti. "Sanat hırsızlığının bu kadar yaygın bir suç olduğundan haberim yoktu," dedi. Ortiz başını sallayıp duruyordu. "Peru'da önemli sanat ve antika koleksiyonlarının soyulması, banka soyulması kadar sıktır. Daha da acıklısı, hırsızların giderek cesaretlenmesi. Koleksiyoncuları kaçırıp fidye istemekten hiç çekinmiyorlar. Fidye de tabii adamın sahip olduğu sanat eserleri. Ama çoğu kez, önce adamı öldürüyor, sonra evini yağmalıyorlar."</p>

  <p class="block5">Pitt, "Şansın varmış ki Ölüler Kenti'nden az şey çalındı, hırsızlar vaktinde durduruldu," dedi.</p>

  <p class="block5">"Gerçekten büyük şans. Ama ne yazık ki en değerli olanlar ülkeden çıkarıldı bile." Shannon, Pitt'le gözgöze gelmekten özenle kaçınarak, "Huagueroların Ölüler Kenti'ni daha önce keşfedemeyişine şaşıyorum," dedi.</p>

  <p class="block5">"Pueblo de los Muertos'un bulunduğu bu vadi, en yakın köyden doksan kilometre uzak," dedi Ortiz. "Buralarda yolculuk çok zordur. Hele yaya olarak. Yerli halk yalnızca efsanelerde var olduğuna inandığı bir şeyi aramak için yetmiş seksen gün neden yollarda sürünsün? Hiram Bingham da Machu Picchu'yu dağın tepesinde keşfettiğinde, yerli halk oraya hiç ayak basmamıştı. Hem belki pişkin huaquerolar aldırmaz ama köylülerin çoğu Chachapoya eserlerinin hala bugün bulduğumuz o şeytan tanrı tarafından korunduğuna inanır, yaklaşmaktan ödleri kopar." Shannon başıyla evetledi. "Ölüler Kentini bulup içine girenin taş kesileceğini hala söylüyorlar," dedi.</p>

  <p class="block5">Giordino, "Ha, evet," diye mırıldandı. "Kemiklerime dokunursan lanetim üstüne olsun hikayesi."</p>

  <p class="block5">Ortiz neşeyle, "Eh, hiçbirimiz eklemlerimizde bir gerginlik hissetmediğimize göre, demek ki bu harabeleri koruyan kötü ruhlar artık gücünü kaybediyor," dedi. Pitt, "Yazık ki Amaru'yla yağmacılarını etkileyememiş," diye onu destekledi. Rodgers, Shannon'un arkasına geçip elini onun ensesine koydu. "Sanıyorum sizler sabaha bize veda edip gidiyorsunuz," dedi.</p>

  <p class="block5">Shannon şaşırır gibi oldu, Rodgers’ın elinden kurtulmak için bir hareket yapmadı. Sonra Pitt'e bakarak, "Doğru mu bu?" diye sordu. "Gidiyor musunuz?" Pitt’ten önce Gunn cevap verdi. "Evet, önce gemimize uçuyoruz, sonra da kuzeye yönelip Ekvator'a gidiyoruz."</p>

  <p class="block5">Shannon, "Herhalde Ekvator'da, Deep Fathom'dayken konuştuğumuz o kayıp kalyonu arayacak olamazsınız, değil mi?" diye sordu. "Daha iyi bir yerde arayabilir miydik?" "Ama neden Ekvator?" diye üsteledi Shannon.</p>

  <p class="block5">Pitt gülerek, "Al oranın iklimini seviyor," deyip Giordino'nun sırtına bir şaplak indirdi. Giordino başını salladı. "Oranın kızları da hem çok güzelmiş, hem de çok şehvetliymiş diye duydum."</p>

  <p class="block5">Shannon, Pitt'e ilgi dolu bakışlarla bakıyordu. "Ya sen?"</p>

  <p class="block5">"Ben mi?" dedi Pitt masum masum. "Ben oralarda balıkçılık iyiymiş diye gidiyorum."</p>

  <h2 class="calibre4" id="sigil_toc_id_6">21</h2>

  <p class="block5">FBI'ın Eyaletler Arası Sanat Hırsızlığı Şefi Francis Ragsdale, bin dokuz yüz ellilerin modasına uygun kromajlı lokantanın vinil kanepesine çökerken, "Seçmesini de amma bilirmişsin," diye söylendi. Para atılan plak makinesindeki seçeneklere göz gezdirdi. Cihaz, masadan bir kabloyla Wurlitzer plak makinesine bağlanıyordu. "Stan Kenton, Charlie Barnett, Stan Getz. Kimsenin bilmediği adamlar bunlar!"</p>

  <p class="block5">Gaskill genç adama ekşi ekşi, "Yalnız iyi müzikten anlayanlar için," dedi. Ragsdale'in karşısına oturduğunda, koca gövdesi iki kişilik yerin üçte ikisini doldurdu. Ragsdale omuz silkti. "Benim zamanımdan önce," dedi. Otuz dört yaşındaydı. Daha önceki dönemlerin büyük müzisyenleri, annesiyle babasından arasıra duyduğu bulanık isimlerden başka bir şey değildi. "Buraya sık gelir misin?"</p>

  <p class="block5">Gaskill başını evet anlamında salladı. "Yemekleri gerçekten kaburgalarına yapışır."</p>

  <p class="block5">"Pek epikür övgüsü sayılmaz." Ragsdale'in temiz traşlı yüzü, siyah dalgalı saçları, oldukça iyi çalıştırılmış bir vücudu vardı. Yüzü yakışıklıydı. Tatlı ela gözlerindeki ifade, karşısındaki aktörün tuluatına hemen cevap yetiştiren komedyenleri hatırlatıyordu, iyi bir araştırmacıydı. İşini ciddiye alır, Wall Street borsacıları gibi siyah takımlar giyip FBI'ın prestijini de korumaya çalışırdı. Hiçbir ayrıntıyı kaçırmayan profesyonel gözleriyle, marley yerleri, barın önündeki yuvarlak tabureleri, eski moda peçete halkalarını, Heinz ketçabıyla Fransız hardalının yanında duran art deco tuzlukla biberliği inceledi. Uygar bir beğenmezlik havasındaydı. Koskoca Chicago'da, kendisine kalsa daha moda bir restoran seçerdi. "Garip bir yer. Alacakaranlık kuşağıyla göbek bağı var gibi." Gaskill yarı bozuk çalarak, "İşin keyfinin yarısı da atmosferi zaten," dedi. "Neden ben davet edince klas yerlere gidiyoruz da, sıra sana geldi mi böyle ihtiyar işi fasulye ocaklarına düşüyoruz?"</p>

  <p class="block5">"Bana her zaman iyi bir masa vereceklerini bildiğim için."</p>

  <p class="block5">"Ya yemekler?"</p>

  <p class="block5">Gaskill gülümsedi. "İyi tavuk yemek için bundan uygun yer bilmiyorum." Ragsdale ona neredeyse kusacakmış gibi baktı, yemek listesini hiç eline almadı. Plastik kapaklı, teksirle basılmış bir listeydi zaten. "Tedbiri bir yana fırlatıyorum, mikrop kapmak pahasına bir çorbayla bir kahve istiyorum."</p>

  <p class="block5">"Scarsdale'deki Fairchild Müzesi hırsızlığını çözdüğün için tebrikler. Duyduğuma göre Sung hanedanı döneminden kalma yirmi tane yeşim heykelcik kurtarmışsın." "Yirmi iki. İtiraf etmem gerek, en az göze çarpan sanığı pas geçmiştim. Ötekilerden bir şey çıkmayınca ona döndüm. Kimin aklına gelirdi onun yapacağı? Müzede otuz iki yıldır çalışıyor. Sicili cerrah eli kadar tertemiz. İhtiyar pes edip itiraf edene kadar, küratör bir türlü inanmadı. Oyma heykelcikleri birer birer, dört yıllık bir zaman içinde çalmış. Kapanış saatinden sonra müzeye dönüyor, alarmı susturuyor, cam çekmecenin kilidini attırıyor, sonra heykeli banyo penceresinden bahçedeki çalıların arasına indiriyormuş. Yerine de bodrumdaki kasadan aldığı daha az değerli parçaları koyuyormuş. Katalog etiketleriyle de oynanmıştı. Heykelciği koyarken tam yerine oturtuyor, tabanını da öyle ayarlıyormuş ki, dipteki tozlarda iz belli olmuyormuş. Müze yetkilileri adamın gösterim tekniğinden pek etkilendiler."</p>

  <p class="block5">Bütün küçük küfelerde ve kamyon durağı lokantalarda çalışanlara benzeyen bir kadın, kalemi kepine sokulu, hızlı hızlı çiklet çiğneyerek yaklaştı. Beyaz çorapları varis damarlarını saklıyordu. Kalemi çekip elindeki yeşil bloknota dayadı, bekledi. Ragsdale kibirle, "Günün çorbasının ne olduğunu sorabilir miyim?" dedi. "Curry'li mercimek, içinde jambon ve elma." Ragsdale takla atmış gibi oldu. "Doğru mu duydum acaba?"</p>

  <p class="block5">"Tekrarlamamı ister misiniz?"</p>

  <p class="block5">"Yo, hayır, Curry’li mercimek iyi." Garson kız kalemini Gaskille doğru salladı. "Sizin ne isteyeceğinizi biliyorum." Dönüp mutfaktaki görünmeyen aşçıya pürüzlü bir sesle bağırdı, siparişleri verdi.</p>

  <p class="block5">Gaskill deminki sohbete devamla, "Otuz iki yıldan sonra, müzenin güvenlik şefi neden hırsızlığa kalkışmış?" dedi.</p>

  <p class="block5">"Egzotik sanat tutkunuymuş. Kimse yokken o heykellere dokunmaktan, onları okşamaktan hoşlanıyormuş. Yeni gelen küratör, tam o zam beklerken maaşında kesinti yapmış. Kemer sıkma politikası gereği. Adam da kızmış, gösterimdeki yeşimleri çalma isteği o zaman başlamış. Zaten bana en baştan bu işi ya usta bir çete, ya da içerden biri yapabilir gibi gelmişti. Güvenlik şefinin üzerine odaklanınca, evini aramak için izin çıkarttırdım. Heykellerin hepsi şöminesinin rafı üstünde duruyordu. Spor kupaları gibi."</p>

  <p class="block5">"Yeni bir şey üzerinde çalışıyor musun?" diye sordu Gaskill.</p>

  <p class="block5">"Bir tane yeni verildi."</p>

  <p class="block5">"Yine mi müze hırsızlığı?"</p>

  <p class="block5">Ragsdale başını iki yana salladı. "Özel koleksiyon. Sahibi dokuz ay Avrupa'da kalmış. Döndüğünde evinin duvarlarını bomboş bulmuş. Meksikalı ressam ve müraycı Diego Rivera'dan sekiz suluboya."</p>

  <p class="block5">"Rivera'nın Detroit Sanat Enstitüsü'ne yaptığı mürayları görmüştüm." "Sigorta şirketinin ağzı köpürüyor. Galiba suluboyalar kırk milyon dolara sigortalıymış."</p>

  <p class="block5">"O olayla ilgili bilgi değiş tokuşu yapmak zorunda kalabiliriz." Ragsdale ona baktı. "Gümrük ilgi mi duyar sence?" "Küçük bir ihtimal, ama onunla ilişkili bir şeyler de bizde var." "Yardım etmeniz her zaman hoşuma gider."</p>

  <p class="block5">"Senin Rivera suluboyaların olabilecek bir şeylerin resimlerini, eski Çalıntı Sanat Bültenlerinden birinde gördüm. Kızkardeşim satın aldığı eski bir evi temizlerken ortaya atmıştı o dergileri. Senin listeyle karşılaştırdığımda, daha emin olurum. Eğer bir ilişkisi varsa, suluboyaların dört tanesinin Meksika Üniversitesi'nden 1923'de çalındığı ortaya çıkmış olur. ABD'ye kaçırılmışlarsa, gümrük de ilgilenir." "Çok geçmişte kalmış ama."</p>

  <p class="block5">"Çalıntı sanatta öyle şey yok," diye hatırlattı Gaskill. "Ondan sekiz ay sonra da altı Renoir'la dört Gaugin, bir sergi sırasında Paris'teki Louvre'dan çalındı." "Herhalde şu eski usta hırsızdan söz ediyorsun... Neydi adı?"</p>

  <p class="block5">"Specter' dedi Gaskill.</p>

  <p class="block5">"Adalet Bakanlığındaki şatafatlı seleflerimiz onu yakalamayı bir türlü becerememişlerdi, değil mi?" "Kim olduğunu bile bulamadılar."</p>

  <p class="block5">"Sence orijinal Rivera'larda onun bir parmağı mı vardı?"</p>

  <p class="block5">"Neden olmasın? Raffles elmas hırsızlığında neyse, Specter da sanat eserleri hırsızlığında oydu. Üstelik o da bir o kadar melodramatikti. Tarihin gelmiş geçmiş en büyük sanat hırsızlıklarından en baştaki on tanesi onun. Kendini beğenmiş bir adamdı. Hep imzasını bırakıp giderdi."</p>

  <p class="block5">Ragsdale, "Beyaz eldivenle ilgili bir şeyler okuduğumu hatırlıyor gibiyim," dedi. "O Raffles. Specter malı çaldığı yere küçük bir takvim bırakır, üzerine bir sonraki hırsızlığının gününü işaretlerdi."</p>

  <p class="block5">"Adamın hakkını vermek gerekir. Çok gururlu biri." Büyük, oval bir tabak içinde, pilav üstüne konmuş pilice benzer bir yemek geldi. Gaskill'e ayrıca bir de iştah açar cinsten salata getirilmişti. Ragsdale önüne konan kasedekileri ciddi bir yüzle inceledi, başını kaldırıp garson kıza baktı.</p>

  <p class="block5">"Böyle bir yer herhalde kutu birasından başka bir şey vermiyordur."</p>

  <p class="block5">Kız ona bakıp yaşlı fahişeler gibi sırıttı. "Tatlım, hem şişe biramız var, hem de şaraplarımız var. Hangisi olsun?"</p>

  <p class="block5">"En iyi brendinizden bir şişe."</p>

  <p class="block5">"Şarap şefine sorayım." Ağır rimelli gözlerinin bir tekini kırptı, sonra dönüp mutfağa doğru uzaklaştı.</p>

  <p class="block5">Gaskill, "Servisin sevimliliğini söylemeyi unutmuşum," dedi.</p>

  <p class="block5">Ragsdale yüzünde kuşkular kol gezerken kaşığını kaseye daldırdı. Nadide bir şarabı tadıyormuş gibi kaşığındakileri yavaşça ağzına çekti. Sonra gözleri fincan gibi açılarak Gaskill'e baktı. "Ulu Tanrım! Sherry ve arpacık soğanı, sarmısak dişleri, biberiye, üç ayrı çeşit de mantar!" Gaskill'in tabağına göz attı. "Sen ne ısmarladın, piliç mi?" Gaskill tabağını Ragsdale'in görebilmesi için eğdi. "Yaklaştın. Bu buranın spesyalitesi. Marine edildikten sonra ızgarada pişmiş bıldırcın, bulgur üzerinde servis yapılıyor. Yanında kuş üzümü, taze soğan, kızarmış havuçtan püre ve zencefilli pırasa." Ragsdale sanki karısı üçüz doğurmuş gibi şaşkındı. "Beni kandırdın." Gaskill gücenmiş gibi yaptı. "İyi yemek yiyecek bir yer istiyorsun sanmıştım." "Harika bir şey bu! Ama hani, nerede kalabalık? Dışarda kuyruk olmalıydılar." "Hem sahibi, hem de aşçısı olan adam, eskiden Londra'daki Ritz'demiş. Pazartesileri burayı kapıyor."</p>

  <p class="block5">"Ama neden sırf bizim hatırımız için açtı?" diye sordu Ragsdale dehşet içinde. "Ortaçağ mutfak aletleri koleksiyonu İngiltere'deki evinden çalınıp Miami'ye getirilmişti, ben de buldum."</p>

  <p class="block5">Garson kız döndü, elindeki şişeyi Ragsdale'in etiketi okuyabilmesi için burnuna uzattı. "İşte, tatlım, Chateau Chatilly 1878. Zevk sahibisin, ama bu şişe için sekiz bin dolar ödeyebilecek misin?"</p>

  <p class="block5">Ragsdale tozlu şişeye ve solmuş etikete baktığında şaşkınlıktan sesi kesildi. "Yo, hayır, iyi bir California cabernet yeter," dedi boğulurcasına.</p>

  <p class="block5">"Bak, sana bir şey söyleyeyim, tatlım. 1988 yılının güzel, orta ağırlıkta bir Bordeaux’suna var mısın? Otuz dolar dolaylarında."</p>

  <p class="block5">Ragsdale sersemlemiş gibi başıyla evetledi. "Buna inanamıyorum."</p>

  <p class="block5">Gaskill, bıldırcınının tadını çıkarmak için durakladığında, "Galiba burada asıl hoşuma giden şey, bu çelişkiler," dedi. "Böyle bir yerde gurme yemekleriyle bu şaraplar kimin aklına gelir?"</p>

  <p class="block5">"Bambaşka bir dünya olduğu kesin."</p>

  <p class="block5">"Konumuza dönelim," dedi Gaskill. Bir yandan koca elleriyle bıldırcının incecik bir kemiğini çıkarıyordu.</p>

  <p class="block5">"Specter'ın götürdüklerinden bir tanesini daha neredeyse yakalıyordum."</p>

  <p class="block5">Ragsdale, "Evet, nöbet tutup elinden kaçırdığını duydum," diye mırıldandı. "Altınla kaplanmış bir Peru mumyasıydı, değil mi?"</p>

  <p class="block5">"Tiapollo'nun Altın Zırhı."</p>

  <p class="block5">"Nerede atladın?"</p>

  <p class="block5">"Daha çok, kötü zamanlama. Biz sahibinin çatı dairesini gözetlerken, bir hırsız çetesi de ev taşıma şirketi pozunda mumyayı bir alttaki daireden çaldı. Yanında başka eserler de çaldı. Hepsinin de geçmişi karanlık."</p>

  <p class="block5">"Bu çorba bir harika!" Ragsdale garson kızın dikkatini çekmeye çalıştı. "Listeye bir daha bakayım da bir antre söyleyeyim. Sen katalogu hazırladın mı?"</p>

  <p class="block5">"Hafta sonuna. Sanırım FBI'ın aradığı otuz kırk parça da benim sanığın yeraltı koleksiyonunda."</p>

  <p class="block5">Garson kız elinde şarapla geldi, Ragsdale bu sefer mısır garnili somon, şitake mantarı ve ıspanak ısmarladı. "Güzel bir seçim, tatlım!" Kız bir yandan şişeyi açtı.</p>

  <p class="block5">Ragsdale başını şaşkınlıkla salladıktan sonra dikkatini yeniden Gaskill'e çevirdi. "Çalıntı malları biriktiren koleksiyoncunun adı ne?"</p>

  <p class="block5">"Adı Adolphous Rummel. Chicagolu zengin bir hurda taciri. Hatırlıyor musun bu adı?"</p>

  <p class="block5">"Hayır. Ama ben zaten büyük malları gizli alan kimseyi tanımadım. Rummel konuşur mu dersin?"</p>

  <p class="block5">"Asla," dedi Gaskill üzgün üzgün. "Daha şimdiden Jacob Morganthaler'i tuttu, el koyduğumuz sanat eserlerini geri almak için dava açtı."</p>

  <p class="block5">"Jüri korkutan Jake!" Ragsdale'in sesi tiksinti doluydu. "Karaborsa sanat eseri satıcı ve koleksiyoncularının şampiyonu."</p>

  <p class="block5">"Sağladığı beraatlere bakarsan, iyi ki katillerle uyuşturucu kaçakçılarını savunmuyor."</p>

  <p class="block5">"Altın zırhı kimin çaldığı konusunda bir ipucu?"</p>

  <p class="block5">"Yok. Temiz iş. Biliyorum, olamaz, ama neredeyse Specter yapmıştır diyesim geliyor." "Hortlamamışsa olamaz tabii. Yaşasa doksanını geçmiş olurdu." Gaskill kadehini uzattı, Ragsdale şarap doldurdu. "Ya oğlu varsa ya da aile işini sürdürecek bir tür hanedan kurmuşsa?"</p>

  <p class="block5">"O da bir fikir. Ama elli yıldır soygunlarda işaretli takvim bırakılmıyor."</p>

  <p class="block5">"Belki kaçakçılık ve taklitçilik konusunda uzmanlaşmış, bu tür tiyatro havalarını bir yana bırakmışlardır. Bugünün profesyonelleri, modern soruşturma teknolojisinin o takvimlerden iz bulabileceğini, gırtlaklarına sarılabileceğini bilir."</p>

  <p class="block5">"Belki." Garson somonu getirirken Ragsdale sustu. Tabaktan gelen kokuyu içine çekti, yemeğin sunuluş biçiminden keyif aldı. "Umarım görünüşü kadar tadı da güzeldir!" Garson kız, "O garanti, şekerim," diye kıkırdadı. "Yoksa paranı geri veririz." Ragsdale şarabını bitirip tekrar doldurdu. "Kafanın saat gibi çalıştığını duyabiliyorum," dedi. "Derdin ne?"</p>

  <p class="block5">Gaskill, "Bu soygunu yapanın niyeti, o zırhtan para kazanmak değil," diye karşılık verdi. "Mumyanın zırhı konusunda biraz araştırma yaptım. Söylentilere göre, üzeri hiyeroglif oymalarla doluymuş. İnka gemilerinin çok zengin bir hazineyi taşıma yolculuğunu anlatıyormuş. Hazinenin içinde bir de dev altın zincir varmış. Bence hırsızlar hazinenin yerini bulabilmek için çaldı o zırhı." "Zırh hazineye ne olduğunu mu anlatıyor?"</p>

  <p class="block5">"Efsaneye göre onu bir iç denizdeki bir adaya gömmüşler. Somon nasıl?" Ragsdale mutlu mutlu, "Ömrümde bu kadar güzelini yemedim," dedi. "İnan bana, bu iyi bir iltifat. Evet, şimdi ne yapacaksın?"</p>

  <p class="block5">"Zırhtaki oymaların deşifre edilmesi gerek. İnkaların olayları yazmak ya da resimlemek için Mayalar gibi yöntemleri yok. Ama zırhın İspanya'dan çalınmadan önce çekilmiş fotoğraflarına bakılırsa, bir resim grafiği kullanmışlar. Hırsızların o işaretleri deşifre edebilmek için uzmanların hizmetine ihtiyacı var. Eski resim yazılarını yorumlayabilen uzman sayısı da o kadar çok değil." "Yani işi kim alırsa onun mu peşine düşeceksin?"</p>

  <p class="block5">"Zor olmaz. Başta gelen uzmanlar beş tane. İkisi karı koca bir ekip. Adları Moore. Bu alanda en iyi oldukları söyleniyor." "İyi incelemişsin."</p>

  <p class="block5">Gaskill omuz silkti. "Elimdeki tek ipucu hırsızların açgözlülüğü."</p>

  <p class="block5">Ragsdale, "FBI'dan bir şeye ihtiyacın olursa, bana bir telefon et, yeter," dedi.</p>

  <p class="block5">"Makbule geçti, Francis, sağol."</p>

  <p class="block5">"Bir şey daha var."</p>

  <p class="block5">"Evet?"</p>

  <p class="block5">"Beni aşçıyla tanıştırır mısın? Cumartesi g ecesine bir masa tutmak için torpil istiyorum."</p>

  <p class="block5"><br /></p>

  <h2 class="block5" id="sigil_toc_id_7">22</h2>

  <p class="block5">DEEP Fanthom'dan ABD Büyükelçiliği'nin helikopteriyle getirilen EG&amp;G manyetometreyi almak için Lima havaalanına kısaca uğradıktan sonra, Pitt, Giordino ve Gunn tarifeli bir uçağa binip Ekvator'un başkenti Quito'ya uçtular. Kötü bir fırtınada iniş yaptıklarında saat gecenin ikisini geçiyordu. Daha kapıdan adımlarını attıkları anda, devlet petrol şirketinin bir temsilcisi onları karşıladı. Gunn’ın helikopter konusunda görüştüğü Genel Müdür göndermişti onu buraya. Konukları çabucak bir limuzine bindirdi, arkalarında bagajlarla elektronik teçhizatı taşıyan kamyonetle birlikte pistin karşı tarafına götürdü. İki arabalık konvoy, servisi yapılmış bir McDonnell Douglas Explorer helikopterinin önünde durdu. Limuzinden inerlerken Rudi Gunn teşekkür etmek üzere döndü, ama petrol şirketinin adamı camını kapamış, şoföre yola koyulmasını söylemişti bile.</p>

  <p class="block5">Giordino "Bu işlerin bu kadar aksamasız yapılmış olması karşısında, insanın içinden dürüst hayat sürme hevesi kabarıyor," diye mırıldandı.</p>

  <p class="block5">Pitt, "Kendilerini bize benim sandığımdan daha çok borçlu hissediyorlar demek," dedi. Bardaklardan boşalan yağmura aldırmaksızın, kocaman, kırmızı, çift motorlu, kuyruk rotoru olmayan helikoptere hayran hayran bakıyordu. Gunn saf saf, "İyi bir helikopter mi?" diye sordu.</p>

  <p class="block5">Pitt, "Günümüzde göklerde uçan helikopterlerin en iyisi," diye karşılık verdi. "Dengeli, güvenilir, su üstünde yüzen, yağ gibi de sarsıntısız. Fiyatı yaklaşık iki milyon yedi yüz elli bin dolar. Bir arama projesini havadan yönetmek için bundan iyi bir makine isteyemezdik."</p>

  <p class="block5">"Caraquez Körfezi'ne yol ne kadar?"</p>

  <p class="block5">"İki yüz on kilometre dolaylarında. Bu makineyle bir saat bile sürmez."</p>

  <p class="block5">Gunn gazeteyi yağmura karşı kafasının üzerinde tutarak tedirgin bir sesle, "Umarım bilmediğimiz yerlerde, üstelik tropik fırtınada, geceleyin uçmayı planlamıyorsunuzdur," dedi.</p>

  <p class="block5">Pitt başını iki yana salladı. "Yo, şafağı bekleriz." Giordino helikopteri işaret etti. "Benim bildiğim bir tek şey varsa, o da giyinikken duş yapmamaktır. Bagajlarla elektronikleri yükleyelim, şafak sökene kadar biraz uyuyalım derim."</p>

  <p class="block5">Pitt hevesle, "Çoktandır duyduğum en güzel öneri," dedi.</p>

  <p class="block5">Cihazları yükledikten sonra Giordino'yla Gunn iki yolcu koltuğunun arkalarını yatırdılar, birkaç dakika içinde uykuya daldılar. Pitt pilot kabininde, küçük bir ışığın altında, Perlmutter ve Yaeger tarafından derlenmiş verileri okudu. Yorgunluk hissedemeyecek kadar heyecanlıydı. Batık gemi arayacağı günün öncesindeki gece, nasıl uyuyabilirdi ki insan? Zaten kafasına hazine fikri saplandığı anda, Doktor Jekyll'ken Mr. Hyde'a dönüşmeyen kişilerin sayısı azdı. Ama Pitt'i güden şey açgözlülük değildi. Kendisi gibi serüvenci insanların bıraktığı izleri sürmek üzere, bilinmeyen dünyalara girmek heyecanlandırıyordu onu. Bir başka çağda yaşamıştı o adamlar. Gelecek kuşakların çözmesi için bir bulmaca bırakıp gitmişlerdi.</p>

  <p class="block5">Acaba on altıncı yüzyıl gemilerinin güvertelerinde ne tip adamlar dolaşırdı, diye merak etti. İki katlı kasaba evlerinden büyük olmayan gemilerle, bazen iki, üç yıl sürebilen yolculuklara çıkmaya onları zorlayan şey, serüvencilikle zayıf bir zenginlik umudundan başka neydi? Her seferinde aylarca kara görmeden giderler, çoğunun açlık ve hastalıktan dişleri dökülürdü. Genellikle bu yolculukların sonunda sağ dönebilenler ancak geminin subayları olur, çünkü onlara normal denizcilere verilenden biraz daha cömert porsiyonlar verilirdi. Drake Büyük Okyanusa geçmek için Macellan Boğazı'nda mücadele verirken Golden Hind'da bulunan seksen sekiz kişiden, Plymouth'a ancak elli beşi dönebilmişti.</p>

  <p class="block5">Pitt dikkatini Nuestra Senora de la Concepcion’a çevirdi. Perlmutter o sıralar denizlerde dolaşan tipik İspanyol kalyonlarının resimlerini, kesit şemalarını, planlarını da göndermişti. Pitt'i en başta ilgilendiren konu, gemide ne kadar demir bulunduğuydu. Manyetometre ancak demiri teşhis edebilirdi. Perlmutter gemideki iki topun tunçtan olduğu, hassas cihazların onu demir gibi hissedemeyeceği konusunda hemen hemen emindi.</p>

  <p class="block5">Kalyonun dört çapası vardı. Hepsinin sapı, çubuğu, kıvrık uçları dökme demirdendi. Ama güvertede tahta manivelaya bağlıydılar, üstelik zincirle değil, halatla indiriliyorlardı. Eğer iki çapayı atmış durumda bekliyor ' idiyse, birden çarpıp gemiyi karaya savuran dalganın gücüyle ipler kopmuş olmalıydı. Bu durumda belki öbür iki çapası kalmış, enkazın arasında yatıyor olabilirdi.</p>

  <p class="block5">Gemide bulunabilecek başka bütün demir malzemeyi düşündü. Aksesuarlarda, geminin motorlarında, dümen parçalarında. Sonra aşçının çaydanlığı, marangozluk aletleri, belki bir kutu çivi, küçük ateşli silahlar, kılıçlar. Bulanık suda balık avlıyordu. Pitt zaten on altıncı yüzyıl gemileri konusunda otorite sayılmazdı. Concepcion'daki toplam demir miktarı söz konusu olduğunda ancak Perlmutter'e inanabilirdi. Bir tonla üç ton arasında. Yeter herhalde, diye umuyordu Pitt. Çünkü manyetometre de kalyonun yaratacağı anomaliyi 50-75 metre yüksekten denetleyecekti. Demir bundan da azsa, onu bulma olasılıkları herhalde, Büyük Okyanusun ortasında içine mesaj konmuş şişe bulmak kadar olurdu.</p>

  <p class="block5">Pitt, McDonnell Douglas Explorer helikopteri Caraquez Körfezi üzerine getirdiğinde saat sabahın beşiydi. Açık mavi gökyüzünün doğu ucundaki dağların hemen üzeri turuncuya dönüşüyordu. Balıkçı tekneleri körfezden çıkıp denize açılmaktaydılar. Ağları ellerinde, hazır bekleyen adamlar başlarını kaldırıp helikoptere baktılar, el salladılar. Pitt de onlara el salladı, sonra Explorer'in gölgesi küçük balıkçı filosunun üzerinden kıyıya doğruldu. Denizin koyu renk, ışıklı mavisi az sonra turkuaza dönüştü, üzerinde kumsala yaklaşmış dalgaların beyaz köpüklü çizgileri belirdi. Körfezin uzun kolları yuvarlak geliyor, tam birbirine tutunacağı sırada, Chone Nehrinin ağzı onları yine ayrı tutuyordu. Giordino yardımcı pilot koltuğundaydı. Aşağıdaki küçük köyü gösterdi. Ufacık sokakları, kumsala çekilmiş rengârenk tekneleri vardı. Çevresindeki çiftliklerin hiçbiri sekiz on dönümden büyük değildi. Ağıllarla yanyana, beyaza boyanmış kerpiç evler görünüyordu. Derken sık orman birdenbire, içine girilmez bir duvar gibi belirdi, göz alabildiğince doğuya doğru uzandığı görüldü. Pitt başını biraz arkaya çevirerek Gunn'a, "Tarayacağımız yerin alt ucuna yaklaşıyoruz," dedi. Gunn’ın kucağında proton manyetometresi hazırdı. "Yavaş bir tur at, sistemi ayarlayayım," diye karşılık verdi. "Al, sen av çekülünü sarkıtabilir misin?"</p>

  <p class="block5">"Nasıl istersen," dedi Giordino. Koltuğundan kalkıp kabinin arkasına yürüdü. Pitt, "Ben ilk taramanın başlama noktasına gideyim, sen hazır olana kadar orada bekleyeyim," dedi.</p>

  <p class="block5">Giordino sensoru havaya kaldırmıştı. Uçaktan uçağa atılan roketlere benziyordu. Onu helikopterin alt kapağından sarkıttı. Sonra bobini çevirerek göbek bağını uzattı. "Otuz metre kadar sarkıttım," diye seslendi.</p>

  <p class="block5">Gunn, "Helikopterin kendi enterferansı karışıyor," dedi. "Yirmi daha in." Giordino isteneni yaptı. "Şimdi nasıl?"</p>

  <p class="block5">"İyi. Şimdi ipi öyle tut, ben dijital ve analog kayıt aygıtlarını ayarlayayım."</p>

  <p class="block5">"Ya kamerayla veri derleme sistemleri?"</p>

  <p class="block5">"Onları da."</p>

  <p class="block5">"Aceleye gerek yok," dedi Pitt. "Ben de tarama şeridi verilerimi uydu seyir bilgisayarına giriyorum."</p>

  <p class="block5">Giordino, Gunn'a, "Geometries 6-8l3G'yi ilk defa mı kullanıyorsun?" diye sordu. Gunn başıyla evetledi. "6-801'i deniz ve okyanus taramalarında kullanmıştım, ama havadan taramaya ilk defa kalkışıyorum."</p>

  <p class="block5">"Dirk'le ben geçen yıl Japonya açıklarında düşmüş bir Çin uçağını 6-813'le aramıştık.</p>

  <p class="block5">Namuslu kadın gibi görev yapıyordu. Aklı başında, güvenilir, hiç yolundan sapmayan bir aygıt. Kalibrasyon ayarına gerek duymaz. Tam benim aradığım eş."</p>

  <p class="block5">Gunn ona garip garip baktı. "Kadınlar konusunda zevklerin amma da acayip," dedi.</p>

  <p class="block5">Pitt, "Robotlara eğilimi vardır," diye söze karıştı.</p>

  <p class="block5">Giordino cakayla, "Yeter artık, kesin," dedi.</p>

  <p class="block5">Gunn birden ciddileşti. "Bu modelin küçük anomalilerle ilgili çok sağlıklı veri derlediği söylendi bana," dedi. "Eğer bu da bizi Concepcion a götürmezse, hiçbir şey götürmez." Giordino yardımcı pilot koltuğuna döndü, oturup 200 metre kadar aşağıdaki kesintisiz yeşil örtüye baktı. Hiçbir yerde bir karış toprak görünmüyordu. "Tatillerimi burada geçirmek isteyeceğimi pek sanmıyorum," dedi.</p>

  <p class="block5">Pitt, "Çoğu insan aynı kanıda," diye karşılık verdi. "Julien Perlmutter'e göre, yerel tarih arşivleri bura çiftçilerinin iç kesimlerden ürktüğünü söylüyormuş. Julien'in dediğine göre, Cuttill’in günlüğünde çoktan ölmüş İnka mumyalarının deprem dalgasıyla mezarlarından söküldüğü, ormana sürüklendiği anlatılmaktaymış. Yerliler de batıl inançlara çok saplanmış olduklarından, atalarının ruhunun ormanda hala dolaşıp ilk mezarlarını aradığına inanıyorlarmış."</p>

  <p class="block5">Gunn, "İlk çizgiyi uçabilirsin," dedi. "Bütün sistemler hazır ve ayarlı."</p>

  <p class="block5">Giordino, "Kıyıdan ne kadar içerilere gireceğiz?" diye sordu. Her uçuş şeridinin yetmiş beş metre eninde alanı kapsaması gerektiğini hesaplamışlardı.</p>

  <p class="block5">Pitt, "Üçüncü kilometreden başlayıp kıyıya paralel çizgiler çizerek uçacağız" dedi.</p>

  <p class="block5">"Hep kuzey güneş şeritleri halinde, adım adım içerilere girmiş olacağız."</p>

  <p class="block5">Gunn, "Şeritlerin uzunluğu?" diye sordu. Gözü grafik kağıdını işaretleyen stilus'da ve dijital ekranda göz kırpan sayılardaydı.</p>

  <p class="block5">"Yirmi mil hızla iki kilometre." Gunn, "Çok daha hızlı da uçabiliriz," dedi. "Mag sisteminin devir hızı çok yüksek. Yüz mil hızla giderken bile anomalileri hemen hisseder."</p>

  <p class="block5">Pitt kararlı bir sesle, "Biz yavaş ve uslu gideceğiz," dedi. "Hedefin tam üzerinden geçmezsek, manyetik alanlar senin gamma okumalarını fazla etkilemeyecektir."</p>

  <p class="block5">"Ya anomali algılayamazsak? O zaman alanı mı genişleteceğiz?"</p>

  <p class="block5">"Öyle. Ders kitabı gibi uygulayacağız bu arama işini. Zaten öyle çok yaptık ki!" Yanında oturan Giordino'ya göz attı. "Al, ben şerit koordinatlarına konsantre olurken sen de yüksekliğimizi kontrol et."</p>

  <p class="block5">Giordino başını salladı. "Sensoru mümkün olduğu kadar aşağıya sarkıtıp, yine de ağaç dallarına takmamaya çalışacağım."</p>

  <p class="block5">Güneş yükselmişti. Gökyüzünde birkaç ufacık buluttan başka bir şey yoktu. Pitt aletlere son bir kere göz atıp kafasını salladı. "Tamam, çocuklar! Haydi, gidip kendimize bir gemi enkazı bulalım."</p>

  <p class="block5">Sık ormanın üzerinde ileri geri uçup duruyorlardı. Havalandırma sistemi, o sıcak, nemli havayı helikopterin alüminyum gövdesinin dışında tutmaya yarıyordu. Gün ilerledi, ama öğleye kadar hiçbir şey başaramadılar. Manyetometre tık bile dememişti. Görünmeyen bir şeyi arama tecrübesini yaşamamış kimseler, bunu cesaret kırıcı bulurlardı. Ama Pitt, Giordino ve Gunn istiflerini bozmadılar. Kayıp gemi ve uçak enkazı ararken başarının ancak altı haftadan sonra geldiğine bile çok tanık olmuşlukları vardı. Pitt plandan da zerre kadar sapmıyordu. Sabırsızlığın ve bilgisayar planından sapmanın projeyi başarısızlığa götürdüğünü tecrübeyle bilen biriydi. Alanın orta yerinden başlayıp dışa doğru aramak yerine, uçtan başlayıp adım adım içeriye girmeyi yeğlemişti. Hedef çoğu zaman hiç tahmin edilmeyen bir yerde olurdu. Gunn arama işi başladığından bu yana ilk defa olarak "Ne kadar alan taradık?" diye sordu.</p>

  <p class="block5">Pitt, "İki kilometre eninde," dedi. "Yaeger'in asıl hedef seçtiği yerlere daha yeni yaklaşıyoruz."</p>

  <p class="block5">"Demek kıyının 1578 yılındaki yerinden beş kilometre içerdeyiz şu anda." "Evet. Yaeger'in bilgisayarı, kalyonun beş kilometre taşındığını tahmin etmişti." Giordino, "Üç saatlik yakıtımız kaldı," deyip göstergeye tık tık vurdu. Yorulmuş ya da sıkılmış hali yoktu. Hatta bu işten zevk alıyor gibiydi.</p>

  <p class="block5">Pitt yan ceplerin birinden, üzerine şema tutturulmuş bir mukavva çıkardı, beş saniye kadar onu inceledi. "Manta kentinin limanı elli beş mil ötede" dedi. "Orada koskoca bir havaalanı var. Gidip benzin alabiliriz." Gunn, "Benzin dediniz de, ben açlıktan ölüyorum," dedi. Eli boş tek kişi o olduğu için, kalkıp sandviçlerle kahveleri dağıttı. Bunları petrol şirketinin helikopterine, nazik bakım elemanları yerleştirmişti.</p>

  <p class="block5">Giordino, "Peynirin tadı amma garip," dedi, sandviçinin içine kuşkulu gözlerle baktı. Gunn sırıttı. "Dilenciye hıyar vermişler ..." İki saat on beş dakika sonra beşinci ve altıncı kilometreleri de bitirmek için yirmi sekiz kere daha gidip gelmişlerdi. Artık Yaeger’in tahmini hedefi olan alanı aşmış olduklarına göre, başları dertte demekti. Deprem dalgasının 570 tonluk bir gemiyi 5 kilometreden fazla taşıyabileceğine hiçbiri inanmıyordu. Hele yüksekliği 30 metreden fazla olmayan bir dalga! Olası alandan uzaklaştıkça güvenleri biraz azalmaktaydı.</p>

  <p class="block5">Pitt, "Dokuzuncu kilometrenin ilk şeridini uçmaya başlıyorum," diye duyuruda bulundu. Giordino, "Fazla uzak, çok fazla uzak," diye mırıldandı. Gunn, "Bence de," dedi. "Ya kaçırdık, ya da bizim alanın kuzeyinde, güneyinde bir yerde yatıyor. Burada daha fazla vakit ziyan etmenin bir yararı yok."</p>

  <p class="block5">Pitt, "Yedinci kilometreyi de bitirelim," dedi. Sözleri koordinatları gösteren seyir aygıtındaydı.</p>

  <p class="block5">Gunn'la Giordino tartışmayacak kadar iyi tanıyorlardı onu. Bir şeye karar verdi mi, asla caydırılmayacağım biliyorlardı. Aşağıdaki ormanın sıklığına ve aradan geçen dört yüzyıla rağmen, o İspanyol kalyonunu bulabileceklerine hala inanmaktaydı. Giordino görevine bağlı biri olarak, helikopteri tam sensorun ağaçlar üzerinde kalacağı bir yükseklikte tutuyor, Gunn da kayıt kağıdına ve dijital rakamlara bakıyordu. Bunca yorgunluğa karşın, şanslarının pek de iyi gitmediğini hissetmeye başlamışlardı. Bereket versin hava onlardan yanaydı. Gökyüzü hala açıktı, tepelerinden pek seyrek olarak küçük bir bulut geçiyordu. Rüzgar sürekli olarak beş mil hızla esmekteydi. Yaptıkları iş de hava kadar tekdüzeydi. Aşağıdaki orman buradan yosun yığını gibi görünüyordu. İnsan yaşamazdı oralarda. Hiç güneş giremezdi çünkü. Hep nemli ve sıcak giden hava, yıl boyu sürekli olarak çiçeklerin açmasına, yaprakların dökülmesine, meyvelerin büyüyüp olgunlaşmasına yol açıyordu. Güneşin dallar arasından girip toprağa ulaşabildiği tek tük yer vardı. "İşaretle şunu!" diye patladı Gunn birden. Pitt hemen seyir koordinatlarını işaretledi. "Hedef mi buldun?" "Aletlerimde hafif bir sarsılma kaydettim. Pek büyük sayılmaz, ama anomali olduğu kesin."</p>

  <p class="block5">Giordino, "Geri dönelim mi?" diye sordu.</p>

  <p class="block5">Pitt başını iki yana salladı. "Önce bu şeridi bitirelim, bakalım bir sonrakinden dönerken işaret daha güçlü olacak mı!"</p>

  <p class="block5">Şeridin sonuna varıncaya kadar hiçbiri konuşmadı. Sonra Pitt 180 derecelik dönüşünü yaptı, 75 metre daha doğudan dönüş yoluna koyuldular. Pitt'le Giordino aşağıdaki yağmur ormanına göz atma isteklerini engelleyememişlerdi. Enkazın bir parçasını görebileceklerini umuyor, ama o sık yapraklardan hiçbir şey gözükmeyeceğini de biliyorlardı. Bu tekdüze güzelliğiyle son derece korkunç bir vahşi alandı aşağısı. Pitt, "Hizasına geliyoruz," diye uyardı onları.</p>

  <p class="block5">Helikopterin arkasında uçarak gelen sensor, Gunn’ın ilk okuduğu hizada biraz gecikmişti. Gunn heyecanla, "İşte geliyor!" dedi. "Durum iyi. Sayılar yükseliyor. Haydi tatlım, koca gamma sayılarını ver bana!"</p>

  <p class="block5">Pitt'le Giordino pencerelerden sarkıp aşağıya baktılar, ama yalnızca ağaçların tepelerini görebildiler. Yağmur ormanının tehlikeli bir yer olduğunu anlayabilmek için pek de fazla hayal gücü gerekmiyordu. O karanlık gölgelerde ne gibi korkuların kol gezdiğini ancak tahmin edebilirlerdi.</p>

  <p class="block5">"Somut bir hedefimiz var," dedi Gunn. "Tek bir kitle değil, dağınık okumalar. Enkazın çevresine saçılmış demir parçalarına çok uygun."</p>

  <p class="block5">Pitt sırıtıp eğildi, Giordino'nun omzuna bir şaplak attı. "Emindim zaten."</p>

  <p class="block5">Giordino da sırıttı. "Gemiyi yedi kilometre içeriye taşıyabilmek için yaman bir dalga olmalı."</p>

  <p class="block5">Pitt, " Yüksekliği elli metreye yakındı demek," diye hesapladı.</p>

  <p class="block5">Gunn, "Bir de doğu-batı doğrultusunda uçar mısın? Anomalinin tam ortasından geçelim bakalım," dedi.</p>

  <p class="block5">"Emrin olur." Pitt Explorer! Batıya doğru yan yatırdı. Dönüşünü yaparken Gunn’ın midesi bir an için hafifledi. Yarım kilometre uçtuktan sonra Pitt yana kaydı, koordinatlarını ayarlayıp aynı yerin üzerinden bir başka doğrultuda geçmeye hazırlandı. Bu sefer sayılar biraz daha yükseldi, daha uzun süre yüksek kaldı. Gunn, "Galiba bu sefer burundan kıça doğru uçtuk üstünden," dedi. "Burası olmak zorunda."</p>

  <p class="block5">Giordino da mutlu mutlu, "Burası olmak zorunda," diye tekrarladı. Pitt hafif sağa sola kayarak olduğu yerde durdu, bu arada Gunn en yüksek sayıları aradı, Explorer'i tam enkazın üzerine getirmeye çalıştılar. "Yirmi metre daha sancağa kay. Şimdi otuz metre geri. Fazla gittin. On metre öne. Dur burda. Tamam. Taş atsak üstüne düşecek."</p>

  <p class="block5">Giordino küçük bir duman bombasının üzerindeki halkayı çekti, rahat bir hareketle yan camdan fırlattı. Kutu yaprakların arasından geçip görünmez oldu. Bir iki saniye sonra ağaçların arasından turuncu bir duman bulutu yükseldi. "Yeri işaretledim," diye güldü Giordino. "Orada dolaşmayı pek hevesle beklediğimi söyleyemem." Pitt ona baktı. "Bu botanik cehenneminde uzun uzun yürüyeceğiz diyen oldu mu?" Giordino soru soran bakışlarını ona çevirdi. "Enkaza başka nasıl ulaşacaksın?"</p>

  <p class="block5">"Bu teknoloji harikası helikopterin bir de vinci var. Beni ağaçların arasına indiriverirsiniz."</p>

  <p class="block5">Giordino aşağıya bir daha göz attı. "Ağaçlarda asılı kalırsın. Seni bir daha ölsek çekip çıkaramayız."</p>

  <p class="block5">"Dert etme. Quito'dan kalkmadan alet dolabına baktım. Birisi nezaket göstermiş, bir de koca bıçak koymuş. İpe asılı durumda, onunla dalları kese kese iner, sonra da aynı şekilde çıkarım."</p>

  <p class="block5">Giordino sesinde bir kaygıyla, "Yapamayız," dedi. "Sen aşağıda Orman Çocuğu rolü oynarken buralarda bekleyecek benzinimiz yok. Sonra yolda biter."</p>

  <p class="block5">"Kaldırıma yanaşıp bekleyin demedim ki! Ben yere bastığım anda, siz Manta'ya gidin. Benzini alıp dönün, beni çekin."</p>

  <p class="block5">"Belki enkazı aramak için dolaşman gerekir. Havadan seni asla göremeyiz. Kayışı tam nereye sarkıtacağımızı nasıl bileceğiz?"</p>

  <p class="block5">"Duman bombalarından iki tane alırım, geldiğinizi duyunca patlatırım." Giordino'nun gözlerindeki bakışlarda neşenin zerresi yoktu. "Herhalde seni bu delilikten caydırmaya olanak yok." "Herhalde yok."</p>

  <p class="block5">On dakika sonra Pitt güvenlik kayışına sağlam biçimde bağlanmıştı. Kayış da helikopterin tepesine monte edilmiş vincin kablosuna tutturulmuş durumdaydı. Giordino helikopteri tam ağaçların biraz yukarısında tutarken, Gunn vincin kontrollerini yönetiyordu.</p>

  <p class="block5">Pitt açık kapıdan çıkıp asılı kaldığı anda, "Dönüşte şampanya da getirin de kutlayalım," diye seslendi.</p>

  <p class="block5">Gunn motor gürültüsü arasında, "İki saate kadar döneriz," diye bağırdı, indirme düğmesine bastı, Pitt alçaldı, az sonra sık yaprakların arasında, yeşil bir okyanusa dalmış gibi kayboldu.</p>

  <h2 class="calibre4" id="sigil_toc_id_8">23</h2>

  <p class="block5">KABLONUN ucunda, bir elinde bıçağı, bir elinde küçük telsiziyle sallanırken, Pitt kendini bir kere daha o kurban kuyusunun yeşil çamurlarına dalıyormuş gibi hissetti. Yerden ne kadar yüksekte olduğunu kesin bilemiyordu, ama herhalde taban 50 metre aşağıda olmalıydı.</p>

  <p class="block5">Yukardan bakınca yağmur ormanı karmakarışık bitkilerin büyüme savaşı verişini düşündürüyordu. Yüksek ağaçların gövdelerine daha küçük bitkiler sarılıp dolanmıştı. Her biri güneşi görebileceği bir yere ulaşmaya çabalıyordu. Güneşe en yakın dallarla yapraklar, helikopterin pervanesinden gelen rüzgarla aralanmakta, alttaki bitkileri bir okyanus gibi göstermekteydi.</p>

  <p class="block5">Pitt ilk dal örtüsünü geçerken kolunu gözlerine kapadı, üzerinde beyaz tomurcuklar bulunan koca maun ağacına çarpacak gibi geçti. Ayaklarıyla tepiştirerek kendini kalınca dallardan uzak tutmayı başarıyordu. Henüz göremediği topraktan, güneş ısısının yol açtığı bir buhar yükselmekteydi. Helikopterin havalandırma sisteminden sonra, terlerin her gözeneğinden fışkırmasına birkaç saniye yetti. Tam bacak arasına doğru yaklaşan bir dalı telaşla kenara iterken iki maymunu korkuttu, cikirdeşerek ağacın bir başka tarafına kaçtılar.</p>

  <p class="block5">Gunn'ın sesi telsizden, "Bir şey mi dedin?" diye sordu.</p>

  <p class="block5">Pitt, "Öğle uykusu uyuyan iki maymun ürküttüm," diye karşılık verdi.</p>

  <p class="block5">"İnişini yavaşlatayım mı?"</p>

  <p class="block5">"Yo, böyle iyi. Ağaçların ilk tabakasından geçtim. Şimdi galiba bir defne ağacının dalları arasından geçeceğim."</p>

  <p class="block5">Giordino pilot telsizinden, "Seni havada biraz dolaştırmamı istersen söyle," dedi. Pitt, "Yerinde kal," diye talimat verdi. "Kıpırdarsan kablo kopabilir, ihtiyarlayana kadar burada asılı kalırım."</p>

  <p class="block5">Pitt daha sık bir dal tabakasına daldı, Gunn'dan inişi yavaşlatmasını istemeden, bıçağıyla dalları keserek kendine yol açmayı başardı. Pek az görülmüş bir dünyaya, güzellikler ve tehlikelerle dolu bir dünyaya iniyordu. Dev sarmaşıklar ışığa hasret, ulu ağaçlara sarılmaktaydılar. Kimi ağacın gövdesine dikenleriyle yapışmış, kimi çevresinden tirbuşon gibi dolana dolana yükseliyordu. Ağaç gövdeleri kalın bir perdeyle sarılıydı. Korku filmlerindeki mezarlarda görülen örümcek ağları gibi. Ama güzellik de yok değildi. Koca orkide dizileri, Noel ağacı ışıkları gibi gökyüzüne ulaşma savaşı vermekteydi.</p>

  <p class="block5">Gunn, "Toprağı görebildin mi?" diye sordu.</p>

  <p class="block5">"Henüz değil. Palmiyeye benzer bir küçük ağacı daha geçmem gerek. Üzerinde yaban şeftalisi gibi bir şeyler yetişiyor. Ondan sonra da sarmaşıkları biçe biçe ineceğim." "Onlara liana diyorlar sanıyorum." "Botanik en sevdiğim konulardan değildir."</p>

  <p class="block5">"Birini yakalayıp Tarzancılık oynayabilirsin," dedi Gunn. Tehlikeli duruma biraz mizah sokmak istemişti.</p>

  <p class="block5">"Ancak Jane'i görürsem ..."</p>

  <p class="block5">Pitt birden susunca Gunn geriliverdi. "Ne oldu? İyi misin?"</p>

  <p class="block5">Pitt cevap verdiğinde, sesi bir fısıltıdan yüksek değildi. "Kalın sarmaşık sandığım bir şeye uzandım, ama su borusu kalınlığında bir yılan çıktı, ağzı da timsah kadar." "Ne renk?"</p>

  <p class="block5">"Siyah, üzerinde sarımsı kahverengi benekler var."</p>

  <p class="block5">"Boğa yılanı," dedi Gunn. "Belki seni kucaklardı, ama zehirli değildir. Benim için kafasını okşa."</p>

  <p class="block5">"Çok okşarım," dedi Pitt. "Bana yan gözle baktığı an, Madame La Farge'ı yer."</p>

  <p class="block5">"Kimi?"</p>

  <p class="block5">"Benim bıçağı!"</p>

  <p class="block5">"Başka neler görüyorsun?"</p>

  <p class="block5">"Harika kelebekler, başka gezegenden gelmiş gibi birkaç böcek, krik-krak isteyemeyecek kadar utangaç bir papağan. Bu ağaçların kovuklarından fışkıran çiçeklerin büyüklüğüne inanamazsın. Menekşeler kafam kadar." Pitt sık dallı, alçak bir ağacın içinden bıçağıyla kendine yol açarken konuşma tavsadı. Şampiyona maçının son raunduna çıkmış boksör gibi ter döküyordu. Giysileri de yaprakların suyundan sırılsıklamdı. Bıçağını kaldırırken dikenli bir sarmaşığa değdi, gömleğinin kolu yırtıldı, kolunda kedi tırmığı gibi izler belirdi. Bereket versin derin ya da acılı değildi bu kesikler. Pitt aldırmadı.</p>

  <p class="block5">Toprağı ayaklarının altında hissettiği anda, "Vinci durdur," dedi. "İndim." Gunn heyecanla, "Kalyondan bir iz var mı?" diye sordu.</p>

  <p class="block5">Pitt hemen cevap vermedi. Bıçağını kolunun altına tıkıp olduğu yerde üç yüz altmış derece döndü, güvenlik kayışının tokasını açarken bir yandan çevresine bakındı. Yapraklı bir okyanusun dibindeydi. Hemen hemen hiç ışık yoktu. Girebilen de dalgıçların 60 metre derinde görebilecekleri kadardı. Sık bitkiler, güneş ışığının renk spektrumunu da kesmiş, geriye yalnızca griyle karışık bir yeşil ve mavi bırakmıştı. Yağmur ormanının dibi geçilmez değildi. Buna sevindi. Çürümekte olan yaprak ve dallardan oluşan, halı gibi yumuşak tabakanın dışında, yolu kesecek pek bir şey yoktu. Beklediği gibi değildi. Ama bu güneşsiz yerde dururken, aşağılardaki bitki hayatının neden seyrek olduğunu da anlayabiliyordu.</p>

  <p class="block5">"Gemi gövdesine benzer bir şey görmüyorum," dedi. "Ne kaburga, ne kiriş, ne borda." "Fosladık," dedi Gunn. Hayal kırıklığı sesinden belli oluyordu. "Manyetik herhalde bir demir rezervinden geliyordu."</p>

  <p class="block5">Pitt sakin kalmaya çalışarak, "Yo, henüz öyle diyemem," dedi. "Ne demek istiyorsun?"</p>

  <p class="block5">"Burayı yuva bilen mantarlar, böcekler ve bakteriler, geminin organik taraflarını tümüyle yemiş herhalde. Dört yüz yıldır yiyor olduklarına göre, şaşmamak gerekir."</p>

  <p class="block5">Gunn sessizleşti. Hala tam anlayamamıştı. Sonra birden aklı başına geldi.</p>

  <p class="block5">"Ah, ulu Tanrım!" diye bağırdı. "Bulduk onu! Sen şu anda kalyonun enkazının ortasında duruyorsun."</p>

  <p class="block5">"Tam ortasında."</p>

  <p class="block5">Giordino, "Gövde tümüyle gitmiş mi?" diye sordu.</p>

  <p class="block5">"Kalanlar bir yosun ve humus tabakasının altında, ama sanıyorum seramik kapları, birkaç top güllesini, bir çapayı görebiliyorum. Eski bir kamp yeriymiş de, ortasında ağaçlar bitmiş gibi."</p>

  <p class="block5">Giordino, "Biraz kalalım mı?" diye sordu.</p>

  <p class="block5">"Hayır, siz hemen Manta'ya gidip benzin alın. Ben burada yeşim kutuyu arayana kadar da dönün."</p>

  <p class="block5">"Sana bir şeyler atalım mı?"</p>

  <p class="block5">"Bıçağımdan başka bir şeye ihtiyacım olmaz herhalde."</p>

  <p class="block5">"Duman bombaları yanında mı?" diye bir kere daha sordu Giordino.</p>

  <p class="block5">"İki tane. Kemerimde asılı."</p>

  <p class="block5">"Bizim motorun sesini duyar duymaz birini patlat."</p>

  <p class="block5">"Korkma," dedi Pitt rahat bir sesle. "Buradan yürüyerek gitmek gibi bir niyetim yok." Gunn, "İki saate kadar görüşürüz," derken keyfi yine yerine gelmişti. "Geç kalmamaya çalışın."</p>

  <p class="block5">Başka bir yerde, başka bir zamanda olsa, Pitt belki McDonnell Douglas Explorer'in sesi uzaklaşıp yok olurken bir depresyon hissederdi. Ama bulunduğu yerin biraz ötesinde, şu enkazın arasında bir yerde, çok büyük bir hazinenin anahtarının yattığını bilmek ona enerji veriyordu. Çılgın gibi ortalığı eşelemeye kalkışmadı. Ağır adımlarla</p>

  <p class="block5">Concepcion’un enkazı arasında yürüdü, geminin pozisyonunu anlamaya çalıştı. Parçalanmış yatan kitlelerden, geminin biçimini bile çıkarabiliyordu. Humus altında kalmış bir direk, çapadan bir uç, buranın burun olduğunu göstermekteydi. Thomas Cuttill’in o yeşim kutuyu kargo ambarına sakladığını hiç sanmıyordu. Drake onu kraliçeye armağan olarak yolladığına göre, herhalde yakınında tutmuştu Cuttill onu. Belki kıç taraftaki geniş kaptan kamarasında. Pitt enkazın arasından bıçağıyla kendine yol aça aça ilerlerken, denizcilerden kalma ufak tefek eşyalar buldu, ama kemik görmedi. Cesetleri deprem dalgası sürükleyip götürmüş olmalıydı. Bir çift küflenmiş deri pabuç ilişti gözüne. Çeliği paslanmış bıçakların sertleşmiş saplarını gördü. Seramik yemek kaseleri, kararmış bir demir tencere. Ne kadar az şey kalmış olduğunu görünce içini bir dehşet bürüdü. Yoksa bu enkaz daha önce bulundu da yağmalandı mı, diye meraklandı. Gömleğinin koynundan bir plastik paket çekti, bir ucunu açtı, Perlmutter'in faksladığı planları ve kesit çizimlerini çıkardı. Bunlardan yararlanarak, adımlarını dikkatle ölçe ölçe ilerledi. Herhalde artık değerli eşyaların saklandığı yere gelmiş olmalıydı.</p>

  <p class="block5">İşe sıvanıp, derin sandığı birikim tabakaları temizlemeye koyuldu, ama korktuğu derinliğin yalnızca on santim olduğunu gördü. Çürüyen yaprakları elinin tersiyle ittiği anda, çok güzel oyulmuş taş kafaları, türlü boyda komple heykelleri görebilmişti. Hayvan tanrılar olmalıydı bunlar. Kalyona el sürülmemiş olduğunu görünce rahatlayıp içini çekti.</p>

  <p class="block5">Yukardaki ağaçlardan düşmüş bir sarmaşık dalını ittiğinde, on iki heykel daha buldu. Üçü gerçek insan boyundaydı. Bu korkunç ışıkta, üstlerini örten yeşil küf tabakası onları mezardan çıkmış hortlaklar gibi gösteriyordu. Kilden birkaç kap kaçak, dört yüzyılın nemine pek de iyi dayanamamışlardı. Nisbeten sağlam görünenler de dokununca dağılıverdi. Değerli kumaşların hepsi çürümüş, kara bir küf yığını olmuştu. Pitt hevesle kazıyor, daha derinlere varmaya çalışıyordu. Tırnaklarının yarılmasına, ellerinin çamur içinde kalmasına hiç aldırmıyordu. Yeşim oymaların saklandığı yeri de buldu. Çok zarif oymalardı hepsi. Büyük çaba harcanmıştı bunlara. Öyle çok parça vardı ki, sayamıyordu bile. Aralarında sedef ve turkuazla yapılmış mozaikler de buldu. Duraklayıp alnındaki terleri koluyla sildi. Bu servet büyük patırtı koparacak, diye düşündü. Bir yanda Ekvator arkeologları ve hükümet yetkilileri, kendi topraklarında bulunan bu zenginliklerin kendilerine ait olduğunu iddia edecek, öbür yanda Perulular da hepsinin aslında kendilerinin olduğunu ileri süreceklerdi. Ama zorluklar nasıl çözümlenirse çözümlensin, bu İnka şaheserlerinin hiçbiri Pitt'in evindeki bir rafa gidecek değildi, o kesindi.</p>

  <p class="block5">Kolundaki saate göz attı. Ağaçların altına ineli bir saatten fazla geçmişti. Karmakarışık eski eserleri orada bırakıp kaptanın kamarası olması gereken yere yürüdü. Çevresini bürüyen çalılar arasında kendine yol açmak için bıçağını sağa sola savurup dururken, birdenbire bıçak sert bir metale çarpıp ses çıkardı, Pitt yaprakları tekmeyle uzaklaştırdığında, geminin iki topundan birini bulmuş olduğunu gördü. Tunç namluyu çoktan yeşil bir tabaka kaplamış, içi yüzyıllardır biriken ölü çamurla dolmuştu.</p>

  <p class="block5">Pitt artık terin nerede bitip ormanın neminin nerede başladığını bilemiyordu. Buhar banyosunun içinde çalışır gibiydi. Üstelik tatarcık gibi ufacık sinekler de başının, yüzünün çevresinde dönüyor, sokuyorlardı. Düşmüş sarmaşıklar bileklerine dolaşıyor, ıslak yaprak tabakasında ayağı kayıyordu. İki kere düştü. Killi toprak ve çürümüş yapraklar vücuduna yapıştı, onu bir bataklık yaratığı gibi gösterdi. Buharlı atmosfer yavaş yavaş gücünü tüketiyordu. Yumuşak yaprak örtüsü üzerine uzanıp uyuma isteğini güçlükle yendi. O anda çok iri bir yılan başını çıkardı, Pitt uyuma projesini tümüyle bir kenara bıraktı. Kuzey ve güney Amerika'daki zehirli yılanların en büyüğüydü bu. Üç metre boyundaydı. Pembeli bejli, baklava biçiminde beneklerle doluydu. Zehiri çok öldürücü olurdu. Pitt onun uzağından geçerken, akrabaları yakınlarda mı diye de gözünü açık tutmaya çalıştı.</p>

  <p class="block5">Fena halde paslanmış olan seyir komuta araçlarını görünce, doğru yere gelmiş olduğunu anladı. Ayağı, yerde gömülü kalmış bir şeye raslantı sonucu çarptı. Süslü püslü, yuvarlak bir demir bant. Daha dikkatli bakmak için eğildiğinde, cam kırıklarını da fark etti. Perlmutter'in resimlerine bakınca, bunun kıç feneri olduğunu anladı. Evet, şu anda kaptan kamarasındaydı. Artık yeşim kutuyu aramaya başlayabilirdi. Elleri ve dizleri üzerinde kırk dakika kadar arama yaptı, bir mürekkep hokkası, iki kadeh, birkaç yağ lambası kalıntısı buldu. Hiç dinlenmeksizin bir yaprak yığınını daha kenara ittiğinde, kendini humusun içinden bakmakta olan yeşil bir gözle karşı karşıya buldu. Islak ellerini pantolonuna sürdü, cebinden bir fular çekip gözün çevresindeki alanı sildi, temizlemeye çalıştı. Bir insan yüzü çıkmıştı ortaya. Sanatsal bir özenle oyulmuştu. Yekpare yeşimdendi. Pitt soluğunu tuttu.</p>

  <p class="block5">Hevesini kontrol etmeye çalışarak, o yüzün çevresine dört küçük hendek kazdı, bunun on iki voltluk oto aküsü boyunda bir kutunun kapağı olduğunu anlayabildi. Kutu ortaya çıkınca Pitt onu 1578'den beri içinde yattığı ıslak topraktan kaldırdı, iki bacağının arasına aldı.</p>

  <p class="block5">On dakikaya yakın bir süre, huşu içinde öylece oturdu. Kapağı kaldırıp kutuyu boş bulmaktan korkuyordu. Ürpertilerini bastırmaya çalışarak cebinden bir İsviçre ordu çakısı çıkardı, en küçük bıçağı açtı, kapağı gevşetmeye çalıştı. Kutu öyle sıkı kapanmıştı ki, minik bıçağı sürekli kaydırmak, çevre boyunca dolaştırmak zorunda kalıyordu. Bir kenarı bir milimetrenin onda biri kadar kıpırdattıktan sonra öbür kenara geçiyordu. İki kere duraklayıp gözlerine inen terleri sildi. Sonunda kapak sıkışıklıktan kurtuldu. Pitt üstteki suratın burnunu yakaladı, kaldırıp içeriye baktı. Kutunun içi tahta kaplıydı. Orada çok renkli sicimlerden oluşmuş karışık bir yumak görüyordu. Sicimlerin birkaçı solmuştu, ama hangi renge boyanmış oldukları yine de belliydi. Pitt sicimlerin ne kadar sağlam kalabilmiş olduğuna şaştı. Ama incelediğinde, bunların pamuk ya da yünden değil, boyanıp bükülmüş incecik tellerden yapılmış olduğunu anladı.</p>

  <p class="block5">Kendini tutamayıp, "İşte bu!" diye bağırdığı anda, iki kuş kanat çırpıp ormanın ötelerine uçtu. "Drake quipusu bu!"</p>

  <p class="block5">Kutuyu kolunun altına, Noel bağışı yapmaktan kaçan Ebenezer Scrooge gibi sımsıkı kıstırdı, devrik bir ağaç bulup üstüne oturdu. Oyma yeşim yüze bakıyor, acaba quipunun sırrı çözülebilecek mi, diye düşünüyordu. Doktor Ortiz'e göre, quipuların mesajını okuyup anlayabilecek olan son kişi dört yüz yıl önce ölmüştü. Yaeger'in en modern bilgisayarı belki zamandan tasarruf sağlar, bu esrarı çözer, diye umuyordu. Orada, İngiliz ve İspanyol denizcilerinin hayaletleri arasında, sokan böceklere, yırtılmış kolundaki acılara, çevrenin yapış yapış baskısına aldırmadan oturup bekledi, sonunda geri dönen helikopterin motor sesini duydu.</p>
</body>
</html>
