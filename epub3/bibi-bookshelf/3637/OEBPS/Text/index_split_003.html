<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="calibre6">15 Ekim 1998 Callao, Peru</h2>

  <p class="block5">Peru'nun bir numaralı limanı Callao, Francisco Pizarro tarafından 1537 yılında kurulmuş, kısa zamanda İnka imparatorluğundan yağmalanan altın ve gümüşlerin yüklenip götürüldüğü ana liman haline gelmişti. Francis Drake'in kırk bir yıl sonra gelip limanı yağmalaması da, öykünün gidişine son derece uygundu. İspanyolların Peru fethi, tam başladığı noktada bitti. Son İspanyol kuvvetleri, 1825 yılında Simon Bolivar'a yine Callao'da teslim oldu, İnka'ların silinmesinden bu yana ilk defa olarak Peru o tarihte egemen bir devlet kimliğine kavuştu. Günümüzde başkent Lima ile hemen hemen birleşip bir tek büyükşehir oluşturan bu alanda halen 6.5 milyon dolayında bir nüfus yaşamaktadır.</p>

  <p class="block5">And dağlarının batı yamaçlarındaki düz ovaya kurulmuş olan Callao ve Lima, yılda yalnızca 41 milimetre yağış almaktadır, bu nedenle çevredeki alan da dünyanın en soğuk ve en kuru çöllerinden biridir. Kışın gelen sisler toprağın üzerinde ince bir örtü oluşturur, fazla işe yaramaz. Aşırı nemin dışında tek su kaynağı, dağlardan inen birkaç dereyle Rimac Nehri'dir.</p>

  <p class="block5">Kaptan Stewart, Callao'yu korur gibi koyun ağzında duran San Lorenzo adasının kuzey ucunu döner dönmez hızını kesti. Zaten bu arada küçük bir kılavuz gemisi, Deep Fathom’a, yanaşmış, kaptanı merdivene tırmanıp gemiye çıkmıştı bile. Gemiyi ana kanaldan limana o kılavuz kaptan soktu, Kaptan Stewart ancak ondan sonra komutayı devraldı, dev araştırma gemisini ana yolcu terminalinin hemen yanındaki rıhtıma yanaştırdı. Onun dikkatli bakışları altında halatlar atılıp kocaman, paslı babalara takıldı. Sonra Kaptan Stewart geminin otomatik kontrol sistemini kapattı, zile basıp baş makinistini aradı, motorlarla işinin bittiğini söyledi.</p>

  <p class="block5">Geminin güverte parmaklıklarına dayanmış kişilerin hepsi, rıhtımı dolduran bini aşkın insanı görünce afallamışlardı. Silahlı askeri birlikler ve polis kuvvetleri bir yana, daha gemiden merdiven indirilirken hemen uygun yerlere geçmeye çalışan televizyon kamera ekipleriyle basın fotoğrafçıları da vardı. Onların hemen gerisinde hükümet yetkililerinden bir grup gülümseyerek beklemekte, daha arkada da arkeoloji öğrencilerinin mutlu mutlu el sallayan aileleri bulunmaktaydı.</p>

  <p class="block5">Pitt hayal kırıklığına uğramış gibi şakalaştı. "Yine de Dixieland bandosu bana 'Rober E. Lee'yi Beklerken'i çalmıyor," dedi.</p>

  <p class="block5">Giordino bu beklenmedik karşılamaya bakarken, "İnsanı depresyondan kurtarmak için alkışlayan bir kalabalıktan iyi şey yoktur," diye söylendi.</p>

  <p class="block5">Shannon, "Böyle bir kalabalık beklemiyordum!" diyordu. "Haber nasıl bu kadar çabuk yayılmış olabilir?"</p>

  <p class="block5">Miles Rodgers boynunda asılı bekleyen üç kameradan birini kaldırdı, çekmeye koyuldu. "Galiba Peru hükümetinin yarısı kalkıp buraya gelmiş," dedi.</p>

  <p class="block5">Rıhtımı bir heyecan dalgası sarmıştı. Küçücük çocuklar, ellerindeki Peru ve Amerikan bayraklarını sallıyorlardı. Arkeoloji öğrencileri ailelerini tanıyıp köprü kanadına çıkarak onlara el sallamaya, seslenmeye başladıklarında, kalabalıktan bir uğultudur yükseldi. Tedirgin görünen tek kişi, Stewart'tı.</p>

  <p class="block5">"Tanrım, inşallah hepsi gemime çıkmaya kalkmazlar," diye söyleniyordu.</p>

  <p class="block5">Giordino omuz silkerek, "Sayıya teslim olmak zorundasın" dedi. "Bence bayrağını indir, insaf dilenmeye başla."</p>

  <p class="block5">Shannon mutlu mutlu, "Öğrencilerim forslu ailelerdendir demiştim size," diyordu. Kalabalığın hiç fark etmediği, ufak tefek, gözlüklü bir adam, elindeki evrak çantasıyla aradan ustaca sıyrılmış, güvenlik kordonunu bile aşmıştı. Kimse kendisini durduramadan, henüz inmekte olan merdivenin üzerine sıçradı, gol atmış futbolcu ifadesiyle güverteye ayak bastı. Pitt'le Giordino'ya yürüyüp sırıttı. "Acaba neden yetenekleriniz arasında tedbir ve ihtiyat gibi şeyler yok?" dedi. Pitt, "Kamuoyunu kızdıracak şeyler yapmamaya çalışıyoruz işte," dedikten sonra gülerek küçük adamı kucakladı. "Seni yine görmek çok hoş, Rudi." Giordino da sıcak bir sesle, "Senden kurtulamayacağız galiba," dedi. NUMA'nın genel müdür yardımcısı Rudi Gunn, Stewart'ın elini sıktı, sonra Shannon'la Rodgers’a tanıştırıldı. Nazik bir sesle, "Karşılama töreni başlamadan şu iki bıçkını birkaç dakikalığına ödünç alabilir miyim?" diye sordu.</p>

  <p class="block5">Sonra cevabı beklemeden bir kapıdan girdi, koridorda rahat adımlarla yürüdü. Deep Fathom'un tasarımına da yardım etmişti Gunn. Her tarafını avucunun içi gibi bilirdi. Konferans odasının kapısında durdu, açıp girdi. Dosdoğru uzun masanın başına yürüdü, evrak çantasını açıp içinden üzeri yazılarla dolu sarı bir bloknot çıkardı. Pitt'le Giordino bu arada iki deri koltuğa yerleştiler.</p>

  <p class="block5">Giordino'yla Gunn'ın tek ortak yönü, ikisinin de kısa boylu olmasıydı. Ama onun dışında, birbirinden son derece farklıydılar. Gunn kız gibi incecikken, Giordino ayaklı bir kas kitlesiydi. Beyin gücü açısından da eş değildiler. Giordino zekiydi, kaldırım kurnazıydı. Gunn ise katıksız bir dehaya sahipti. Deniz Akademisini sınıfının birincisi olarak bitirmişti. Deniz kuvvetlerinde albaylığa kadar yükselmiş, Donanma Bakanlığında en yüksek mevkilerden birine kolaylıkla gelebilecekken, NUMA'nın sualtı araştırmalarını savaş sanatından daha çok sevdiğine karar vermişti. Gözleri yüksek derecede miyoptu. Kaim camlı, bağa çerçeveli gözlük takardı. Ama iki yüz metre yarıçaplı alan içinde en küçük bir kıpırtıyı da kaçırmazdı.</p>

  <p class="block5">İlk konuşan Pitt oldu. "Al'le beni o lanet olası obruktan ceset çıkarmaya yollama konusundaki bu telaş da neden?" diye sordu.</p>

  <p class="block5">"O talep ABD gümrüğünden geldi. Amiral Sandecker'e acil başvuruda bulunup en iyi adamlarını ödünç istediler."</p>

  <p class="block5">"Buna sen de dahil oldun tabii." "Ben özür bulabilirdim. Elimdeki projeler geri kalır diyebilirdim. Amiral hiç düşünmeden bir başkasını yollardı. Ama minik bir kuş bana senin Ekvator dolaylarında kaybolmuş bir kalyonu yetkisiz aramaya kalkışacağını fısıldadı."</p>

  <p class="block5">"Hiram Yaeger," diye katkıda bulundu Pitt. "İkinizin Frank ve Jesse James kadar yakın olduğunuzu hatırlamam gerekirdi."</p>

  <p class="block5">"Washington'daki sıkıcı çalışmalara ara verip işe biraz da serüven karıştırma hevesimi gemleyemedim. Bu yüzden de brifingi size kendim vermeye, gümrüğün projesinde sizinle çalışmaya gönüllü oldum."</p>

  <p class="block5">Pitt, "Yani Sandecker’e bir dolma yutturup kentten mi kaçtın?" dedi.</p>

  <p class="block5">"Hepimizin şansı varmış, Sandecker bu kayıp kalyon işini bilmiyor. En azından, henüz bilmiyor."</p>

  <p class="block5">Giordino ciddi bir sesle, "Onu kandırmak kolay değildir," diye mırıldandı.</p>

  <p class="block5">Pitt de, "Uzun süre yutmaz," diye ekledi. "Herhalde hileni öğrenmiştir bile."</p>

  <p class="block5">Gunn elini kayıtsız bir havada salladı. "Sizin ikiniz için hava hoş. Benim gelmem, bu tür kaçamaklarınızı bilmeyen bir safteronun gelmesinden iyidir. NUMA bürokrasisindekilerin hepsi sizin yeteneklerinizi biraz abartma tehlikesiyle yüzyüzedir."</p>

  <p class="block5">Giordino yüzünü buruşturdu. "Biz de bu herifi arkadaş diye bağrımıza basıyoruz," dedi.</p>

  <p class="block5">Pitt, "NUMA'nın Gümrüğe bu kadar özel yardımı neymiş?" diye sordu. Gunn kağıtlarını masanın üstüne serdi. "Olay karışık, ama esas olarak eski eser kaçakçılığıyla ilgili."</p>

  <p class="block5">"Bu bizim alanımızın biraz dışında değil mi? Bizim işimiz sualtı keşif ve araştırmaları." Gunn dürüst bir sesle, "Su altı arkeolojik alanları yağmalama amacıyla verilen zararlar da bizim işimiz," dedi.</p>

  <p class="block5">"Doktor Miller'in cesedini çıkarmak bu tablonun neresine oturuyor?" "O, gümrükle işbirliğimizin ilk adımı. Dünya çapında bir antropologun öldürülmesi, onların davasının belkemiğini oluşturuyor. Katilin uluslararası bir soygun çetesinin aslarından olduğu kanısındalar, onu mahkûm edebilmek için de kanıta ihtiyaçları var. O katilden yararlanıp, tüm bu soygun ve kaçakçılık işinin arkasındaki beyinleri de bulmayı umuyorlar. Kutsal obruğa gelince, bizim gümrükle Peru yetkilileri, o çukurdan pek çok tarihi eser çıkarıldığına, hepsinin çoktan dünyanın her yanına dağılıp karaborsada satılmaya başladığına inanıyorlar. Miller hırsızlığı fark edince, onu susturmak için öldürdüler. Şimdi çukurun dibinde kanıt aramak için bize, özellikle de sana ve Al'e ihtiyaçları var." "Ya kayıp kalyonu arama planımız?" "Kuyudaki iş başarıyla bitsin, o araştırmanızı finanse edecek küçük bir NUMA fonu tahsis ederim. Tek söz verebileceğim o."</p>

  <p class="block5">Giordino, "Ya Amiral seni kurşuna dizerse?" diye sordu.</p>

  <p class="block5">Gunn omuz silkti. "O sizin olduğu kadar benim de patronum. Ben eski bir deniz subayıyım. Emirlere boyun eğerim."</p>

  <p class="block5">"Ben hava kuvvetlerinden gelmeyim," dedi Pitt. "Emir verilince soru sorarım."</p>

  <p class="block5">Giordino, "Onu da sırası geldiğinde düşünürsün," dedi. "Önce obruk işini aradan çıkaralım."</p>

  <p class="block5">Pitt derin bir soluk alıp koltuğunda arkaya yaslandı. "Yaeger'le Perlmutter araştırmalarını yaparken bir işe yarayalım bari" dedi. "Biz o ormandan döndüğümüzde onların da elinde birkaç somut veri birikmiş olur herhalde."</p>

  <p class="block5">Gunn, "Gümrük yetkililerinin bir ricası var," dedi. Pitt sert sert, "Talepler listesine daha başka ne yazmış bunlar?" diye homurdandı. "Gümrük muayenesinden korkup satın aldıkları anıları gemiden suya atan turistlerin neler attığını anlamak için dalışlar mı yapalım?"</p>

  <p class="block5">Gunn sabırla, "O kadar eğlenceli bir şey değil," dedi. "Pueblo de los Muertos'a da gitmenizi rica ediyorlar."</p>

  <p class="block5">Giordino sesinde acı bir alayla, "Herhalde yağmurda kalmış eserleri de su altından çalınmış sayıyorlar," dedi. "Gümrük idaresi bir envantere müthiş ihtiyaç duyuyor." "Tapınaktaki mallar için mi?" Pitt kulaklarına inanamamıştı. "Endeksli katalog mu istiyor bunlar? Paralı askerler orayı enkaz haline getirirken içerde bini aşkın parça vardı. Onları elden geçirmek için deniz mühendisi değil arkeologlar gerek." "Peru polisi araştırma yapmış, eserlerin çoğunun, siz kaçtıktan hemen sonra oradan alındığını bulgulamış," diye açıkladı Gunn. "Şimdi Uluslararası Gümrük Teşkilatı o malların tarif ini istiyor. Çeşitli ülkelerin antika açık artırmalarında, özel koleksiyonlarda, galerilerde ve zengin birinci dünya ülkelerinin müzelerinde boy göstermeye başlarlarsa tanıyabilmek için. Olay yerine dönerseniz belleğiniz harekete geçer diye umuyorlar."</p>

  <p class="block5">"Her şey öyle hızlı oluyordu ki, onlara bakamadık bile."</p>

  <p class="block5">Gunn başını anlayışlı bir ifadeyle salladı. "Ama bazı parçalar aklınızda kalmış olmalı. Özellikle dikkat çekenler. Sen ne dersin, Al?"</p>

  <p class="block5">"Ben harabeler arasında telsiz aramakla uğraşıyordum," dedi Giordino. "O mallara bakmaya hiç zamanım olmadı."</p>

  <p class="block5">Pitt ellerini kafasına kaldırıp şakaklarını ovaladı. "Ben belki ilk dikkati çeken on beş yirmi parçayı hatırlayabilirim." "Resimlerini çizebilir misin?"</p>

  <p class="block5">"Resim hiç elimden gelmez, ama sanırım bir dereceye kadar benzetebilirim. Oraya yeniden gitmeme gerek de yok. Bir tatil beldesinin yüzme havuzu başında da çizerim hatırladıklarımı."</p>

  <p class="block5">Giordino neşeyle, "Bana çok mantıklı geldi," diye atıldı.</p>

  <p class="block5">Gunn, "Olmaz," dedi. "Hiç mantıklı değil. Sizin işiniz çok daha önemli. Gerçi sizin gibi iki orta yaşlı serseriyi Peru'nun ulusal kahramanı haline getirmek midemi bulandırıyor. Ama sizi isteyen yalnız gümrük değil, Dışişleri Bakanlığı da peşinizde." Giordino dönüp Pitt'e baktı. "İşte Giordino ilkelerinden biri daha doğru çıktı," dedi. "Kurtarmaya kalkan, kendi kurban olur."</p>

  <p class="block5">Pitt, "Bizim tapınağa gitmemizle Dışişlerinin ilgisi ne?" diye sordu. "Güney Amerika Serbest Ticaret Anlaşmasından bu yana, petrol ve maden sanayileri özelleştirildi. Bir yığın Amerikan şirketi, Peru'nun doğal kaynaklarından daha iyi yararlanabilmesine dönük pazarlıklarını tamamlamak üzereler. Ülkenin yabancı yatırıma çok ihtiyacı var. Para da akıp gelmek için fırsat bekliyor. Ama sendikalarla muhalefet partileri, ekonomilerine yabancı katılımını hiç istemiyorlar. Sen ve Al buranın önemli ailelerinin çocuklarını ölümden kurtarınca, dolaylı olarak seçmen oylarını etkilemiş oldunuz."</p>

  <p class="block5">"Pekâlâ, gidip buranın kibarlar kulübünde bir konuşma yapar, onur madalyalarımızı alırız.'</p>

  <p class="block5">"Buraya kadarı iyi," dedi Gunn. "Ama Dışişleri uzmanlarıyla Kongre Latin Amerika İşleri Komitesi, sizin bir süre buralarda oyalanmanızı, Peru kültürel mirasının yağmadan korunmasına katkıda bulunarak çirkin Amerikalı imajını silmenizi istiyor." Pitt taş gibi bir sesle, "Yani sözün kısası, iyilik meleği hükümetimiz bizim bu iyi imajımızı dibine kadar sömürmek istiyor," dedi. "Ona benzer bir şey." "Sandecker da bunu kabul mü etti?" "Çok iyi bilirsin. Amiral Kongre’ye yağ çekme fırsatını hiç kaçırmaz, çünkü o yolla, gelecekteki NUMA operasyonları için daha şişkin bir bütçe koparabilir." "Bizimle kimler geliyor?"</p>

  <p class="block5">"Chiclayo Kültürü Ulusal Enstitüsü'nden Dr. Alberto Ortiz, arkeoloji ekibine nezaret edecek. Doktor Kelsey de onun yardımcısı olacak."</p>

  <p class="block5">"Doğru dürüst bir koruma eşliğinde değilsek, başımızı belaya sokuyoruz demektir."</p>

  <p class="block5">"Perulular vadiyi korumak için son derece iyi eğitilmiş bir güvenlik kuvveti yollayacaklarına söz verdiler."</p>

  <p class="block5">"Ama güvenilir adamlar mı olacak? O paralı askerler gibisini bir daha görmek istemem." "Ben de, " dedi Giordino.</p>

  <p class="block5">Gunn iki elini açtı. "Ben ancak söylenenleri iletiyorum size."</p>

  <p class="block5">"Daha iyi teçhizat gerek. Geçen seferkiler yetmez." "Siz bana liste verin, lojistiği ayarlarım." Pitt, Giordino'ya döndü. "Dolduruşa getirildik gibi geliyor mu sana da?" Tıknaz İtalyan, "Hesaplayabildiğim kadarıyla, dört yüz otuz yedinci keredir dolduruşa getiriliyoruz," dedi.</p>

  <p class="block5">Pitt o obruğa yeniden dalmayı pek de hevesle bekliyor sayılmazdı. Esrarengiz bir niteliği vardı o yerin. Derinliklerinde bir kötülük vardı. Belleğinde ağzını açmış bir şeytan gibi görüyordu o menhus çukuru. Bu duyguları öyle mantıksızdı ki, hepsini zihninden silmeye çalıştı. Ama başaramadı. İğrenç bir kâbusun anısı gibi, yapışıp kalmıştı o görüntü beynine.</p>

  <p class="block5"><br /></p>

  <p class="block5">İKİ gün sonra, sabahın aşağı yukarı sekizinde, Doktor Millerin cesedini kutsal kuyudan çıkarma hazırlıkları tamamlanmıştı, Pitt tepeden obruğun yeşil çamurlarına bakarken içindeki kötü beklentiler uçup gitti. Gerçi o iğrenç çukur yine ilk seferki kadar tehlikeli görünüyordu, ama o, tehlikelerden kurtulmayı başarmış, çukurun dimdik duvarlarına tırmanmıştı. Artık oranın gizli sırlarını da bildiğine göre, gerçek bir tehdit kalmamıştı. İlk giriştikleri o telaşlı ve hazırlıksız kurtarma operasyonu çarçabuk unutulmuş gitmişti. Bu seferki en ileri tekniklerin uygulandığı bir projeydi. Gunn sözünü tutmuş, iki helikopter kiralamış, listedeki her türlü teçhizatı da sağlamıştı. Bir bütün gün boyunca, Doktor Kelsey, Miles Rodgers, dalış ekibi ve teçhizat oraya taşındı, kamp yeniden kurulu. Gunn operasyonlarını düzenli yürütmekle şöhret yapmış biriydi. Zaten bu iş için belli bir süre de verilmemişti. Zamanı kullandı, her adımını hesaplı attı, hiçbir şeyi şansa bırakmadı.</p>

  <p class="block5">Peru'nun özel güvenlik birliğinden elli seçme kişi, Gunn’ın helikopteri gelirken orada karşılamaya hazırdılar. Genelde uzun boylu olan Kuzey Amerikalıların gözüne Güney Amerikalılar pek ufak tefek görünüyordu. Yüzlerinde hemen hemen aşırı nazik bir ifade vardı. Ama aslında sağlam adamlardı. Yıllar boyunca o sık ormanlı dağlarda, kıyı çöllerinde, Parıldayan Yol gerillalarına karşı savaşmak, sertleştirmişti onları. Kampın çevresine hemen savunma mevzilerini kurdular, ormana devriyeler çıkardılar. Shannon, Pitt'in arkasından, "Keşke seninle geliyor olsaydım," diye seslendi. Pitt dönüp gülümsedi. "Nedenini hiç anlayamadım. Tropik güneşin ısıttığı çorbanın içinden çürümekte olan bir insan vücudunu çıkarmak, pek de keyifli bir tecrübe olmasa gerek." "Özür dilerim, o kadar katı konuşmak istememiştim." Gözlerinde küçük bir hüzün ifadesi vardı. "Doktora büyük hayranlık duyardım. Ama içimdeki arkeolog, o kutsal suyun dibini incelemek için heves duyuyor."</p>

  <p class="block5">"Orada eski eserler bulma umutlarına son ver," dedi Pitt. "Hayal kırıklığına uğrarsın. Benim tek görebildiğim, altı yüz metrekarelik çökelti tabakası, bir de o tabakadan boy vermiş eski İspanyol oldu."</p>

  <p class="block5">"En azından Miles'in seninle dalmasına izin ver de fotoğraf çeksin." "Acelesi ne?" "Kurtarma sırasında Al'le ikiniz dipteki tabakayı hareketlendirebilir, oradaki parçaların yer değiştirmesine sebep olabilirsiniz."</p>

  <p class="block5">Pitt ona inanmaz gözlerle baktı. "Sence bu, Doktor Miller'a saygı göstermekten daha mı önemli?"</p>

  <p class="block5">"Doktor öldü artık," dedi Shannon ciddi bir sesle. "Arkeoloji ince bir bilimdir ve ölmüş şeylerle uğraşır. Doktor bunu bize herkesten iyi öğretirdi. En ufak bir hareket, çok önemli şeyleri değiştirebilir."</p>

  <p class="block5">Pitt, Shannon'un işi konusundaki tutumunu açık seçik görüyordu. "Al'le ben Miller'in kalıntılarını çıkardıktan sonra, sen Miles'la dalar, ne bulursanız istediğiniz gibi çıkarırsınız. Ama dikkat edin, tekrar mağaraya emilmeyin."</p>

  <p class="block5">Shannon gergin bir gülümsemeyle, "Bir kere yeter," dedi. Sonra yüzünde kaygı belirdi.</p>

  <p class="block5">"Dikkatli ol ve riske girme."</p>

  <p class="block5">Pitt'i yanağından hafifçe öptü, dönüp hızlı adımlarla çadırına doğruldu.</p>

  <p class="block5">Suya iniş kolay oldu. Rudi Gunn’ın dikkatli denetimi altında çalışan vinç bu işi çok kolaylaştırmıştı. Pitt suyun bir metre üzerine vardığında, kendisini vinç kablosunun ucunda tutan mandalı açtı. Üstteki balçık tabakası yine eskisi kadar ılıktı, ama Pitt buranın bu kadar kötü koktuğunu unutmuştu. Sırtüstü, tembel tembel yüzdü, kablonun tepeye yükselip Giordino'yu getirmesini bekledi.</p>

  <p class="block5">Pitt'in tam kapalı maskesi, iletişim ve güvenlik tellerine bağlıydı ama Giordino serbest ve hafif dalıyordu. Talimatını Pitt'in işaretlerinden alacaktı. O da çamurların içine indiğinde, Pitt parmağıyla aşağıyı gösterdi, öne dönüp obruğun derinliklerine daldılar. Birbirlerinden ayrılmamak için çok yakın gidiyorlardı. Derken dört metre sonra, inanılmaz duru sulara vardılar. Grimsi kahverengi dip kumu ve kayalar da az sonra belirdi, onları karşılamak üzere yükseldi. İki metreye inince yatay yüzmeye başladılar, Pitt hareketi kesmek üzere işaret verdi. Hiç kum kaldırmamak için dikkatle, ucu naylon kordona bağlı paslanmaz çelik çubuğu yere sapladı. Gunn’ın sesi kulaklıklardan, "Nasıl gidiyor?" diye çınladı.</p>

  <p class="block5">"Dibe vardık, cesedi aramak için çevre turuna başlıyoruz," dedi Pitt. Bir yandan naylon kordonun bobinini açıyordu.</p>

  <p class="block5">Önce pusulaya bakıp yön saptadıktan sonra, yere saplı çubuğun çevresinde yüzmeye başladı. Giderek çemberi genişletiyordu. Çamurların yukarısında yüzüyor, ikide bir sağa sola bakarak çevreyi tarıyordu. Giordino onun paletlerinin hemen arkasında ve biraz yanda yüzmekteydi. O saydam sıvı boşlukta, çok geçmeden Doktor Miller’in sabunlaşmış kalıntılarını buldular.</p>

  <p class="block5">Onu görmedikleri birkaç gün içinde, durumu daha kötüye gitmişti. Derisinden bazı parçalar yok olmuştu artık. Pitt önce bunu anlayamadı. Ama sonra, parlak benekli bir balığın yanıbaşından geçip Doktorun gözünü kemirmeye başladığını görünce, bulmacayı çözmüş oldu. Etobur balığı elinin bir hareketiyle kovaladı, orman ortasındaki bu çukura onun nasıl geldiğini merak etti.</p>

  <p class="block5">Giordino'ya bir el işareti yaptı, o da göğsüne tutturulmuş lastik torbayı çözüp hazırladı. Çürüyen bir ceset, su altında olunca kokmuyordu. Ya da öyle deniyordu. Ama onlar kendilerini ölüm kokusunun ortasında hissetmekteydiler. Belki de psikolojik bir şeydi bu. Yukardan gelen havaya sızabiliyormuş gibi, soluma regülatörlerini doldurmuştu sanki o koku. Olacak şey değildi tabii. Ama ceset çıkarma ekiplerine bunu anlatmaya imkan yoktu.</p>

  <p class="block5">Cesedi incelemekle hiç vakit geçirmediler. Ellerinden geldiğince hızlı hareket ederek torbayı onun başından geçirdiler, bir yandan da kum kaldırmamaya özel gösterdiler. Kumun pek işbirliği yaptığı yoktu. Birden havalandı, tüm görüşü yok etti. Görmeden çalışmayı sürdürdüler, torbanın fermuarını çekerken, hiçbir et parçasının dışarıya sarkmadığından emin olmaya çalıştılar. Bu iğrenç iş bitince Pitt, Gunn'a bilgi verdi. "Cesedi torbaladık, çıkıyoruz." "Tamam," dedi Gunn. "Sedyeyi vinçle indiriyoruz."</p>

  <p class="block5">Pitt birden Giordino'nun kolunu yakaladı, çıkacaklarını işaret etti. Doktor Miller'in kalıntılarını güneşin geldiği yöne itmeye başladılar. Yüzeye varınca onu yavaşça sedyeye yatırdılar, tokalı kayışlarla bağladılar. Sonra Pitt, Gunn'a seslendi. "Çekilmeye hazır."</p>

  <p class="block5">Sedyenin yükselişini seyrederken Pitt, keşke o sahtekarı tanıyacağıma gerçek Doktor Miller'i tanısaydım, diye düşünüyordu. Saygın antropolog, nedenini anlayamadan öldürülmüştü. Gırtlağını kesen o it, ona hiçbir imada bulunmamıştı. Herhalde kendi ölümünün, sosyopatik bir katilin gereksiz kaprisi sonucu olduğunu biliyordu. Eski eser ticaretinin büyük karları uğruna harcanmış bir piyondu o.</p>

  <p class="block5">Yapılacak başka iş kalmamıştı. Ceset çıkarma işinin kendilerine düşen bölümü bitmişti artık. Pitt'le Giordino orada vinç kablosunun yeniden inmesini bekleyeceklerdi. Giordino beklenti dolu bakışlarını Pitt'e çevirdi, soluma regülatörünü ağzından çıkardı. İletişim tahtasına, "Dünya kadar havamız var daha," diye yazdı. "Asansörü beklerken aşağıya biraz bakınsak ya!"</p>

  <p class="block5">Pitt'e bu öneri pek tanıdık gelmişti. Maskesini çıkarıp konuşamazdı. O da kendi tahtasına, "Bana yakın yüz, akıntı başlarsa bana tutun, " diye yazdı, sonra parmağıyla aşağıyı işaret etti. Giordino başını salladı, obruğun dibine inerken gerçekten de ona yakın yüzdü.</p>

  <p class="block5">Pitt'in kafasını kurcalayan şey, kumlarda hiç eski eser olmayışıydı. Kemik boldu, evet. Ama dibi bir saat kadar araştırdıkları halde, eski eser falan bulamadılar. Bir tek o zırhlı iskelet vardı. Onu ilk dalışında da görmüştü. Onun biraz ilerisinde, Pitt'in obruk duvarına tırmanırken üstünden söküp attığı dalış takımları yatıyordu. İskeletin yerini iki dakikada buldular. Kemikli el hala havaya kalkmış durumdaydı. Tek parmağı. Miller'in eski yerini işaret ediyordu.</p>

  <p class="block5">Pitt zırhlı İspanyol'un çevresinde yavaşça dolaştı, her ayrıntıyı inceledi, ikide bir de başını kaldırıp obruğun loş sularının ötelerine baktı. Kumlarda bir kıpırdanma olursa, akıntının o yana geldiğine bir işaret sayılırdı. Kurukafanın boş göz çukurları onun her hareketini izliyor gibiydi. Dişler alaycı bir sırıtma ifadesinde donmuş, Pitt’e hem meydan okuyor, hem ona yem uzatıyordu. Üstteki çamurların arasından sızan güneş ışığı, kemiklere korkunç bir yeşil renk vermekteydi. Giordino yanıbaşında rahatça yüzüyor, Pitt'in yaptıklarını kaygısız bir merakla izliyordu. Arkadaşını oraya çeken şeyin ne olduğunu hiç anlayamamıştı. Bu eski kemikler Giordino’nun içinde hiçbir hayranlık uyandırmıyordu. Beş yüz yıllık bir İspanyol'un kemikleri, Doktor Kelsey'de yapacağı etkiyi yapmıyor, hayal gücünü uyarmıyordu. Tek düşündüğü, Kelsey'in sevgili arkeolojik alanına kendisi göremeden dokunulduğunu anlayınca ne kıyametler koparacağıydı.</p>

  <p class="block5">Pitt'in aklında ise hiç bunlar yoktu. Bu iskeletin buraya ait olmadığını hissetmeye başlamıştı o. Zırhın göğsüne hafifçe parmağını sürdü, ince bir pas tabakası sıyrıldı, alttan dümdüz, gözeneksiz, passız metal çıktı. O zırhı göğüse tutturan deri kayışlar da inanılmayacak kadar iyi durumdaydı. Kayışları bağlayan tokalar da öyle. İki kuşaktan beri tavanarasında kalmış eski pabuçların tokaları gibiydiler. İskeletten birkaç metre uzağa yüzdü, kumdan rastgele bir kemik çekti. Ön kol kemiğiydi galiba. Geri dönüp onu İspanyol'un koluyla, eliyle karşılaştırdı. Kumdan çektiği kemik çok daha delik deşik, sudaki minerallerin etkisiyle çok daha lekeliydi. İskeletin kemikleri onun yanında dümdüzdü. Sonra dişleri inceledi. Onlar da iyi durumdaydı. Pitt azıların ikisinde kuron buldu. Altından değil, gümüştendi. Pitt on altıncı yüzyıl dişçiliği hakkında hiçbir şey bilmese de, Avrupalıların dolgu yapmaya ve kuron geçirmeye ancak on sekizinci yüzyıl sonlarında başladıklarından haberi vardı. "Rudi?"</p>

  <p class="block5">"Dinliyorum," dedi Gunn.</p>

  <p class="block5">"Lütfen bir kablo indir. Yukarıya çıkarmak istediğim bir şey var." "Ucuna hafif ağırlık takılı kablo inmeye başlıyor." "Bizim hava kabarcıklarını gördüğün yere indirmeye çalış."</p>

  <p class="block5">"Tamam." Bir sessizlik oldu, sonra Gunn’ın sesi Pitt'in kulaklıklarında biraz sinirli çınladı. "Senin arkeolog bayan patırtı koparıyor. Orada hiçbir şeye dokunmaman gerektiğini söylüyor."</p>

  <p class="block5">"O yokmuş gibi yap, kabloyu indir."</p>

  <p class="block5">Gunn hala sinirliydi. "Burada çok büyük hır çıkarıyor."</p>

  <p class="block5">"Ya kabloyu indir, ya da onu aşağıya atıver," diye aksilendi Pitt. "Bekle."</p>

  <p class="block5">Birkaç saniye sonra ucuna çelik kanca takılmış naylon ip yeşil boşlukta belirdi, iki metre ötelerinde kumlara düştü. Giordino çabasızca oraya yüzdü, ipi tek eliyle kapıp döndü. Sonra Pitt bir yankesici dikkatiyle onu zırhın kayışlarından birine bağladı, kancayla sağlamladı. Giordino'ya bakıp başparmağını havaya kaldırdı. Giordino kafasını salladı, ama sonra Pitt ipi bırakıp gevşemesine izin verince biraz şaşırdı. İskeleti olduğu yerde bırakmış, gidiyordu Pitt.</p>

  <p class="block5">Obruktan çıkarılmak için sıra beklediler. Vinç kendisini kaldırırken Pitt aşağıya bakıyor, bir daha bu tiksinti verici çamurlara asla inmeyeceğine yeminler ediyordu. Kenarda Gunn, yardım etmek üzere hazırdı. Onu yakalayıp sağlam toprağa bastırdı, maskesini yüzünden çekti.</p>

  <p class="block5">"Çok şükür döndün," dedi. "O deli kadın hayalarıma ateş etme tehdidi savurdu." Giordino güldü. "Pitt'ten öğrenmiştir," dedi. "Sen şükret ki adın Amaru değil." "Ne... Ne demek o?"</p>

  <p class="block5">"Bir başka hikaye." Pitt nemli dağ havasını içine çekerken her saniyenin zevkini çıkarıyordu.</p>

  <p class="block5">Dalgıç tulumunu üstünden çıkarırken, Shannon yavrusu çalınmış ana ayı gibi geldi, "Seni uyarmıştım!" diye gürledi. "Hiçbir şeye el sürmeyecektin."</p>

  <p class="block5">Pitt ona uzun uzun baktı, yeşil gözlerindeki yumuşak ve anlayışlı bakışlar derinleşti. "El sürecek bir şey kalmamış," dedi sonunda. "Birileri senden önce davranmış. Kutsal kuyunda ne eser varsa gitmiş. Yalnız hayvan kemikleriyle kurban edilmiş insan kemikleri var dipte."</p>

  <p class="block5">Shannon'un yüzüne inanmaz bir ifade geldi, ela gözleri iri iri açıldı. "Emin misin?" "Kanıt ister misin?"</p>

  <p class="block5">"Bizim kendi teçhizatımız var. Dalıp kendim bakarım."</p>

  <p class="block5">"Gerekmez," dedi Pitt.</p>

  <p class="block5">Shannon dönüp Miles Rodgers'a seslendi. "Tulumları giyelim!" dedi.</p>

  <p class="block5">Pitt, "Orada kumları deşmeye başlarsanız kesinlikle ölürsünüz," deyiverdi. Sesindeki duygu yükü, kalabalık sınıfa ders veren hoca kadardı.</p>

  <p class="block5">Shannon belki Pitt'i dinlemiyor olabilirdi, ama Rodgers dinliyordu. "Bence Dirk'in ne dediğini dinleyelim," dedi.</p>

  <p class="block5">"Kabalık etmek istemem, ama o bu konuda bir şey söyleyebilecek eğitime sahip değil." Rodgers masum masum, "Ya doğru söylüyorsa?" dedi.</p>

  <p class="block5">"Bu çukurun dibinde keşif yapmak için yeterince uzun süre bekledim. Oranın sırlarını açığa çıkarma uğruna seninle ikimiz ölümün eşiğine geldik. Orada çok zengin bir eski eser stoku olmadığına asla inanamam."</p>

  <p class="block5">Pitt ucu suya inen naylon ipi yakaladı, elinde gevşek biçimde tuttu. "İşte kanıt. Bu ipi çektiğin anda fikrini değiştireceğine bahse girerim."</p>

  <p class="block5">"Öbür ucunu neye bağladın?" diye meydan okudu Shannon.</p>

  <p class="block5">"İspanyol askeriymiş gibi numara yapan bir kemik yığınına."</p>

  <p class="block5">Shannon çaresiz bir sesle, "İnanılmaz bir şeysin!" dedi.</p>

  <p class="block5">Pitt içinden, bir kadın bana böyle bakmayalı çok uzun zaman oldu, diye düşünüyordu. "Sen beni deli falan mı sanıyorsun? Bunları yapmak hoşuma mı gidiyor? Durmadan senin canını kurtararak yaşamaktan usandım. Tamam, ille de ölmek, bin parçaya bölünmek istiyorsan, iyi yolculuklar."</p>

  <p class="block5">Shannon'un yüz ifadesine bir güvensizlik geldi. "Mantıklı konuşmuyorsun."</p>

  <p class="block5">"Belki de bir demonstrasyonun zamanı geldi." Pitt ipi biraz çekti, gergin durmasını sağladı, sonra elini hızla salladı.</p>

  <p class="block5">Bir an hiçbir şey olmadı. Derken kuyunun dibinden bir uğultu yükseldi, şişip kabardı, kireç duvarlarda titreşimler oluşturdu. Patlamanın şiddeti korkunçtu. Su altından yükselip beyaz köpükleri ve yeşil çamurları obruğun ağzından püskürttü, 20 metre yarıçaplı alan içinde duran herkesi sırılsıklam etti. Sonra patlamanın gürültüsü ormana yayıldı, sular yine obruğun içine düştü, bir süre havada dolaşıp güneşi karartan dumandan başka bir şey kalmadı.</p>

  <p class="block5">Shannon orada yarı ıslak duruyor, sevgili kutsal kuyusuna bakıyor, kusması gerekiyor mu, gerekmiyor mu, karar vermeye çalışır gibi görünüyordu. Çevredeki herkes bir anda donmuş kalmıştı. Olağan bir olayla karşılaşmış gibi davranan tek kişi Pitt'ti.</p>

  <p class="block5">Shannon'un gözlerindeki anlayışsızlık, yerini yavaş yavaş bir anlayışa bırakıyordu.</p>

  <p class="block5">"Nereden bildin sen bu..."</p>

  <p class="block5">"İskeletin tuzak olduğunu mu?" dedi Pitt. "Pek zor olmadı. Kırk beş kilo ağır patlayıcıyı iskeletin altına gömen her kimse, iki büyük hata yapmıştı. Birincisi, neden her eski şeyi alıyor da bir tekini bırakıyor? İkincisi de, o kemikler elli yıldan eski değildi, zırh da dört yüzyıldır su altında kalmış gibi paslanmamıştı."</p>

  <p class="block5">Rodgers gözleri kamaşmış gibi, "Kim yapar böyle bir şeyi?" dedi.</p>

  <p class="block5">Pitt, "Doktor Miller'i öldüren kimse, o," diye karşılık verdi.</p>

  <p class="block5">"Sahtesi mi?"</p>

  <p class="block5">"Daha büyük olasılıkla Amaru. Miller'in yerine geçen adam, Peru yetkililerinin buralara gelip soruşturma başlatmasından, operasyonu tehlikeye düşürmesinden korkuyordu. Önce Ölüler Kenti'ni iyice temizlemek istiyordu. Solpemachaco bu kuyuyu siz gelmeden çok önce soyup bitirmişti. Shannon'la sen kuyuda kaybolunca, sahte doktor o yüzden yardım çağrısında bulundu. Ölümünüzü kaza gibi gösterme planının bir parçasıydı o da. Gerçi sizin dibi inceleyemeden akıntıya kapılacağınızdan oldukça emindi, ama yine de, bir yedek önlem olarak o sahte İspanyolu oraya indirdi. Akıntı sizi çekmezse, o yolla parçalanıp ölesiniz diye."</p>

  <p class="block5">Shannon'un gözlerine hüzünlü, hayal kırıklığına uğramış bir ifade gelmişti. "Yani kuyudaki bütün eserler alınmış mı?"</p>

  <p class="block5">Pitt, "İmha edilmeyip yalnızca çalındıkları için şükredebilirsin" dedi. Giordino onu avutmaya çalıştı. "Hepsi çıkar ortaya. Ebediyen bir zenginin koleksiyonuna gömülüp kalamazlar."</p>

  <p class="block5">Shannon robot gibi bir sesle, "Siz arkeolojinin disiplinini anlamıyorsunuz," dedi. "Hiçbir bilimadamı, eserlerin orijinal yerini bilmedikçe onları sınıflandıramaz, izlerini süremez, doğru dürüst inceleyemez. Vaktiyle burada yaşayan, bu kenti kurmuş olan insanlar hakkında artık hiçbir şey öğrenemeyeceğiz. Koskoca bir arşiv, bomba gibi patlayacak bilimsel veriler, bir daha bulunmamak üzere uçtu gitti."</p>

  <p class="block5">"Çabaların hüsranla sonuçlandığı için üzgünüm," dedi Pitt içtenlikle.</p>

  <p class="block5">"Hüsran, evet. Hatta trajedi." Shannon tümüyle yenikti artık.</p>

  <p class="block5">Rudi Gunn, Doktor Miller’in cesedini Lima'daki morga uçuracak helikopterin yanından dönüp geldi. "Sohbeti kestiğim için özür dilerim," dedi Pitt'e. "Burada işimiz bitti.</p>

  <p class="block5">Bence eşyaları helikoptere yükleyip havalanalım, Ölüler Kenti'nde Doktor Ortiz'le olan randevumuza gidelim."</p>

  <p class="block5">Pitt başıyla evetleyip Shannon'a döndü. "Eh, izninle artık senin eski eser kaçakçılarının öbür marifetine geçebilir miyiz?" dedi.</p>

  <p class="block5">Doktor Alberto Ortiz, yaşı yetmişi geçmiş, incecik, tel gibi bir ihtiyardı. Beyaz pantolon, beyaz gömleğiyle, helikopterin ineceği alanın tam kenarında durmuş, bekliyordu. Rüzgarda dalgalanan uzun beyaz bıyıkları, onu ,'Aranıyor" ilanlarındaki Meksikalı bandidolara benzetmişti. Çelişkilerle dolu bir insan olduğu, geniş kenarlı hasır şapkasından ve üstündeki renkli kurdeleden de belliydi. Ayaklarında pahalı sandaletler, tek elinde buzlu bir içki vardı. Hollywood'da rol dağıtımıyla görevli bir yönetmen onu görse, güney yarıküre epiklerinden birine hemen haydut diye alırdı. NUMA'dan gelenler Peru'nun en saygın eski kültürler uzmanını hiç böyle beklememişlerdi.</p>

  <p class="block5">Onları karşılamak üzere gülümseyerek yaklaştı. İçkisi sol elindeydi. Sağ elini uzattı. Sıcak bir sesle, "Erken geldiniz," derken, İngilizcesinin hemen hemen kusursuz olduğu dikkati çekiyordu. "Sizi daha iki üç gün beklemiyordum."</p>

  <p class="block5">Pitt, "Doktor Kelsey'in projesi birdenbire sona erdi," deyip o güçlü, nasırlı eli sıktı. "O da sizinle mi?" Doktor Ortiz, Pitt'in geniş omuzlarının arkasına bakmaya çalışıyordu.</p>

  <p class="block5">"Yarın sabah erkenden gelecek. Kuyunun yanındaki taş duvardaki oymaların resimlerini çekmek istiyordu." Pitt dönüp tanıştırma törenine başladı. "Benim adım Dirk Pitt, bu Rudi Gunn, bu da Al Giordino. Ulusal Sualtı ve Denizcilik Kurumundanız."</p>

  <p class="block5">"Sizi tanımak büyük zevk, baylar. Gençlerimizin hayatını kurtardığınız için size şahsen teşekkür etme fırsatı bulduğum için de seviniyorum."</p>

  <p class="block5">Giordino, "Sarayı yeniden görmek de bir zevk," dedi. Gözleri harap olmuş tapınaktaydı. Ortiz ondaki bu isteksizliğe güldü. "Geçen ziyaretinizden pek hoşlanmış olamazdınız," dedi.</p>

  <p class="block5">"Eh, seyircilerin bize çiçek falan attığı yoktu."</p>

  <p class="block5">Gunn, "Çadırlarımızı nereye kurmamızı istersiniz, Doktor?" diye sordu.</p>

  <p class="block5">Ortiz bıyığının altından dişlerini parıldatarak, "Ona gerek yok," dedi. "Adamlarınız engin bir tüccara ait mezarı temizleyip hazırladılar. Bol bol yer var. Yağmurlu havada da kuru kalıyor. Dört yıldızlı otel sayılmaz tabii, ama orada rahat edersiniz."</p>

  <p class="block5">Pitt, "Umarım ilk sahibi hala orada değildir," dedi.</p>

  <p class="block5">Ortiz onun ciddi söylediğini sanarak, "Tabii ki değil," diye güvence verdi. "Yağmacılar eski eser ararken kemikleri de, başka kalıntıları da tertemiz etmişler."</p>

  <p class="block5">Giordino daha lüks bir yere yerleşme hevesiyle, "Belki de onların karargah olarak kullandığı yerde yatabiliriz," dedi.</p>

  <p class="block5">"Üzgünüm, benim adamlar orayı operasyon merkezi olarak düzenlediler bile."</p>

  <p class="block5">Giordino, Gunn'a ekşi ekşi baktı. "Sana daha erken arayıp rezervasyon yap demiştim, değil mi?"</p>

  <p class="block5">"Buyurun, baylar," dedi Ortiz neşeyle. "Odanıza giderken size Pueblo de los Muertos içinden rehberli bir tur yaptırayım."</p>

  <p class="block5">Giordino, "Buranın halkı herhalde fillere özendi," deyiverdi. Ortiz güldü. "Hayır, hayır, Chachapoya'lar buraya ölmeye gelmezlerdi. Burası bir sonra ki hayata gitmeden önce ara istasyon saydıkları kutsal bir gömülme yeriydi." Gunn, "Kimse yaşamaz mıydı burada?" diye sordu.</p>

  <p class="block5">"Yalnızca papazlar, bir de şu mezar evleri yapan işçiler. Başka insanların girmesi yasaktı."</p>

  <p class="block5">Pitt vadi boyunca yayılıp yamaçlara tırmanan mezarların bolluğuna bakarak, "Karlı bir işleri varmış," dedi.</p>

  <p class="block5">"Chachapoya kültüründe toplum çok sınıflıydı, ama İnka’larda ki gibi hanedan ve soylular yoktu," diye açıkladı Ortiz. "Bilge yaşlılarla askeri komutanlar, konfederasyonun çeşitli kentlerini yönetirlerdi. Gerek onlar, gerekse zengin tüccar sınıfı, iki hayat arasında dinlenebilecekleri gösterişli anıtkabirler yapacak paraya sahiptiler. Yoksulları kerpiçten yapılmış, insan biçiminde cenaze heykellerinin içine koyarlardı." Gunn, arkeologa merakla baktı. "Ölüler heykel içine mi konurdu?" "Evet. Çömelik durumda konurdu. Dizleri çenesinin altına gelecek biçimde. Sonra çevresine değnekler koni biçiminde dikilir, onu kafes gibi korur, devrilmesini önlerdi. Ardından kerpiçle sıvanır, çevresi kapanırdı. En son adım da, tepeye o insana biraz benzeyen bir surat ve kafa yerleştirmek olurdu. Heykel kuruyunca yas tutanlar onu alır, şu yamaçta önceden hazırlanmış bir kovuğa yerleştirirlerdi." Giordino, "Cenazeci pek popüler biri olmasa gerek," diye gözlemde bulundu. Ortiz anlatıyordu. "Kenti daha iyi inceleme fırsatı buluncaya kadar bir tek şey söyleyebilirim. Burası sürekli inşaat halinde bir yerdi. Milattan sonra 1200'le 1500 arasında sürekli genişledi, sonra da 1500'de terk edildi. Herhalde İspanyol fethinden kısa bir süre sonra."</p>

  <p class="block5">"İnkalar Chachapoya'ları egemenlikleri altına aldıklarında, onlarda mı ölülerini buraya gömmeye başladılar?" diye sordu Gunn.</p>

  <p class="block5">"Onu pek sık yapmadılar sanıyorum. İnka desen ve mimarisine uygun yalnızca birkaç mezar gördüm burada."</p>

  <p class="block5">Ortiz onları taş döşenmiş eski caddeden yürüttü, yassı taşlardan yapılıp sıra sıra baklava ve zikzak motifleriyle bezenmiş, şişe biçimindeki cenaze evine soktu. İşçilik mükemmeldi. Ayrıntılara çok dikkat edilmişti. Mimaride harikaydı. Binanın tepesinde dar, yuvarlak bir kubbe vardı. Yüksekliği 10 metre kadardı. Kapı girişi de şişe biçimindeydi. Daracık kapıdan, ancak birer birer girilebiliyordu. Sokaktan kapı eşiğine birkaç basamakla çıkılıyor, sonra bina içine, yine inilerek giriliyordu. İçerde ağır, nemli, küflü bir koku vardı. İnsanın burnuna yumruk gibi çarpıyordu. Pitt burada son töreni yapan insanların hayaletlerinin hala dolaştığını sezer gibi oldu. Herhalde buranın beş yüz yıl sonra doğacak insanlara otel görevi yapacağı akıllarına bile gelmemişti. Taş taban ve gömülme kovukları boştu. Armağanlar ve bezemeler alınmıştı. Duvar tepelerinde taştan oyma sevimli yüzler gülümsüyordu. Alçak yerlerden uzanan yılanbaşlarına ipler atılıp hamaklar kurulmuştu. Ortiz'in işçileri yere de hasırlar atmayı unutmamışlardı. Duvarda taşların birleştiği bir yere çaktıkları çiviye ayna bile asmışlardı.</p>

  <p class="block5">"Herhalde buranın yapım tarihi 1380 falan olmalı," dedi Ortiz. "Chachapoya mimarisinin güzel bir örneği. Ev rahatlıklarının tümü düşünülmüş, bir tek banyosu yok. Ama elli metre kadar güneyde, dağdan gelen bir dere var. Diğer kişisel ihtiyaçlarınıza gelince, eminim idare edersiniz."</p>

  <p class="block5">Gunn, "Teşekkür ederiz, Doktor Ortiz," dedi. "Çok düşüncelisiniz." "Lütfen bana Alberto deyin." Beyaz çalılara benzeyen kaşlarını kaldırmıştı. "Akşam yemeği saat on sekizde, benim odada." Giordino'ya tatlı tatlı baktı. "Herhalde bu kentte yolunuzu bulmayı biliyorsunuzdur." Giordino, "Bir kere dolaşmıştım," dedi. Derenin buz gibi suyunda yıkanıp günün terinden kurtuldular, traş oldular, daha sıcak bir şeyler giyip And dağlarının gece havasından korunmaya çalıştılar, sonra da Ölüler Kenti'nden geçerek Peru kültürü uzmanının komuta odasına doğruldular. Ortiz onları kapıda karşılayıp, Chiclayo Kültürü Enstitüsü'nden gelen dört yardımcısıyla tanıştırdı. Hiçbiri İngilizce bilmiyordu.</p>

  <p class="block5">"Yemekten önce birer içki, baylar? Cin var, votka var, viski var, bir de pisco var. Bir tür yerli brendi."</p>

  <p class="block5">"Hazırlıklı gelmişsiniz," dedi Gunn.</p>

  <p class="block5">Ortiz güldü. "Ülkenin en zor bölgelerinde çalışıyoruz, birazcık konfor da mı aramayalım?"</p>

  <p class="block5">Pitt, "Ben yerli brendiden alırım," dedi.</p>

  <p class="block5">Gunn'la Giordino o kadar serüvenci çıkmadılar, buzlu viskide karar kıldılar. Ortiz şerefe kadeh kaldırdıktan sonra onları eski model kanava kumaşlı bahçe koltuklarına oturttu.</p>

  <p class="block5">Pitt, "Roket saldırısında eski eserler ne kadar zarar görmüş?" diye sorarak sohbeti açtı.</p>

  <p class="block5">"Yağmacıların geride bıraktığı tek tük parçalar, düşen taşlardan fena halde ezilmişti. Çoğu onarılamayacak durumdaydı korkarım." "Kurtarılmaya değer hiçbir şey bulamadınız mı?"</p>

  <p class="block5">"Çok aradık," diye başını iki yana salladı Ortiz. "Tapınak harabesinin altını bu kadar hızlı kazabilmiş olmaları şaşılacak şey. Her şeyi almış, yaklaşık dört tonluk bir yükle, biz gelemeden kaçmışlar. Eski İspanyolların bulup çıkaramadığı, Seville'e yollayamadığın e varsa, bu lanet olası huaguero'lar alıp satmış. Karıncalar bir ormanı yiyip bitirmeden, bunlar böyle bir kenti boşaltabiliyor."</p>

  <p class="block5">Gunn "Huaquerolar mı?" dedi. Giordino, "Yerli dilde mezar soyguncusu demek," diye açıkladı.</p>

  <p class="block5">Pitt ona merakla baktı. "Nereden öğrendin sen bunu?"</p>

  <p class="block5">Giordino omuz silkti. "Arkeologlarla düşüp kalkan, sonunda birkaç kelime kapıyor." Ortiz, "Huaqueroları da suçlamak güç aslında," dedi. "Yaylalarda yaşayan yoksul çiftçiler, bir yandan terörizmden, bir yandan enflasyondan, bir yandan da toprak tan alabildikleri ürünü ellerinden kapan rüşvetçilerden çekiyor. Arkeolojik alanları topyekûn soyup bulduklarını satmak, bu insanlara yoksulluklarını hafifletecek birkaç kuruş getiriyor."</p>

  <p class="block5">Gunn, "Yani kötülüğün içinde iyilik de var," dedi. "Ne yazık ki geriye kemiklerden, kırık kapkacaktan başka bir şey bırakmıyorlar, biz bilimadamları da ancak onları inceleyebiliyoruz. Koca binalar, tapınaklar ve saraylar çalmıyor, taşları üstlerindeki bezemeler için sökülüp götürülüyor, üstelik de çok ucuza satılıyor. Hiçbir şey bırakmıyorlar. Bazen bu duvarları söküp, kendi evlerini yaparken ucuz taş diye kullanıyorlar. Bu eski kültürlerin güzel mimarisi büyük ölçüde yok edildi." Pitt, "Bu iş herhalde bir aile operasyonu," dedi. "Evet. Yeraltı mezarlarını arama işi yüzlerce yıldır kuşaktan kuşağa sürüyor. Babalar, ağabeyler, amcalar, kuzenler hep birlikte çalışıyor. Bir gelenek olmuş artık. Tüm bir köy birleşip kazmaya başlıyor, eski eser arıyorlar." Gunn, "Herhalde mezarlar da ilk hedef," diye akıl yürüttü.</p>

  <p class="block5">"Eski eserlerin çoğu oralarda saklı. Eski imparatorlukların zenginlikleri, krallarıyla, zenginleriyle birlikte gömülüyor."</p>

  <p class="block5">Giordino, "Demek kefenin cebi olduğuna inanıyorlar," dedi. Ortiz anlatmayı sürdürdü. "Neandertal<sup class="calibre5">’</sup>lerden Mısırlılara, İnkalara kadar hepsi, ölümden sonraki hayata inanmıştır. Yeniden doğuş değil, dikkatinizi çekerim. Dünyada yaşadıkları gibi bir hayat. O yüzden de en sevdikleri şeyleri mezarlarına alırlardı. Pek çok kral ve imparatorlar, en sevdikleri karılarını, resmi yardımcılarını, askerlerini, hizmetkarlarını, hayvanlarını da hazineleriyle birlikte alırlardı. Mezar soygunculuğu fahişelik kadar eskidir."</p>

  <p class="block5">Giordino, "Yazık ki ABD liderleri onların izinden gitmemiş," diye alay etti. "Düşünsenize, bir Başkan öldü mü, Kongre'nin tümünü, bürokratların da yarısını yanında götürebilirdi."</p>

  <p class="block5">Pitt güldü. "Amerikan halkının da çoğu bunu alkışlardı."</p>

  <p class="block5">Ortiz, "Benim vatandaşlarımın da çoğu bizim hükümete karşı aynı duyguları besler," dedi.</p>

  <p class="block5">Gunn, "Mezarları nasıl buluyorlar?" diye sordu.</p>

  <p class="block5">"Yoksul huaquerolar kazma kürekle, uzun madeni çubuklarla çıkıp arıyorlar. Daha çok parası olanlar genellikle örgütlenmiştir. Onlar modern, pahalı cihazlar, metal detektörleri, düşük düzeyde radar araçları kullanır."</p>

  <p class="block5">Pitt, "Daha önce bu Solpemachacoyla yollarınız hiç karşılaşmış mıydı?" diye sordu.</p>

  <p class="block5">Ortiz, "Dört yerde," deyip yere tükürdü. "Hep geç kaldım. Kaynağı belli olmayan bir kötü koku gibidir onlar. Örgütleri var, o kesin. Yağmalarının çok acı sonuçlarını gördüm. Ama huaquerolara paraları veren, sonra kültürel mirasımızı uluslararası yeraltı piyasalarına kaçıran o beyin takımına giden hiçbir ipucu yok."</p>

  <p class="block5">Gunn, "Polisinizle güvenlik kuvvetleriniz çalıntı eser trafiğini önleyemiyor mu?" dedi. "Huaqueroları durdurmak, civayı elinizle tutmaya çalışmak gibi bir şeydir. Kar o kadar büyük, adamlar da öyle kalabalık ki! Siz de gördünüz, askerler de, hükümet adamları da satın alınabiliyor."</p>

  <p class="block5">Pitt, "İşin zor Alberto," diye gülümsedi ona. "Durumuna imrenmiyorum." "Üstelik de nankör iş,' dedi Ortiz. "Zavallı dağ köylüleri beni düşman bilir. Zengin aileler de benden veba gibi kaçar, çünkü onlar da evlerine eski eser satın alıyorlar." "Galiba kazanamaz bir durumdasın." "Çok doğru. Başka kültür ekollerinden ve dünya müzelerinden dostlarım, meslekdaşlarım var. Onlar da eski eser bölgelerini bulma yarışında. Ama hep huaquerolar kazanır." Giordino, "Hükümetiniz hiç yardım etmez mi?" dedi.</p>

  <p class="block5">"Arkeoloji projeleri için hükümetten ya da özel kaynaklardan para koparmak zor iştir. Çok yazık tabii, ama hiç kimse tarihe yatırım yapmak istemiyor." Ortiz'in yardımcılarından biri yemeğin hazır olduğunu duyurdu, ondan sonra da sohbet başka konulara kaydı. Birinci yemek, acılı dana yahnisi ve yanında yerli üretim mısırla fasulyeydi. Peru kırmızı şarabıyla meyve salatası pek güzeldi. Üstlük olarak üzerine şurup dökülmüş mango yediler.</p>

  <p class="block5">Kamp ateşi başına çevrelendiklerinde Pitt, Ortiz'e sordu. "Sence Tupac Amaru'yla adamları Ölüler Kentini dipten bucağa soymuşlar mıdır, yoksa bulamadıkları mezarlar kalmış mıdır?"</p>

  <p class="block5">Ortiz birden yanan ampul gibi parladı. "Huaquerolarla Solpemachaco patronları burada az bir süre kaldılar. Ancak çabuk bulunabilecek şeyleri çaldılar. Burada arkeolojik bir kazı yapmak yıllar sürecek. Ben hala bulunacak çok şey olduğuna inanıyorum." Artık Ortiz'in karnı doymuş, midesi beyaz brendilerle ısınmış, keyfi de gelmiş olduğuna göre, Pitt esas konuya biraz dolambaçlı da olsa yanaştı. "Söylesene Alberto, İspanyollar geldikten sonra İnka hazinelerine ne olduğuna ilişkin efsaneler, senin uzmanlık alanına giriyor mu?"</p>

  <p class="block5">Ortiz ince uzun bir puro yaktı, ucu kızarıp dumanı çıkana kadar peşpeşe soluklar çekti. "Birkaç efsane bilirim. Kayıp İnka hazinelerinin hikayeleri bugün bilinebiliyorsa, atalarımın kültürleri günlük olayları not etmek alışkanlığında olduğu içindir. Ama Meksiko'daki Mayalarla Azteklerin tersine, Peru kültürlerinde hiyeroglif imgelerle pek fazla mesaj bırakılmamıştır. Benim atalarım alfabe icad etmedi, ideografik bir iletişim sistemi kurmadı. Binalardaki, seramik kaplardaki, kumaşlardaki bir takım desenler dışında, hayatlarının ve efsanelerinin kayıtları pek azdır." Pitt, "Ben Huascar'ın kayıp hazinesini düşünüyordum," dedi. "Onu duymuş muydun?"</p>

  <p class="block5">"Doktor Kelsey anlattı. Kocaman bir altın zincirden söz etti. İnanması zor bir şey."</p>

  <p class="block5">Ortiz başıyla evetledi. "Efsanenin o bölümü doğru ama. Büyük İnka kralı Huayna Capac, oğlu Huascar'ın doğumunda o dev altın zincirin yapılmasını emretmiş. Yıllar sonra, Huascar babasının yerine kral olunca, kraliyet hazinelerinin başkent Cuzco'dan kaçırılmasını, üvey kardeşi Atahualpa'nın elinden kurtarılmasını emretmiş. Sonradan zaten Atahualpa upuzun bir iç savaş sonunda krallığı da çaldı ondan. O hazinede altın zincirden başka, gerçek insan boyunda heykeller, tahtlar, güneş diskleri, İnkaların bildiği her türlü hayvan ve böceğin heykelleri de vardı. Hepsi altın ve gümüşten yapılmış, değerli taşlarla süslenmişti."</p>

  <p class="block5">Gunn, "Ben böyle büyük bir hazine duymadım," dedi. "İnkaların altını öyle boldu ki, İspanyolların altına neden bu kadar tutkun olduğunu anlayamıyorlardı bile. Bu çılgınlık, El Dorado mitlerinin de bir bölümünü oluşturdu. İspanyollar hazineyi ararken binlercesi ölüp gitti. Almanlarla İngilizler, bu arada Sir Walter Raleigh, dağları ve ormanları adım adım taradılar, ama o hazineyi hiçbiri bulamadı." Pitt, "Anladığıma göre o zincirle diğer sanat eserleri, sonunda Aztek topraklarının ötesine götürülüp bir yere gömülmüş," dedi.</p>

  <p class="block5">Ortiz yine başıyla evetledi. "Efsane öyle diyor. Ama gemilerle gerçekten kuzeye götürülüp götürülmediği hiçbir zaman kanıtlanmadı. Tek kanıtlanan onu Chachapoya savaşçılarının koruduğu oldu. İnka krallarının muhafızıydı onlar. 1480'de Huayna Capac onların konfederasyonunu egemenliği altına aldıktan sonra yani." Gunn, "Chachapoya'ların tarihi nedir?" diye sordu. "Adları Bulut İnsanlar anlamına geliyor," dedi Ortiz. "Tarihleri henüz yazılmadı. Kentleri, sizin de bildiğiniz gibi, dünyanın en içine girilmez ormanlarına gömülü durumda. Arkeologlar bugüne kadar Chachapoya kalıntılarını kazacak para da, imkan da bulamadılar." Pitt, "Demek durum hala bir bilmece," dedi. "Birçok bakımdan öyle. İnkalara göre Chachapoyalar açık renk tenli, mavi ya da yeşil gözlüymüş. Kadınları çok güzelmiş. İnkalar da, İspanyollar da, çok değer verirmiş Chachapoya kadınlarına. Boyları da uzunmuş. Bir İtalyan araştırmacı, Chachapoya mezarlarından birinde bir heykel bulmuştu, boyu iki metreyi geçiyordu." Pitt ilgilenmişti. "Yani yedi fite yakın mı?" "Rahatlıkla." "Acaba eski dünyadan ilk gelen kâşiflerin torunları olabilirler mi? Belki Vikingler Atlantiği geçip Amazon'dan girmiş, And dağlarına yerleşmişlerdir." "Güney Amerika'ya gerek Atlantik'ten, gerekse Pasifik'ten çok eski göçler olduğuna ilişkin efsaneler de boldur," dedi Ortiz. "Kolomb öncesi yolculuklar sözü pek sık duyulur. Onun moda terimi, difüzyonizm. İlginç bir kavram. Tam kabul edilemiyor, ama red de edilemiyor." Giordino, "Kanıt var mı?" dedi. "Kesin olmayan kanıtlar. Ekvator'da bulunan eski kap kaçak, kuzey Japonya'daki Ainu kültüründe bulunanların desenlerini taşıyor. İspanyollar olsun, Kolomb olsun, Venezuela'da kocaman gemilerle dolaşan beyaz adamlar gördüklerini söylüyorlar. Portekizliler Bolivya'da bir kabile bulmuş, sakalları Avrupalılardan görkemliymiş. Oysa İnkaların çoğunun yüzü tüysüzdü. Dalgıçlarla balıkçıların Brezilya açıklarında Roma ve Grek anforaları bulduğu sık sık duyulan haberlerdendir."</p>

  <p class="block5">Pitt, "Meksiko'daki Ölmek kültürünün o dev kafa heykelleri, kesinlikle siyah Afrikalılara benziyor," dedi.</p>

  <p class="block5">"Mezoamerikan kültürlerin çoğundaki oyma suratlar ise, daha çok uzak doğulu çizgilerine sahip."</p>

  <p class="block5">Ortiz başını sallayarak bunu kabullendi. "Maya piramitleriyle tapınaklarını süsleyen yılan başları, Japonya ve Çin'deki ejderha kafalarının tıpatıp aynı," dedi. Gunn, "Ama kesin kanıt var mı?" diye üsteledi. "Bulunan eserlerin hiçbirinde Avrupa yapımı diye etiket yok henüz."</p>

  <p class="block5">Gunn, "Kuşkucular çömlek tornası ve tekerlek kullanılmamasından yola çıkıyorlar ve oldukça güçlüler," diye ekledi.</p>

  <p class="block5">"Doğru. Mayalar tekerleği çocuk oyuncaklarında kullandılar, ama pratik hayatta hiç kullanmadılar. Ama zaten İspanyollar gelip atları, öküzleri getirene kadar Mayalarda yük hayvanı da olmadığını düşünürseniz, bunda şaşacak bir şey yok." Gunn, "Ama tekerleği en azından inşaat taşlarını taşımak için kullanmaları gerekmez miydi?" dedi.</p>

  <p class="block5">"Tarih bize Çinlilerin çekçek arabasını Avrupalılardan altı yüz yıl önce kullandığını söylüyor," diye diklendi Ortiz.</p>

  <p class="block5">Pitt brendisinin sonunu içip konuştu. "Bu kadar uzak bir yerde böyle ileri bir uygarlığın, her türlü dış etkiden ayrı olarak gelişmesini düşünmek akla uygun gelmiyor," dedi.</p>

  <p class="block5">"Bugün dağlarda yaşayan halk, Chachapoyaların soyundandır. Çoğu hala açık renk tenli, mavi ya da yeşil gözlüdür. Yüzyıllar önce atalarının arasında, doğu denizlerinden gelme tanrısal bir adamın ortaya çıktığını söylerler. O adam onlara bina yapma ilkelerini, yıldızların bilimini, dinin gereklerini öğretmiş."</p>

  <p class="block5">Giordino, "Nasıl yazı yazılacağını öğretmeyi de unutmuş," dedi.</p>

  <p class="block5">Gunn, "Kolomb öncesi dış ilişkilerin tabuduna bir çivi daha," diye mırıldandı.</p>

  <p class="block5">Ortiz, "O kutsal adamın gür beyaz saçları, rüzgarda dalgalanan sakalı varmış," diye devam etti. "Çok uzun boyluymuş. Uzun beyaz elbise giy ermiş, herkese iyilikten ve yardımseverlikten söz eder, vaazlar verirmiş. Hikayenin gerisi İsa'ya çok fazla benzediğinden, ciddiye alınamıyor. Herhalde yerliler Hıristiyan olduktan sonra, İsa'nın hayatından bir şeyler alıp kendi efsanelerine katmışlar. Bu adam ülkeyi gezer, hastaları iyileştirir, körlerin gözünü açar, türlü mucizeler gösterirmiş. Suyun üstünde bile yürürmüş. İnsanlar ona tapınaklar dikmişler, çehresini tahtalara, taşlara oymuşlar. Ama o resimlerin hiçbiri bulunmuş değil. Aynı efsane, hemen hemen kelimesi kelimesine, Meksika'nın Quetzalcoatl mitlerinde de var. O da Meksika'nın eski tanrısı."</p>

  <p class="block5">Pitt, "Sen bu efsanenin herhangi bir bölümüne inanıyor musun?" diye sordu. Ortiz başını iki yana salladı. "Kazılarda kanıtlayacak bir şeyler bulunmadıkça, hayır. Ama yakında cevapları öğrenebiliriz. Amerika'daki üniversitelerden biri, mezarlardan alınan Chachapoya kalıntıları üzerinde DNA testleri yapıyor. Başarılı olursa,</p>

  <p class="block5">Chachapoya'ların Avrupa'dan mı geldiği, yoksa kendi kendilerine mi ortaya çıktığı anlaşılacak."</p>

  <p class="block5">Pitt, "Ya Huascar'ın hazinesi?" diyerek konuyu yine başladığı yere getirdi. Ortiz, "Onun bulunması dünyayı afallatır," dedi. "O hazinenin hala Meksika'da, unutulmuş bir mağarada beklediğine inanmak istiyorum." Sonra ağzından kalın puro dumanları üfleyip yıldızlara baktı. "Zincir müthiş bir bulgu olur. Ama bir arkeolog için en önemlisi, kocaman bir güneş diski, bir de zincirle birlikte kaybolan kraliyet altın mumyaları olacaktır."</p>

  <p class="block5">"Altın mumyalar mı?" diye yankıladı Gunn. "İnkalar ölülerini Mısırlılar gibi mi koruyordu?"</p>

  <p class="block5">"Mumyalama yöntemleri Mısır'daki kadar karmaşık değildi. Ama baş yöneticilerin, Sapa İnkaların cesetleri altınla kaplanır, dinsel ayinlerde kült objesi olarak kullanılırdı. Ölü kralların mumyaları kendi saraylarında kalır, sık sık kıyafeti değiştirilir, önlerine şölen gibi yiyecekler konur, güzel kadınlardan kurulu haremleri bile olurdu. Hizmet için tabii. Nekrofili yoktu İnkalarda."</p>

  <p class="block5">Giordino kentin gölgelerine bakarak, "Vergi mükellefinin parasını ziyan ediyorlarmış," dedi.</p>

  <p class="block5">Ortiz anlatmayı sürdürdü. "Bu işi kalabalık bir papazlar grubu yönetirdi. Ölü kralı mutlu etme işi onlara karlı gelirdi. Mumyalar arasıra ülkede büyük bir şatafatla dolaştırılırdı. Hala devletin başıymışlar gibi. Tabii ölülere olan bu tutkunluk, İnka mali kaynaklarına büyük yük getiriyordu. İspanyollar geldiğinde imparatorluğun çökmesini de kolaylaştırdı."</p>

  <p class="block5">Pitt soğuğa karşı deri ceketinin fermuarını çekerek, "Gemideyken Doktor Kelsey'e bir mesaj geldi," dedi. "Chicago'daki bir koleksiyoncunun elinde bulunan çalıntı bir altın mumya tulumuyla ilgili."</p>

  <p class="block5">Ortiz düşünceli gözlerle başını salladı. "Evet, Tiapollo'nun Altın Zırhı. Naymlap adlı büyük generalin mumyasını örten zırh. O da eski İnka krallarından birinin sağ kolu olan komutandı. Lima'dan ayrılırken Amerikan Gümrük İdaresinin o zırhı izlediğini, ama sonra yine kaybettiğini duydum."</p>

  <p class="block5">"Kayıp mı etti?" Pitt nedense pek de şaşırmamıştı. "Ulusal Kültür Bakanlığımızdan bir yönetici, uçağa atlayıp Amerika'ya gitmek, zırhı teşhis etmek üzere hazırlanıyordu. O sırada haber geldi. Gümrük ajanları geç kalmış. Onlar koleksiyoncuyu gözlerken, hırsızlar zırhı çalıp kaçmış."</p>

  <p class="block5">"Doktor Kelsey o zırhtaki oymaların, hazinenin Meksiko'daki yerini gösterdiğini söylemişti."</p>

  <p class="block5">"Oymaların pek azı deşifre edildi. Modern bilim dünyası onu inceleme fırsatı bulamadı. Seville'den erken çalınmıştı çünkü."</p>

  <p class="block5">Pitt, "Belki de onu bu sefer çalan, aslında altın zincirin peşindedir," diye öneride bulundu.</p>

  <p class="block5">"Olabilir."</p>

  <p class="block5">Giordino, "O halde hırsızlar yolu buldu demektir," dedi.</p>

  <p class="block5">Pitt, "Meğer ki birisi bu arada Drake quipusunu bulsun, oraya daha önce ulaşsın," diye ekledi.</p>

  <p class="block5">Ortiz kuşkulu bir sesle "Ha, evet, meşhur yeşim kutu," diye mırıldandı. "Bir türlü ölmeyen hayali efsane. Demek altın zincirin yerini anlatan o esrarengiz düğümleri de duydun, öyle mi?" Pitt, "Pek inanmıyor gibisin," dedi.</p>

  <p class="block5">"Somut kanıt yok. Söylentiler ciddiye alınamayacak kadar uçarı." "Ama sonunda doğru çıkan efsaneler yazılsa, koca bir kitap olurdu."</p>

  <p class="block5">Ortiz, "Ben bilimadamıyım ve pragmatistim," dedi. "Eğer öyle bir quipu varsa, önce ona elimi değdirmem gerek. O zaman bile otantik olduğundan tam emin olamam. Onun da kanıtlanması şart."</p>

  <p class="block5">Pitt, "O kutuyu arayacağım desem, benim deli olduğumu mu düşünürsün?" diye sordu. "Tarih boyunca bu tür hayalleri kovalayan binlerce kişiden daha deli değilsin herhalde." Ortiz sustu, purosunun külünü silkeledi, sonra Pitt'in ciddi gözlerinin içine baktı. "Ama seni uyarayım. Eğer öyle bir şey varsa, onu bulan önce başarılara koşacak, sonra da başarısızlıklara sürüklenecek."</p>

  <p class="block5">Pitt de ona bakıyordu. "Neden başarısızlıklara sürükleniyor?"</p>

  <p class="block5">"İnka metinlerini anlayan bir amauata olsa, bir de o kaydı yapan quipumayoc olsa, belki sana yardım edebilirlerdi." "Ne söylemeye çalışıyorsun?"</p>

  <p class="block5">"En açık biçimiyle, Bay Pitt, Drake quipu'sunu okuyup anlayabilecek insanların en sonuncuları öleli dört yüzyılı geçti."</p>

  <p class="softbreak"></p>

  <p class="block5">GÜNEYDOĞU çölünün en uzak, en çıplak kesiminde, Douglas, Arizona'nın birkaç kilometre doğusunda, ABD-Meksika sınırının yalnızca 75 metre berisinde, Hacienda La Princesa vahadaki şato gibi yükseliyordu. Bu ismi ona ilk sahibi Don Antonio Diaz vermişti. Doğum yaparken ölen karısı Sophia Magdalena'nın onuruna. Şimdi mezarı bu evin yüksek duvarlarla çevrili bahçesindeydi. Barok tipi bir mezardı. Diaz madencilikten şans sonucu zengin olmuş biriydi. Yakındaki Huachuca dağlarından inanılmaz miktarda gümüş çıkarmıştı.</p>

  <p class="block5">Derebeyi şatosuna benzeyen ev, Diaz'a armağan edilen arazinin üzerindeydi. Bu armağanı veren, önce general, sonra Meksika Cumhurbaşkanı olan Antonio Lopez de Santa Ana'ydı. Teksas'ı ele geçirme ve sonra da ABD'ye savaş açma girişimleri sırasında Diaz'ın sağladığı finansman desteğine karşılık olarak vermişti orayı ona. Sonunda bu girişim felaketle sonuçlanmış, Santa Ana bu arada güney Arizona'daki Mesilla Vadisini de ABD'ye satmıştı. Tarihte buna Gadsden Satışı denmekteydi. Böylelikle sınır değişince, Diaz'ın hacienda'sı da kendini eski ülkesinden bir taş atımı uzakta, yeni bir ülkede bulmuştu.</p>

  <p class="block5">Daha sonra ev miras yoluyla Diaz ailesinde babadan oğula geçmiş, bu böyle 1978'e kadar sürmüştü. Ailenin son sağ kalan üyesi Maria Estala, doksan dört yaşında ölmeden hemen önce orayı zengin bir Amerikalıya satmıştı. Evin yeni sahibi Joseph Zolar, burayı aslında ünlü konuklarını, yüksek düzeyli hükümet yetkililerini ve iş dünyasının liderlerini ağırlamak için aldığını hiç saklamıyordu. Zolar'ın haciendası çok geçmeden Arizona'nın San Simeon'u diye tanındı. Önemli konuklar buraya uçakla ya da otobüsle getiriliyor, verilen davetler tüm dedikodu sütunlarında yer alıyor, türlü fotoğrafları ülkenin her yanındaki sosyete dergilerinde çıkıyordu.</p>

  <p class="block5">Zolar antika işi yapardı. Fanatik bir sanat koleksiyoncusuydu. İyisiyle, kötüsüyle, dev bir sanat ve antika birikimi edinmişti. Ama her parçanın sertifikası vardı, menşe ülkede yasal biçimde satıldığını, gerekli kağıtlarla birlikte getirildiğini kanıtlayabiliyordu. Vergilerini düzenli olarak verirdi. İşinde gizli kapaklı bir şey yoktu. Konuklarının gelirken yanlarında uyuşturucu getirmesine de asla izin vermezdi. Joseph Zolar hiçbir skandala bulaşmamıştı bugüne kadar.</p>

  <p class="block5">Çatı terasında, saksı bitkilerinden oluşmuş bir orman içinde duruyor, özel jetinin kendi arazisi içindeki iniş pistinde yavaşlayışına bakıyordu. Altınımsı bej rengine boyanmıştı jet. Gövdesinde önden arkaya uzanan mor bir çizgi vardı. Üzerine sarı harflerle Zolar International diye yazılmıştı. Çiçekli spor gömlek ve haki şort giymiş birinin uçaktan inip, kendisini bekleyen golf arabasına binişini seyretti.</p>

  <p class="block5">Zolar'ın estetik ameliyatla gerginleştirilmiş göz kapaklarının altında gözleri gri kristaller gibiydi. Sürekli kızaran yüzü, alnında gerilemeye başlamış kızıl saçlarının bir tamamlayıcısı gibiydi. Hep geriye tarardı saçlarını. Yaşı altmışa yaklaşıyordu. Yüzü, ömrünü yönetim kurulu salonlarında geçirmiş birinin yüzüydü. Zor kararların, gerektiğinde ölüm emirleri vermenin sertleştirdiği bir yüz. Vücudu ufak tefekti, ama havalanmaya hazırlanan akbaba gibi öne bükük dururdu. Siyah ipek gömlek giymişti. Yüzündeki ifade, ölümü yağmur kadar doğal sayan Nazi toplama kampı subaylarının ifadesiydi.</p>

  <p class="block5">Zolar merdivenin tepesinde, konuğunun terasa tırmanmasını bekledi. Birbirlerini sıcacık selamladılar, sonra kucaklaştılar. "Seni sağ gördüğüme sevindim, Cyrus." Sarason sırıttı. "Kardeşini kaybetmeye ne kadar yaklaştığını bilemezsin."</p>

  <p class="block5">"Haydi gel, öğle yemeğine seni bekledim." Zolar, Sarason'u saksı bitkileri arasında kalan labirentten geçirip, oraya kurulmuş lüks sofraya götürdü. Tepesinde palmiyeler gölge yapıyordu. "Çok iyi bir Chardonnay seçtim, aşçım da enfes bir domuz butu hazırladı."</p>

  <p class="block5">"Bir gün çalacağım o aşçıyı senden," dedi Sarason. "Zor çalarsın." Zolar güldü. "Onu çok şımartıyorum. Beni terketmeyecek kadar büyük avantajlar sağlıyorum."</p>

  <p class="block5">"Hayatına imreniyorum."</p>

  <p class="block5">"Ben de seninkine. O serüven ruhunu hiç kaybetmedin. İşi bir yönetim kurulu odasından kontrol edip kirli işleri başkalarına yaptırmak yerine, ikide bir ya ölümden kıl payı kurtuluyorsun ya bir çölde, bir ormanda polisin elinden zor sıyrılıyorsun."</p>

  <p class="block5">"Dokuzdan beşe kadar masa başında çalışmak bana göre şey değil" dedi Sarason. "Bu tür işte heyecan verici bir duygu buluyorum. Gelecek sefere sen de gel benimle." "Hayır, sağol. Ben uygarlığın konforunu tercih ederim."</p>

  <p class="block5">Sarason ilerdeki masaya baktı. Üzerinde birer metre boyunda dört ağaç dalı duruyor sandı. Kalkıp o dalları daha dikkatle inceledi. Bunlar, güneşten ağarmış kavak ağacı kökleriydi. Doğal olarak, eğri büğrü, iğrenç insan biçimlerinde büyümüşlerdi. Bedenleri, kolları, bacakları, yuvarlak kafaları vardı. Yüzleri kabaca oyularak biçimlendirilmiş, üstüne çocukça boya sürülmüştü. "Yeni mallar mı?" diye sordu. "Eşi bulunmaz tören idolleri. Adı sanı duyulmamış bir kızılderili kabilesine ait."</p>

  <p class="block5">"Nasıl ele geçirdin?"</p>

  <p class="block5">"Yasa dışı iki eski eser avcısı, bunları ıssız bir taş harabede bulmuş."</p>

  <p class="block5">"Otantik mi?"</p>

  <p class="block5">"O kesin," dedi Zolar. İdollerden birini alıp ayaküstü durdurdu. "Sonoran Çölü'nde, Colorado Nehri yakınlarında yaşayan Montololar için bu idoller, güneş, ay, yer ve su tanrılarını simgeliyor. Yüzyıllar önce oyulmuş, kız ve erkek çocukların yetişkinliğe geçiş törenlerinde kullanılıyor. Tören iki yılda bir yapılıyor. Bu idoller Montolo dininin bir parçası."</p>

  <p class="block5">"Değerleri nedir sence?"</p>

  <p class="block5">"Uygun alıcıyı bulursak, herhalde iki yüz bin dolar eder."</p>

  <p class="block5">"O kadar eder mi?"</p>

  <p class="block5">Zolar başıyla onayladı. "Yeter ki alıcı bunlara sahip olanın lanetleneceği efsanesini bilmiyor olsun."</p>

  <p class="block5">Sarason güldü. "Hep de ucunda bir lanet vardır," dedi. Zolar omuz silkti. "Kimbilir? Bunları çalan iki hırsızın işleri ters gitti, onu kesin biliyorum. Biri araba kazasında öldü, öteki bir tür iyileşmez hastalığa yakalandı." "Sen de inanıyor musun bu zırvalara?" Zolar, "Ben yalnızca hayatın güzel şeylerine inanırım," deyip kardeşinin koluna girdi. "Gel haydi, yemek bizi bekliyor." Servis yapan kadın şarapları doldurunca kadehlerini tokuşturdular, Zolar, Sarason'a başını salladı. "Ee, küçük kardeş, Peru'yu anlat bana," dedi.</p>

  <p class="block5">Babalarının inatla kız ve erkek evlatlarına farklı soyadları almış olması Sarason'u her zaman pek eğlendirirdi. Yaşlı Zolar'ın kurduğu o dünyanın her yanına yayılmış ticaret imparatorluğu, ölümünde beş oğluyla iki kızı arasında eşit biçimde bölüşülmüştü. Her biri ya bir sanat ve antika galerisinin, ya bir mezat salonunun, ya da bir ihracat ithalat şirketinin baş yöneticisi olmuştu. Ailenin bu ayrı ayrı gözüken şirketleri aslında bir tek birimdi. Birlikte sahip oldukları ve aralarında gizlice Solpemachaco olarak adlandırdıkları bir tek tüzel kişilikti. Adı sicillere geçmemiş, hisseleri borsalarda satılmayan bu kuruluşun başında da, ailenin en büyüğü olması nedeniyle Joseph Zolar vardı.</p>

  <p class="block5">"Tuttuğumuz cahil adamların yaptığı gaflardan sonra o eserlerin çoğunu kurtarıp ülke dışına çıkarabilmem mucize sayılır. Bizim hükümetin işe bulaşması da ayrı." Zolar, "ABD gümrüğü mü, yoksa narkotikçiler mi?" diye sordu.</p>

  <p class="block5">"İkisi de değil. Ulusal Sualtı ve Denizcilik Kurumundan iki mühendis. Doktor Kelsey'le fotoğrafçısı kutsal kuyuda tuzağa kısıldığında Juan Chaco imdat çağrısı çıkarınca, hiç yoktan çıkageldiler."</p>

  <p class="block5">"Onlar nasıl sorun yarattı ki?"</p>

  <p class="block5">Sarason gerçek Dr. Miller' in Amaru tarafından öldürülüşünden başlayıp, Pitt'in ve diğerlerinin Viracocha Vadisi'nden kaçışma, Juan Chaco'nun ölümüne kadar her şeyi anlattı. Sözlerini bitirmeden önce, vadiden kurtardığı eserlerin kaba bir listesini verdi, onları Callao'ya getirmeyi nasıl başardığını, Zolar International^ ait bir petrol tankerindeki gizli ambara yükleyip Peru'dan nasıl kaçırdığını da anlattı. Bu tür gemiler iki taneydi. Bir yandan ham petrol taşırken, bir yandan da çeşitli ülkelerden yağmalanmış eserleri sınır dışına çıkarmak için kullanılıyorlardı. Zolar, karşısındaki çöle görmeyen gözlerle bakıyordu. "Aztek Yıldızı," dedi. "Dört gün sonra San Francisco'ya varacak."</p>

  <p class="block5">"Böylece kardeşimiz Charles'ın faaliyet alanına girmiş olacak."</p>

  <p class="block5">"Evet, Charles malların Galveston'daki dağıtım merkezine aktarılması için hazırlıklarını yaptı. Orada onarımlarına nezaret edecek." Zolar kadehini yeniden doldurulmak üzere kaldırdı. "Şarap nasıl?"</p>

  <p class="block5">"Bir klasik," dedi Sarason. "Ama benim ağız tadıma göre biraz fazla sek."</p>

  <p class="block5">"Belki sen Touraine'den gelme bir sacignon blanc tercih ederdin. Meyvemsi bir tadı, güzel de bir ot kokusu var."</p>

  <p class="block5">"Ben senin şarap konusundaki zevk düzeyine hiç varamadım, ağabey. Birayı yeğleyenlerdenim."</p>

  <p class="block5">Zolar'ın servis yapan kadına emir vermesi gerekmedi. Kadın sessizce uzaklaştı, bir iki dakika içinde buzlu bir bardak ve bir şişe Coors birasıyla döndü. "Chaco'ya yazık oldu," dedi Zolar. "Sadık bir iş ortağıydı."</p>

  <p class="block5">"Başka çarem yoktu. Viracocha Vadisi'ndeki fiyaskodan sonra çok korkuyordu, üstelik Solpemachaco'yu açıklama konusunda örtülü tehditler savurmaya başlamıştı. Peru polisinin eline düşmesine izin veremezdim."</p>

  <p class="block5">"Kararlarına güvenirim. Her zaman güvendim. Ama bir de Tupac Amaru var. Onun durumu ne?"</p>

  <p class="block5">"Onun ölmesi gerekiyordu," dedi Sarason. "Ama bizim kudurgan paralı askerlerin saldırısından sonra tapınağa döndüğümde, onu enkaz arasında, soluk alıp verir buldum. Eski eserler yeni gelen üç helikoptere yüklenir yüklenmez... Ki o uçakların pilotlarına da korkunç para vermek zorunda kaldığım ayrı... Yerli huaquerolara bahşiş dağıtıp onu bakılmak üzere köye yolladım. Birkaç güne kadar ayağa kalkar herhalde." "Belki Amaru'yu da ortadan kaldırsan akıllılık ederdin."</p>

  <p class="block5">"Aklıma geldi. Ama o zaten uluslararası soruşturmacıları kapımıza dayandıracak hiçbir şey bilmiyor."</p>

  <p class="block5">"Domuzdan biraz daha alır mıydın?"</p>

  <p class="block5">"Evet, lütfen."</p>

  <p class="block5">"Ben yine de... Evimizin içinde bir kuduz köpeğin başıboş kalmasından hoşlanmıyorum."</p>

  <p class="block5">"Kaygılanma. Aslına bakarsan Amaru'yu kullanmayı sürdürme fikrini bana Chaco verdi." "Neden? Canı istedikçe zavallı ihtiyar kadınları öldürsün diye mi?" Sarason, "O kadar canavarca bir şey değil," diye gülümsedi. "Ama adam gerçekten işimize yarayabilir."</p>

  <p class="block5">"Paralı katil olarak mı demek istiyorsun?"</p>

  <p class="block5">"Ben onu daha çok, engelleri ortadan kaldıran biri olarak düşünmeyi yeğliyorum. Gerçekleri kabul edelim, ağabey. Düşmanları hep ben kendim ortadan kaldırırsam, sonunda bir gün yakalanma riskinden kurtulamam. Gerektiğinde adam öldürebilme yeteneği bir tek bende var ve ailemiz bu yüzden kendini şanslı saymalı. Oysa Amaru ideal bir cellat. Zevk alıyor bu işten."</p>

  <p class="block5">"Sen kafesinden çıktığında onu uzun tasmaya bağlamayı unutma." "Kaygılanma," dedi Sarason kesin bir sesle. Sonra konuyu değiştirdi. "Chachapoya malları için aklında bazı alıcılar var mı?"</p>

  <p class="block5">Zolar, "Pedro Vincente adlı bir uyuşturucu taciri" diye karşılık verdi. "Kolomb öncesi döneme ait ne göstersen bayıla bayıla alır. Ayrıca bol da nakit para öder, çünkü böylelikle uyuşturucu karlarını aklamış oluyor."</p>

  <p class="block5">"Sen de nakiti alıp bizim yeraltı eski eser operasyonlarına harcıyorsun."</p>

  <p class="block5">"Herkesin çıkarına bir anlaşma."</p>

  <p class="block5">"Satış ne zamana olur?"</p>

  <p class="block5">"Martha senin partiyi temizleyip gösterime hazır hale getirdiği anda Vincente ile konuşacağım. Senin kar payın on güne kadar eline geçer."</p>

  <p class="block5">Sarason başını kabul anlamında salladı, birasının kabarcıklarına baktı. "Sanırım ruhumu okuyorsun, Joseph. Sağlığım yerindeyken aile işinden çekilmeyi ciddi olarak düşünüyorum."</p>

  <p class="block5">Zolar ona kaypak bir gülümsemeyle baktı. "Bunu yaptığın anda iki yüz milyon doları sokağa atmış sayılırsın." "Neden söz ediyorsun sen?" "Hazineden sana düşen pay."</p>

  <p class="block5">Sarason, çatalı havadayken donuverdi. "Hangi hazine?"</p>

  <p class="block5">"Kucağımıza düşmek üzere olan büyük ödülü ailede son duyan sen oluyorsun."</p>

  <p class="block5">"Anlayamadım."</p>

  <p class="block5">"Bizi Huascar'ın hazinesine götürecek olan obje." Zolar bir an ona sinsi bir bakışla baktı, sonra gülümsedi. "Tiapollo'nun Altın Zırhı elimizde."</p>

  <p class="block5">Çatal, tabağa düştü, Sarason inanmaz bakışlarla bakakaldı. "Naymlap'ın altın tuluma sarılı mumyasını mı buldun? Gerçekten elinde mi?"</p>

  <p class="block5">"Elimizde, küçük kardeş. Bir akşam babamızın iş kayıtlarını incelerken, gizli alışverişlerin not edildiği bir defter buldum. Zaten o mumyanın İspanya’daki müzeden çalınmasını ayarlayan beyin de babamızmış." "Koca tilki! Hiç de söylememişti."</p>

  <p class="block5">"Yağmacılık kariyerinin doruğu sayıyormuş o olayı. Ama kendi ailesine bile açıklayamayacak kadar gizli tutulması gerektiğine inanmış."</p>

  <p class="block5">"Nasıl buldun izini?"</p>

  <p class="block5">"Babam onu zengin bir Sicilyalı Mafioso'ya sattığını kaydetmiş. Kardeşimiz Charles'ı incelemeye yolladım. Yetmiş yıllık izden pek bir şey çıkarabileceğini sanmıyordum. Charles, ölmüş mafyacının evini bulmuş, oğluyla konuşmuş. Çocuk babasının 1984 yılında, doksan yedi yaşında ölene kadar o mumyayı tulumuyla birlikte gizli bir yerde sakladığını söylemiş. Sonradan oğlu mumyayı New York'daki akrabaları kanalıyla karaborsada satmış. Alan Chicagolu zengin bir araba hurdacısı. Adı da Rummel." "Oğlanın Charles'a bilgi vermesine şaştım. Mafia aileleri, çalıntı mallarla ilişkilerini pek açıklamazlar."</p>

  <p class="block5">Zolar, "Yalnız bilgi vermekle kalmamış, kardeşimize kaybettiği bir yakınma kavuşmuş gibi davranıp tam bir işbirliği göstermiş, Chicago'daki alıcının adını bile vermiş." Sarason domuz etinin son lokmasını bitirirken, "Charles'ın değerini bilmiyormuşum meğer" dedi. "Böyle bilgi alma yeteneğine sahip olduğundan haberim yoktu." "Üç milyonluk nakit ödeme de işini büyük ölçüde kolaylaştırmış tabii." Sarason kaşlarını çattı. "Biraz fazla cömert davranmışız galiba, değil mi?" dedi. "O altın zırh ancak o paranın yarısı kadar getirir. Alıcı hem zengin olmalı, hem de onu ömrünce saklayabilecek derin cepleri olmalı."</p>

  <p class="block5">"Hiç de cömertlik sayılmaz, çünkü zırhın üstündeki oyma işaretler bizi Huascar'ın altın zincirine götürecektir."</p>

  <p class="block5">"Büyük ödül," diye ağabeyinin sözünü yankıladı Sarason. "Dünyadaki hiçbir obje tek başına onun değeriyle yanşamaz."</p>

  <p class="block5">"Tatlıdan biraz?" diye sordu Zolar. "Bir dilim çikolatalı kayısı turtası?"</p>

  <p class="block5">"Çok ince bir dilim, sert de bir kahve," dedi Sarason. "Peki, zırhı hurdacıdan satın almak kaça patladı?"</p>

  <p class="block5">Zolar’ın baş işareti üzerine servis yapan kadın Sarason'un isteklerini karşıladı. "Tek kuruşa bile patlamadı. Çaldık onu. Şansımıza New York'daki kardeşimiz Samuel, Rummel'e koleksiyonundaki Kolomb öncesi parçaları satan kişiymiş. Zırhın konulduğu gizli galerinin yerini biliyormuş. Charles'la ikisi çalma işini birlikte yönettiler." "Elimizde olduğuna hala inanamıyorum."</p>

  <p class="block5">"Kıl payı kaçırıyorduk zaten. Charles'la Sam onu Rummel'in çatı dairesinden çıkardıktan birkaç dakika sonra, Gümrüğün adamları orayı basmış." "Bir ihbar mı var dersin?"</p>

  <p class="block5">Zolar başını iki yana salladı. "Bizim taraftan gelme ihbar değil. Kardeşlerimiz işi temiz pak bitirdiler."</p>

  <p class="block5">"Nereye götürdüler onu?"</p>

  <p class="block5">Zolar gülümsedi, ama gözleri etkilenmedi. "Hiçbir yere. Mumya hala o binada. Altı kat aşağıda bir daire tuttular, tehlikesizce Galveston'a, incelemeye götürme fırsatı çıkana kadar orada saklıyorlar. Rummel de, Gümrük ajanları da, bir taşınma kamyonuyla binadan çıkarıldığını sanıyor."</p>

  <p class="block5">"Güzel bir nüans. Ama şimdi ne olacak? Altın zırha işlenmiş desenlerin deşifre edilmesi gerek. Kolay iş değil.'*</p>

  <p class="block5">"O yazıları deşifre edip yorumlamak üzere ülkenin en iyi İnka sanatı otoritelerini tuttum. Karı koca bir ekip. Adam antropolog, kadın arkeolog, üstelik de bilgisayarla deşifre konusunda şöhret yapmış."</p>

  <p class="block5">Sarason kahvesini karıştırırken, "Olayı her açıdan düşüneceğini bilmeliydim," dedi. "Ama umalım ki zırhta yazılanlar doğru olsun. Yoksa dünya kadar zamanı ve parayı, Meksika'da hayalet kovalama uğruna ziyan etmiş oluruz."</p>

  <p class="block5">"Zaman bizden yana," diye güvence verdi Zolar ona. "Hazinenin gömüldüğü yeri bizden başka kim öğrenebilir ki?"</p>

  <h2 class="calibre7 sigil_not_in_toc"></h2>
</body>
</html>
