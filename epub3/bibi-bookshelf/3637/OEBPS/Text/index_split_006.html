<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="calibre4">37</h2>

  <p class="block5">DÖRT uzun gündür sürüyordu aramalar. Oxley'in cesareti kırılmışken, Sarason her nasılsa sesini kesmiş, Moore ise şaşkınlıklara düşmüştü. Cortez Denizi'nde jeolojik biçimi uygun olan ne kadar ada varsa, hepsinin üstünden uçmuşlardı. Birkaçının doruğunda insan yapısına benzer kaya yontması kalıntıları vardı. Ama alçaktan geçtiklerinde, adaya çıkıp bin zorlukla doruğa tırmandıklarında, o kayaların yontulmuş hayvana ancak kendi hayallerinde benzetilebileceğini anlamışlardı. Moore artık küstah profesör havalarını bir kenara bırakmıştı. Şaşkınlıktan aklı duracak durumdaydı. O kaya yontması, bir iç denizdeki bir adanın tepesinde olmak zorundaydı. Altın zırhın üzerindeki resim yazıların mesajı çok belirgindi. Çeviride bir yanlış yapılmadığı da kesindi. Kendinden bu kadar emin biri için, bu başarısızlık çıldırtıcı oluyordu.</p>

  <p class="block5">Moore bir yandan da Sarason'daki tutum değişikliğine şaşmaktaydı. İtoğlu artık öfke ya da düşmanlık sergilemiyor, diyordu kendi kendine. O acayip, hemen hemen hiç renksiz gözler, sürekli olarak çevreyi gözlemliyor, dikkatini bir an bile kaybetmiyordu. Moore o gözlere baktığı zaman, karşısındaki adamın ölüme hiç de yabancı olmadığını hissetmekteydi.</p>

  <p class="block5">Tedirginleşiyordu Moore. Güçler dengesi değişmişti. Elindeki silah zayıflıyordu. Sarason da onu artık yalnızca küstah bir okul öğretmeni gibi görmüyor olmalıydı. Madem ki kendisi Sarason'un içindeki katil güdülerini sezmişti, onun da kendisindekileri sezmiş olması gerekirdi.</p>

  <p class="block5">Ama bu işte bir nebze tatmin de vardı. Sarason falcı değildi alt tarafı. Esas durumu bilemezdi. Saygıdeğer Profesör Henry Moore’la, bir o kadar saygıdeğer karısı, arkeolog Micki Moore'un, gerektiğinde yabancı ülkelerdeki terörist liderlere suikast düzenleyebilen uzmanlar olduğunu tek bilen, ABD Başkanıydı. Akademik kimlikleri nedeniyle, her ülkeye, türlü arkeolojik projelerin danışmanıymış gibi rahatça girip çıkabiliyorlardı. Garipti ama, CIA onların eylemlerini hiç bilmezdi. Onlara emir, Dış Faaliyetler Konseyi diye, kimsenin bilmediği bir kurumdan gelirdi. Bu kurum, Beyaz Saray'ın bodrumundaki küçük bir odada çalışırdı.</p>

  <p class="block5">Moore koltuğunda tedirgin kıpırdandı, körfez haritasına bir daha göz attı. Sonunda, "Bu işte büyük bir terslik var," dedi.</p>

  <p class="block5">Oxley saatine baktı, "Beş oldu," diye bilgi verdi. Ortalık gündüzken iniş yapmayı tercih ederim. Bugünlük paydos edelim."</p>

  <p class="block5">Sarason un ifadesiz gözleri, karşıdaki bomboş ufuklardaydı. Kendine uymayan bir rahatlık ve sessizlik içindeydi. Hiçbir şey söylemedi.</p>

  <p class="block5">"Burada olmak zorunda," diyordu Moore. Haritanın üzerinde çentik attığı adaları birer birer inceliyor, bir teste girmiş de çakmış gibi davranıyordu.</p>

  <p class="block5">Oxley, "İçimde tatsız bir duygu var, galiba çok yakınından uçup geçtik," dedi.</p>

  <p class="block5">Sarason artık Moore'u bambaşka bir gözle görmeye başlamış olduğu için, ona normal bir hasımmış gibi saygı gösteriyordu. Ufak tefek cüssesine rağmen, profesörün güçlü ve hızlı olduğunu da anlamıştı. Bir adaya indiklerinde kayalara bin zorlukla tırmanışı, soluk soluğa kalışı, sarhoş taklidi yapışı, hep numaraydı. Onun yerdeki çukurların üzerinden dağ keçisi gibi atlayıp geçtiğini iki kere gözüyle görmüştü. Bir keresinde de, yolunu kesen hemen hemen kendi ağırlığı kadar bir kayayı fazla zorlanmadan itivermişti.</p>

  <p class="block5">Sarason, "Belki de aradığımız İnka heykeli parçalanmıştır," dedi.</p>

  <p class="block5">Arka koltuktaki Moore başını iki yana salladı. "Yo, parçalarını da tanırım."</p>

  <p class="block5">"Ya alınıp başka yere taşındıysa? Eski bir heykelin müzeye falan götürülüşü ilk defa olmuyor herhalde."</p>

  <p class="block5">"Meksikalı arkeologlar öyle koskoca bir heykeli bir müzeye götürseler, haberim olurdu," dedi Moore.</p>

  <p class="block5">"O halde bulunması gereken yerde olmayışını nasıl açıklıyorsun?"</p>

  <p class="block5">"Açıklayamıyorum," diye kabullendi Moore. "Hacienda'ya döner dönmez notlarıma tekrar bakacağım. Zırhtaki yazıları çevirirken, önemsiz gözüken bir ipucunu gözden kaçırmış olmalıyım."</p>

  <p class="block5">Sarason kuru bir sesle, "Umarım yarın sabahtan önce bulursun," dedi. Oxley uyuklama isteğine karşı savaş veriyordu. Sabahın dokuzundan beri bu kontrollerin başındaydı. Boynu tutulmuştu artık. Levyeyi iki diziyle tutup termostan kendine biraz kahve aldı. Bir yudum içince yüzünü buruşturdu. Hem soğuk, hem de pil asidi kadar acıydı. Birden ilerdeki bir bulutun altından yeşil bir şeyin kaydığını gördü. Pencereden sağ tarafı göstererek rahat bir sesle, "Körfezin bu taraflarında pek sık helikopter uçmaz," dedi.</p>

  <p class="block5">Sarason bakmak için zahmet etmedi bile. "Meksika donanmasının devriye uçağıdır." Moore, "Herhalde motoru bozulan sarhoş balıkçılardan birini arıyordur," diye katkıda bulundu.</p>

  <p class="block5">Oxley başını iki yana sallıyordu. "Hiç turkuaz rengi askeri helikopter gördüğümü hatırlamıyorum."</p>

  <p class="block5">Sarason birden başını kaldırdı. Şaşırmıştı. "Turkuaz mı? İşaretlerini görebiliyor musun?"</p>

  <p class="block5">Oxley dürbünü gözüne kaldırıp baktı. "Amerikan."</p>

  <p class="block5">"Belki de Narkotikçilerin Meksika yetkilileriyle işbirliği yaptığı bir projedir."</p>

  <p class="block5">"Hayır, bu Ulusal Sualtı ve Denizcilik Kurumu'na ait. Acaba körfezde ne yapıyor bunlar?"</p>

  <p class="block5">Moore kaygısızca, "Dünyanın her yanında okyanus araştırmaları yapar onlar," dedi. Sarason kurşunla vurulmuş gibi kazık kesilmişti. "NUMA'dan iki leş kargası Peru'daki operasyonumuzu mahvetmişti."</p>

  <p class="block5">Oxley, "Ama pek bir bağlantı olamaz herhalde," dedi. Moore havayı koklamaya başlıyordu. "NUMA Peru'da hangi operasyonu mahvetti?"</p>

  <p class="block5">"Yetki alanlarının dışına çıktılar." Sarason'un cevabı çok kaçamaktı.</p>

  <p class="block5">"Bir gün dinlemek isterdim."</p>

  <p class="block5">"Seni ilgilendirecek bir şey değil," dedi Sarason ona. "Kaç kişi var helikopterde?" Oxley, "Dört kişiliklerden," diye bilgi verdi. "Ama ben pilottan başka bir tek yolcu görebiliyorum."</p>

  <p class="block5">"Bize doğru mu geliyorlar, yoksa uzağa doğru mu gidiyorlar?" "Pilot burnunu bu yana çevirdi. İki yüz metre kadar yukarımızdan geçecek." Sarason, "Biraz yükselip onunla birlikte dönüş yapabilir misin?" diye sordu. "Daha yakından bakmak istiyorum."</p>

  <p class="block5">Oxley, "Ruhsatım yok ki havacılık derneği elimden alsın," diye gülümsedi. "İstersen seni pilotun kucağına kadar götürürüm."</p>

  <p class="block5">Moore, "Güvenli olur mu?" diye sordu. Oxley sırıttı. "Öteki pilota bağlı." Sarason dürbünü alıp turkuaz helikoptere baktı. Kutsal kuyuya inen gibi değil, bir başka modeldi. O seferkinin gövdesi daha kısaydı, iniş kızakları vardı. Bu ise, iniş tekerlerini indirip çekebiliyordu. Ama rengi ve işaretleri yanlış yorumlamaya olanak yoktu. Sarason kendi kendine, giderek yaklaşan helikopterdeki iki adamın, Andlara çıkagelen o ikisi olması fikri çok gülünç, diyordu.</p>

  <p class="block5">Dürbünü helikopterin pilot kabinine çevirdi. Birkaç saniye sonra içerdekilerin yüzlerini görebilecekti. Nedenini bilmiyordu ama, sakin hali yok olmuş, sinirleri gerilmeye başlamıştı.</p>

  <p class="block5">Ne diyorsun?" diye sordu Giordino. "Bunlar olabilir mi?"</p>

  <p class="block5">"Olabilir," dedi Pitt. Deniz dürbününü, biraz altlarında çapraz rotada uçan deniz uçağına çevirmişti. "Demin Estanque adasının çevresinde on beş dakika tur atıp dorukta bir şeyler aradıklarına göre, sanırım rakiplerimizle karşılaştık, diyebiliriz." "Sandecker'a göre, onlar aramalarına bizden iki gün önce başlamış," dedi Giordino. "Hala böyle keşif uçuşları yaptıklarına göre, demek onlar da bir şey bulamamış." Pitt gülümsedi. "İnsan bir bakıma seviniyor, değil mi?"</p>

  <p class="block5">"Onlar bulur da biz bulmazsak, demek İnkalar bize bir tomar palavra yutturmuş," "Sanmıyorum. Bir düşün de bak. Aynı bölgede iki ayrı arama yapılıyor. Bildiğimiz kadarıyla, her biri farklı bir kaynaktan talimat alarak işe koyulmuş. Bizim elimizde İnka quipu'su, onların elinde altın zırh var. Palavra olsa, kaynaklar bizi farklı yerlere yollardı. Hayır, İnkalar bizi yanıltmadı. Hazine burada bir yerde. Henüz bulamadık, gerekli yerleri aramadık, o kadar."</p>

  <p class="block5">Giordino, Pitt'in saatler boyunca oturup haritaları inceleyebilmesine, aletleri etüd etmesine, aşağıda gördükleri her gemiyi kafasına not etmesine, adaların biçimlerini, rüzgarın her değişimini dikkatle kayda geçirmesine zaten çok şaşardı. Onun da kasları tutulmuş olmalıydı. Giordino gibi stres altında olmalıydı o da. Oysa rahatsızlığını hiç belli etmiyordu. Aslında Pitt de tabii hissediyordu her sızıyı. Ama zihnini bunlara kapayabiliyor, sabahki kadar güçlüymüş gibi işini sürdürebiliyordu. Giordino, "Onlar bir yandan, biz bir yandan, herhalde jeolojik biçimi biraz benzeyen her adayı taramışızdır," dedi.</p>

  <p class="block5">"Doğru." Pitt'in sesi düşünceliydi. "Ama ben yine de... Doğru bölgede olduğumuz kanısındayım."</p>

  <p class="block5">"Nerede öyleyse? Ne cehennemde o lanet olası şeytan?"</p>

  <p class="block5">Pitt aşağıdaki denizi gösterdi. "Şuralarda bir yerde. Beş yüz yıldır neredeyse yine orada. Bize nanik yapıp duruyor."</p>

  <p class="block5">Giordino öteki uçağı gösterdi. "Proje ortaklarımız bize bir göz atmak üzere tırmanışa geçtiler. Onları atlatmamı ister misin?"</p>

  <p class="block5">"Boşuna çaba. Onların hava hızı bizden saatte seksen kilometre fazla. Sen bizim gemiye doğru rotanı bozma, masum görünmeye çalış."</p>

  <p class="block5">"Güzel bir Baffin uçağı," dedi Giordino. "Kuzey Kanada'daki göller yöresi dışında, pek rastlanmaz bunlara."</p>

  <p class="block5">"Yanımızdan geçen herhangi bir uçak olarak, doğrusu biraz fazla sokuluyor gibi, ne dersin?"</p>

  <p class="block5">"Ya komşuluk etmek istiyor, ya da yaka kartlarımızı okumak niyetinde."</p>

  <p class="block5">Pitt dürbünüyle kendileriyle yanyana uçmaya başlayan uçağın pilot kabinine baktı.</p>

  <p class="block5">Araları ancak 50 metreydi.</p>

  <p class="block5">"Ne görüyorsun?" diye sordu Giordino. Dikkati aslında ön paneldeydi. Pitt sırıtarak, "Biri dürbünle bana bakıyor," dedi. "İstersen onları yemeğe davet edelim."</p>

  <p class="block5">Deniz uçağındaki yolcu bir an dürbününü indirip gözlerini ovaladı. Pitt görüşünü dengelemek için dirseğini kendi böğrüne dayadı. Dürbünü indirdiğinde, artık, gülümsemiyordu.</p>

  <p class="block5">Sesinde soğuk bir şaşkınlıkla, "Peru'dan bir eski dost," dedi.</p>

  <p class="block5">Giordino dönüp Pitt'e merakla baktı. "Eski dost mu?" "Dr. Steve Miller’in sahtesi bizi izlemeye gelmiş." Pitt yine gülümsemeye başlamıştı. Ama bu sefer ifadesi şeytancaydı. Sonra öbür uçaktakilere el salladı.</p>

  <p class="block5">Belki Pitt bu beklenmedik karşılaşmaya şaşırmış olabilirdi, ama Sarason adamakıllı afallamıştı. "Sen!" diye soludu.</p>

  <p class="block5">Oxley, "Ne dedin?" diye sordu. Kendisine onca acı vermiş adamı görmenin şoku karşısında, acaba zihnim bana bir oyun mu oynuyor diye düşünen Sarason, dürbünü yeniden gözüne kaldırdı, manyak gibi sırıtan, mezar başında ölüye veda etmek için yapıyormuş gibi ağır ağır el sallayan şeytana baktı. Dürbünü birazcık kıpırdatınca, yüzü bembeyaz kesildi. Pilot yerindeki Giordino'yu da tanımıştı.</p>

  <p class="block5">Boğuk bir sesle, "Bu helikopterdeki adamlar... Peru'daki operasyonu batıran iki kişinin ta kendisi," dedi.</p>

  <p class="block5">Oxley inanmamış gibiydi. "Çok zayıf ihtimal, ağabey. Emin misin?" "Onlar işte. Başkası olamaz. Yüzleri belleğime dağlandı onların. Ailemize milyonlarca dolarlık zarar verdiler. Sonunda o eserleri Peru hükümetinin arkeologları kaptı." Moore dikkatle dinliyordu. "Neden buradalar?" "Biz neden buradaysak, onlar da ondan. Birileri projemizle ilgili bilgi sızdırmış olmalı." Dönüp Moore'a ateş saçan gözlerle baktı. "Belki de sayın profesörün NUMA'da dostları vardır!"</p>

  <p class="block5">Moore ekşi bir sesle, "Benim hükümetle tek ilişkim, nisanın on beşinde vergi iadelerimi isterkendir," dedi. "Bunlar her kimse, benim dostum falan değiller." Oxley hala kuşkulu gibiydi. "Henry'nin hakkı var. Dışarıyla ilişki kurmuş olması olanaksız. Güvenlik önlemlerimiz çok sıkı. Bunlar gümrükten olsa, senin iddian belki daha inandırıcı olurdu. Ama bir okyanus araştırma kurumundan bilimadamları ve mühendisler deyince..."</p>

  <p class="block5">"Hayır. Yemin ederim, bunlar hiç yoktan çıkagelip o arkeologla fotoğrafçıyı kutsal kuyudan kurtaranların ta kendisi. Adları Dirk Pitt'le Al Giordino. Daha tehlikeli olanı, Pitt. Adamlarımı öldüren, Tupac Amaru'yu hadım eden oydu. İzleyip üslerini öğrenmeliyiz."</p>

  <p class="block5">Oxley, "Benzinim ancak Guaymas'a dönmeye yeter," dedi. "Bırakacağız onları." "Bunlar hazine avcısı. NUMA'yı paravan olarak kullanıp, hazineye bizden önce varmak istiyorlar."</p>

  <p class="block5">Moore, "Ne dediğini düşün de konuş," diye aksilendi. "Nereyi arayacaklarını bilmelerine hiç olanak yok. Karımla ben, altın zırh üzerindeki şifreyi çözen tek insanlarız. Ya bu bir raslantı ya da sen hayal görüyorsun."</p>

  <p class="block5">Sarason soğuk bir sesle, "Kardeşimin de sana söyleyebileceği gibi, ben hayal görecek tip değilim," dedi.</p>

  <p class="block5">Moore sert bir sesle, "İki manyak NUMA dalgıcı dünyayı dolaşıp kötülüklerle mi savaşıyor!" diye çattı ona. "Bu saçmalığı kessen iyi olur."</p>

  <p class="block5">Sarason, Moore'u duymuyordu bile. Amaru'yu hatırlamak, onun içinde bir şeyin tetiğini çekmiş gibiydi. Yavaşça kendini toparladı, ilk şokun yerini eski hainliği aldı. Andların kuduz köpeğini bir an önce ortaya salmak için sabırsızlanıyordu. Tatsız bir sesle, "Bu sefer bedel ödeyen onlar olacak," diye mırıldandı. Joseph Zolar jetiyle gelmiş, hacienda'nın yemek salonunda Micki Moore ile birlikte, keşif uçuşuna çıkanların dönmesini bekliyordu. Az sonra onlar da girdiler, yorgun argın oturdular. "Herhalde bir şey buldunuz mu diye sormama gerek yok, yenilginiz yüzlerinizden belli," dedi Zolar.</p>

  <p class="block5">Oxley bir yandan esnerken, "Bulacağız onu," dedi. "O şeytan oralarda bir yerde olmak zorunda."</p>

  <p class="block5">Moore, "Ben o kadar emin değilim," diye mırıldandı, bir kadeh soğuk Chardonnay almak üzere uzandı. "Aranacak adaları bitirdik neredeyse."</p>

  <p class="block5">Sarason gelip Zolar'ın her iki omzunu kardeşçe okşadı. "Seni üç gün önce bekliyorduk." "Geciktim. Bir milyon iki yüz bin İsviçre Frangını net olarak cebimize akıtan bir iş vardı."</p>

  <p class="block5">"Bir satıcı mı?"</p>

  <p class="block5">"Koleksiyoncu. Suudi bir şeyh." "Vincente işi nasıl gitti?"</p>

  <p class="block5">"Hepsini sattım ona. Bir tek o lanet olası Kızılderili idolleri dışında. Anlayamadığım bir nedense, o idoller onun ödünü kopardı." Sarason güldü. "Belki lanetli olduklarındandır."</p>

  <p class="block5">Zolar aldırmaz bir havada omuz silkti. "Eğer gerçekten lanetlilerse, demek bir sonra çıkacak müşteri bir de prim ödemek zorunda."</p>

  <p class="block5">Oxley, "İdolleri yanında getirdin mi?" diye sordu. "Bir göz atmak isterdim."</p>

  <p class="block5">"Uçağın kargo yerinde, bir kasanın içindeler."</p>

  <p class="block5">Zolar tabak içinde önüne konan quesadillaya beğenerek baktı. "Beni iyi haberle karşılarsınız diye ummuştum," dedi. Moore, "Uğraşmadık denilemez," diye karşılık verdi. "Colorado Nehriyle Cabo San Lucas arasında denizden başını çıkarmış her kayaya baktık, hiçbirinde kanatlı ve yılan kafalı bir taş şeytan yok."</p>

  <p class="block5">Sarason, Zolar'a, "Kötü haberci olmak hoşuma gitmiyor ama, Peru'da işleri berbat eden dostlarımla karşılaştık," dedi.</p>

  <p class="block5">Zolar ona şaşkın gözlerle bakıyordu. "NUMA'nın o iki şeytanı olamaz!" "Ta kendileri. İnanılmaz gibi geliyor ama, bence onlar da Huascar altınının peşinde." Oxley, "Mecburen aynı görüşe katılıyorum," dedi. "Yoksa neden aynı bölgede karşımıza çıksınlar?"</p>

  <p class="block5">Zolar, "Bizim bilmediğimiz bir şeyi onların bilmesi imkansız," diye yorumda bulundu. Micki kadehini kaldırıp Henry'nin daha şarap doldurmasını beklerken, "Belki de sizi izliyorlardı," dedi.</p>

  <p class="block5">Oxley başını iki yana salladı. "Hayır, bizim deniz uçağının hızı, o helikopterin iki katı." Moore, Zolar'a döndü. "Karımın sözünü yabana atmayalım," dedi. "Raslantı olma ihtimali öyle az ki!"</p>

  <p class="block5">Sarason hiç kimseye yönelik olmayan bir soru attı ortaya. "Ne yapacağız?" Zolar gülümsedi. "Sanırım Bayan Moore cevabı demin verdi bile ..." "Ben mi?" dedi Micki. "Ben yalnızca dedim ki..." "Bizi izliyor olabilirler dediniz." "Ne olmuş?"</p>

  <p class="block5">Zolar ona sinsi sinsi baktı. "Yerel paralı askerlerimizden ücretlerini hak etmelerini isteriz. Bize rakiplerimizin üssünü bulsunlar. Bir kere bulunca, bu sefer biz onları izleriz."</p>

  <h2 class="calibre4" id="sigil_toc_id_20">38</h2>

  <p class="block5">GİORDİNO helikopteri Alhambra'nın güvertesine çizilmiş beyaz dairenin tam ortasına indirdiğinde, karanlık basmasına yarım saat ancak kalmıştı. Birinin adı Jesus, öbürünün Gato olan tayfalar, helikopteri oto garajına itip sağlam biçimde bağlamak üzere hazır bekliyorlardı.</p>

  <p class="block5">Loren'le Gunn, pervanenin döndüğü alanın hemen dışında beklemekteydiler. Giordino kontağı kapayınca yaklaştılar. Yalnız değillerdi. Geminin loş tarafından bir kadınla bir erkek çıkagelip onlara katıldı.</p>

  <p class="block5">Giordino pilot kabininin açık camından dışarı eğilirken, Gunn da sesini giderek azalan uğultunun arasında duyurabilmek için, "Nasıldı şansınız?" diye bağırdı. Giordino başparmağını aşağıya çevirerek cevabı verdi.</p>

  <p class="block5">Pitt helikopterin yolcu kapısından indi, kaim kara kaşlarını şaşkınlıkla çattı. "İkinizi bir daha göreceğimi hiç sanmıyordum, hele burada, hiç," dedi.</p>

  <p class="block5">Dr. Shannon Kelsey gülümsedi. Tavrı soğuk ve gururluydu. Miles Rodgers, Pitt'in elini yakalayıp büyük bir dostluk gösterisiyle sıktı. "Umarım böyle pat diye çıkagelişimizi bağışlarsın," dedi.</p>

  <p class="block5">"Sözü mü olur! Sevindim görüştüğümüze. Herhalde hepiniz tanışmışsınızdır." "Evet, tanıştık. Shannon'la ikimiz, karşımıza bir milletvekiliyle NUMA genel müdür yardımcısının çıkacağını bilmiyorduk tabii."</p>

  <p class="block5">Loren peşten bir sesle, "Dr. Kelsey bana Peru serüvenlerini anlattı," dedi. "Çok ilginç olaylar yaşamış."</p>

  <p class="block5">Giordino helikopterden inip yeni gelenlere ilgiyle baktı. "Hey, merhaba, bakıyorum çete tamam artık," diye selamladı onları. "Bu özlem giderme mi, yoksa mumya avcıları toplantısı mı?"</p>

  <p class="block5">Shannon, "Hükümet temsilcileri Miles'la benden, Peru'daki her işimizi bırakıp buraya, size bu arama işinde yardıma gelmemizi istedi," diye karşılık verdi. Pitt, Gunn'a baktı. "Hükümet temsilcileri mi?"</p>

  <p class="block5">Gunn omuzlarını kaldırıp hiçbir şey bilmediğini anlattı, sonra elindeki kağıdı havaya kaldırdı. "Bize geleceklerini bildiren fax burada. Ama onlar kiraladıkları tekneyle geldikten bir saat sonra elimize ulaştı. Gelişlerinin amacını açıklamak için de, sizin ikinizin dönmesini beklemekte direndiler."</p>

  <p class="block5">Miles, Pitt'i aydınlatmaya çalıştı. "Gümrükten yetkililerdi," dedi. "Pueblo de los Muertos'a geldiler, vatanseverlik duygularımızı coşturmaya çalıştılar." Shannon da gerisini getirdi. "Miles'la benden, Huascar hazinesini teşhis etmemiz istendi... Tabii siz bulduktan sonra. Gümrükçülerin bize geliş nedeni, ben And kültürleri üzerinde uzman, Miles da ünlü fotoğrafçı olduğu için. Bir de tabii... Son zamanlarda NUMA'yla yakın çalışmış olmamızın etkisi var." "Siz de gönüllü oldunuz," diye tamamladı Pitt.</p>

  <p class="block5">Rodgers o ince noktayı da açıkladı. "Gümrük yetkilileri And dağlarında karşımıza çıkan o kaçakçı çetesinin şimdi de hazineyi aramakta olduğunu söyleyince, bavulları hazırlamaya koyulduk." "Zolarlar mı?"</p>

  <p class="block5">Rodgers başıyla evetledi. "Doktor Miller'in katilini çabucak ele geçirme hevesi, çekingenliklerimizin hepsini silip götürdü."</p>

  <p class="block5">"Durun bir dakika," dedi Giordino. "Zolarlar Amaru'yla ve Solpemachaco'yla mı ilişkiliymiş?"</p>

  <p class="block5">Rodgers yine başıyla evetledi. "Size söylemediler mi? Solpemachaco denilen çetenin zaten Zolar ailesi olduğunu bildirmediler mi size?"</p>

  <p class="block5">Giordino ekşi bir sesle, "Birileri unutmuş olmalı herhalde," dedi. Pitt'le ikisi birbirlerine baktıklarında, gözlerinden olayı yeni anladıkları belliydi. Herbiri diğerinin "zihnini okuyor, Doktor Miller'in sahtesiyle demin nasıl beklenmedik biçimde karşılaştıklarını söylememe konusunda sessiz bir anlaşmaya varıyorlardı. Pitt konuyu değiştirerek Shannon'a, "Quipudan öğrendiğimiz bilgiler size aktarıldı mı?" diye sordu.</p>

  <p class="block5">Shannon başını evet der gibi salladı. "Tam çeviri metnini verdiler bana." "Kim verdi?"</p>

  <p class="block5">"Getirip elden teslim eden adam FBI ajanıydı." Pitt dönüp Gunn'a ve Giordino'ya aldatıcı sakin bakışlarla baktı. "İşler çatallaşıyor. Washington'un bu arama işi hakkında basın bültenleri yayınlayıp film haklarını da Hollywood'a satmayışına şaşmak gerek."</p>

  <p class="block5">Giordino, "Eğer bu haber bir sızarsa, buradan kutup buzuna kadar ne kadar hazine avcısı varsa bu körfeze dolar, hemofilyak bir St. Bernard'ın peşine düşmüş pireler gibi üşüşürler," dedi.</p>

  <p class="block5">Yorgunluk Pitt'i alt etmeye başlıyordu. Her yanı tutulmuş, bacakları uyuşmuş, sırtı ağrıyordu. Vücudu yatıp dinlenmek istiyordu artık. Kendini yorgun hissetmeye de, hayal kırıklığına uğramaya da hakkı vardı. Aman, canı cehenneme, diye karar verdi sonunda. Bu umutsuzluğu paylaşmaması için bir neden mi vardı? Neden tüm yükü kendi taşımak zorundaydı ki? . Shannon'a bakarak yavaşça, "Söylemek hoşuma gitmiyor ama, galiba Miles'la ikiniz boşuna geldiniz," dedi.</p>

  <p class="block5">Shannon ona şaşırmış gibi baktı. "Hazinenin yerini bulamadınız mı?"</p>

  <p class="block5">"Biri size buldular mı dedi yoksa?"</p>

  <p class="block5">Shannon, "Bize yerini bildiğiniz söylenmişti," diyecek oldu.</p>

  <p class="block5">"Fazla iyimserlik," dedi Pitt. "Taştan yontma heykelin izini bile bulamadık."</p>

  <p class="block5">Bu sefer Gunn, Shannon'a döndü. "Quipunun tarif ettiği işaretin nasıl bir şey olduğunu biliyor musunuz?"</p>

  <p class="block5">Shannon hiç kararsızlık göstermeden, "Evet," diye karşılık verdi. "Demonio del Muertos."</p>

  <p class="block5">Pitt içini çekti. "Ölüler şeytanı. Doktor Ortiz bize anlatmıştı. Arada ilişki kurmak gerekirken kurmadığım için, sınıfın en arka sırasına geçiyorum." "Hatırladım," dedi Gunn da. "Doktor Ortiz kazıda kocaman, iğrenç bir heykel çıkarıyordu. Sivri dişleri vardı. Onu bize Chachapoyaların yeraltı tanrısı olarak tanıtmıştı."</p>

  <p class="block5">Pitt, Doktor Ortiz'in ağzından çıkan sözleri aynen tekrarladı. "Yarı pars, yarı akbaba, yarı yılan. Ölüleri kim rahatsız ederse, dişlerini geçirirmiş." Shannon tanıma katkıda bulundu. "Gövde ve kanatlar çıyan gibi pullarla kaplı." Loren yepyeni bir hevesle, "Artık neyi aradığınızı tam bildiğinize göre, işler kolaylaşır herhalde," dedi.</p>

  <p class="block5">Giordino konuşmaları yeniden gerçeklere yönelterek, "Eh, artık hazineyi koruyan hayvanın kimliğini öğrendik," dedi. "Ama ne yararı var? Dirk'le ben zaten olabilecek adaların hepsine baktık, elimiz boş döndük. Tarayacağımız alan bitti. Biz atlamışsak, rakiplerimiz de atlamıştır."</p>

  <p class="block5">"Al'in hakkı var," dedi Pitt. "Artık arayacak bir yer kalmadı."</p>

  <p class="block5">Rodgers, "Şeytanın izini bulamadığınızdan emin misiniz?" diye tekrar sordu.</p>

  <p class="block5">Giordino başını iki yana sallıyordu. "Bir tek diş, bir tek pul bile yok."</p>

  <p class="block5">Shannon yenik bir ifadeyle kaşlarını çattı. "O halde demek ki efsane... Sahiden efsaneymiş."</p>

  <p class="block5">Gunn, "Aslı olmayan hazine," diye mırıldandı. Kendini oradaki tahtadan yolcu kanepesine attı. "Bitti artık," dedi yavaşça. "Amirali arayayım, projeyi kapatıyoruz diyeyim."</p>

  <p class="block5">Giordino, "Deniz uçağındaki rakiplerimiz de herhalde yemleri çeker, buralardan giderler," dedi.</p>

  <p class="block5">Pitt, "Yeniden grup toplayıp tekrar denemek üzere," diye ekledi. "Milyarlarca dolarlık hazineye arkalarını dönecek tipler değil onlar."</p>

  <p class="block5">Gunn şaşkın şaşkın ona bakıyordu. "Gördünüz mü onları?"</p>

  <p class="block5">Pitt, "Geçerken el salladık," dedi, ama ayrıntıya girmedi.</p>

  <p class="block5">Rodgers üzgün bir sesle, "Doktorun katilini yakalayamamak çok acı," diye mırıldandı. "Ayrıca, Huascar'ın altın zincirinin fotoğrafını ilk çeken kişi olabilmeyi umuyordum." Gunn, "Boşuna," dedi. "Hepsi boşa gitti."</p>

  <p class="block5">Shannon da Rodgers’a başını salladı. "Bari Peru'ya dönme hazırlıklarına başlayalım."</p>

  <p class="block5">Loren, Gunn'ın yanına oturdu. "Herkes bu kadar uğraştıktan sonra, yazık doğrusu."</p>

  <p class="block5">O sırada Pitt hayata döndü, omuz silkip sanki yorgunluğu üzerinden attı, eski neşeli kimliğine büründü. "Sizin gibi felaket tutkunlarını bilemem ama, ben banyo yapıyorum, kendime bir limonlu tekila karıştırıyorum, bir bifteği ızgara edip sonra da horul horul uyuyorum. Sabah olunca da tekrar uçup, hazineyi koruyan o çirkin yaratığı buluyorum."</p>

  <p class="block5">Hepsi ona delirdiğinden kuşkulanıyormuş gibi baktılar. Tabii Giordino'nun dışında.</p>

  <p class="block5">Pitt'in iz kokusu aldığını bilmek için onun üçüncü bir göze ihtiyacı yoktu. "Yeniden doğmuş bir Hıristiyan gibi havalara girdin. Neler düşünüyorsun?"</p>

  <p class="block5">"Hani NUMA arama ekibi, Teksas Cumhuriyeti donanmasına ait o yüz elli yıllık buharlı gemiyi bulmuştu, hatırlıyor musun?"</p>

  <p class="block5">"1987'deydi, değil mi? Geminin adı da Zavaia'ydı."</p>

  <p class="block5">"Evet, o. Peki, nerede bulduklarını da hatırlıyor musun?"</p>

  <p class="block5">"Galveston'da, bir otoparkın altında."</p>

  <p class="block5">"Durumu kaptırdın mı?"</p>

  <p class="block5">"Doğrusu ben kaptıramadım," diye aksilendi Shannon. "Sözü nereye getirmeye çalışıyorsun?"</p>

  <p class="block5">Pitt ona hiç aldırmadı. "Yemek pişirme sırası kimde?" diye sordu. Gunn elini havaya kaldırdı. "Bu akşam mutfak benim. Niye sordun?" "Çünkü karnımı güzelce doyurup bir iki de kokteyl devirdikten sonra, size Dirk Pitt master planını anlatacağım."</p>

  <p class="block5">Shannon alaycı bir ifadeyle, "Hangi adayı seçtin?" diye sordu. "Bali Ha'i mi, yoksa Atlantis mi?"</p>

  <p class="block5">Pitt esrarengiz bir sesle, "Ada falan yok," dedi. "Ada söz konusu bile değil. Aslı olmayan hazine, kupkuru toprakta oturup duruyor."</p>

  <p class="block5">Bir buçuk saat sonra Giordino dümene geçti, eski gemi kuzeye, San Felipe'ye yöneldi. Gunn, Rodgers’ın yardımıyla yemekleri hazırlarken, Loren de Pitt'i aramaktaydı. Sonunda onu aşağıda, makine dairesinde, katlanan sandalyelerden birine oturmuş buldu. Alhambra'nın dev motorundan gelen gürültüler, kokular, sarsıntılar arasında, baş makinistle sohbet ediyordu Pitt. Yüzünde mest olmuş bir ifade vardı. Loren elindeki küçük şişe tekilayla ona arkadan yaklaştı. Öbür elinde de, içinde buzlar olan bardak vardı.</p>

  <p class="block5">Gordo Padilla bir yandan bir puronun izmaritini içiyor, bir yandan da elindeki bezle iki pirinç vanayı siliyordu. Ayağında kovboy çizmeleri, üzerinde tropik kuş resimli bir tişört vardı. Pantolonunun paçalarını dizlerinden kesmişti. İyi briyantinlenmiş saçları çok gürdü. Yuvarlak yüzünde kahverengi gözleri, bikinili mankenlere bakıyormuş gibiydi.</p>

  <p class="block5">Gemi adamlarının iri kıyım, kıllı göğüslü, kolları kaslı, her yanları renkli dövmelerle süslü tipler olduğu düşünülür. Padilla'da vücut kılı da, dövme de yoktu. Motorlarına uzanırken, oraya tırmanmaya çalışan bir karıncaya benziyordu. Ufak tefekti. Zayıftı. Rahat cokey olabilirdi.</p>

  <p class="block5">Tecate birasını yudumlarken, "Karım Rosa, bu motorları kendisinden çok sevdiğimi söyler," dedi. "Ben de ona, motorlar metresten iyidir, derim. Hem çok daha ucuz, hem de onları görmek için arka sokaklardan dolaşmak zorunda kalmıyorum." Pitt, "Kadınlar bir erkeğin bir motora duyabileceği sevgiyi hiç anlayamazlar," diye ona katıldı.</p>

  <p class="block5">Loren elini arkadan Pitt'in aloha gömleğinin göğsüne doğru uzatırken "Kadınlar yağlı viteslerle pistonlar karşısında heyecan duymazlar," dedi. "Çünkü o pistonlar sevgiye karşılık veremez."</p>

  <p class="block5">Padilla, "Ama güzel bayan, bir motoru düzgün çalışmasını sağlayacak biçimde baştan çıkardığımız zaman duyduğumuz mutluluğu bilemezsiniz," diye karşılık verdi. Loren güldü. "Bilemem, bilmek de istemem." Motorun inip kalkan köprü gibi pistonuna baktı, sonra gözleri silindirlere, buhar kondansatörlerine, kazanlara döndü. "Ama kabul etmem gerek, etkileyici bir aparey."</p>

  <p class="block5">"Aparey mi?" Pitt kolunu onun beline sarıp sıktı. "Modern dizel türbinlerin yanında, bunlar artık antika. Ama bunun yapıldığı günlerde en ileri teknolojilerin neler olduğuna bakarsan, dedelerimizin dehasına birer anıt bunlar."</p>

  <p class="block5">Loren tekila şişesiyle buzlu bardağı ona uzattı. "Leş kokulu motorlarla ilgili bu kadar erkek sohbeti yeter. Sen bunu iç. Yemek on dakikaya kadar hazır." Pitt onun elini okşadı, "Sende hayatın güzel şeylerine saygı yok," dedi. "Sen seçimini yap. Ya motorlar, ya ben."</p>

  <p class="block5">Pitt köprüyü itip duran pompaya baktı. "Motorlara tutkumu inkar edemem," diye sinsi sinsi gülümsedi. "Ama yumuşak bir şeyi okşamanın değerini de kabul etmek zorundayım."</p>

  <p class="block5">"Bak işte bu, tüm dünya kadınlarını avutacak bir söz."</p>

  <p class="block5">Jesus oto güvertesinden atlayıp indi, Padilla'ya İspanyolca bir şeyler söyledi. Padilla dinledi, başını salladı, Pitt'e döndü. "Jesus diyor ki, yarım saattir geminin tepesinde bir uçağın ışıkları dönüp duruyormuş."</p>

  <p class="block5">Pitt bir an için koca çarkları çeviren dev kranka baktı, sonra Loren in belini bir kere daha sıkıp, "İyiye işaret," dedi.</p>

  <p class="block5">"Neyin işareti?" diye sordu Loren merakla.</p>

  <p class="block5">Pitt şen bir sesle, "Öteki adamların," dedi. "Onlar da beceremedi, şimdi bizi izleyerek avı bulmayı deniyorlar. Bu da bizim takım için avantaj sayılır."</p>

  <p class="block5">Geminin yolcu salonundaki otuz masanın birine oturup güzel bir yemek yedikten sonra, sofrayı topladılar, Pitt ortaya bir deniz haritasıyla iki jeolojik arazi araştırma haritası açtı. Onlara söyleyeceklerini çok özlü ve net biçimde anlattı, düşüncelerini öyle iyi ifade etti ki, hepsi bunların kendi düşünceleri olduğunu hissettiler.</p>

  <p class="block5">"Arazi artık aynı değil. Son beş yüz yıl içinde çok büyük değişiklikler oldu." Sustu, üç haritayı yanyana getirdi, körfezin kuzey ucundan, California'daki Coachella Vadisine doğru giden çölü gösterdi.</p>

  <p class="block5">"Binlerce yıl önce Cortez denizi bugünkü Colorado Çölü’ne ve Salton Denizi'nin yukarısındaki Imperial Vadisine kadar uzanırmış. Yüzyıllar geçerken Colorado Nehri ikide bir taşmış, dünya kadar alüvyonu denize taşımış. O zaman geride koca bir su kitlesi kalmış, daha sonra adına Cahuilla gölü demişler. Sanıyorum kıyılarında yaşayan Kızılderili kabilesinin adıymış. O çukurun çevresindeki tepelere bakarsanız, yamaçlarında hala eski deniz düzeyinin çizgisini, çölün her yanında da deniz kabuklarını görebilirsiniz."</p>

  <p class="block5">"Ne zaman kurumuş?" diye sordu Shannon. "Milattan sonra 1100'le 1200 yılları arasında." "O zaman Salton Denizi nereden gelmiş?" "Çölü sulamak için bir kanal yapılmış. Colorado Nehri'nden su getirecek bir kanal. 1905'de çok yağmur yağınca, nehir o kanalın duvarlarını patlatmış, sular çöl çukurunun en alçak yerlerine dolmuş. Her yanı su basmaması için telaşla bir baraj operasyonu yapmışlar. Ama bu arada Salton Denizini oluşturacak kadar su taşmış bile. O suyun yüzeyi, deniz düzeyinden seksen metre daha alçak. Aslında büyükçe bir göl orası. Sonunda o da Cahuilla gölünün akıbetini boylayacak. Sulama ve drenaj şimdilik suyunu dengede tutuyor olsa bile." Gunn bir şişe Meksika brendisiyle geldi. "Kanımızı gençleştirecek bir içki için beş dakika ara," dedi. Konyak kadehleri olmadığı için, brendiyi plastik bardaklara doldurdu, sonra kendininkini havaya kaldırdı. "Başarının şerefine."</p>

  <p class="block5">Giordino, "Ben de, ben de," dedi. "İyi bir yemekle bir yudum brendinin ne büyük bir ruhsal değişiklik yaptığına şaşmamak elde değil." Loren, "Aslında Dirk'in yeni bir çözüm bulduğunu umuyoruz," deyiverdi. Shannon sabırsız bir hareketle, "Akla uygun bir şey olup olmadığını görmek ilginç olacak," dedi. "Sonunu bir duyalım bakalım."</p>

  <p class="block5">Pitt bir şey söylemedi. Haritaların üzerine eğilip, kırmızı keçe kalemle çölün içinden geçen yuvarlak bir çizgi çizdi. "Bin dört yüzlerin sonlarında, yani nehir alüvyonları güneye taşımadan önce, körfez buralara kadarmış," dedi. Rodgers, "Bugünkü ABD-Meksika sınırıyla arası bir kilometre bile yok gibi," diye gözlemde bulundu.</p>

  <p class="block5">"Bu alan bugün bataklık dolu. Laguna Salada diyorlar."</p>

  <p class="block5">Gunn, "O bataklık bizim hikayenin neresine uyuyor?" diye sordu.</p>

  <p class="block5">Pitt'in yüzü, hissedarlarına dolgun temettü haberi vermeye hazırlanan yönetim kurulu başkanı gibi pırıl pırıldı. "Chachapoyaların Huascar altın zincirini gömdüğü ada, artık ada değil."</p>

  <p class="block5">Sonra arkasına yaslanıp brendisini yudumladı, bu sözün zihinlere ulaşıp meyvesini vermesini bekledi.</p>

  <p class="block5">Herkes çavuşun emrini dinlercesine masaya abandı, onun haritaya çizdiği çizgiyi inceledi. Shannon parmağıyla Las Tinajas Dağlarının eteklerindeki bataklıkla az ötedeki yüksek kayalar arasındaki yılan gibi çizgi kıvrımını işaret ediyordu. "Bu yılan neyi gösteriyor?"</p>

  <p class="block5">Pitt, "Yerimizi işaret eden 'X' işareti," diye karşılık verdi.</p>

  <p class="block5">Gunn jeoloji haritasına dikkatle baktı. "Senin işaretlediğin, küçük bir dağ. İzohipslere bakarsan, tepesi beş yüz metre gibi." Giordino, "Ya da bin altı yüz fit," diye ekledi. Loren, "Acaba adı ne?" diye mırıldandı.</p>

  <p class="block5">Pitt, "Cerro el Capirote," dedi. "Capirote demek, sivri tepeli yüksek bir tören şapkası demek."</p>

  <p class="block5">Rodgers, Pitt'e, "Sence hazine bu çöl ortasındaki dağın altında mı?" diye sordu. "Haritaya dikkatle bakarsan, bataklığın kenarından başlayarak o çöl içinde yükselen öyle pek çok dağ görürsün. Genelde hepsi tarife uyuyor. Ama ben kumarımı Cerro el Capirote üstüne oynarım."</p>

  <p class="block5">Shannon, "Böyle ödünsüz bir karara varmanın nedeni nedir?" diye sordu. "Kendimi İnkaların yerine koyuyorum. Dünyanın en büyük hazinesini saklayacak en iyi yeri arıyorum. Eğer ben General Naymlap olsaydım, nefret ettiğim İspanyollardan en uzak, körfezin en kuzeyinde, biçimi en etkileyici olan adayı seçerdim. Cerro el Capirote, bin beş yüzlerin başlarında, gidilebilecek yolun en sonundaydı. Yüksekliği de çok etkileyici."</p>

  <p class="block5">Yolcu salonundaki genel ruhsal durum iyiye doğru gitmeye başlıyordu. Başarısız diye yaftalanan projeye bir umut gelmekteydi. Pitt'in sarsılmaz güveni hepsine bulaşıyordu. Shannon bile brendisini içerken, barda servis yapan kızlar gibi sırıtıp durmaktaydı. Kuşkuların hepsi fırlatılıp denize atılmıştı sanki. Şeytanın heykelini Cerro el Capirote'nin tepesinde bulacaklarından hepsi son derecede emin gibiydiler. Eğer Pitt'in birazcık kuşku duyduğunu hissetseler, bu partinin neşesi hemen son bulurdu. Pitt aslında vardığı sonuçlara güveniyordu, ama pragmatik bir insan olarak, küçük kuşkulara da zihninde birazcık yer ayırmıştı.</p>

  <p class="block5">Bir de madalyonun karanlık yüzü vardı. Giordino'yla ikisi, Doktor Miller'in katilini uçakta gördüklerini bu insanlardan saklamışlardı. Zolarlar ya da Solpemachaco, Pitt'in hazineyi görebilmeye başladığının farkında değildi henüz.</p>

  <p class="block5">Pitt'in gözünün önünde Tupac Amaru belirdi. O soğuk, cansız gözler. Bu av işinin çok çirkinleşeceğini, çok kirli bir hale geleceğini o anda anladı. Alhambra'yı Punta San Felipe'nin kuzeyine götürdüler, dönen çark arkalarında bıraktıkları izi kırmızı kumlarla doldurmaya başlayınca durdurdular. Birkaç kilometre ilerde Colorado Nehrinin ağzı, ufukta koskocaman yayılmış durumdaydı. Çamurlu tuzlu suların iki yanında bomboş arazi uzanıyordu. Hiç bitki yoktu üzerinde. Herhalde evrendeki gezegenlerin pek azı bu kadar ölü görünürdü.</p>

  <p class="block5">Pitt güvenlik kemerini tokalarken helikopterin ön camından karşıdaki tatsız manzaraya baktı. Shannon pilot yardımcısı koltuğundaydı. Giordino'yla Rodgers yolcu koltuklarına geçmişlerdi. Pitt, Gunn'a elini salladı, o da iki parmağıyla V oluşturarak zafer işareti yaptı. Loren, Pitt'e bir öpücük yolladı.</p>

  <p class="block5">Pervaneler dönerken Pitt'in elleri devri ve kolektif hız çubukları üzerinde dans ediyordu. Derken gövde sarsıldı, Alhambra aşağıya düşer gibi uzaklaştı. Pitt helikopteri rüzgarda uçan bir yaprak gibi suların üzerinde sağa doğru kaydırdı. Gemiden güvenli sayılacak kadar uzaklaşınca, devri çubuğu ileri itti, helikopter kuzeye doğru çaprazlama tırmanışa geçti. 500 metreye vardıklarında Pitt kontrolleri ayarlayıp yatay uçmaya başladı.</p>

  <p class="block5">Körfezin kuzey ucundaki çamurlu sular üzerinde on dakika kadar uçtuktan sonra, Laguna Salada'nın bataklıklarına doğruldu. Düz arazinin büyük bölümü son yağmurlar sonucu sel altında kalmıştı. Kaktüslerin ölü dalları tuzlu suyun içinden, kurtarılmak için yakaran iskelet kolları gibi yükseliyordu.</p>

  <p class="block5">Derken sular geride kaldı, Pitt helikopteri kumulların üzerinde biraz yükseltti. Bu tepeler Laguna Salada'dan başlayıp dağların eteklerine kadar serpiştirme biçimde devam ediyordu. Aşağıdaki görünüm artık soluk bir kahverengiydi. Renkten çok maddeydi. Engebeli, kayalık arazi korku vericiydi. Gözle bakınca görkemli ve güzeldi. Ama yazın sıcağında orada sağ kalmaya çalışan biri için öldürücü olacağı kesindi. Shannon, "Bir asfalt yol var," diye duyuruda bulundu. Pitt, "Beş numaralı otoyol," dedi. "San Felipe'den Mexicoli'ye gidiyor." Rodgers, "Buraları Colorado Çölü mü sayılıyor?" diye sordu.</p>

  <p class="block5">"Sınırın kuzeyinde kalan çöle o ad verilmiş. Colorado Nehrinden ötürü. Aslında buraları Sonoran Çölü."</p>

  <p class="block5">"Pek dost bir toprak değil. Oradan yürüyerek geçmek istemezdim."</p>

  <p class="block5">Pitt düşünceli bir sesle "Çöle dayanamayanlar, ölür orada," dedi. "Çöle saygı duyanlar ise, bundan güzel yer yoktur derler."</p>

  <p class="block5">Shannon şaşkınlık içinde, "Yani burada gerçekten yaşayanlar mı var?" dedi. "Genellikle kızılderililer. Sonoran Çölü belki de dünya çöllerinin en güzeli. Orta Meksika'da yaşayanlar, orayı kendi Ozark'ları saysalar bile, bu gerçek değişmez." Giordino yan pencereden eğilip daha iyi görmeye çalıştı. Elindeki dürbünle uzaklara bakıyordu. Pitt'in omzuna dokundu. "Senin hedef iskele tarafından yaklaşıyor," dedi. Pitt başıyla evetledi, yönünü hafifçe değiştirdi, ilerde çölün tabanından tek başına yükselen dağa baktı. Cerro el Capirote'nin adı kendine pek uygundu. Biçimi tam koni sayılmasa bile, tepesi bir tokatla yassıltılmış kotyon şapkalara gerçekten benziyordu. Giordino, "Galiba tepesinde hayvana benzer bir heykel görebiliyorum," diye gözlemde bulundu. Pitt, "Alçalıp üzerinden geçerim," dedi. Hızını azalttı, biraz alçaldı, dağın tepesinin çevresinde turlamaya hazırlandı. Yaklaştığında yavaşça döndü, bir yandan da alt düzeydeki rüzgarlara karşı dikkatli olmaya çalıştı. Sonunda helikopteri iğrenç taş heykelin hemen hemen burnuna kadar yaklaştırdı. Ağzı açıktı. Buzlu cam gibi gözleriyle, aç sokak köpekleri gibi bakıyordu.</p>

  <p class="block5">Pitt karnaval çığırtkanları gibi, "Gelin, bayanlar baylar," dedi. "Gelin de burnuyla iskambil karıştırabilen, ayak parmaklarıyla kart dağıtabilen şaşırtıcı yeraltı şeytanını görün."</p>

  <p class="block5">Shannon heyecandan kızararak, "Varmış işte!" diye bağırdı. Hepsi heyecanlıydılar. Giordino, "Eskimiş bir gargoyl gibi," dedi. Duygularını kontrol etmekte oldukça başarılıydı.</p>

  <p class="block5">Rodgers, "İnmek zorundasın," diye ısrar etti. "Yakından görmemiz gerek." Pitt, "Çevresinde çok fazla sayıda yüksek kaya var," dedi. "Yassı bir yer bulmam gerek."</p>

  <p class="block5">Giordino parmağını Pitt'in omzu üzerinden uzatarak ön camdan bir yer gösterdi. "Şu ilerde, şeytanın kırk metre kadar ötesinde, kayasız bir açıklık var." Pitt başıyla evetledi, rüzgara göre ayarlanıp gösterilen yere kaydı, hızı kesti, devri çubuğu geri çekti. Turkuaz helikopter bir an havada durdu, sonra Cerro el Capirote'nin taş doruğundaki tek açıklık yere kondu.</p>

  <p class="block5">İlk inen Giordino olmuştu. Elinde helikopterin ipi vardı. Onu kayalardan birine sağlam biçimde bağladı, sardı. Bu iş bitince pilot kabininin karşısına geçip elini boğazından geçirir gibi bir hareket yaptı. Pitt motoru kapattı, pervaneler yavaşladı, durdu.</p>

  <p class="block5">Rodgers aşağıya atlayıp Shannon'a elini uzattı. Shannon yere iner inmez, taşlık yerde heykele doğru koşmaya başladı. Helikopterden en son inen Pitt oldu, ama o ötekileri izlemedi. Dürbününü yavaşça kaldırıp gökyüzünü taradı. Belli belirsiz duyulan motor sesinin geldiği yöne bakıyordu. Deniz uçağı, mavi kubbede bir gümüş benekçikti. Pilotu gözükmemek için 2000 metreden aşağı inmiyordu. Ama Pitt konmamıştı. Daha Alhambra'dan havalanırken, sezgileri ona izlendiğini söylüyordu. Şimdi düşmanı görmek, ancak kuşkularını doğrulamaya yaramıştı.</p>

  <p class="block5">Heykelin çevresine toplanmış olan gruba katılmadan önce, duvar gibi dik yamacın kenarına yürüyüp aşağıya baktı, iyi ki buraya tırmanarak gelmek zorunda kalmamışım, diye düşündü. Çölün buradan görünüşü soluk kesiciydi. Ekim güneşi kayaları ve kumları canlı renklere boyuyordu. Yaz manzarasından farklıydı bu hali. Körfezin suları güneyde pırıldıyor, iki yandaki dağlarla Laguna Salada'nın bataklıkları da görkemli bir sisin ardında belli oluyordu.</p>

  <p class="block5">İçinde bir doyum duygusu kabardı. İyi tahmin etmişti. Eski insanlar gerçekten de hazinelerini saklamak için etkileyici bir yer bulmak istemişlerdi işte.</p>

  <p class="block5">Sonunda taş havana yaklaştığında, Shannon pars gövdesinin ölçülerini alırken, Rodgers da peşpeşe resimler çekmekteydi. Giordino kaideyi yokluyor, heykelin dibinde bir mağara ağzı arıyordu.</p>

  <p class="block5">Pitt, "Soylu bir yaratık mı?" diye sordu.</p>

  <p class="block5">Shannon, "Kesinlikle Chachapoya etkisi var," dedi. Yüzü alev alevdi. "Chachapoya sanatının olağanüstü bir örneği." Geri çekilip, galerideki tabloya bakıyormuş gibi baktı. "Pulların desenleri nasıl hep aynı tekrarlanıyor, görüyor musun? Ne büyük bir özenle yapılmış bunlar! Pueblo de los Muertos'daki hayvan heykelleriyle de çok uyumlu." "Tekniği aynı mı?" "Hemen hemen tıpkı."</p>

  <p class="block5">"O halde belki de bunu aynı heykeltraş yapmıştır."</p>

  <p class="block5">"Mümkündür," dedi Shannon. Elini uzatabildiği kadar uzatıp hayvanın boynunun alt tarafındaki pulları okşadı. "İnkaların Chachapoya heykeltraşlara iş yaptırması çok olağan bir şey."</p>

  <p class="block5">"Bu eski insanlar kendilerine böyle sütü bile ekşitecek bir tanrı yarattıklarına göre, amma da garip bir mizah anlayışları varmış."</p>

  <p class="block5">"Efsane pek net bilinmiyor, ama galiba bir akbaba yumurta bırakmış, pars o yumurtayı yiyip sonra kusmuş. Sonra yumurta çatlayınca yılan çıkmış, denize açılmış, orada kendine balık gibi pullar edinmiş. Mitoloji bundan sonra, hayvan çok çirkin olduğu ve güneşi seven diğer tanrılar onu aşağı gördüğü için, yeraltında yaşardı, diyor. Sonunda ölülerin koruyucusu olmuş."</p>

  <p class="block5">"Yani çirkin ördek masalının ilk kökü."</p>

  <p class="block5">"İğrenç bir görünümü var," dedi Shannon ciddi bir sesle. "Ama yine de ona acımadan edemiyorum. Nasıl anlatacağımı bilemiyorum ama... Bu taşın kendine göre bir hayatı var sanki."</p>

  <p class="block5">"Anlıyorum. Ayrıca ben soğuk taştan öte bir şeyler hissediyorum." Pitt başını eğdi, yan tarafa düşüp parça parça olmuş kanada baktı. "Zavallı garip. Kötü günler geçiriyormuş gibi bir hali var."</p>

  <p class="block5">Shannon başını hüzünlü hüzünlü sallayıp, heykele kazılarak yazılmış yazıları, kurşun deliklerini gösterdi. "Yazık ki yerel arkeologlar bu hayvanın ne olduğunu hiçbir zaman anlayamamışlar. Buradan binlerce kilometre uzakta gelişmiş iki kültürün ortak sanat ese ..."</p>

  <p class="block5">Pitt onun sözünü kesti. Birdenbire tek elini havaya kaldırmış, sessizlik istediğini işaret etmiştir. "Bir şey duyuyor musunuz? Biri ağlıyormuş gibi garip bir ses?" Shannon kulağını hafif eğip dinledi, sonra başını iki yana salladı. Benim tek duyduğum, Miles'ın fotoğraf makinesinin otomatik sarma sesi."</p>

  <p class="block5">Pitt'in duyduğunu sandığı esrarengiz ses yok olmuştu. O da sırıttı. "Herhalde rüzgardı," dedi.</p>

  <p class="block5">"Ya da Demonio del Muertos'un koruduklarıydı." "Onların huzur içinde yatmasını o sağlıyor sanıyordum."</p>

  <p class="block5">Shannon gülümsedi. "İnka ve Chachapoya dinsel inançları konusunda çok az şey biliyoruz. Belki de taş dostumuz bizim sandığımız kadar iyi niyetli değildir." Pitt, Shannon'la Miles'ı işlerini görmek üzere bırakıp Giordino'nun yanına yürüdü. Arkadaşı hayvanın kaidesini çevreleyen kayalara madenci çekiciyle vurup duruyordu. "Geçit falan buldun mu?" diye sordu Pitt.</p>

  <p class="block5">"Eskiler kayayı birleştirip yapıştırmanın bir yolunu keşfetmemişlerse, bulamadım. Bu koca devi, dağın çekirdeğini oluşturan yekpare granitten yontmuşlar. Heykelin kaidesine yakın yerlerde anlamlı bir çatlak falan bulamadım. Eğer bir geçit varsa, dağın başka bir yerinde olmak zorunda."</p>

  <p class="block5">Pitt başını yana eğip dinledi. "İşte yine geldi."</p>

  <p class="block5">"Şu ağıt sesini mi diyorsun?"</p>

  <p class="block5">"Sen de mi duydun?" Pitt şaşırmıştı.</p>

  <p class="block5">"Ben rüzgarın kayalarda çıkardığı sestir demiştim."</p>

  <p class="block5">"Hiç rüzgar yok ki!"</p>

  <p class="block5">Giordino'nun yüzüne garip bir ifade geldi, işaret parmağını yalayıp havaya kaldırdı, "Hakkın var," dedi. "Zerre kadar rüzgar yok."</p>

  <p class="block5">"Sürekli bir ses değil," diye yorumda bulundu Pitt. "Ara sıra dikkatimi çekiyor." "Onu ben de fark ettim. Soluk verme gibi on saniye sürüyor, sonra bir dakika kadar yok oluyor."</p>

  <p class="block5">Pitt başını mutlu mutlu salladı. "Yoksa biz bir mağara bacasından mı söz ediyoruz?" Giordino hevesle, "Bakalım bulabilecek miyiz!" dedi.</p>

  <p class="block5">"O bize gelsin, daha iyi." Pitt kalçalarını yerleştirmeye uygun bir kaya bulup oturdu. Güneş gözlüğünün bir camındaki çamuru rahat bir hareketle sildi, alnını cebinden sarkan fularla kuruladı, sonra avuçlarını iki kulağına dayayıp kafasını radar anteni gibi döndürmeye başladı.</p>

  <p class="block5">Garip ses saat gibi düzenli duyuldu, sonra yok oldu. Pitt onu üç kere duyana kadar bekledi, sonra Giordino'ya doruğun kuzey tarafını işaret etti. Cevap gereksizdi. Aralarında hiçbir konuşma geçmedi. Çocukluklarından beri yakın arkadaştılar. Hava kuvvetlerinde askerlik yaparken de ilişkileri yakın olmuştu. Pitt on iki yıl önce Amiral Sandecker’in teklifi üzerine NUMA'ya girdiğinde, Giordino da onunla gelmişti. Zaman içinde, birbirlerine sözsüz cevap vermeyi de öğrenmişlerdi.</p>

  <p class="block5">Giordino dik yamaçtan yirmi metre kadar indi, sonra durdu. Bir süre dinledi, Pitt'in hareketini bekledi. Acıklı ağıt ona, Pitt'e geldiğinden daha güçlü geldi. Ama sesin kayalarda yankılandığını, çarpıldığını biliyordu. Pitt onu sesin en güçlü olduğu yerden uzaklaştırıp, birdenbire alçalan 10 metre derinliğinde bacayı gösterdiğinde hiç şaşırmadı.</p>

  <p class="block5">Giordino yüzüstü yatmış, bacanın dibine nasıl inebileceğini düşünürken, Pitt gelip onun yanıbaşına çömeldi, elini avucu aşağıya dönük olarak uzattı.</p>

  <p class="block5">Ağıt yine duyuldu, Pitt kafasını salladı. Dudakları gergin bir gülümsemeyle ayrılmıştı. "Rüzgarını hissedebiliyorum. Dağın içinde, derinlerdeki bir şey, bacadan hava kurtulmasına yol açıyor."</p>

  <p class="block5">Giordino, "Helikopterden bir iple bir fener alayım," diyerek ayağa kalktı, uzaklaştı. İki dakika sonra yanında Shannon ve Miles'la döndü.</p>

  <p class="block5">Shannon'un gözleri umutla parıldıyordu. "Al, dağın girişini bulduğunu söylüyor." Pitt, "Az sonra anlarız," dedi.</p>

  <p class="block5">Giordino naylon ipin bir ucunu iri bir kayaya dolayıp düğümledi. "Bu onur kimin olsun?"</p>

  <p class="block5">Pitt, "Yazı tura atalım," dedi. "Yazı."</p>

  <p class="block5">Pitt yirmi beş sentliği fırlattı, kayalar arasındaki düz bir yere düşerken gözüyle izledi. "Tura. Kaybettin."</p>

  <p class="block5">Giordino hiç yakınmadan omuz silki, ipe ilmiği attı, Pitt'in kafasından geçirip koltuk altlarına indirdi. "Dağcılık numaralarıyla gözümü kamaştırmaya kalkma. Seni aşağıya ben indiriyorum, yukarıya da ben çekiyorum."</p>

  <p class="block5">Pitt arkadaşının kendisinden daha güçlü olduğunu biliyordu. Giordino belki kısa boylu olabilirdi, ama omuzları çok genişti, kaslı kolları profesyonel güreşçilere taş çıkarırdı. Giordino'yu fırlatıp atmaya kalkan kişi kara kuşak karateci bile olsa, kendini amansız bir mengeneye sıkışmış bulurdu. Pitt, "Dikkat et de ip elini sıyırmasın," dedi.</p>

  <p class="block5">"Sen dikkat et de bacağın falan kırılmasın, yoksa seni bu şeytana bırakır giderim." Giordino feneri Pitt'e uzattı, sonra ipi yavaş yavaş saldı, arkadaşını dar bacanın içine indirdi.</p>

  <p class="block5">Pitt'in ayakları dibe değdiği anda başını kaldırıp baktı. "Tamam, indim." "Ne görüyorsun?"</p>

  <p class="block5">"Kayada emekleyerek geçecek kadar bir yarık. Ben giriyorum." "İpi çıkarma. Girer girmez derin çukur falan olabilir."</p>

  <p class="block5">Pitt yüzüstü yattı, dar yarıktan süzüldü. Üç metre kadar o darlık sürdü, sonra kayalar ayrıldı, Pitt ayağa kalkabildi. Fenerini yaktı, duvarlara tuttu. Bir geçidin üst başındaydı. Yol koridor gibi dağın içlerine iniyordu. Bastığı yer düzgündü. İkide bir kayaya basamaklar da oyulmuştu.</p>

  <p class="block5">Aşağıdan gelen küflü koku, dev soluğu gibi çarptı ona. Parmaklarını kaya duvarlarda kaydırdı. Parmak uçları ıslanmıştı. Pitt merakla ilerledi, naylon ipin yettiği yere kadar yürüdü, daha ileri gitmedi. Fenerini ilerdeki karanlıklara tuttu. Bir çift gözün parıldayarak kendisine baktığını görünce benliğini buz gibi bir korku sardı. İlerde, kara bir kaidenin üzerinde, herhalde aynı heykeltraşın yaptığı bir yeraltı şeytanı daha vardı. Doruktakinden daha küçüktü bu seferki Demonio del Muertos. Turkuaz kaplıydı. Dişleri beyaz, cilalı kuvarzdandı. Gözlerine kırmızı değerli taşlar yerleştirilmişti.</p>

  <p class="block5">Pitt koltuk altlarındaki ipten kurtulup daha ileri gitmeyi ciddi ciddi düşündü. Ama ötekilere haksızlık olurdu. Hazine odasına hep birlikte inmeliydiler. İstemeye istemeye yarığa geri döndü, emekleyerek gün ışığına çıktı.</p>

  <p class="block5">Giordino bacadan çıkmasına yardım ederken Shannon'la Rodgers umutla bekliyorlardı. Shannon heyecanını kontrol edemeyerek, "Ne gördün?" diye patladı. "Ne buldun, söyle bize!"</p>

  <p class="block5">Pitt ona bir an ifadesiz gözlerle baktı, sonra sırıttı. "Hazinenin girişini bir başka şeytan koruyor, ama onun dışında, yol açık gibi."</p>

  <p class="block5">Herkes sevinç çığlıkları attı. Shannon'la Rodgers kucaklaşıp öpüştüler. Giordino, Pitt'in sırtına öyle bir şaplak indirdi ki, Pitt azı dişlerinin sallandığını hissetti. Bacanın dibindeki yarığa bakarlarken, içlerinde büyük bir merak tutuşuyordu. Hiçbirinin gözü, dağın bağrına inen o kara koridoru görmüyordu. Onlar kayalara sanki saydammış gibi bakıyor, alttaki altınları görüyorlardı.</p>

  <p class="block5">Ya da onlara öyle geliyordu. Ama Pitt'e değil. Onun gözleri sürekli olarak gökleri taramaktaydı. Belki ileri görüşlü, belki güçlü sezgili, belki de batıl inançlıydı, ama hayalinde, kendilerini bu şeytana kadar izleyen o deniz uçağının Alhambra'ya saldırışı canlanmıştı birden. Bir an için olayı televizyonda seyrediyormuşçasına net biçimde görebildiğini sandı. Güzel bir görünüm değildi.</p>

  <p class="block5">Shannon onun sessizliğini fark etti. Yüzü çok düşünceliydi Pitt'in. "Ne oldu? Bir numaralı sevgilini kaybetmiş bir halin var."</p>

  <p class="block5">"Belki de ettim," dedi Pitt kapkaranlık bir sesle. "Belki gerçekten kaybettim."</p>

  <h2 class="calibre4" id="sigil_toc_id_21">40</h2>

  <p class="block5">GİORDİNO helikoptere dönüp bir kangal iple bir fener daha aldı. Bu sefer depo dolabından bir de Coleman lambası çıkardı. İpi omzuna attı, feneri Shannon'a, Coleman'ı da Rodgers'a verirken, eline bir kutu da kibrit tutuşturdu. "Deposu dolu. En az üç saat yanar."</p>

  <p class="block5">Shannon fazla feneri bir havayla aldı. "Sanırım ben öne düşsem iyi olur," dedi. Giordino omuzlarını kaldırdı. "Bana göre hava hoş. İnkaların yola koyduğu mayınları ben patlatmayayım da!"</p>

  <p class="block5">Shannon suratını ekşitti. "Ne neşeli bir düşünce," dedi.</p>

  <p class="block5">Pitt güldü. "Hep Indiana Jones filmleri seyreder de!" Giordino hüzünlü bir sesle, "Evet, işkence et bana," dedi. "Günün birinde ödersin bunları." "Umarım o gün çabuk gelmez." Rodgers, "Ağız ne kadar geniş?" diye sordu. "Doktor Kelsey elleri ve dizleri üzerinde geçebilir, ama biz erkekler yılan gibi girmek zorundayız." Shannon bacanın kenarından dipteki yarığa baktı.</p>

  <p class="block5">"Chachapoyalarla İnkalar bu kadar ton altını dünyada tepeye çıkarıp bu fare deliğine indirmiş olamazlar. Dağın dibinde, yani eski deniz düzeyinin yukarısında bir başka giriş bulmuş olmalılar."</p>

  <p class="block5">Rodgers, "Onu ararken yıllar geçebilir," dedi. "Beş yüz yıllık toprak kaymalarının ve erozyonun altına gömülmüş olmalı."</p>

  <p class="block5">Pitt, "Bence İnkalar bir çöküntü yaratıp orayı tıkamışlardır," dedi.</p>

  <p class="block5">Shannon erkeklerin önden girmesine izin vermek niyetinde değildi. Kayalarda sekmek, karanlık deliklere girmek, onun uzmanlık alanıydı. İpten aşağıya kayarken, bu işi her gün iki kere yaparmış gibi bir hali vardı. Kayadaki yarıktan hemen içeriye süzüldü. Onu</p>

  <p class="block5">Rodgers, sonra da Giordino izledi, Pitt en arkadan girdi.</p>

  <p class="block5">Giordino, Pitt'e döndü. "Burası çöker de beni sıkıştırırsa, sen kazıp çıkarırsın."</p>

  <p class="block5">"Önce polis imdat numarasını ararım." Shannon'la Rodgers taş basamaklardan inmiş, ikinci Demonio des Muertos’u incelemeye başlamışlardı bile. Pitt'le Giordino da onlara yetiştiler.</p>

  <p class="block5">Shannon balık pullarına kakılmış motiflere bakıyordu. "Bu heykeldeki desenler yukardakinden daha iyi korunmuş."</p>

  <p class="block5">Rodgers, "Bu desenleri yorumlayabiliyor musun?" diye sordu. "Vakit olsa, yapardım. Acele yontulmuşa benziyorlar."</p>

  <p class="block5">Rodgers hayvanın dişlerine, yılan kafadaki çeneye baktı. "Eskilerin yeraltı dünyasından korkmasına şaşmıyorum. Bu yaratık insanı ishal edecek kadar çirkin. Gözleri bizim hareketlerimizi nasıl izliyor, baksana." Giordino, "Sarhoşları ayıltır bu," dedi. Shannon kırmızı mücevher gözlerdeki tozları sildi. "Bürgondi topaz. Herhalde Andların doğusundan çıkarılmış. Amazon'un oradan."</p>

  <p class="block5">Rodgers lambayı yere koydu, pompaladı, kibriti tuttu. Coleman her iki yönde 10 metre boyunda bir alanı pırıl pırıl aydınlattı. Rodgers lambayı kaldırıp heykeli inceledi. "Neden ikinci bir şeytan?" diye mırıldandı. Hayvanın daha dün yontulmuş gibi iyi durumda olması, içinde hayranlık uyandırmıştı.</p>

  <p class="block5">Pitt yılanın kafasını okşadı. "Davetsiz konuklar birinci şeytanı geçerse diye ek sigorta," dedi.</p>

  <p class="block5">Shannon mendilinin ucunu diliyle ıslattı, topaz gözlerdeki tozlan iyice temizledi. "Esas şaşırtıcı olan, birbirinden coğrafi olarak çok ayrı kültürlerin aynı efsanelerle ortaya çıkışı," dedi. "Hindistan efsanelerine bakın örneğin. Kobralar orada, inanılmaz zenginliklerle dolu yeraltı krallığının yarı ilahi bekçileriydi."</p>

  <p class="block5">Giordino, "Ben bunda şaşılacak bir şey görmüyorum," dedi. "Elli kişiden kırk dokuzunun yılandan ödü kopar."</p>

  <p class="block5">Antik eseri incelemeyi bitirip koridor boyunca ilerlediler. Aşağıdan gelen nemli hava onları terletmeye başlamıştı. Ama bu neme rağmen, yere dikkatli basmak zorundaydılar. Adımları toz kaldırırsa ortalık boğucu olurdu. Rodgers, "Bu tüneli kazmaları yıllar sürmüş olmalı," dedi.</p>

  <p class="block5">Pitt uzanıp parmaklarını kireçtaşı tavana değdirdi. "Burayı onlar açmamıştır. Ancak çıkış yarığını açmış olabilirler. Ama bunlar her kimse... Kısa boylu değillermiş." "Nereden biliyorsun?"</p>

  <p class="block5">"Tavandan. Eğilmek zorunda kalmıyoruz. Kafamızın üstünde otuz santim de boşluk var." Rodgers duvardaki bir oyuğa çapraz konmuş iri bir levhayı gösterdi. "Bunlardan üçüncüsü bu," dedi. "Amacı nedir dersiniz?"</p>

  <p class="block5">Shannon levha üzerinde yüzyıllardır birikmiş tozu sildi, parlak yüzeyde kendi görüntüsüyle karşılaştı. "İyi cilalanmış gümüş reflektörler," diye açıkladı. "Eski Mısırlılar da iç galerileri bu sistemle ışıklandırmışlar. Mağaranın ağzından giren ışık bunlardan yansıyarak ortalığı dumansız ve kurumsuz aydınlatabiliyor. Yağ kandillerinden iyi."</p>

  <p class="block5">Pitt, "Yoksa çevre dostu hareketi başlattıklarının farkında mıydılar?" diye mırıldandı. Adımlarının yankılanan sesi ileriye doğru yayılıyor, havuz suyundaki dalgacıklar gibi uzaklaşıyordu. Esrarengiz, kapanıklık duygusu veren bir yerdi burası. Dağın bağrına girmişlerdi çünkü. Durgun hava öyle yoğunlaşmış, öyle nemlenmişti ki, giysilerindeki tozları ıslatıyordu. Elli metre sonra, uzun bir galerisi olan küçük mağaraya girdiler.</p>

  <p class="block5">Bir katakombdu burası. Duvar dibine tabutlar sıralanmıştı. Yirmi kişinin mumyaları, harika işlemelerle süslü yün pelerinlere sarılmış, baş başa, ayak ayağa yatırılmıştı. Hazineyi büyük bir sadakatle koruyan insanların kalıntılarıydı bunlar. Öldükten sonra bile bekçilik etmişlerdi buraya. Artık var olmayan bir imparatorluktan gelecek vatandaşlarını beklemişlerdi.</p>

  <p class="block5">Pitt, "Bu insanlar çok iri," dedi. "Boyları iki metrenin üstünde."</p>

  <p class="block5">Giordino, "Yazık ki şimdi yoklar da basket liginde oynayamıyorlar," diye güldü.</p>

  <p class="block5">Shannon pelerinlerin işleme desenlerini dikkatle inceliyordu. "Efsaneler bize, Chachapoyaların ağaçlar kadar boylu olduğunu söylüyor."</p>

  <p class="block5">Pitt odayı gözden geçirdi. "Biri kayıp."</p>

  <p class="block5">Rodgers dönüp ona baktı. "Kim?"</p>

  <p class="block5">"Son adam. Daha önce ölenleri buraya taşıyan."</p>

  <p class="block5">Ölüler galerisinden sonra daha geniş bir odaya girdiler. Shannon burayı muhafızların ölmeden önce yaşadığı yer olarak tanımladı. Geniş, yuvarlak bir masanın çevresinde, yerden yükselen taş bir kerevet vardı. Besbelli burada yemek yemişlerdi. Bir gümüş tabağın içinde, iri bir kuşun kemikleri hala duruyordu. Seramik bardaklar da vardı. Yataklar duvarlara oyulmuştu. Bazılarının yün örtüleri düzgün biçimde katlanıp yatağın orta yerine konmuş, duruyordu. Rodgers yerde parlak bir şey gördü. Alıp Coleman'ın ışığına tuttu. Shannon, "Nedir o?" diye sordu.</p>

  <p class="block5">Pitt, "Cesaret verici bir işaret," dedi. "Herhalde ana kasaya yaklaşıyoruz." Shannon kesik kesik solumaya başlamıştı. Çok heyecanlıydı. Öne düşüp bir kapıdan daha geçti, tavanı kavisli bir tünele çıktı. Eski sarnıçları hatırlatan bir yerdi burası. Ancak bir kişiye geçit verecek kadar dardı. Sonu da gelmek bilmiyordu. Giordino, "Ne kadar yürüdük dersiniz?" diye sordu.</p>

  <p class="block5">Shannon, "Ayaklarım on kilometre diyor," dedi. Birden pek yorgun hissetmişti kendini. Pitt tabutlardan sonraki yolda da adım saymıştı. "Cerro el Capirote'nin doruğu deniz düzeyinden beş yüz metre yüksek. Sanırım biz çöl düzeyini geçtik, yirmi otuz metre daha alta indik."</p>

  <p class="block5">"Allah kahretsin!" diye soldu Shannon. "Yüzüme bir şey değdi."</p>

  <p class="block5">"Benim de." Giordino'nun tiksintisi belli oluyordu. "Galiba yarasa kusmuğuyla dekore edildim."</p>

  <p class="block5">Pitt, "Vampir türünden olmadığına şükret," dedi.</p>

  <p class="block5">Tünelde inişi on dakika daha sürdürdüler, sonra Shannon birden durdu, elini havaya kaldırdı. "Dinleyin!" diye emir verdi. "Bir şey duyuyorum."</p>

  <p class="block5">Bir iki saniye sonra Giordino, "Biri musluğu açık bırakmış gibi," dedi.</p>

  <p class="block5">Pitt yavaşça, "Hızlı akan bir nehir," diye söylendi. Yaşlı aşçının sözlerini hatırlamıştı.</p>

  <p class="block5">Yaklaşıklarında akan suyun sesi yükseldi, kapalı yeri doldurup titreşimler yaratmaya başladı. Hava hayli soğumuştu. Artık daha temiz havaydı. Kokmuyordu. Boğmuyordu da.</p>

  <p class="block5">Hızla ilerlediler. Her dönemecin en sonuncusu olacağını umuyorlardı. Duvarlar birdenbire açılınca, katedral gibi kocaman bir yere fırladılar. Dağın içinin bu kadar kof olduğuna inanmak güçtü.</p>

  <p class="block5">Shannon avazı çıktığı kadar bağırdı, çığlığı konser amplifikatörleri varmış gibi yankılandı, büyüdü. Genç kadın ilk bulduğu vücuda sarıldı. Şansına Pitt'inki çıktı. Giordino kolay korkan biri olmamakla birlikte, hortlak görmüşe benziyordu. Rodgers'ın nutku tutulmuştu. Coleman'ı uzatırken eli havada donup kalmış gibiydi. "Ah, ulu Tanrım!" diye soludu sonunda. Karşılarında apansız beliren, ışıkta parıldayan o hayale hipnotize olmuş gibi bakıyordu. "Ne bu?"</p>

  <p class="block5">Pitt'in yüreği vücuduna en az beş litre adrenalin pompalamıştı bile. Ama sakindi o. Kurgu bilim filmlerindekilere benzeyen o koca şeyi inceledi. Görünümü gerçekten korkunçtu. Dikdik duran bir adamdı. Dişleri sırıtıyor, yüzünün hatları belli oluyor, çökmüş göz çukurları iri iri açılmış gözüküyordu. Tepelerine dikilmiş bir hayalet gibiydi gerçekten. Pitt bu adamın kendisinden bir hayli daha uzun olduğunu görüyordu. Yukarıya kaldırdığı tek elinde, süslemeli ve kakmalı bir savaş sopası tutuyor, sanki buraya izinsiz gelenin kafasını patlatmaya hazırlanıyordu. Coleman'ın ışığı üstüne düşünce, fiberglas reçineden yapılmış gibi sarı sarı parıldamaktaydı. Sonunda Pitt onun ne olduğunu anladı.</p>

  <p class="block5">Huascar hazinesinin son muhafızı, bir dikit olarak donmuş, ebediyen böyle kalmak üzere buraya çakılmıştı.</p>

  <p class="block5">Rodgers dehşet içinde, "Nasıl yapmış bunu?" diye sordu.</p>

  <p class="block5">Pitt mağaranın tavanını gösterdi. "Kireçtaşı tavandan yeraltı suyu sızıyor, oradan karbon dioksit salmıyor, muhafızın üzerine damlıyor, sonunda onu kalın bir tabaka halinde kalsit kristalleriyle kaplıyor. Zaman geçince, saydam kağıt ağırlıklarının içinde dondurdukları akrepler gibi kaplanmış üstü."</p>

  <p class="block5">İlk korkusunu yenmiş olan Shannon, "Ama ölmüş olduğu halde nasıl kolu böyle havada kalabilmiş?" diye sordu.</p>

  <p class="block5">Pitt parmağını kristalize olmuş pelerinin üzerinden kaydırdı. "Onu saydam mezarından çıkarmadıkça, bilemeyiz. İnanılmaz gibi görünüyor ama... Öleceğini anlayınca kolunu öyle havada tutacak bir destek bulmuş, sonra kendini zehirle öldürmüş olmalı." Giordino, "Bu adamlar işlerini amma da ciddiye almışlar," diye mırıldandı, Shannon gizli bir gücün çekimine kapılmış gibi hayalete yaklaştı, saydam tabakanın altındaki o bozulmuş yüze baktı. "Boyu, sarı saçları... Chachapoya bu. Bulut İnsanlardan."</p>

  <p class="block5">"Evinden çok uzaklarda," dedi Pitt. Bileğini çevirip saate baktı. "İki buçuk saat sonra Coleman sönüyor," dedi. "Yürüsek iyi olacak."</p>

  <p class="block5">Mağara çok büyüktü. İnanılmayacak kadar büyüktü. Işıklar kavisli tavana varamıyordu bile. İnsan tasarımı binaların hepsinden büyüktü. Tavandan inen sarkıtlar, yerden yükselmiş dikitlerle birleşiyor, dev sütunlar oluşturuyordu. Bazı dikitlerin biçimi garip hayvanlara benziyordu. Yabancı bir ortamda donmuş gibi. Duvarlarda kristaller, ışıltılı dişler gibi parlıyordu. Işığın buraya kazandırdığı güzellik ve görkem, kendilerini lazer gösterisindeymiş gibi hissetmelerine yol açmıştı. Derken formasyonlar birden kesildi, mağaranın tabanı bir nehrin kıyısında son buldu. Otuz metre eninde bir nehirdi. Işığın altında, kapkara sular koyu yeşile dönüşmekteydi. Pitt akıntının hızını dokuz mil olarak tahmin etti. Demin duydukları o ses, suların iki kıyıya ve orta yerdeki alçak adaya vururken çıkardığı sesti.</p>

  <p class="block5">Ama onları sersemleten, çölün dibinden akmakta olan bu nehri keşfetmek değildi. Akla hayale gelmeyecek bir görünümle karşı karşıyaydılar o anda. Ortadaki o alçak adanın üzerinde, altın eserler dağ gibi yığılmış, duruyordu. İki fenerle Coleman'ın altınları parlatışı, bizim kâşiflerin sesini kesmişti. Kıpırdamadan durup o inanılmazlığa baktılar.</p>

  <p class="block5">İşte Huascar'ın altın zinciri, on metre yüksekliğinde bir helezon halinde sarılmış, duruyordu. Güneş Tapınağının kocaman altın diski de buradaydı. Harikulade bir sanat işçiliğiydi. Yüzlerce değerli taşla süslenmişti. Altın bitkiler vardı. Nilüferler, mısırlar, kralların, tanrıların, kadınların, lamaların heykelleri, düzinelerce törensel obje, zümrütle bezenmiş sayısız parçalar vardı. Tonlarca altın heykel, kamyonete bindirilmiş gibi sıralanmıştı. Ayrıca altından yapılmış ev eşyaları, masalar, sandalyeler, yataklar vardı. Hepsi nefis oymalarla süslüydü. En ortaya kocaman bir taht konmuştu. Som altındandı. Üzerinde gümüş çiçekler göze çarpıyordu.</p>

  <p class="block5">Hepsi bu kadar da değildi. İnka hanedanının on iki kuşağının mumyaları, altın kabuklar içinde karşılarındaydı. Herbirinin yanına silahları, miğferleri, ustaca dokunmuş giysileri konmuştu.</p>

  <p class="block5">Shannon yavaşça, "Rüyalarımda göremezdim," diye mırıldandı. "Bu kadar büyük bir koleksiyon olamaz."</p>

  <p class="block5">Giordino'yla Rodgers şaşkınlıktan felç olmuş durumdaydılar. İkisinden de ses çıkmıyordu. Ağızları açık, bakakalmışlardı.</p>

  <p class="block5">Pitt hayranlıkla, "Her iki Amerika kıtasının servetinin yarısını, okyanusta o sazdan sallarla binlerce kilometre taşıyıp buraya getirebilmeleri inanılacak şey değil!" dedi. Shannon başını yavaşça salladı, gözlerindeki dehşet dolu bakışlarda bir hüzün belirdi. "Kafanda canlandırmaya çalış," dedi. "Burada gördüğün, Kolomb-öncesi büyük uygarlıklardan en sonuncusuna ait zenginliklerin yalnızca küçük bir bölümü. İspanyolların götürüp erittiği altınların ne kadar olduğunu ancak tahmin edebiliriz." Giordino'nun yüzü birdenbire o altınlar gibi parıldadı. "Obur İspanyolların asıl voleyi kaçırdığını bilmek insanın hoşuna gidiyor," dedi.</p>

  <p class="block5">Shannon, "Adaya geçebilir miyiz, biraz inceleyebilir miyim acaba?" diye sordu. Rodgers, "Ben de yakından resim çekmeliyim," dedi.</p>

  <p class="block5">Giordino, "Su üstünde otuz metre yürüyebiliyorsanız, geçersiniz," diye karşılık verdi. Pitt fenerini yerde çepeçevre dolaştırıp mağarayı inceledi. "Görünüşe göre Chachapoyalarla İnkalar buradan giderken, köprülerini de yanlarında götürmüşler. İncelemenizi de buradan yapacaksınız, resimleri de buradan çekeceksiniz." Rodgers umutla, "Telefoto merceğiyle çekerim, flaş ışığı oraya kadar ulaşsın diye dua ederim," dedi.</p>

  <p class="block5">Giordino, "Değeri nedir dersiniz?" diye sordu.</p>

  <p class="block5">Pitt, "Tartmak gerek," diye karşılık verdi. "Altının piyasa fiyatını öğrenir, sonra da bulduğun değerin üç katını alırsın, çünkü bunlar tarihi eser."</p>

  <p class="block5">Shannon, "Bu hazine uzmanların tahmininin en az iki katıdır, eminim," dedi.</p>

  <p class="block5">Giordino ona baktı. "Yani üç yüz milyon dolar mı?"</p>

  <p class="block5">"Belki daha da fazla."</p>

  <p class="block5">Pitt, "Yeryüzüne çıkarılana kadar, metelik bile etmez," dedi. "İri parçaları çıkarmak kolay değil. Zincir de var. O adanın çevresi akıntılı bir su. Dar koridorlardan doruğa çıkacak, sonra ağır nakliye helikopterleriyle taşınacak. Zincir için bile çok güçlü taşıt ister."</p>

  <p class="block5">Rodgers, "Ciddi bir operasyondan söz ediyorsun sen," dedi.</p>

  <p class="block5">Pitt fenerini zincire doğru tuttu. "Eh, kolay diyen olmadı. Ama zaten hazinenin buradan çıkarılması bizim sorunumuz değil."</p>

  <p class="block5">Shannon ona soru sorar gibi baktı. "Değil mi? Kim yapacak peki?"</p>

  <p class="block5">Pitt ona baktı. "Unuttun mu? Bunları Solpemachaco'daki dostlarımıza bırakacağız."</p>

  <p class="block5">Shannon hazineyi gördüğü anda, bu iğrenç düşünceyi unutmuştu. "Haksızlık bu!" diye patladı öfkeyle. Özsaygısı yine öne çıkıyordu. "Büyük haksızlık. Yüzyılın arkeolojik keşfi bu. Çıkarılma programını bile yönetemiyorum."</p>

  <p class="block5">Pitt, "Bir şikayet mektubu yaz," dedi.</p>

  <p class="block5">Shannon ona şaşkın bakışlarla baktı. "Neden söz ediyorsun?"</p>

  <p class="block5">"Rakiplere neler hissettiğini anlat."</p>

  <p class="block5">"Nasıl?"</p>

  <p class="block5">"Bir mesaj bırak onlara." "Delisin sen."</p>

  <p class="block5">Giordino, "Bu gözlem şu ara pek sık seslendirilmeye başladı," deyiverdi. Pitt, Giordino'nun omzundaki ipi aldı, bir ilmik bağladı, sonra kement atar gibi suyun üzerinden adaya savurdu. Kement kaide üzerinde duran küçük bir maymun heykeline geçince, Pitt'in yüzünde bir zafer gülümsemesi belirdi. "Aha!" dedi gururla. "Will Rodgers gibiyim!"</p>

  <p class="softbreak"></p>

  <p class="block5"><br /></p>

  <h2 class="block5" id="sigil_toc_id_22">41</h2>

  <p class="block5">HELİKOPTER Alhambra hin üzerinde tur atarken, Pitt'in en büyük korkuları doğrulanmaktaydı. Hiç kimse güverteye, uçağı ve yolcularını karşılamaya çıkmamıştı. Gemi bomboş gibiydi. Oto garajı boştu. Dümen köprüsü de boştu. Demirli değildi gemi. Ama sürüklenmiyordu da. Gövdesi iki metrelik sığ sudaydı. Sanki tüm denizcileri terk etmişti onu.</p>

  <p class="block5">Deniz sakindi. Hiç sallantı yoktu. Pitt helikopteri ahşap güverteye indirdi, lastikleri yere değer değmez de motoru kapattı. Türbinin ve dönen pervanenin sesi kesilene kadar orada, o korkunç sessizliğin içinde oturdu. Bir dakika boyunca beklediği halde kimse ortaya çıkmadı. Pitt kapıyı açıp yere atladı, orada durdu, bir şeyler olsun diye bekledi.</p>

  <p class="block5">Sonunda merdivenin arkasından bir adam belirdi, yaklaştı helikoptere beş metre kala durdu. Sahte beyaz saçlarla sakal yoktu, ama Pitt yine de Peru'da Dr. Steven Millerin yerine geçen kişiyi tanıdı.</p>

  <p class="block5">'Biraz tempoyu şaşırdınız galiba, değil mi?" dedi.</p>

  <p class="block5">"Siz besbelli benim sonu gelmez baş belamsınız, Bay Pitt."</p>

  <p class="block5">Beni çok mutlu eden bir durum. Bugün hangi adla dolaşıyorsunuz?"</p>

  <p class="block5">"Pek işinize yaramaz ama, ben Cyrus Sarason'um."</p>

  <p class="block5">"Yeniden görüştüğümüze pek de sevindim diyemeyeceğim."</p>

  <p class="block5">Sarason biraz yaklaştı, Pitt'in omzunun üzerinden helikopterin içine baktı. Yüzündeki o kasıntı gülümseme kayboldu, yerine yoğun bir kaygı ifadesi belirdi. "Yalnız mısın? Ötekiler nerede?"</p>

  <p class="block5">"Hangi ötekiler?"</p>

  <p class="block5">"Dr. Kelsey, Miles Rodgers ve arkadaşın Al Giordino."</p>

  <p class="block5">"Yolcu listesini ezberlemiş olduğuna, göre sen bana şöyle."</p>

  <p class="block5">"Lütfen, Bay Pitt, benimle oynamasan iyi edersin," diye uyardı Sarason.</p>

  <p class="block5">"Karınları acıkmıştı, onları San Felipe'deki bir balık lokantasına indirdim."</p>

  <p class="block5">"Yalan söylüyorsun."</p>

  <p class="block5">Pitt gözünü Sarason'dan ayırıp da geminin güvertesini süzmek zorunda değildi. Silahların kendisine dönük olduğunu zaten bakmadan da biliyordu. Olduğu yerde dimdik duruyor, Dr. Millerin katiline, dünyada hiçbir derdi yokmuş gibi bakıyordu. "Öyleyse dava aç bana," deyip güldü.</p>

  <p class="block5">Sarason soğuk bir sesle, " Alay edecek durumda değilsin," dedi. "Belki de durumunun ne kadar ciddi olduğunu anlamadın."</p>

  <p class="block5">"Sanırım anladım." Pitt hala gülümsüyordu. "Huascar'ın hazinesini istiyorsun, o uğurda Meksika halkının yarısını öldürmeye de hazırsın."</p>

  <p class="block5">"Bereket versin öyle bir şey gerekmeyecek. Ama üç çeyrek milyarın oldukça güçlü bir özendirici olduğunu da itiraf etmem gerek."</p>

  <p class="block5">"Aramamızın nasıl olup da sizinkiyle aynı zamana rastladığını bilmek istemiyor musun?" diye sordu Pitt.</p>

  <p class="block5">Bu sefer gülme sırası Sarason'a gelmişti, "ikna çabalarımızın sonucunda, Bay Gunn'la Milletvekili Smith bize Drake quipusunu anlattılar,"</p>

  <p class="block5">"ABD yasama meclisinin bir üyesiyle bir ulusal bilim kuruluşu başkan yardımcısına işkence etmek, iyi bir fikir olmamış."</p>

  <p class="block5">"Ama etkili olduğu da bir gerçek."</p>

  <p class="block5">"Arkadaşlarımla geminin tayfaları nerede?"</p>

  <p class="block5">"Bu soruyu ne zaman soracağını merak ediyordum."</p>

  <p class="block5">"Anlaşmaya varmak istiyor musun?" Pitt adamın hiç kırpılmayan gözlerindeki ezmeye çalışan bakışları fark etmemiş değildi. "Yoksa müzikle dansı hemen başlatmak mı istiyorsun?"</p>

  <p class="block5">Sarason başını iki yana salladı. "Pazarlığa girişmek için hiçbir neden göremiyorum. Senin verebileceğin hiçbir şey yok. Güvenebileceğim bir adam olmadığın da belli. Bütün kozlar bende. Kısacası, Bay Pitt, sen oyunu daha kart çekmeden kaybettin."</p>

  <p class="block5">"O halde demek zafer kazanmışlığın insanıyla arkadaşlarımı ortaya çıkarabilirsin." Sarason düşünceli bir tavırla omuz silkti, elini havaya kaldırdı, birilerine bir "gel" işareti yaptı. "Ayağına ağırlık bağlayıp seni suya atmadan önce, o kadarını yapayım bari."</p>

  <p class="block5">Yerli kantinlerinden seçilmiş gibi dört iri, esmer adam, esirleri otomatik tüfeklerinin denetiminde bir geçitten çıkarıp güverteye, Sarason'un arkasına dizdiler. İlk önce Gordo Padilla getirilmişti. Peşinde Jesus, Gato, bir de Pitt'in adını bilmediği makinist yardımcısı vardı. Yüzlerindeki çürüklerle kurumuş kanlar, bir hayli dayak yediklerini, ama ağır yaralı olmadıklarını gösteriyordu. Gunn ise o kadar ucuz atlatamamıştı. Geçitten onu yarı sürükleyerek getirmek zorunda kaldılar. Çok kötü dövülmüştü. Pitt onun gömleğindeki kan lekelerini, ellerine sarılmış sargıları görebiliyordu. Derken Loren de geldi. Yüzü gepgergin, dudakları ve yanakları şiş şiş, arı sokmuş gibiydi. Saçları darmadağınık, kolları ve bacakları mor çürükler içindeydi. Ama başını yine de gururla dik tutuyor, kendisini kabaca ileriye iten adamın elini omzundan itip savuruyordu. Meydan okuyan yüz ifadesi, Pitt'i orada görünceye kadar sürdü, sonra zalim bir hayal kırıklığına dönüştü, ağzından bir umutsuzluk iniltisi kurtuldu.</p>

  <p class="block5">"Yo olamaz, Dirk!" diye bağırdı. "Seni de mi yakaladılar!"</p>

  <p class="block5">Gunn başını acıyla kaldırdı, yarılmış kanayan dudakları arasından, "Seni uyarmaya çalıştım ama ..." dedi sesi duyulamayacak kadar zayıf çıktı.</p>

  <p class="block5">Sarason duygusuzca gülümsedi. "Sanırım Bay Gunn'ın demek istediği, bizi kiralık bir balıkçı teknesinden gemiye alma nezaketini gösterip telsizinizi kullanmamıza izin verdikten sonra, tayfalarıyla birlikte benim adamlarıma yenildiği." Pitt'in öfkesi, arkadaşlarına acı çektirenlere acı çektirme hevesini zor frenlediğini belli etti. İçine derin bir soluk çekip kontrolünü yeniden sağlamaya çalıştı, karşısındakilere bunu ödeteceğine dair sessiz bir yemin etti. Hemen değil. Ama bir aptallık yapmazsa, zamanı gelirdi onun da.</p>

  <p class="block5">Gözleri normal bir hareketle en yakın güverte parmaklığına döndü, parmaklığın uzaklığını ve yüksekliğini hesapladı, sonra Sarason'a baktı. Sohbet ediyormuş gibi bir sesle, "Koskoca adamların savunmasız kadınları dövmesinden hoşlanmam," dedi. "Hem amaç ne ki? Hazinenin yerini zaten biliyorsunuz." Sarason sevinçle, "Demek doğru, öyle mi?" dedi. "Altını koruyan taş hayvanı gerçekten Cerro el Capirote'nin doruğunda buldunuz, ha?"</p>

  <p class="block5">"Bulutlarda saklambaç oynayacağınız yerde biraz alçalıp baksaydınız, heykeli siz de görürdünüz."</p>

  <p class="block5">Pitt'in bu son sözü, o boncuk gözlere bir anlık bir merak getirmişti, "izlendiğinin farkında mıydın?" diye sordu Sarason.</p>

  <p class="block5">"Dünkü rastlayışımızdan sonra, bizim helikopteri arayacağınız belliydi. Sanıyorum gece boyunca körfezin iki yanındaki iniş pistlerini kontrol ettiniz, sağa sola sorular sordunuz, sonunda San Felipe'den saf biri size bizim gemiyi gösterdi."</p>

  <p class="block5">"Çok zekisin."</p>

  <p class="block5">"Pek sayılmaz. Sizi gözümde fazla büyütme hatasını işlemişim. Kudurmuş amatörler gibi rakiplere işkence etmeye başlayacağınızı sanmamıştım. Hiç gereksiz bir hareket." Sarason'un gözlerinde şaşkınlık okunuyordu. "Ne demek istiyorsun, Pitt?"</p>

  <p class="block5">Pitt hemen hemen neşeyle, "Hepsi ana planın bir parçası," diye karşılık verdi. "Size o hazineyi bilerek gösterdim."</p>

  <p class="block5">"Kuyruklu yalan!"</p>

  <p class="block5">"Oyuna geldin, dostum. Gerçeği gör. Gemiye dönmeden önce Dr. Kelsey'i, Rodgers’ı ve Giordino'yu neden indirdim sanıyorsun? Onları senin kirli ellerinden kurtarmak için."</p>

  <p class="block5">Sarason ağır ağır konuştu. "Gemini ele geçireceğimizi buraya dönmeden bilemezdin."</p>

  <p class="block5">"Emin olamazdım. Ama diyelim ki sezgilerim o ara fazla mesai yapıyordu. Ayrıca gemiyi telsizle aradığımda cevap alamadım."</p>

  <p class="block5">Sarason'un yüzüne sırtlan gibi bir ifade yayıldı. "Boşuna çabalıyorsun, Pitt. Çocuk masalları yazsan çok başarılı olurdun."</p>

  <p class="block5">Pitt şaşırmış gibi, "Bana inanmıyor musun?" dedi.</p>

  <p class="block5">"Tek kelimene bile."</p>

  <p class="block5">"Bize ne yapacaksın?"</p>

  <p class="block5">Sarason iğrenç denecek kadar keyiflendi. "Sandığımdan daha safmışsın. Aslında ne yapacağımı çok iyi biliyorsun."</p>

  <p class="block5">"Şansını biraz fazla zorlamıyor musun, Sarason? Milletvekili Smith'i öldürmek, ABD güvenlik kuvvetlerinin yarısını senin peşine düşürür."</p>

  <p class="block5">"Kimse öldürüldüğünü bilmeyecek ki! Geminiz tüm içindekilerle birlikte dibi boylayacak, o kadar. Nedenleri hiçbir zaman tam anlaşılamayan müessif bir kaza."</p>

  <p class="block5">"Dr. Kelsey, Giordino ve Rodgers sağ ama. California'da güven içindeler. Olup biteni gümrük ve FBI ajanlarına anlatmaya hazırlar."</p>

  <p class="block5">"Burası ABD değil. Meksika adlı egemen bir devlet. Yerel yetkililer büyük bir soruşturma başlatır, ama arkadaşlarınızın dayanaksız suçlamalarını destekleyecek hiçbir kanıt bulamazlar."</p>

  <p class="block5">"Bir milyar dolara yakın paraya kavuşacağına göre, yerel yetkililerin işbirliğini satın alma cömertliğini gösterirsin tabii."</p>

  <p class="block5">Sarason, "Onlara hazinenin bir bölümünü vadettiğimizde, bir an önce anlaşmak için birbirini yediler," diye övündü.</p>

  <p class="block5">"Dağıtacak para bu kadar bolken, Noel Baba rolüne çıkmak kolay."</p>

  <p class="block5">Sarason batmakta olan güneşe baktı. "Vakit geçiyor," dedi. "Sanırım yeterince çene çaldık." Dönüp seslendiğinde, ağzından çıkan isim Pitt'in ürpermesine neden oldu. "Tupac. Gel de seni hadım eden adama bir merhaba de."</p>

  <p class="block5">Tupac Amaru, nöbetçilerden birinin arkasından çıktı, Pitt'in karşısında durdu. Dişleri sıkılı, yüzü korsan bayraklarındaki kuru kafalar gibi sırıtıyordu. Karşısındaki adama, tavında bir et parçasını inceleyen kasabın dikkatli bakışlarıyla bakmaktaydı. Kapkaranlık bir sesle, "Bana acı verdiğin için sana acı çektireceğimi söylemiştim," dedi. Pitt o kötü surata, felç olmuş gibi garip, yoğun bakışlarla baktı. Başına gelecekleri bilmek için birinin kendisine şema çizmesine ihtiyacı yoktu. Zihninin arkalarında daha helikopterden iner inmez geliştirmeye başladığı planı uygulamak üzere vücudunu kastı. Loren'e doğru ilerledi, bir yandan hızlı hızlı soluk alıp vererek hipervantilasyona başladı. "Eğer Milletvekili Smith'e zarar veren sensen, ölümün orada alık alık duruşun kadar kesin demektir."</p>

  <p class="block5">Sarason güldü. "Yo, hayır, Bay Pitt. Siz hiç kimseyi öldürecek değilsiniz." "Siz de değilsiniz. Cinayetlerinizin bir tek tanığı bulunduğu anda, Meksika'da da asarlar adamı."</p>

  <p class="block5">"Buna itiraz edecek değilim." Sarason, Pitt'e soru soran bakışlarını dikmişti. "Ama hangi tanıktan söz ediyoruz?" Susup kolunu bomboş denize doğru uzattı. "Gördüğünüz gibi, en yakın kara parçası yirmi kilometre uzaktaki ıssız çöl, görünürlerdeki tek teknede, burnun sancak tarafında duran balıkçı teknemiz."</p>

  <p class="block5">Pitt kafasını kaldırıp kaptan köşküne baktı. "Ya bu geminin kaptanı?"</p>

  <p class="block5">Bütün başlar bir anda döndü... Bir tek Gunn'ınki dışında. Gunn, Pitt'e gizlice evet der gibi başını salladı, sonra elini boş kaptan köşküne doğru kaldırdı. "Saklan, Pedro!" diye bağırdı olanca gücüyle. "Kaç ve saklan."</p>

  <p class="block5">Pitt'e üç saniye yeterdi. Dört adım atıp güverte parmaklığından denize atlamıştı bile. Adamların ikisi göz ucuyla onun hareketini fark ettiler, hızla dönüp otomatik tüfekleriyle refleks atışı yaptılar. Ama fazla yükseğe, fazla geç ateş etmişlerdi. Pitt suyu bulmuş, çamurlu diplere doğru süzülmüştü.</p>

  <h2 class="calibre4" id="sigil_toc_id_23">42</h2>

  <p class="block5">PİTT daha suya değerken bile şeytan gibi tekmeler, kulaçlar atmaya başlamıştı. Olimpiyat komitesi jürisi bile görse etkilenirdi. Herhalde su altından yüzme rekoru kırmıştı o anda. Su ılıktı, ama görüş bir metreden azdı. Colorado Nehrinin getirdiği kumlar yapıyordu bunu. Silah seslerini suyun yoğunluğu daha büyütüyordu. Pitt top ateşi dinliyormuş gibi oldu.</p>

  <p class="block5">Kurşunlar suya değerken, fermuar kapanır gibi garip bir ses daha çıktı. Pitt ellerini dibe değdirdiği anda vücudunu yatay poza getirdi. Parmakları kumları kaldırmıştı. Hava Kuvvetlerindeyken öğretilenlerden hatırladığına göre, kurşun suya girdikten bir buçuk metre sonra hızı azalıyordu. Dip daha derindeyse, deniz tabanına zararsız biçimde gömülüp kalıyordu.</p>

  <p class="block5">Tepedeki ışık yok olunca, Alhambra'nın iskele tarafından altına girmiş olduğunu anladı. Zaman ayarını yaparken şanslı çıkmıştı. Feribotun dibi şu anda kum tabandan iki metre yukardaydı. Yavaşça yüzdü, ciğerlerindeki havanın birazını saldı, sancak tarafında koca çarkın altına çıkabileceğini umarak kendine yön seçti. Oksijeni hemen hiç kalmamıştı. Görüş alanının kenarlarında karanlıklar oynaşmaya başlıyordu. Derken tepesinde geminin gölgesi birden yok oldu, yüzeyin aydınlığı göründü. Yüze çarkın yukardan görünmeyen boşluğunun iki metre gerisinde çıktı. Ama bu riskten kaçmak diye bir şey yoktu. Ya çıkacak, ya boğulacaktı. Mesele asıl, Sarason'un ayılarının oyunu keşfedip etmediği, hemen geminin bu yanına koşup koşmadığıydı. Yo, kulağına iskele tarafından atılan kurşunların sesi geliyordu. Pitt'in umutları kabardı. Durumu kaptıramamışlardı. En azından, şimdilik.</p>

  <p class="block5">İçine peşpeşe temiz hava çekerken, nerede olduğunu anlamaya çalıştı, sonra hemen dev çarkın kanatları altındaki geçici güvenliğe doğru daldı. Uzaklığı tahmin edip kolunu yukarı kaldırdı, ayaklarıyla suyu yavaşça tekmeledi. Eli tahta bir kirişe değdi. Pitt ona sarılıp başını sudan çıkardı. Kendini her yanı payandalarla dolu kocaman bir ambara girmiş sandı.</p>

  <p class="block5">Yukarıya, gemiyi yürüten orta mekanizmaya baktı. Radyal yapıda, su değirmenlerini hatırlatan bir çark. Güçlü demir kolların kökleri ana şafta giriyor, uçları 10 metre kadar uzanıyordu. Ondan sonra o uçlar kürek gibi yassılıyor, iki yandaki çarklar döndükçe suya dalıp çıkıyor, gemiyi öne doğru itiyordu. Ünitenin tamamı, geminin gövdesine oyulmuş kocaman bir yuvanın içine yerleşmişti.</p>

  <p class="block5">Pitt kanatlardan birine asıldı, bir levrek sürüsünün bacakları çevresinde dönüşüne baktı. Henüz tehlike bitmiş sayılmazdı. Aklı başında insan, bu kirişlere tırmanmazdı. O sıra kapak açılabilir, parmağı tetikte biri belirebilirdi çünkü. Çarkta gerekirse onarım yapmak için bir kapak vardı. Pitt suyun içinde kalmaya karar verdi. Bir ses duyar duymaz dalabilecek durumda olmalıydı.</p>

  <p class="block5">Yukardaki oto güvertesinde koşan ayak sesleri duydu. Araya kurşun sesleri de karışıyordu. Pitt bir şey göremiyordu, ama Sarason'un adamlarının ne yaptığını bilmek için konferans dinlemeye de ihtiyacı yoktu. Güvertede koşturuyor, denizde gördükleri en ufak bir kıpırtıya ateş ediyorlardı. Çığlıklar duyuluyor, ama sözler anlaşılmıyor, boğuklaşıyordu. Herhalde geminin çevresindeki 50 metre yarıçaplı alanda hiçbir iri balık sağ kalmış olamazdı.</p>

  <p class="block5">Derken kapağın kilidinde bir ses duydu. Tam beklediği gibi. Vücudunu suya doğru alçalttı, bir tek başı dışarda kaldı, o da kocaman bir çark kanadının gerisinde olduğu için gözükemezdi.</p>

  <p class="block5">Kanadın arkasında olduğu için, suya bakan sakallı suratı göremedi. Ama bu sefer içerden seslenildiğinde, ses çok netti. Artık Pitt'in iyi tanımaya başladığı bir ses. Amaru'nun sesi, ensesin deki tüylerin diken diken olmasına yol açtı. "Orada mıymış?"</p>

  <p class="block5">Kapaktaki adam, "Burada balıklardan başka bir şey yok," diye homurdandı. Levrek sürüsünü görmüştü.</p>

  <p class="block5">"Gemiden uzak bir yerde yüze çıkmadı. Eğer ölmediyse, geminin altında bir yerde saklanıyor demektir."</p>

  <p class="block5">"Burada saklanan kimse yok. Bakmak bile gereksiz zahmet. Herife öyle çok kurşun sıktık ki, cesetini çapa diye kullanabiliriz."</p>

  <p class="block5">Amaru bu sefer, "Ben cesedi görmeden inanmam" dedi.</p>

  <p class="block5">Kapaktan bakan adam geri çekilerek, "Ceset görmek istiyorsan, kancayla dibi tararsın," diye akıl öğretti. "O herifi tekrar görmenin tek yolu o."</p>

  <p class="block5">Amaru, "Ön biniş rampasına," diye emir verdi. "Balıkçı teknesi geri dönüyor."</p>

  <p class="block5">Pitt dizel motorun sesini duyuyor, pervanelerinin suda yarattığı sarsıntıyı hissediyordu. Sarason'la paralı askerlerini almak üzere yanaşmıştı tekne artık. Pitt biraz da arkadaşlarının, bu kaçışına ne diyeceklerini düşündü. Onların hayatını kurtarmak için umutsuz bir girişim olsa bile.</p>

  <p class="block5">Hiçbir şey plana göre gitmiyordu. Sarason, Pitt’ten iki adım öndeydi. Pitt daha şimdiden, Loren'le Gunn’ın sanat hırsızları elinde acı çekmesine izin vermişti. Gemiyle tayfaları ele geçerken, budala gibi, hiçbir şey yapmamıştı. Huascar'ın hazinesinin yerini de söylemişti. Bütün bu yaptıkları düşünülürse, Sarason'la arkadaşları onu Solpemachaco'nun yönetim kurulu başkanı olarak seçse, pek şaşmazdı.</p>

  <p class="block5">Balıkçı teknesinin sesi uzaklaşıp duyulmaz olduğunda, aradan yaklaşık bir saat geçmişti. Ardından, gemiden havalanan bir helikopterin pervane sesi duyulmuştu. Besbelli NUMA helikopteri. Pitt bir küfür savurdu. Haydutlara bir armağan daha. Karanlık basmıştı. Sularda hiçbir ışık yansımıyordu. Pitt içinden, yukardaki adamların gemiyi boşaltmasının neden bu kadar uzun sürdüğünü merak etmekteydi. Herhalde bir iki kişiyi geride bırakmış olmalıydılar. Bundan kesinlikle emindi. Ölüler hayata dönerse icabına bakmak için. Amaru'yla Sarason, Pitt'in kesinlikle öldüğünden, yetkililere ve başına bir şey söylemeyeceğinden emin olmadıkça, ötekileri öldüremezlerdi. Pitt korkularını yüreğinde bir taş gibi hissetti. Eğer Loren'le Rudi'yi de Alhambra'dan alıp götürdülerse, bir şekilde kıyıya çıkması, ABD sınırındaki Calexico kasabasına ulaşıp Giordino'ya ve gümrük yetkililerine durumu bildirmesi gerekirdi. Ya tayfalar? Tedbir duygusu, Amaru'yla adamlarının gemiden gittiklerinden emin olması gerektiğini fısıldıyordu. Bir tanesi Pitt'in gerçekten ölüp ölmediğini görmek için geride kalmışsa, onlar Pitt’ten daha uzun süre bekleyebilirlerdi. Dünya kadar zamanları vardı. Oysa onun hiç zamanı yoktu.</p>

  <p class="block5">Çarkın kanadını itti, kıvrılıp gövde altına daldı. Dip, deminki dalışına göre biraz daha sığdı. Bunu önce aklı almadı. Ama egzoz borusunun altından geçerken o belirgin emme gücünü hissetti. Tüm vanaların açılmış olduğu belliydi. Amaru batırıyordu Alhambra'yı. Dönüp yavaşça feribotun burnuna doğru yüzdü. Orası helikopteri bıraktığı yerdi. Bir soluk daha almak için, görülme riskini göze aldı, güverte çıkıntısının tam altında yüzünü sudan çıkardı. Bir buçuk saat suda kalan vücudunun içi sanki su doluydu. Cildi doksan beş yaşındaki ihtiyarlar gibi buruş buruş olmuştu. Kendini fazla yorgun hissettiği yoktu, ama yine de gücü yüzde 20 kadar azalmış olmak zorundaydı. Tekrar gövde altına doğru kaydı, uçtaki kanat çıkıntılarına doğru yüzdü. Az sonra kanatlar karşısında belirdi. Pitt uzanıp birini yakaladı, yüzünü yavaşça sudan çıkardı.</p>

  <p class="block5">Karşısında sırıtan bir surat yoktu. Gözlerinin ortasına nişan almış silah yoktu. O çıkıntıya tutunarak bekledi, kendini gevşek bırakıp güç toplamaya çalıştı. Dinliyor, ama yukardaki oto güvertesinden ses duyamıyordu.</p>

  <p class="block5">Sonunda kendini çekti, gözlerini biniş-iniş rampasının kenarına kadar yükseltti. Alhambra kapkaranlıktı. Ne iç, ne de dış ışıklar görünüyordu. Güverteleri hareketsiz ve cansızdı. Tahmin ettiği gibi, NUMA helikopteri gitmişti. Bilinmeyene karşı duyulan korku omurgasında dolaştı. Kovboy filmlerindeki kaleler Apaçi saldırısından hemen önce nasıl sessizse, burası da öyle abartılı bir sessizlik içindeydi. İyi günlerimden birinde değilim, diye düşündü Pitt. Arkadaşları esir alınmış, rehine olarak tutuluyordu. Ölmüş de olabilirlerdi. Bunu düşünmeyi reddetti. Bir NUMA helikopteri daha kaybetmişti. Tuzağa düşürmek istediği haydutlara kaptırmıştı onu. Altındaki feribot batıyordu. Katillerden bir ikisinin de şu karanlıklarda intikam pususuna yatmış olduğundan emindi. Şu anda Doğu Saint Louis'de olsa, daha iyiydi. Oraya asılı durumda ne kadar beklediğini bilmiyordu. Belki beş dakika, belki on beş. Gözleri karanlığa alışmıştı, ama tek görebildiği, oto güvertesiyle Pierce Arrow'un tampon kromajların parıltısıydı. Orada bir kıpırtı görmek, sinsi bir ses duymak üzere bekliyordu. Mağara gibi güverte çok ürkütücüydü. Ama eğer silah istiyorsa, oraya girmek zorundaydı. Kendini bu katillere karşı koruyabilecek herhangi bir silah. Amaru'nun adamları karavanı profesyonel bir biçimde aramamışlarsa, mucit John Browning'in Colt .45 otomatiğini buzdolabının sebze gözünde bulmalarına olanak yoktu. Pitt tutunduğu kenara sarılıp kendini gemiye çekti. Güverteyi koşarak geçmesi, karavanın kapısını açıp içine atlaması tam beş saniye sürdü. Yıldırım hızıyla buzdolabını açıp sebze çekmecesini çekti. Colt otomatik bıraktığı yerdeydi. Bir an içini bir rahatlama duygusu sardı. Silah avucunda öyle hoş bir duygu yaratıyordu ki! Bu sevincinin kısa ömürlü olacağını seziyordu. Colt pek hafif gelmişti. Aşırı hafif. Şarjörü çekip çıkardı. Boştu içi. Büyük bir umutsuzlukla bıçakların durduğu çekmeceye atıldı. Hepsi alınmıştı. Çatallar bile. Bu karavanda silah olarak yalnızca o işe yaramaz Colt otomatik kalmıştı. Kedi fare.</p>

  <p class="block5">Buradaydılar besbelli. Amaru'nun düşmanını parçalayıp denize atmadan önce bu işin zevkini çıkarmak istediğini biliyordu. Pitt birkaç saniye durup kendine bir strateji aradı. Karanlıkta yatağın kenarına oturdu, bundan sonraki adımlarını sakin sakin planlamaya koyuldu.</p>

  <p class="block5">Katillerden biri oto güvertesinde olsa, Pitt'i demin koşarken vurabilir, bıçaklayabilir, kafasına bir sopa indirebilirdi. Zaten şu anda buraya dalıp işi bitirmelerini engelleyecek bir şey de yoktu. Amaru sinsi tip, dedi hırsla. Pitt'in sağ olduğunu sezmişti. İlk fırsatta silah bulmak isteyeceğini de bilmişti. Treyleri arayıp silahı bulmak, kurnazlıktı. Ama kurşunları çıkarıp silahı orada bırakmak, resmen sadistlikti. Son öldürücü vuruştan önce sergilenen eziyetin ilk adımıydı bu daha. Amaru, Pitt'i öldürmeden önce iyice kıvrandırmak istiyordu.</p>

  <p class="block5">Sırayla gidelim, dedi Pitt kendi kendine. Dışarda katiller kendisini öldürmeyi bekliyordu, o kesindi. Onu bebekler kadar savunmasız sanıyorlardı. Batmakta olan bir gemideydi. Gidebileceği hiçbir yer yoktu. Zaten Pitt de onların tam böyle düşünmesini istiyordu.</p>

  <p class="block5">Eğer Amaru'nun acelesi yoksa, kendisinin de yoktu. Pitt yavaşça ıslak giysilerini, sırılsıklam pabuçlarını çıkardı, havluyu alıp kurulandı. Sonra koyu gri pantolon, siyah pamuklu eşofman, ayağına da lastik pabuçlar giydi. Kendine fıstık ezmeli bir sandviç yaptı, iki bardak Crystal Light içti. Kendini yenilenmiş hissediyordu artık. Yatağın altındaki küçük çekmeceyi açtı, tabancanın deri kılıfını yokladı. Yedek kurşunlar da gitmişti. Bunu zaten biliyordu. Ama küçük fener oradaydı. Çekmecenin köşesinde de bir vitamin şişesi buldu. Eline alıp salladı, içinden çıkırtı sesi duyunca mutlu bir kampçı gibi sırıttı.</p>

  <p class="block5">Kapağını açıp .45 kalibrelik sekiz kurşunu avucuna boşalttı. Durum iyiye gidiyor, diye düşündü. Amaru'nun kurnazlığı kısa gelmişti. Pitt şarjöre yedi kurşun koydu, birini de namluya sürdü. Artık ateş edene karşılık verebilirdi. Zaten Alhambra da bu güverteye sular dolacak kadar batamazdı. Daha önce dibe oturacaktı çünkü. Pitt kanununun bir maddesi daha, diye düşündü içinden: "Her haydudun planında en az bir kusur vardır." Kolundaki saate baktı. Karavana girdiğinden beri yirmi dakika geçmişti. Giysi çekmecelerinden birini, açıp yokladı, lacivert bir kayak maskesi buldu, kafasına geçirdi. Sonra İsviçre ordu çakısını, sandalyenin üzerine attığı pantolonun cebinden aldı.</p>

  <p class="block5">Yerdeki halkaya asıldı, karavanın tabanına yedek göz olarak yaptırdığı yerin kapağını kaldırdı. Oradaki çekmeceyi alıp kenara koydu, aralıktan süzülüp güverteye indi. Karavanın altında yüzükoyun yatarken gözleriyle karanlıkları tarayıp dinledi. Çıt çıkmıyordu. Görünmez avcılar sabırlı adamlardı doğrusu.</p>

  <p class="block5">Soğukkanlı, hesaplı hareketlerle yuvarlanıp karavanın altından çıktı, makine dairesine inen dar merdivenin kapısından süzülüp basamakları inmeye başladı. Dikkatli hareket ediyor, ani bir şey yapmamaya, ses çıkarmamaya çalışıyordu. Amaru hatayı bağışlamazdı.</p>

  <p class="block5">Kazanlara bakan olmayınca ateş soğumuştu. Pitt elini sürdü, derisi yanmadı. Tabancayı sağ elinde dengeledi, feneri soluna kolu yettiği kadar uzattı. Işığı öne tutmak için insan salak olmalıydı. Köşeye saklanan biri, yüzüne fener tutana ateş etse, vücudun bulunacağını sandığı yere, ışığın hemen arkasına ateş ederdi. Makine dairesi boştu. Ama Pitt birden gerginleşti. Birisi ağzındaki bağın gerisinden konuşmaya çalışıyormuş gibi bir ses duymuştu. Işığı kirişin üstüne tuttu. Biri vardı orada. Yo, dördü de oradaydı.</p>

  <p class="block5">Gorgo Padilla, yardımcısı olan, Pitt'in adını bilmediği adam, Jesus ve Gato. Hepsini bacaklarından asmış, ağızlarına yapışkan bant germişlerdi. Gözleri yalvarıyordu. Pitt, İsviçre ordu çakısının en büyük bıçağını açtı, bağları hızla kesti, elleri de serbest kalınca, ağızlarındaki bantları kendileri çıkardılar.</p>

  <p class="block5">Padilla yapışkanı bıyıklarını da yolarak çıkarırken, "Muchas gracias, amigo," diye soludu. "Şu anda geldiğin için Tanrı'ya şükür. Koyun keser gibi gırtlağımızı keseceklerdi."</p>

  <p class="block5">Pitt yavaşça, "Onları en son ne zaman gördünüz?" diye sordu. "On dakika ancak oldu. Her an geri gelebilirler." "Gemiden kaçmak zorundasınız."</p>

  <p class="block5">Padilla kayıtsızca omuz silkti. "Kurtarma sandallarını en son ne zaman kullandık, hatırlamıyorum bile. Herhalde motorları paslanmış, tahtaları çürümüştür."</p>

  <p class="block5">"Yüzme bilmez misiniz?" diye sordu Pitt çaresizlik içinde. Padilla başını iki yana salladı. "Pek iyi yüzemem. Jesus hiç bilmez. Denizciler suya girmekten hoşlanmazlar." Derken birden yüzü fenerin ışığı altında aydınlandı. "Arka tarafa bağlı altı kişilik küçük bir sal var."</p>

  <p class="block5">"Dua et de yüzer durumda olsun." Padilla'ya çakısını verdi. "Bunu al da salın bağlarını kes."</p>

  <p class="block5">"Ya sen? Bizimle gelmiyor musun?"</p>

  <p class="block5">"On dakika ver, gemiyi arayayım. Ötekiler burada mı diye. On dakika içinde bulamazsam, siz salla açılın, ben de onları oyalarım." Padilla, Pitt'i kucakladı. "Şansın açık olsun." Harekete geçmenin zamanı gelmişti.</p>

  <p class="block5">Pitt yukarıya çıkmadan önce, dipteki hazneleri hızla doldurmakta olan suya inip vanaları kapadı. İndiği merdivenlerden çıkmayı hiç istemiyordu. Amaru'nun her yaptığı hareketi izliyor olduğunu seziyordu. Tedirgindi. Motorun üzerine, buhar silindirine tırmandı, ip merdivenden kirişe bastı, oradan üst güverteye, geminin çifte bacasının tam arkasına çıktı.</p>

  <p class="block5">Amaru’dan korkmuyordu Pitt. Peru'da ilk raundu kazanışı, Amaru'nun kutsal kuyuda ipi kestiğinde onu ölmüş sanmasından ötürüydü. Demek hata yapabiliyordu Güney Amerikalı. Yine yapacaktı, çünkü zihni nefretle ve intikam hevesiyle doluydu. Karanlıkta ne zaman karşısına neyin çıkacağını bilmeden emekleyen Pitt, geminin büyük bölümünü dolaştı. Yengeç gibi gidiyordu. Gemi mezarlıklar kadar boş gibiydi. Ama o, katillerin gemiden gitmiş olabileceğini bir an bile düşünmedi.</p>

  <p class="block5">Kurallar değişmiş değildi. Loren'le Rudi gemiden sağ götürülmüşlerdi, çünkü Sarason, Pitt'in sağ olabileceğini sezmişti. Yaptığı yanlış, öldürme işini intikam isteyen birine emanet etmekti. Amaru öyle nefretle doluydu ki, Pitt'in işini temiz pak bitiremezdi. Erkekliğini elinden alan adama işkence etmek, ona zevkli gelecekti. Loren'le Rudi Gunn’ın kafasının üstünde bir kılıç sallanıyordu. Ama Pitt'in öldüğüne dair kesin haber gitmeden o kılıç inmeyecekti.</p>

  <p class="block5">On dakika dolmuştu. Şimdi tek yapacağı, dikkati kendine çekmek, Padilla'yla tayfaların salla uzaklaşmasını sağlamaktı. Onların sağ salim uzaklaştığından emin olunca, Pitt de kıyıya yüzecekti.</p>

  <p class="block5">Güvertede yalınayak yürüyen birini duyduktan iki saniye sonra kendini yere atmasa, asla kurtulamazdı. Eski bir futbol hilesiydi bu. Çağdaş yöntemler arasında yeri yoktu. Bunu refleks sonucu yapmıştı. Ayaktayken dönüp fenerini oraya tutsa, tabancasını o karaltıya doğru ateşlese, havayı uçak pervanesi gibi yararak geçen bıçak hem iki elini, hem kafasını biçerdi.</p>

  <p class="block5">Karanlıktan fırlayan adam, ileriye doğru hareketini durduramamıştı. Dizleri Pitt'in çömelik vücuduna çarptı, dengesini kaybedip uçtu, güverteye serildi, bıçağı yana fırladı. Pitt ışığı ona tuttu, Colt'un tetiğini çekti. Gürültü sağır edici oldu. Kurşun katilin göğsüne kol altından girdi. Öldürücüydü. Adam bir debelendi, sonra hareketsiz kaldı.</p>

  <p class="block5">"İyi iş çıkardın, gringo!" Amaru'nun sesi, hoparlörden kükrüyordu. "Manuel en iyi adamlarımdan biriydi."</p>

  <p class="block5">Pitt cevap vermek için soluk ziyan etmedi. Zihninde durumu hemen değerlendirdi. Amaru'nun kendisini üst güverteye çıktığı andan beri izlemekte olduğu belliydi. Artık gizlenme gereği kalmamıştı. Yerini biliyorlardı. Ama kendisi onları göremiyordu. Oyun bitmişti. Padilla'nın görünmeden sala inmiş olması için dua etmekten başka çare yoktu. Amaru'nun sesinin geldiği yöne doğru üç el daha ateş etti.</p>

  <p class="block5">"Iska," diye güldü Amaru. "Yaklaşamadın bile." Pitt tabanca boşalana kadar birkaç saniyede bir ateş edip onları oyaladı, sonunda zaman tükendi. Artık yapabileceği hiçbir şey yoktu. Amaru ya da adamlarından biri birdenbire geminin seyir ışıklarını açınca, durum daha da umutsuzlaştı. Pitt cascavlak ortadaydı. Sırtını duvara dayadı, arkaya baktı. Sal yerinde yoktu. İpleri kesilmiş, sallanıyordu. Padilla'yla öbürleri, ışıklar yanmadan inmişlerdi denize.</p>

  <p class="block5">Amaru rahat bir sesle, "Hak etmediğin bir anlaşma yapacağım seninle," dedi. "Şimdi pes et, çabuk ölürsün. Karşı koyarsan, ölümün çok yavaş olur." Pitt’in Amaru'nun niyetini anlaması için aracılara ihtiyacı yoktu. Seçenekleri çok sınırlıydı. Amaru'nun sesinin tonu, Sierra Madre Hazinesi filminde Humphrey Bogart, Walter Huston ve Jim Holt'u altın kazısından çıkmaları için kandıran Meksikalı hayduta benziyordu.</p>

  <p class="block5">"Karar vermek için vaktimizi ziyan etme. Bizim daha önemli iş ..."</p>

  <p class="block5">Pitt'in canı daha fazlasını dinlemek istemiyordu. Amaru kendisini oyalarken, bir başka katilin bıçağıyla yaklaşacağını biliyordu. Sadistlere oyuncak olmak, hoş olmazdı.</p>

  <p class="block5">Fırladığı gibi güvertenin kenarına koştu, parmaklığın üzerinden ikinci kere suya atladı.</p>

  <p class="block5">Altın madalyalı bir dalıcı olsa, önce yukarıya sıçrar, taklalar atar, 15 metre aşağıdaki suya öyle düşerdi. Tabii hemen boynuyla birkaç omurunu kırardı, çünkü suyun derinliği iki metreydi. Pitt'in niyeti ABD dalış takımına kabul edilmek değildi. Çivileme atladı, havadayken tortop oldu, suya top güllesi gibi çarptı.</p>

  <p class="block5">Amaru'yla son kalan iki adamı hemen koşup kenardan suya baktılar.</p>

  <p class="block5">"Görebiliyor musunuz onu?" diye seslendi Amaru.</p>

  <p class="block5">"Hayır, Tupac, geminin altına girmiş olmalı."</p>

  <p class="block5">Bir başka ses, "Suyun rengi kirleniyor," dedi. "Kendini çamur dibe gömdü galiba."</p>

  <p class="block5">"Bu sefer riske girmeyeceğiz, Juan. Guaymas'dan getirdiğimiz el bombalarını çıkar. Bordanın beş metre uzağına at. Özellikle çarkların bulunduğu yerlerin yakınma. Pitt dipteki kumlarda bir krater açmıştı. Çarpmanın hızı fiziksel bir hasara yol açacak kadar değildi, ama kumları kaldırmaya yetmişti. Hemen uzandı, yukardan görülmeksizin Alhambra'dan uzağa doğru yüzmeye başladı.</p>

  <p class="block5">Kumlu yerden çıktığı anda katillerin kendisini yine de görebileceğinden korkuyordu. Ama göremezlerdi. Güneyden esen bir rüzgar, suyun yüzünde kırışıklar yaratmıştı. Yansımalar yüzünden, geminin ışıkları içeriye işleyemezdi.</p>

  <p class="block5">Ciğerleri yanmaya başlayana kadar dipten yüzdü. Yüze çıkarken bu işi çok dikkatli ve yavaş yaptı. Kayak maskesi, bu karanlık sularda yüzünü saklardı herhalde. Yüz metre.</p>

  <p class="block5">Işıkların ulaşamayacağı yerdeydi. Güvertede dolaşan karanlık gölgeleri zar zor seçebiliyordu. Neden suya ateş etmediklerini merak etti. O sırada o tok sesi duydu, sular kule gibi fışkırdı, basınç birden ciğerlerindeki havayı dışarı uğrattı. Su altı bombaları! Su altı bombalarının sarsıntısıyla öldürmek istiyorlardı onu. Peşpeşe dört patlama daha oldu. Bereket versin hepsi gemiye yakın yerde, çarkın oralardaydı. Pitt uzağa doğru yüzmekle kendini en kötü sarsıntılardan korumuştu. Suyun darbe etkisini karşılamak için dizlerini karnına çekti. Otuz metre daha yakında olsa, şimdiye kendinden geçmiş olurdu. Pitt arayı daha da açmaya çalıştı. Sonunda suyun darbe etkisi, kuvvetli bir kadının kucaklaması gibi gelmeye başladı. Başını kaldırıp apaçık gökyüzüne baktı, yönünü bulmak için kutup yıldızını aradı. En yakın kıyı, 14 kilometre uzaktaki o bomboş batı çölleriydi. Kayak maskesini çıkarıp sırtüstü döndü, yüzünü yıldızlara çevirdi, batıya doğru ilerlemeye başladı. Durumu yüzme takımına girmeye kalkışacak gibi değildi. İki saat sonra kolları onar kilo yük taşıyormuş gibi kalkmaya başlamıştı. Altı saat geçtiğinde kasları inanılmaz ağrılarla itiraz ediyordu. Sonunda, bereket versin yorgunluk, acıyı köreltmeye başladı. Eski bir izci hilesine başvurup pantolonunu çıkardı, paçalarına düğüm attı, kafasının üzerinden savurup içine hava doldurmaya çalıştı. Dinlenmek için durduğunda, biraz yardımcı olan bir yastık. Gece ilerlerken, giderek daha sık durup dinleniyordu zaten. Yatıp balıkçıların kendisini bulmasını bekleyemezdi. Loren'le Rudi'yi Sarason'un elinde düşünmek, onu ilerlemeye zorluyordu.</p>

  <p class="block5">Doğu ufkuna yakın yıldızlar solmaya başlamıştı ki... Ayakları dibe değdi Pitt kalkıp sudan çıktı, kumsala yürüdü, kendini attı, birden derin bir uykuya daldı.</p>

  <p class="softbreak"></p>

  <p class="block5"><br /></p>

  <h2 class="block5" id="sigil_toc_id_24">43</h2>

  <p class="block5">RAGSDALE sırtında kurşun geçirmez işçi tulumuyla yürüdü, ön penceresinde "Kiralık" levhası bulunan küçük antreponun yan kapısına yaklaştı. Elindeki alet çantasını yere koyup cebinden anahtarını çıkardı, kapıyı açtı.</p>

  <p class="block5">İçerde FBI ve Gümrük karma ekibi toplanmış, karşı kaldırımdaki Zolar International binasına yapacakları baskının son hazırlıklarını tamamlıyorlardı. Öncü ekipler yerel polise durumu bildirmiş, buralarda olağanüstü bir faaliyet olup olmadığını da denetlemişti.</p>

  <p class="block5">Erkeklerin çoğuyla dört kadının üzerinde saldırı tulumları, ellerinde otomatik silahları vardı. Az sayıdaki sanat eserleri uzmanları, sokak giysileri içindeydiler. Ellerinde bavullar dolusu kataloglar, kayıp sanat eserlerinin fotoğrafları vardı. Plana göre, ajanlar binaya girer girmez ayrılacak, herkes kendine düşen işe yönelecekti. İlk ekip binayı kuşatıp çalışanları etkisiz hale getirecek, ikinci ekip gizli oda arayacak, üçüncü ekip ofis bölümüne dalıp, yasa dışı alım satımlara ipucu sayılacak belge bulmaya uğraşacaktı. Bir uzman ekibi de, ele geçen değerli eserleri ambalajlamak üzere hazırdı. Savcılık baskının kusursuz yapılmasını, ne bulunursa "kadife eldivenle tutulmasını" emretmişti.</p>

  <p class="block5">Ajan Gaskill, komuta odasının ortasında, masanın başındaydı. Yaklaşan Ragsdale'e döndü, gülümsedi. "Hala ses yok mu?"</p>

  <p class="block5">FBI ajanı bir sandalyeye oturdu. "Bir tek bahçıvan, bahçe çevresindeki lükstrumları buduyor. Başka hiç kimse yok."</p>

  <p class="block5">Gaskill, "Zolarların güvenlik görevlisini bahçıvan kılığında dolaştırması çok zekice," dedi. "Bu hafta o çimenleri dört kere biçmemiş olsa, hiç anlamazdık." Ragsdale, "Kulağındaki Walkman'ın aslında telsiz olduğunu saptamış oluşumuz da ayrı," dedi.</p>

  <p class="block5">"İyiye işaret. Saklayacak bir şeyleri olmasa, bütün bunlara neden kalkışsınlar ki!" "Fazla umutlanma. Zolar antrepo operasyonu kuşkulu gözüküyor olabilir, ama iki yıl önce FBI burayı elinde arama izniyle bastığında, çalıntı bir tükenmez kalem bile bulamamıştık."</p>

  <p class="block5">"Gümrük de öyle. Maliyecileri kandırıp bir dizi teftiş yaptırmıştık. Zolar'la ailesi kar kadar temiz çıkmıştı."</p>

  <p class="block5">Ragsdale kendisine kahve uzatan bir adamına başını sallayarak teşekkür etti. "Bu sefer bizden yana olan tek şey, şaşırtma. Geçen seferki baskının foslaması, yerel polislerden birinin Zolar bordrosunda olmasından, ona işi çıtlatmış olmasındandı." "İyi ki güvenlik önlemli bir kaleye falan saldırmıyoruz." . Gaskill, "Köstebeğinden bir haber?" diye sordu.</p>

  <p class="block5">Ragsdale başını iki yana salladı. "Kendisini yanlış operasyona yolladığımıza inanmaya başladı. Yasa dışı hiçbir şey bulamıyor."</p>

  <p class="block5">"Binada tertemiz işçilerden başka kimse yok. Dört gündür yeni mal gelip gitmedi. Belki de Galveston'a kar yağmasını bekliyoruz biz. Sana da öyle mi geliyor?" "Görünüşe bakılırsa öyle."</p>

  <p class="block5">Gaskill onun gözlerine baktı. "Bir daha düşünüp baskını iptal etsek mi dersin?" Ragsdale de ona baktı. "Zolarlar hatasız olamaz. Sistemin bir yerinde bir kusur olmak zorunda. Ben şu karşı bina için kariyerimi riske atmaya hazırım." Gaskill güldü. "Ben de seninleyim, dostum. Resen emekliye sevk etseler bile." Ragsdale baş parmağını havaya kaldırdı. "Demek gösteri planlandığı gibi sekiz dakikaya kadar başlıyor."</p>

  <p class="block5">"Ben durdurmak için bir neden göremiyorum. Sen?"</p>

  <p class="block5">"Zolar'la iki kardeşi Baja'da koşturup hazine ararken, ailenin geri kalanı da Avrupa'dayken, bir daha böyle fırsat bulamayız. Avukatlar ordusu bizi engellemeye kalkmadan, yapalım bitsin."</p>

  <p class="block5">Galveston Sağlık Müdürlüğünden ödünç alınmış pikabı kullanmakta olan iki ajan, bahçe bakımıyla uğraşan bahçıvanın yakınına, duvarın dışına yanaşıp durdular. Yolcu koltuğunda oturan, camını indirip, "Bakar mısınız?" diye seslendi. Bahçıvan döndü, soru soran bakışlarla baktı.</p>

  <p class="block5">Ajan dostça gülümsedi. "Son yağmurda bahçe yolunuzdaki drenaj deliklerinden su taşmış mıydı?"</p>

  <p class="block5">Bahçıvan meraklanmıştı. Çiçeklerin arasından çıkıp kamyonete yaklaştı. "Ben öyle bir şey gördüğümü hatırlamıyorum," dedi.</p>

  <p class="block5">Ajan elindeki kent haritasını pencereden dışarı uzattı. "Çevre sokaklarda drenaj sorunu yaşandı mı, biliyor musunuz?"</p>

  <p class="block5">Bahçıvan haritaya bakmak üzere eğildiği anda, ajanın eli yıldırım hızıyla uzandı, vericiyi adamın kafasından kaptı, pile giden kabloyu da çekip yerinden çıkardı. "Federal polis," dedi. "Kıpırdama, gözünü bile kırpma."</p>

  <p class="block5">Sonra direksiyondaki ajan, telsizine seslendi. "Tamam, başlayın, yol açıldı." Federal Ajanlar, Zolar International binasına uyuşturucu baskını gibi hızlı girmediler. Yıllar önce Waco-Teksas'daki kurtarma operasyonu gibi büyük bir saldırıda da bulunmadılar. Burası yüksek güvenlik önlemli bir kale değildi. Ekiplerden biri sessizce binayı kuşatıp çıkışları tutarken, ana grup ön kapıdan sakin sakin girdi. Ofis elemanlarıyla müdürler hiçbir korku ve telaş göstermediler. Şaşırmış gibi, kafaları karışmış gibi bir halleri vardı. Ajanlar onları nezaketle, ama kesin biçimde toplayıp, antreponun orta holüne, depo ve sevkiyat işçileriyle restorasyon ve muhafaza görevlilerinin de getirildiği yere çıkardılar. İki otobüs gelip sevkiyat kapısına yanaştı, Zolar International personeli bindirildi, sorgulanmak üzere yakındaki Houston FBI merkezine götürüldüler. Bu iş baştan sona dört dakika sürmüştü. Muhasebe eğitimi almış FBI elemanlarından oluşan belgeler ekibi, Ragsdale'in başkanlığında hemen işe başladı, masaların çekmecelerini, dolaplardaki dosyaları, kayda geçmiş her türlü alışverişi inceledi. Gaskill, yanındaki Gümrük personeli ve profesyonel sanat uzmanlarıyla birlikte, binanın her yanına istiflenmiş binlerce sanat eseriyle eski eseri kataloglamaya, resimlerini çekmeye koyuldu. Tekdüze, zaman alan bir işti, sonunda da çalıntı mallar konusunda hiçbir kanıt getirmedi. Öğlende, saat biri biraz geçe, Gaskill'le Ragsdale, Zolar'ın lüks ofisinde oturmuş, inanılmaz fiyatlara satılan sanat eserleri arasında birbirlerine bilgi veriyorlardı. FBI görevlisi pek de mutlu değildi.</p>

  <p class="block5">"Bu iş galiba bize koskoca bir utanç getirecek, ardından da kötü yayınlar ve dev davalar yağacak," dedi.</p>

  <p class="block5">Gaskill, "Kayıtlarda yasa dışı hiçbir şey yok mu?" diye sordu.</p>

  <p class="block5">"Göze çarpan bir şey yok. Üstüne gidecek bir şey bulup bulmadığımızı kesin bilmemiz için bir aylık teftiş ister. Sen ne buldun?"</p>

  <p class="block5">"Şu ana kadar incelediğimiz her parça temiz. Hiçbir yerde çalıntı mal yok." "O halde bu iş yine kürtaj sayılır." Gaskill içini çekti. "Söylemesi hoş değil ama, galiba Zolarlar, ABD hükümetinin bulup görevlendirdiği ajanların topundan daha zeki." Birkaç saniye sonra, Gaskill*le birlikte Chicago'da Rummel baskınında çalışmış olan iki ajan, Beverly Swain'le Winfried Pottle odaya girdi. Tavırları ciddi ve resmiydi, ama dudak uçlarını yukarıya doğru kıvıran o keyfi saklamalarına da olanak yoktu. Ragsdale'le Gaskill kendi konularına öyle dalmışlardı ki, genç gümrük ajanlarının odaya kapıdan değil, bitişikteki özel banyodan girmiş olduğunu fark edememişlerdi. Beverly Swain, Gaskille, "Bir dakikanız var mı, patron?" dedi. "Ne oldu?" Winfried Pottle, "Aletlerimiz bu binanın altında bir tür tünel olduğunu gösteriyor," diye karşılık verdi. "Ne dedin?"</p>

  <p class="block5">Ragsdale kafasını kaldırmıştı. "Aletleriniz mi?" Pottle, "Colorado Madencilik Okulu'ndan ödünç aldığımız, toprağa nüfuz eden sonik-radar detektörü," diye açıkladı.</p>

  <p class="block5">"Bu antreponun tabanından aşağı dar bir koridor indiğini gösteriyor."</p>

  <p class="block5">Ragsdale'le Gaskill arasında incecik bir umut ışığı gidip geldi. Birlikte ayağa kalktılar.</p>

  <p class="block5">Ragsdale, "Nerede arayacağınızı nasıl bildiniz?" diye sordu.</p>

  <p class="block5">Pottle'la Swain yüzlerindeki zafer gülücüklerini engelleyemiyorlardı. Swain başıyla Pottle'a işaret verdi, Pottle anlatmaya başladı. "Gizli bir depoya giden bir geçit varsa, ucunun kesinlikle Zolar'ın özel odasında olacağını düşündük. Canı istedikçe hiç gözükmeden ana tünele ulaşabilsin diye." "Özel banyosu," diye tahmin yürüttü Gaskill şaşkınlık içinde.</p>

  <p class="block5">Swain, "Uygun bir yer," diye onayladı. Ragsdale derin bir soluk aldı. "Gösterin bize." Pottle'la Swain öne düşüp onları geniş bir banyoya soktular. Yerleri mermer, lavabosu, tuvaleti antik, duvarları eski bir yattan alınma tik lambrilerle kaplıydı. Bu eski dekorun ortasında pek yersiz gözüken jakuzili gömme banyoyu gösterdiler. Swain parmağıyla işaret ederek, "Baca gibi bu banyonun altından aşağı iniyor," dedi. Ragsdale kuşkuluydu. "Bundan emin misiniz? Duşun yeri bana asansör olarak daha uygun gibi gözüküyor."</p>

  <p class="block5">Pottle, "Biz de başta öyle düşündük," dedi. "Ama elimizdeki alet, duşun altında yekpare beton gösteriyor."</p>

  <p class="block5">Elindeki tüp gibi aleti kaldırıp uzattı. Ucundaki kablo, kağıda yazılmış bilgiler çıkaran küçük bir bilgisayara bağlıydı. Pottle düğmeye basıp tüpü banyoya doğru uzattığında, bilgisayarın üzerindeki ışıklar birkaç saniye boyunca göz kırptı, sonra tepesindeki delikten kağıt rulosunun ucu dışarıya sarktı. Kağıdın çıkışı durunca, Pottle onu yırttı, herkes görsün diye havaya kaldırdı.</p>

  <p class="block5">Bembeyaz kağıdın orta yerinde siyah bir sütun görünüyordu.</p>

  <p class="block5">"Hiç kuşku yok," dedi Pottle. "Banyonun eninde bir şaft aşağıya doğru iniyor."</p>

  <p class="block5">Ragsdale, "Bu elektronik harikanın doğru çalıştığından da emin misin?" diye sordu.</p>

  <p class="block5">"Aynı alet geçen yıl Gize piramidinin altında bilinmeyen geçitler bulmuştu."</p>

  <p class="block5">Gaskill hiçbir şey söylemeden ayağını kaldırıp banyo küvetinin içine girdi. Önce duşun ağzıyla biraz uğraştı, ama çevirdiğinde duş suyunun geniş ya da ince fışkırma ayarından başka bir sonuç alamayacağını gördü. Küvetin içinde dört kişinin sığabileceği kadar geniş bir oturma yeri vardı. Oraya oturup altın kaplamalı sıcak ve soğuk su musluklarını çevirdi, hiç su akmadı.</p>

  <p class="block5">Gülümseyerek başını kaldırdı. "Sanırım aşama yapıyoruz."</p>

  <p class="block5">Elini tıkacı yükseltip alçaltan çubuğa uzattı, yine bir şey olmadı.</p>

  <p class="block5">"Duştan musluğa çevir," dedi Swain.</p>

  <p class="block5">Gaskill altın kaplama çubuğu koca eline alıp hafifçe çevirdi. Çubuğun hemen kıpırdadığını görünce şaşırdı. Banyo küveti aşağıya doğru inmeye başlamıştı. Çubuğu geri çekince banyo yükseldi, eski yerine geldi. Gaskill bu muslukla bu salak banyonun, Zolar örgütünü yere vuracak şey olduğunu anlamıştı. Ötekilere gelmeleri için eliyle işaret ederken yüzü pırıl pırıldı. "Var mı aşağıya inen?"</p>

  <p class="block5">Acayip asansör inişini otuz saniye kadar sürdürdü, sonunda bir başka banyoda durdu. Pottle iniş bacasının yirmi metre kadar olduğunu tahmin etti. Küvetten inip, yukardakinin hemen hemen tıpkısı olan bitişik ofise geçtiler. Işıklar yanıyordu, ama görünürlerde kimseler yoktu. Ragsdale başa geçti, küçük grup ofisin kapısını hafifçe aralayıp, çalıntı malların depolandığı dev ambara baktı. Salonun büyüklüğü akıl durdurucuydu. İçindeki envanter de öyleydi. Gaskill burada en azından on bin parça bulunduğunu tahmin ederken, Ragsdale kapı aralığından dışarı süzüldü, bir ön keşif yaptı. Beş dakika sonra dönmüştü.</p>

  <p class="block5">"Dört işçi küçük vinçle çalışıyor," diye bilgi verdi. Bir Roma lejyonerinin tunç heykelini, tahta bir sandığa koyuyorlar. Holün ortalarında bir yerdeler. Öbür uçta kapalı bir yer var. Orada çalışan altı adamla bir kadın görebildim. Sanırım taklit üretme bölümü. Güney duvarından bir tünel gidiyor. Herhalde yakındaki bir başka binaya. Orası çalıntı malların giriş çıkışında paravan bina olarak kullanılıyor sanıyorum." Pottle, "Herhalde bu gizli elemanlar da oradan girip çıkıyordur," diye akıl yürüttü, i</p>

  <p class="block5">Ragsdale yavaşça, "Yukardan takviye kuvvet gelene kadar burada kalsak iyi olacak," dedi.</p>

  <p class="block5">Swain tilki gibi sırıtarak, "Ben mekik seferlerini yönetmeye gönüllüyüm," deyiverdi. "Bir kattan bir kata dolaşan lüks bir banyoya girip oturmak hangi kadını çekmez!" O gider gitmez, Pottle kapıda nöbete geçti, Gaskille Ragsdale de Zolar'ın yeraltı ofisini aradılar. Masadan pek önemli bir şey çıkmayınca, dikkatlerini bitişik depo odasına çevirdiler. Aradıklarını çok geçmeden, duvardaki kitap rafının gerisinde buldular. Raf küçük bilyeler üzerinde kayarak duvardan ayrılıyordu. Onu yana itince, dar uzun bir odayla karşılaştılar. Duvarlarına yerden tavana kadar eski ahşap dolaplar sıralanmıştı. Herbirinde dosyalar alfabetik sıraya sokulmuştu. Zolar ailesinin alışveriş kayıtları 1929 yılma kadar gidiyordu.</p>

  <p class="block5">"İşte burada," dedi Gaskill kendinden geçmişçesine. "Hepsi burada." Dolaptan dosyaları çekmeye başladı.</p>

  <p class="block5">Ragsdale de, "İnanılmaz," diyerek ona katıldı. Odanın ortalarına rastlayan bir dolaptaki dosyalara bakıyordu. "Altmış dokuz yıldır çaldıkları, kaçırdıkları, taklidini yaptıkları her eski eserin kaydını tutmuşlar. Satın alanlarla ilgili mali ve özel bilgilere kadar."</p>

  <p class="block5">"Ah, Tanrım," diye inledi Gaskill. "Şuna bir bak."</p>

  <p class="block5">Ragsdale uzatılan dosyayı aldı, ilk iki sayfasına göz gezdirdi. Başını kaldırdığında yüzünde inanmazlık vardı. "Eğer bu doğruysa, Boston'daki Eisenstein Rönesans Sanatı Müzesi'nde duran Mikelanj'ın Hazreti Süleyman heykeli sahte demektir."</p>

  <p class="block5">"Çok da iyi bir taklit. Kaç uzman ona otantik raporu verdi!"</p>

  <p class="block5">"Ama eski küratör biliyordu."</p>

  <p class="block5">"Tabii," dedi Gaskill. "Zolarlar ona reddedemeyeceği bir teklif yapmış. Bu kayıtlara göre, kuzey İtalya'daki bir kazıda on tane eşi az bulunan Etrüsk heykeli çıkarılmış, ABD'ye kaçak sokulmuş. Sahte Hazreti Süleyman da beraber. Çok iyi taklit olduğu için küratör hemen kahraman sayılmış. Mütevelli heyeti ve müşterileri, bunların bağış olarak müzeye verildiğine inandırmış."</p>

  <p class="block5">Ragsdale, "Bakalım daha kaç müze sahtekarlığı bulacağız!" diye gülümsedi.</p>

  <p class="block5">"Bana bu, aysbergin tepesi gibi geliyor. Bu dosyalarda binlerce yasa dışı alım satım var.</p>

  <p class="block5">Müşteriler malın nereden geldiğine hiç aldırış etmemiş."</p>

  <p class="block5">Ragsdale gülümsedi. "ABD Başsavcılığı, başlarına on yıl sürecek adli soruşturma işi açtığımızı öğrendiğinde, fare olup dolabın arkasından dinlemek isterdim."</p>

  <p class="block5">"Sen federal savcıları bilmezsin," dedi Gaskill. "Zengin ve ünlü işadamlarının, politikacıların, spor ve eğlence dünyası ünlülerinin bilerek kaçak eski eser satın aldığını duydukları anda, kendilerini cennete gitmiş sanırlar."</p>

  <p class="block5">Ragsdale, "Bence duyurma zamanını bir daha düşünsek mi?" diye mırıldandı.</p>

  <p class="block5">"Ne var kafanda?"</p>

  <p class="block5">"Joseph Zolarla kardeşleri Charles Oxley ve Cyrus Sarason'un Meksika'da olduğunu, onları şu anda patırtısız tutuklayamayacağımızı biliyoruz. Haklı mıyım?" "Tamam."</p>

  <p class="block5">"Biz de baskının bu yanını şimdilik örtbas edelim," dedi Ragsdale. "Görünüşe göre, yasal bölümde çalışanların bodrumda olup bitenlerden haberi yok. Bırakalım yarın işlerine dönsünler. Sanki baskında bir şey bulunmamış gibi. Yoksa eğer operasyonu kapatıp sağlam kanıtlar toplamakta olduğumuzu sezerlerse, adı duyulmamış bir ülkeye kaçıp saklanıverirler, onları yakalayamayız."</p>

  <p class="block5">Gaskill düşünceli bir tavırla çenesini ovaladı. "Onlara duyurmamak kolay değil. Seyahatteki tüm işadamları gibi onlar da herhalde buradaki operasyonla her gün ilişki içindedirler."</p>

  <p class="block5">"Keşfedilmiş her türlü hileyi kullanır, numara yaparız," diye güldü Ragsdale. "Araya santral sokarız, civardaki bir inşaat nedeniyle fiberoptik kablolar koptu, deriz. Fakslarına sahte memolar yollarız. Tutuklayacağımız personeli istediğimiz gibi konuştururuz. Şansımız yaver giderse, Zolarları kırk sekiz saat oyalar, sonra da sınırdan içeri sokmayı başarırız."</p>

  <p class="block5">Gaskill, Ragsdale'e bakıyordu. "Büyük riskleri seviyorsun, değil mi, dostum?" "Bu itleri temelli içeri tıktırmak için elimden geleni yapacağıma karımla çocuklarım üstüne yemin edebilirim."</p>

  <p class="block5">"Hoşlandım," diye sırıttı Gaskill. "Hadi, başlayalım."</p>

  <h2 class="calibre4" id="sigil_toc_id_25">44</h2>

  <p class="block5">Billy Yuma'nın yüz yetmiş altı kişilik kabilesinin pek çoğu kabak, mısır, fasulye yetiştirerek, bir de bahçe çitleri için kamış satarak geçinirdi. Yeni bir gelir kaynağı da, kabilenin eski sanatı olan çömlekçiliğin yeniden canlanmasıyla ortaya çıkmıştı. Montolo kadınlarından birkaçı hala çok zarif çömlekler yapabiliyorlardı. Bunlar son zamanlarda, kızılderili sanatına susamış koleksiyoncuların büyük ilgisini çekmekteydi.</p>

  <p class="block5">Yuma on beş yıl boyunca büyük bir çiftlikte maaşla kovboyluk yaptıktan sonra, biriktirdiği parayla kendi küçük toprağını satın alabilmişti. Karısı Polly'yle ikisi, kuzey Baja yerlilerinin çoğundan daha rahat bir hayat sürebilmekteydiler. Polly çömlek yapıyor, Billy de sığır yetiştiriyordu.</p>

  <p class="block5">O gün de öğle yemeğini yedikten sonra, her günkü gibi yine atını eğerledi, hayvanlarda bir hastalık ya da sakatlık olup olmadığını kontrol etmek üzere yola koyuldu. Kırık kayalarla, kaktüslerle, sayısız hendeklerle dolu arazi, kolay geçit vermezdi. Sürüden ayrılmış bir danayı ararken, dar köy yolundan yaklaşmakta olan yabancıyı gördü.</p>

  <p class="block5">Çölde yürüyerek gelen birini görmek, her gün rastlanan olaylardan değildi. Bu adam avcılara, sporculara da benzemiyordu. Yedek giysi taşımıyordu. Ancak üstündekiler vardı. Matarası, sırt çantası yoktu, hiçbir şeyi yoktu. Kendini öğleden sonra güneşinden korumak için şapka bile giymemişti. Yorgun, kemiklerine kadar bitkin bir hali vardı. Ama yine de hızlı ve amaçlı adımlarla yürüyordu. Bir yere ulaşmak için acelesi varmış gibiydi. Billy meraklandı. Danayı aramayı bırakıp atını köy yoluna sürdü. Pitt o deliksiz uykudan uyandıktan sonra, çölün ortasından 14 kilometre yürümüştü. Garip bir duygu onu uyandırmamış olsa, belki hala uyuyor olurdu. Gözlerini açtığında, minik bir kaya kertenkelesini koluna çıkmış, yüzüne bakar bulmuştu. Onu kolundan silkip dalgıç saatine bakmış, sabahın yarısını uyuyarak geçirmiş oluşuna şaşmıştı. O sırada güneş çöle tepeden bakar durumdaydı, ama sıcaklık dayanılmaz değildi. Otuz derece ancak vardı. Terleri vücudunda hemen kurudu, ilk defa olarak susuzluğunu hissetti. Dudaklarını yaladığında, denizin tuzları geldi ağzına. İçi bir anda öfkeyle doldu. Değerli saatlerini uykuda geçirdiğine kızıyordu. Sarason'la sadistlerinin elinde acı çekmekte olan arkadaşlarına, bu süre sonsuz gibi gelmiş olmalıydı. Pitt'in varlığının merkezi, onları kurtarmaktı yalnızca.</p>

  <p class="block5">Kendine gelmek için suya çabucak dalıp çıktıktan sonra, çölün ortasından batıya doğru yola koyulmuştu. Meksika'nın 5 numaralı otoyoluna doğru gidecekti. Yirmi otuz kilometre ilerde olmalıydı yol. Asfalta bir varırsa, Mexikali'ye otostop yapabilir, sınırı geçip Calexico'ya varırdı. Plan bu olmak zorundaydı. Meğer ki Meksika telefon idaresi düşünceli davranıp otoyola ankesörlü telefonlar dizmiş olsun. Cortez Denizi'ne doğru baktı, uzaktaki Alhambra'yı son kere gördü. Eski feribot dipteki kumlara oturmuştu. Buradan bakıldığında sular sanki üst güvertesine yükselmiş gibi duruyordu. Biraz da çarpıktı gemi. Onun dışında, sağlam gibiydi. Boş bir hali vardı. Sınırın kuzeyinden, merak içindeki Giordino'yla Gümrük yetkilileri tarafından gönderilmiş olabilecek arama tekneleri, helikopterleri görünürlerde yoktu. Önemi de yoktu zaten. Geminin üzerinde keşif uçuşu yapan bir uçak, kıyıda adam aramayı akıl etmezdi. Yürüyerek gitmekten iyisi yoktu.</p>

  <p class="block5">Kendine saatte yedi kilometrelik dengeli bir tempo seçti. İki yıl önce Kuzey Mali'de, Sahra Çölü'nde Giordino'yla yapmak zorunda kaldıkları yürüyüş geliyordu aklına. O sıcakta, susuzluğun etkisiyle ölümün eşiğine dayanmışlardı. Sonunda esrarengiz bir uçak enkazı bulmuş, ondan bir kara yatı yapıp kumlar üzerinde yelkenle ilerlemiş, öyle kurtulabilmişlerdi. O serüvenin yanında, bu seferki parkta gezinti sayılırdı. İki saat kadar yürüdükten sonra tozlu bir patikaya varmış, onu izlemeye koyulmuştu. Otuz dakika sonra da yolun yan tarafında ata binmiş bir adam görmüştü. Güneş yorgunu gözlerle bakıyordu adam. Ciddi yüzü meşinleşmiş kumtaşı gibiydi. Pitt yabancıyı inceledi. Başında hasır kovboy şapkası vardı. Şapkanın geniş kenarlarını yukarıya kıvırmıştı. Uzun kollu bir pamuklu gömlekle eski blucin pantolon giymişti. Ayağında kovboy çizmeleri vardı. Şapkanın altındaki kapkara saçların kırlaşmaya niyeti yok gibiydi. İnce, ufak tefek bir adamdı. Yaşı elliyle yemiş arasında herhangi bir yaş olabilirdi. Teni tunç gibi yanık, yüzü Çizgi doluydu. Yuları tutan elleri kayış gibi, nasırlı ellerdi. Sağlam adam, diye düşündü Pitt. Bu ödün vermez diyarda inatla sağ kalmayı bilmiş biri.</p>

  <p class="block5">Tatlı bir sesle, "İyi günler," dedi adama.</p>

  <p class="block5">Billy de pek çok kişi gibi iki dil konuşabiliyordu. Arkadaşları ve ailesiyle Montolo dili, yabancılarla İspanyolca konuşurdu. Ama tek tük İngilizce de öğrenmişti. Sınırı geçip sığırlarını satmaya çalıştığında kapmıştı o kadarını.</p>

  <p class="block5">Taş gibi bir sesle, "Özel kızılderili toprağına izinsiz girmiş olduğunuzu biliyorsunuz herhalde," dedi.</p>

  <p class="block5">"Bilmiyordum, özür dilerim. Körfezde sular beni kıyıya attı. Otoyola ve telefona ulaşmaya çalışıyorum."</p>

  <p class="block5">"Teknenizi mi kaybettiniz?"</p>

  <p class="block5">"Evet," dedi Pitt. "Öyle de denilebilir."</p>

  <p class="block5">"Bizim toplantı binasında telefon var. Sizi oraya götüreyim."</p>

  <p class="block5">"Çok teşekkür ederim."</p>

  <p class="block5">Billy elini uzattı. "Köyüm uzak değil. Arkama binebilirsiniz."</p>

  <p class="block5">Pitt kararsızdı. Mekanik taşıt araçlarını bin kere tercih ederdi. Onun gözünde dört teker, dört naldan iyiydi. Atlar ancak kovboy filmlerinde işe yarardı. Ama bundan yakınacak değildi. Billy'nin elini tuttuğunda, bu zayıf adamın kendi 82 kiloluk cüssesini hiç ıhlamadan atın sağrısına çekişine şaştı. "Bu arada söyleyeyim, benim adım Dirk Pitt." Atlı elini uzatmadan, "Billy Yuma," dedi.</p>

  <p class="block5">Yarım saat kadar sessizce ilerlediler, sonra yuka bitkileriyle dolu bir yamaca tırmandılar, içinden küçük bir dere akan vadiye indiler, üç yüzyıl önce dine karşı direnen kızılderililerin yıkıp perişan ettiği İspanyol misyonunun harabesi önünden geçtiler. Geriye çökmüş kerpiç duvarlarla küçük bir mezarlık kalmıştı. Eski İspanyolların mezarları tepeye doğru bir yere toplanmış, çevrelerini çalılar bürümüştü. Daha aşağıda, kasabalılardan daha sonraki dönemlerde ölenlerin mezarları vardı. Bu mezarlardan biri Pitt'in gözüne çarptı. Atın arkasından kayarak indi, o mezara yürüdü. Aşınmış taşa oyulmuş yazılar hala okunaklıydı.</p>

  <p class="whitespace2"></p>

  <p class="block7">Patty Lou Cutting</p>

  <p class="block7">2/11/24-2/3/34</p>

  <p class="whitespace2"></p>

  <p class="block7">Güneş seni ısıtıp koruyacak.</p>

  <p class="block7">En karanlık gecede bile birkaç yıldız parıldar.</p>

  <p class="block7">En puslu sabah bile bir ışık getirir.</p>

  <p class="block7">Akşam yaklaşırken, Tanrının eli üstüne olsun.</p>

  <p class="softbreak"></p>

  <p class="block5">"Kimdi bu?" diye sordu Pitt.</p>

  <p class="block5">Billy Yuma başını iki yana salladı. "Yaşlılar bilmiyor. Bu mezarı yabancılar gece karanlığında yapmış diyorlar."</p>

  <p class="block5">Pitt durup Sonoran Çölü'ne doğru baktı. Ensesini tatlı bir rüzgar okşuyordu. Kırmızı kuyruklu bir atmaca tepede tur attı, sahiplendiği alanı süzdü. Dağların, kumların, tavşanların, çakalların, dik boğazların diyarı bir yandan ilham verici, bir yandan da ürkütücüydü. Tam ölüp de gömülecek yer, diye düşündü Pitt. Neden sonra, Patty Lou'nun geniş ufuklara bakan mezarına arkasını döndü, Yuma'ya eliyle ilerlemesi için işaret etti. "Yolun geri kalanını yürürüm."</p>

  <p class="block5">Yuma sessizce kafasını salladı, yola koyuldu. Nalların bastığı yerlerden tozlar yükseliyordu.</p>

  <p class="block5">Pitt onun peşi sıra tepeyi inip küçük, mütevazı bir çiftçi toplumunun dünyasına girdi.</p>

  <p class="block5">Derenin kenarından ilerlediler. Üç genç kız bir ağacın gölgesinde çamaşır yıkıyordu.</p>

  <p class="block5">Durup Pitt'e gençlere özgü bir merakla baktılar. Pitt el salladı, ama onlar bu selama hiç aldırmadılar. Yeniden çamaşırlarına eğilirken, halleri Pitt'e pek ciddi geldi.</p>

  <p class="block5">Montolo toplumunun yüreği, birkaç ev ve binadan oluşuyordu. Kimi kamışlardan kurulmuş, üstü çamurla sıvanmıştı. Bir iki tane ahşap bina vardı. Ama en çoğu briketti.</p>

  <p class="block5">Burada uygarlığın tek işareti, elektrik kablolarını taşıyan eski tahta direkler, birkaç hurda pikap, bir tek de uydu çanağıydı.</p>

  <p class="block5">Yuma üç yanı açık küçük bir binanın önünde atının dizginlerini çekti. Toplantı evi," dedi. "Telefon içerde. Parayla."</p>

  <p class="block5">Pitt gülümsedi, hala ıslak kalmış cüzdanını yokladı, bir telefon kartı çıkardı. "Dert değil."</p>

  <p class="block5">Yuma başını sallayıp onu içerdeki küçük bir yazıhane odasına soktu. Bir tahta masa, birkaç katlanabilir sandalye. Telefon incecik bir rehberin üzerinde, marley döşenmiş yerde duruyordu.</p>

  <p class="block5">Santral on yedinci zilden sonra açtı. "Si, por favor?"</p>

  <p class="block5">"Kredili telefon etmek istiyorum."</p>

  <p class="block5">"Evet, efendim. Kart numaranız ve aradığınız numara lütfen." İngilizcesi akıcıydı. Pitt karşısında bu anlayışlı sesi bulunca, "Neyse, günüm baştan sona da kötü gitmiyor," diye içini çekti.</p>

  <p class="block5">Meksikalı santral onu Amerikalı bir santrale bağladı. O santral, Calexico'daki gümrük bürosunun numarasını sorması için istihbarata bağladı, sonunda bir erkek sesi duyuldu. "Gümrük Hizmetleri, buyurun?"</p>

  <p class="block5">"Ulusal Sualtı ve Denizcilik Kurumu'ndan Albert Giordino'ya ulaşmaya çalışıyordum."</p>

  <p class="block5">"Bir dakika, bağlayayım. Kendisi Memur Starger'in odasında." İki tıkırtı duyuldu, ardından bodrumdan yükselir gibi bir ses, "Ben Starger," dedi. "Ben Dirk Pitt. Al Giordino yakınlarda mı?"</p>

  <p class="block5">"Pitt, sen misin?" Curtis Starger'in sesinde inanmazlık vardı. "Nerelerdeydin? Meksika deniz kuvvetlerine seni aratabilmek için canımız çıkıyordu." "Boşuna zahmet etmeyin. Herhalde bölge komutanlığını Zolarlar satın almış." "Bir dakika. Giordino yanıbaşımda. Paralelden konuşacak." "Al," dedi Pitt. "Orada mısın?"</p>

  <p class="block5">"Sesini duymak çok güzel, dostum. Anladığıma göre bir şeyler ters gitti."</p>

  <p class="block5">"Özetlemek gerekirse, Peru'dan dostlarımız, Loren'le Rudi'yi kapıp gitti. Tayfaların salla kaçabilmesini sağladım. Kıyıya yüzmeyi başardım. Şimdi San Felipe'nin kuzeyindeki çölde, bir kızılderili köyünden telefon ediyorum. Alhambra buradan otuz kilometre kadar doğuda, çamurlara yarı gömülmüş durumda."</p>

  <p class="block5">Starger, "Bizim helikopterlerden birini yolluyorum," dedi. "Pilota söylemek için köyün adını bilmem gerek."</p>

  <p class="block5">Pitt, Billy Yuma'ya döndü. "Buranın adına ne diyorsunuz?"</p>

  <p class="block5">"Kanyon Ometepek."</p>

  <p class="block5">Pitt adı tekrarladı, son on sekiz saatin olayları hakkında biraz daha geniş bilgi verip telefonu kapattı. Yuma'ya, "Arkadaşlarım beni almaya geliyor," dedi.</p>

  <p class="block5">"Arabayla mı?"</p>

  <p class="block5">"Helikopterle."</p>

  <p class="block5">"Önemli bir adamsın herhalde, öyle mi?"</p>

  <p class="block5">Pitt güldü. "Sizin köyün belediye başkanından önemli değil."</p>

  <p class="block5">"Belediye başkanı yok burada. İhtiyarlar toplanır, kabile işlerini görüşür."</p>

  <p class="block5">İki adam geçiyordu. Eşeğe dallardan demetler yüklemişlerdi. Yuma'yla yalnızca kısaca bakıştılar. Selam yoktu. Gülümseme yoktu.</p>

  <p class="block5">"Yorgun ve aç görünüyorsun," dedi Yuma, Pitt'e. "Evime gel. Arkadaşlarını beklerken karım sana yiyecek bir şeyler yapsın."</p>

  <p class="block5">Pitt'in gün boyu duyduğu en güzel teklifti bu. Minnetle kabul etti. Billy Yuma'nın karısı Polly iri yarı bir kadındı. Vücut ağırlığını da nice erkekten çok daha iyi taşıyordu. Yüzü yuvarlak, buruşuktu. Koskoca kahverengi gözleri vardı. Orta yaşlıydı ama saçları kuzgun gibi siyahtı. Briketten yapılma evin dışındaki odun sobasının çevresinde dönenip duruyordu. Güneybatı yöresinin kızılderilileri, mutfağı bir çardağın altına kurmaktan hoşlanırlardı. O gölgelik, o açıklık, hoşlarına giderdi. Pitt çardağın saguro kaktüsünün dallarından yapılmış olduğunu gördü. Sırıkların arasını dolaşmış dikenler de duvarlarını oluşturuyordu.</p>

  <p class="block5">Koca bir testiden beş fincan su içti. Testinin gözenekli yapısı, içindeki sıvıyı serin tutuyordu. Polly ona kuşbaşı domuz eti, fasulye, bamyaya benzer bir başka sebze getirdi. Tortilla'ları tatlımsı bir unun içinde ezdiği fasulyelerle yapmıştı. Geç saatte yenen bu öğle yemeğine, saguro meyvesinden yapılma bir şarap eşlik etmekteydi. Pitt ömründe bundan güzel bir yemek yediğini hatırlamıyordu.</p>

  <p class="block5">Polly az konuşan bir insandı. Arada söylediği tek tük sözler de İspanyolca olarak</p>

  <p class="block5">Billy'ye söyleniyordu. Pitt o iri kahverengi gözlerde bir mizah kıvılcımı gördüğü kanısındaydı. Ama kadının genel davranışı ciddi ve mesafeliydi.</p>

  <p class="block5">Pitt sohbet olsun diye, "Pek mutlu bir topluma benzemiyor," dedi.</p>

  <p class="block5">Yuma başını üzgün üzgün salladı. "En kutsal idollerimiz çalınınca, kabilemiz köylülerinin üzerine bir hüzün çöktü. O idoller olmayınca, oğullarımıza, kızlarımıza, yetişkinliğe geçme töreni yapamıyoruz, idoller kaybolduğundan bu yana pek çok da şanssızlıklara uğradık."</p>

  <p class="block5">"Ulu Tanrım" diye soludu Pitt. "Zolarlar mı yoksa!"</p>

  <p class="block5">"Ne dediniz, Senyor?"</p>

  <p class="block5">"Uluslararası bir hırsızlar ailesi, tarihin başından beri ortaya çıkarılmış hazinelerin yarısını çaldı."</p>

  <p class="block5">"Meksika polisi bize, idolleri Amerikalı mezar soyguncularının çaldığını söyledi. Kazı yapıyor, buldukları bu tür şeyleri kar etmek için satıyorlarmış."</p>

  <p class="block5">"Çok mümkün," dedi Pitt. "Ne biçim şeylerdi sizin kutsal idoller?"</p>

  <p class="block5">Yuma elini uzatıp yerden bir metre kadar yukarda tuttu. "Boyları şu kadar. Yüzleri yüzyıllar önce atalarım tarafından ağaçtan yontulmuş."</p>

  <p class="block5">"Herhalde sizin idolleri o mezar soyguncularından yine Zolarlar, pek ucuza satın almıştır. Sonra da zenginlerden birine ateş pahasına satmıştır."</p>

  <p class="block5">"Bu insanların adı Zolar mı?"</p>

  <p class="block5">"Soyadları öyle. Solpemachaco diye karanlık bir örgüt olarak faaliyet gösteriyorlar."</p>

  <p class="block5">"O kelimeyi bilmiyorum," dedi Yuma. "Anlamı ne?"</p>

  <p class="block5">"Mitolojide bir İnka yılanı. Birkaç kafası var. Mağarada yaşıyor."</p>

  <p class="block5">"Hiç duymadım."</p>

  <p class="block5">"Bence Peruluların Demonio del Muertos diye adlandırdığı bir başka efsane canavarıyla akraba. O da yeraltı dünyasını koruyor."</p>

  <p class="block5">Yuma nasırlı ellerine düşünceli gözlerle baktı. "Bizim de ölüler dünyasını koruyan bir efsane şeytanımız var," dedi. "Ölülerin çıkmasını, dirilerin girmesini önlüyor. Ayrıca ölülerimizi yargılıyor, iyilerin geçmesine izin veriyor, kötüleri yiyor."</p>

  <p class="block5">"Mahşer Günü Şeytanı," dedi Pitt.</p>

  <p class="block5">Yuma başını yavaşça sallayıp evetledi. "Buraya oldukça yakın bir dağın tepesinde yaşıyor."</p>

  <p class="block5">Pitt alçak sesle, "Cerro el Capirote," diye fısıldadı.</p>

  <p class="block5">"Bir yabancı bunu nereden bilebilir?" Yuma, Pitt'in yeşil gözlerine bakıyordu. "O tepenin doruğuna çıktım. Yılan başlı, kanatlı parsı gördüm. Bak, seni temin ederim, o oraya ölüleri korumak, yargılamak için konmamış."</p>

  <p class="block5">"Buralar hakkın<span class="calibre10" id="id_Ayhan">da pek çok şey biliyor gibisin."</span></p>

  <p class="block5">"Yo, aslında bildiklerim az. Ama o şeytanla ilgili daha başka efsaneleri dinlemeyi çok isterim."</p>

  <p class="block5">"Bir tane daha var," dedi Yuma. "En ihtiyar kabile büyüğümüz Enrique Juarez, eski efsaneleri eski haliyle hatırlayan birkaç sağ Montolo'dan biridir. Onun dediğine göre, altından tanrılar buraya güneyden gelmiş. Suyun üzerinde yüzen, beyaz kanatlı kocaman kuşlara binip gelmişler. Bir süre, eski denizdeki bir adada kalmışlar. Sonunda çekip gittikleri zaman, o adanın tepesinde taştan oyma bir şeytan bırakmışlar. Cesur atalarımızdan birkaçı suyu aşıp adaya, bakmaya gitmiş, bir daha dönmemiş. O zaman eskiler korkmuş, dağın kutsal olduğuna, izinsiz gidenleri o şeytanın yiyeceğine inanmış." Yuma susup çöle doğru baktı. "Hikaye atalarımın gününden beri anlatılıyor. Bugün çocuklarımız okullarda modern eğitim gördükleri için, bunları peri masalı olarak biliyor."</p>

  <p class="block5">Pitt, "İçine tarihsel gerçekler karışmış bir peri masalı," dedi. "İnan bana, Cerro el Capirote'nin altında çok kocaman bir altın hazine yatıyor. Onu oraya, güneyden gelen altın tanrılar değil, Peru'dan gelen İnkalar getirmiş. Senin atalarının doğaüstü korkusundan yararlanmak için o taş canavarı yontmuşlar, herkesi ürkütüp kimsenin adaya gelmemesini sağlamaya çalışmışlar. Ek bir güvence olarak da, meraklı İspanyollar gelirse onları öldürmek için geride birkaç nöbetçi bırakmışlar. Hazineyi orada, İspanyolları vatanlarından kovup güvene kavuşuncaya kadar saklamak istemişler. Ama tabii tarih farklı gelişmiş. İspanyollar buralardan atılamamış, İnkalar da hazinenin yerine bir daha dönememiş."</p>

  <p class="block5">Billy Yuma kendini aşırı heyecanlara kaptıracak adamlardan değildi. Buruşuk yüzü hiç değişmedi, yalnızca kara gözleri biraz iri leşti. "Cerro el Capirote'nin altında zengin bir hazine mi yatıyor?"</p>

  <p class="block5">Pitt başıyla evetledi. "Yakında kötü niyetli adamlar gelip dağın içine zorla girmeye, İnka hazinelerini çalmaya çalışacaklar."</p>

  <p class="block5">Yuma, "Yapamazlar bunu," diye itiraz etti. "Cerro el Capirote sihirlidir. Bizim topraklarımızda, Montolo ülkesindedir. Yargıdan temiz çıkamayan ölüler onun duvarları dışında yaşar."</p>

  <p class="block5">Pitt ciddi bir sesle, "Böyle olması bu adamları engellemez, inan bana," dedi. "Halkım yerel yetkililere şikayet eder."</p>

  <p class="block5">"Eğer Zolarlar her zamanki gibi iş görmüşlerse, çoktan sizin yerel yetkilileri satın almışlardır."</p>

  <p class="block5">"Bu sözünü ettiğin kötü adamlar... İdollerimizi çalanlar mı?" "Dediğim gibi, çok mümkün."</p>

  <p class="block5">Billy Yuma bir an ona baktı. "O halde kutsal yere girmelerini engellemek için kaygılanmamıza gerek yok," dedi.</p>

  <p class="block5">Pitt anlayamamıştı. "Nedenini sorabilir miyim?"</p>

  <p class="block5">Billy'nin yüzündeki gerçekçilik yavaş yavaş solmuş, yerine rüyadaymış gibi bir ifade gelip yerleşmişti. "Çünkü güneş, ay, dünya ve su idollerini çalanlar lanetlenmiştir, korkunç bir ölümle cezalandırılacaklardır." "Buna gerçekten inanıyorsun, değil mi?"</p>

  <p class="block5">"İnanıyorum," dedi Yuma ciddi ciddi. "Rüyalarımda hırsızların boğulduğunu görüyorum." "Boğulduğunu mu?"</p>

  <p class="block5">"Evet. Bu çölü atalarımın günündeki gibi bağ bahçe yapacak suyun içinde."</p>

  <p class="block5">Pitt bunu reddedecek bir cevap vermeyi düşünüyordu. Rüyalara inanacak adamlardan değildi. Metafizik konularda hep kuşkucu kalmıştı. Ama Yumanın gözlerindeki o bakışlar, sesindeki o katılaşma, onun da yüreğinde bir şeyleri kıpırdattı. Zolarların akrabası olmadığı için sevindiğini hissetti.</p>

  <h2 class="calibre4" id="sigil_toc_id_26">45</h2>

  <p class="block5">AMARU haciendanın ana salonuna indi. Koca odanın bir duvarını, eski bir Cizvit misyonundan getirilmiş şömine dolduruyordu. Yüksek tavanı kartonpiyerlerle süslenmişti. "Lütfen beklettiğim için bağışlayın, baylar."</p>

  <p class="block5">"Ziyanı yok," dedi Zolar. "Şimdi artık NUMA'nın salakları bize Huascar hazinesinin yerini göstermiş olduğuna göre, senin bu gecikmenden yararlanıp malları yeryüzüne nasıl çıkaracağımızı tartışıyorduk."</p>

  <p class="block5">Amaru başıyla evetleyip çevresine bakındı. Kendisinden başka dört kişi vardı. Şöminenin karşısındaki kanepelerde Zolar, Oxley, Sarason ve Moore oturuyordu. Yüzleri ifadesizdi, ama odadaki zafer havasını saklamak da olanaksızdı. Sarason, "Doktor Kelsey, fotoğrafçı Rodgers ve Albert Giordino konusunda haber var mı?" diye sordu.</p>

  <p class="block5">Amaru cevap verdi. "Sınır ötesindeki ajanlarım, Pitt'in gemide söylediklerinin doğru olduğunu bildiriyor. Onları Calexico'daki Gümrük tesisine indirmiş." Moore, "Tuzağı sezmiş olmalı," dedi.</p>

  <p class="block5">Sarason, "Gemiye yalnız dönüşünden belliydi," deyip Amaru'ya döndü, sert bir sesle, "Senin elindeydi, kaçmasına izin verdin," diye çıkıştı. Oxley, "Tayfaları da unutma," diye ekledi.</p>

  <p class="block5">"İnanın bana, Pitt kaçamadı. Adamlarım su altı bombalarını geminin çevresine attığı zaman öldü. Tayfalara gelince, para verdiğiniz Meksika polisleri onların da istediğimiz süre boyunca sessiz kalmasını sağlayacaktır."</p>

  <p class="block5">"O yetmez," dedi Oxley. "Pitt, Gunn ve Milletvekili Smith kaybolduğuna göre, San Diego'da ve Denver'de ne kadar federal ajan varsa buralara üşüşecektir." Zolar başını iki yana salladı. "Burada yetkileri yok, boruları ötmez. Yerel yönetimdeki dostlarımız zaten onların girmesine izin de vermez."</p>

  <p class="block5">Sarason öfkeyle Amaru'ya bakıyordu. "Sen Pitt öldü diyorsun. Ceset nerede o zaman?"</p>

  <p class="block5">Amaru da ona hain hain baktı. "Pitt'i balıklar yedi. İnanın bana."</p>

  <p class="block5">"İnanmayışımı bağışla lütfen."</p>

  <p class="block5">"Su altı patlamalarından kurtulmasına olanak yoktu."</p>

  <p class="block5">"O adam daha beter durumlardan sağ kurtuldu." Sarason kalkıp bara yürüdü, kendine bir içki doldurdu. "Ben cesedi görene kadar rahat edemem."</p>

  <p class="block5">Oxley de Amaru'ya, "Feribotun batırılması işini de yüzüne gözüne bulaştırdın" diye çıkıştı. "Vanaları açmadan önce onu derin sulara götürecektin."</p>

  <p class="block5">Zolar purosunu yakarken, "Daha da iyisi, ateşe verecektin," dedi. "İçinde Milletvekili</p>

  <p class="block5">Smith ve NUMA genel müdür yardımcısıyla birlikte."</p>

  <p class="block5">Sarason bilgi verdi. "Polis Müdürü Cortina bir araştırma yapacak, feribotun</p>

  <p class="block5">Milletvekili Smith ve Rudi Gunn'la birlikte üzücü bir kaza geçirdiğini açıklayacak."</p>

  <p class="block5">Zolar ona ateş saçan gözlerle baktı. "Böyle olması, Amerikan güvenlik yetkililerinin burnunu sokmasını önlemez. Hele Pitt sağ kalmış da senin bu dostunun yetersiz girişimlerini anlatmışsa, yerel soruşturmayla asla yetinmezler."</p>

  <p class="block5">Amaru sakin bir sesle, "Pitt'i unutun," dedi. "Onun ölümü konusunda kimsenin elindeki kanıtlar benimkiler kadar güçlü değil.""</p>

  <p class="block5">Oxley'nin gözleri Amaru'dan Zolar'a döndü. "Varsayımlara göre iş göremeyiz.</p>

  <p class="block5">Cortina'nın Meksika ve Amerika hükümetleri tarafından yapılacak ortak soruşturmayı engelleme girişimleri ancak birkaç gün dayanır."</p>

  <p class="block5">Sarason omuz silkti. "Hazineyi alıp gitmeye o süre de yeter."</p>

  <p class="block5">Henry Moore, "Pitt denizden çıkıp gerçeği anlatsa bile, onun sözüne karşı sizin sözünüz," dedi. "Smith'le Gunn'a işkence ettiğinizi de, onları sizin kaçırdığınızı da kanıtlayamaz. Saygın bir eski eser şirketinin böyle işlere karışacağına kim inanır?</p>

  <p class="block5">Cortina'nın bu olaylar için Pitt'i suçlamasını sağlayın. Hazineyi kendine almak istedi deyin."</p>

  <p class="block5">Zolar, "Profesörün düşüncesini onaylıyorum," dedi. "Pitt Meksika'da ortaya çıkmaya cesaret ederse, asker ve polis dostlarımız onun hemen tutuklanmasını sağlayabilirler." Sarason, "Eh buraya kadar iyi," diye kabullendi. "Ama ya esirler? Onları şimdi mi ortadan kaldırıyoruz, daha sonra mı?"</p>

  <p class="block5">Amaru, "Onları hazine mağarasından geçen nehre atalım," dedi. "Sonunda kalıntıları herhalde Körfezde ortaya çıkar. Balıkların o cesetlerle işi bitince, adli tabibin tek saptayabileceği, boğularak öldükleri olur."</p>

  <p class="block5">Zolar kardeşlerine baktı, sonra bakışları Moore'a döndü. Profesör giderek garip biçimde tedirginleşiyordu. Sonra Zolar tekrar Amaru'ya dönmüştü. "Çok parlak bir senaryo. Basit, ama yine de parlak. İtiraz var mı?" Yoktu.</p>

  <p class="block5">Sarason, "Ben Komutan Cortina'yla görüşür, görevleri konusunda ona brifing veririm," diye gönüllü oldu.</p>

  <p class="block5">Zolar purosunu havada sallayıp dişlerini göstererek sırıttı. "Tamam o halde. Cyrus'la Cortina, Amerikalı soruşturmacılara karşı paravanı kurarken, geri kalanımız da eşyalarımızı toplayıp haciendadan Cerro el Capirote'ye taşınıyor, yarın sabahın ilk ışığıyla birlikte hazineyi çıkarmaya başlıyoruz."</p>

  <p class="block5">Hacienda hizmetkarlarından biri salona girip Zolar'a bir telsiz telefon uzattı. Zolar açıp dinledi, hiç cevap vermedi. Düğmeyi kapatıp güldü.</p>

  <p class="block5">"İyi haber mi, ağabey?" diye sordu Oxley.</p>

  <p class="block5">"Federal ajanlar yine bizim antrepo tesislerini basmış."</p>

  <p class="block5">Moore şaşkınlık içinde "Komik mi bu?" diye sordu.</p>

  <p class="block5">Zolar, "Sıradan bir olay," diye açıkladı. "Her zamanki gibi içeriye girmiş, gidecek bir yer bulamayıp orada kalakalmışlar."</p>

  <p class="block5">Sarason içkisini bitirdi. "Demek işler yolunda," dedi. "Hazine kazısı programlandığı gibi yapılacak."</p>

  <p class="block5">Salon sessizleşti. Herkes Cerro el Capirote'nin dibinde bulacakları inanılmaz zenginliklerle ilgili kendi hayallerine dalmıştı. Sarason'un dışında herkes. Onun kafasında, Pitt'le gemide konuştukları vardı. Gülünç bir şeydi, biliyordu, ama kafası Pitt'in bir sözüne takılmıştı. Pitt ona, Zolarlara hazineyi kendisinin gösterdiğini söylemişti. Peki, numarayı yuttunuz demekle ne demek istemişti? Pitt yalan mı söylüyordu, ona bir mesaj vermeye mi çalışıyordu, yoksa öleceğini bilen bir insanın son palavralarını mı sıkıyordu? Sonunda Sarason bu soruların cevabını düşünmeye değmeyeceğine karar verdi. Aslında zihninin gerilerinde uyarı çanlarının çalması gerekirdi, ama şu anda çok daha önemli konular vardı. Pitt'i kafasından itti. Bu da ömründe yaptığı en büyük hata oldu.</p>

  <p class="block5">Micki Moore elinde tepsiyle, haciendanın bodrumuna inen merdivenlerdeydi. Dibe varınca, Amaru'nun oraya esirlerin kapısını beklesin diye koyduğu kabadayıya yürüdü. "Aç kapıyı," diye emir verdi.</p>

  <p class="block5">Adam tatsız bir sesle homurdandı. "Kimse giremez!"</p>

  <p class="block5">Micki, "Yana çekil, salak," diye hırladı. "Yoksa husyelerini kesip atarım."</p>

  <p class="block5">Adam böyle bir kabalığın bu zarif kadından gelmesine şaşırıp bir adım geriledi. "Bene mirlerimi Tupac Amaru'dan alırım."</p>

  <p class="block5">"Tepside yalnız yiyecek var, budala. Ya beni içeriye bırakırsın, ya da avazım çıktığı kadar bağırırım, Joseph Zolar'a da hem benim, hem de içerdeki kadının ırzına geçtiğini söyler, yemin ederim."</p>

  <p class="block5">Adam tepsiye göz attı, sonra razı oldu, kapının kilidini açıp yana çekildi. "Bundan Tupac'a söz etmeyin."</p>

  <p class="block5">Micki içerinin karanlığına doğru adım atarken omzunun üzerinden ona, "Kaygılanma," dedi. Gözlerinin karanlığa biraz görebilecek kadar alışması bir an sürdü. Gunn yerdeki taşlara uzanmış, yatıyordu. Çabalayıp doğruldu, oturdu. Loren onu korumak istermiş gibi ayaktaydı. Alaycı bir sesle,</p>

  <p class="block5">"Vay vay," diyordu. "Bu sefer kirli işi yapmaya bir kadın yollamışlar." Micki tepsiyi Loren'in eline tutuşturdu. "İşte yiyecek," dedi. "Meyve ve sandviç, dört şişe de bira. Alın!" Sonra olduğu yerde döndü, kapıyı itip nöbetçinin yüzüne kapattı. Yeniden Loren'e döndüğünde, gözleri artık karanlığa biraz daha alışmıştı. Loren'in görünüşü karşısında afalladı. Dudakların ve gözlerin çevresindeki şişlikleri fark etmişti. Loren'in giysilerinin çoğu yırtılmış durumdaydı. Üzerinde kalanları öne çekip bir düğüm atmış, göğsünü saklamaya çalışmıştı. Micki göğüsler üzerinde, kol ve bacaklardaki kıpkırmızı sıyrıkları da fark etti. "İtoğulları," diye tısladı. "Ahlaksız, sadist piçler. Çok üzgünüm. Sizi dövdüklerini bilsem, ilaç da getirirdim." Loren çömelip tepsiyi yere koydu. Biralardan birini Gunn'a uzattı, ama Gunn’ın haşat olmuş elleri kapağı çevirip açamadı. Sonunda şişeyi Loren açtı. Gunn, "Florence Nightingale'imizin adı ne?" diye sordu.</p>

  <p class="block5">"Adım Micki Moore. Kocam antropolog, ben de arkeologum. Bizi Zolarlar tuttu." "Huascar'ın hazinesini bulmalarına yardım etmeniz için mi?" diye tahmin yürüttü Gunn. "Evet, imgeleri biz deşifre ettik ..."</p>

  <p class="block5">"Tiapollo Altın Zırhı üzerindeki şifreler, " diye ekledi Gunn. "Hepsini biliyoruz." Loren birkaç saniye hiç konuşmadan sandviçlerin birini yedi, birayı içti. Sonunda kendini yeniden doğmuş gibi hissederek Micki'ye merakla baktı. "Bunu neden yapıyorsunuz? Adamlar yine gelip bizi dövene kadar morallerimizi yükseltmek için mi?" Micki dürüst bir cevap verdi. "Sizin çektiklerinizin bizimle ilgisi yok. Aslında Zolar'la kardeşleri, hazine bulunur bulunmaz beni ve kocamı da öldürmeyi planlıyor." "Bunu nereden bilebilirsiniz?"</p>

  <p class="block5">"Daha önce de bu tipleri gördük. Neler olup bittiğini iyi sezeriz."</p>

  <p class="block5">Gunn, "Bize ne yapmak niyetindeler?" diye sordu.</p>

  <p class="block5">"Zolarlarla satın aldıkları Meksikalı polis ve askerler, geminiz battığında boğulmuşsunuz gibi göstermeye çalışacaklar. Niyetleri sizi o sözü edilen yeraltı nehrine atmak. Hazinenin bulunduğu yerden geçen yeraltı nehri, körfeze boşalıyor.</p>

  <p class="block5">Cesetleriniz yüzeye çıkana kadar, onların iddiasını çürütecek bir şey kalmamış olacak."</p>

  <p class="block5">Loren öfkeyle, "Doğru da," diye mırıldandı. "O bakıma, haklılar."</p>

  <p class="block5">Gunn, "Tanrım," dedi. "Bir ABD milletvekilini böyle bile bile öldüremezler."</p>

  <p class="block5">Micki, "İnanın bana, bu adamların hiç çekingenliği yok, vicdanları ise ondan bile az," dedi.</p>

  <p class="block5">Loren, "Neden bizi şimdiye kadar öldürmediler?" diye sordu.</p>

  <p class="block5">"Arkadaşınız Pitt belki kaçırıldığınızı ortaya çıkarır diye korktular. Ama artık aldırmıyorlar. Bir tek kişinin iddialarını çürütecek kadar güçlü oldukları kanısındalar."</p>

  <p class="block5">Loren, "Ya feribotun tayfaları?" diye sordu. "Onlar da tanıktı."</p>

  <p class="block5">"Yerel polis onların ses çıkarmamasını sağlayacak." Micki bir kararsızlık geçirdi. "Pitt için artık kaygılanmıyorlar derken üzgünüm. Tupac Amaru yemin ediyor, siz hacienda'ya getirildikten sonra adamlarıyla birlikte Pitt'i su altı bombalarıyla mahvettiklerini söylüyor."</p>

  <p class="block5">Loren'in menekşe rengi gözlerine acı dolmuştu. Şu ana kadar, Pitt'in her nasılsa kurtulmuş olacağını ummuştu. Ama şimdi yüreği sanki buzullar arasındaki bir yarığa yuvarlanmış gibi oldu. Taş odanın duvarına yaslandı, yüzünü ellerine gömdü. Gunn avuçlarıyla yeri itip ayağa kalkmayı başardı. Onun gözlerinde acı yoktu. Yalnızca kemik gibi katı bir inanç vardı. "Dirk öldü mü? Amaru gibi süprüntüler Dirk gibi bir adamı asla öldüremez."</p>

  <p class="block5">Micki bu kadar işkence görmüş bir adamın bu ateşli ruhu karşısında şaşırmıştı. "Ben yalnızca kocamın dediklerini biliyorum," derken sesi özür diler gibiydi. "Amaru gerçi Pitt'in cesedini bulamadığını itiraf etmiş, ama sağ kalamayacağından da son derece emin."</p>

  <p class="block5">Loren, "Kocanızla ikinizin de Zolarların ölüm listesinde olduğunuzu söylemiştiniz, değil mi?" diye sordu.</p>

  <p class="block5">Micki omuz silkti. "Evet, biz de susturulacağız."</p>

  <p class="block5">Gunn, "Bağışlayın ama, bu konuda oldukça gamsız gözüküyorsunuz," dedi. "Kocamın da bazı planları var." "Kaçmak için mi?"</p>

  <p class="block5">"Hayır, Henry'yle ikimiz aslında ne zaman fırsat bulsak kaçabiliriz. Ama hazinenin birazını kendimize almak niyetindeyiz."</p>

  <p class="block5">Gunn, Micki'ye inanmaz bakışlarla baktı, sonra alaycı bir sesle, "Kocanız yaman bir antropolog olmalı," dedi.</p>

  <p class="block5">"Yurt Dışı Faaliyetler Konseyi'nin verdiği görevde çalışırken tanışıp aşık olduğumuzu söylersem, belki biraz daha iyi anlarsınız." Gunn, "Hiç duymadım," dedi.</p>

  <p class="block5">Loren, Micky'ye garip bir bakışla bakıyordu. "Ben duydum. O konseyin çok gizli bir örgüt olduğu, Beyaz Saray'dan çalıştığı söylenir. Kongre'de hiç kimse öyle bir kuruluşun varlığı konusunda da, finansman biçimi konusunda da somut bir kanıt bulabilmiş değil." "Görevi nedir?" diye sordu Gunn. Micky cevap verdi. "Diğer ulusal istihbarat örgütlerinin bilgisi dışında, yalnızca Başkanın doğrudan denetimi altında, bazı gizli görevleri yerine getirmek." "Ne tür görevler?"</p>

  <p class="block5">Loren, "ABD'ye düşman sayılan yabancı ülkelere pis kazıklar atmak," derken, gözleri Micki'yi inceliyor, sanki bir tepki görmeye çalışıyordu. "Ben Kongre üyesiyim, onların faaliyetlerini bilemem. Ama içimde bir duygu, başlıca işleri gizli suikastler yapmak, diyor."</p>

  <p class="block5">Micki'nin gözleri katılaşmış, soğuklaşmıştı. "Emekli olup arkeolojiye dönme kararımıza kadar, on iki yıl boyunca Henry'yle ikimizin pek az iş arkadaşımız olduğunu rahatça itiraf edebilirim."</p>

  <p class="block5">"Şaşırmadım." Loren'in sesi alaycıydı. "Kendinizi bilimadamı olarak tanıttığınız için, kimse sizi Başkanın paralı katilleri olarak göremezdi."</p>

  <p class="block5">"Bu arada söyleyeyim, Kongre Üyesi Smith, akademik unvanlarımız sahte değildir. Henry doktorasını Pennsylvania üniversitesinde yaptı, ben de benimkini Stanford'da aldım. Bundan önceki üç Başkan döneminde yaptığımız işlerden hiç vicdan azabı duymuyoruz. Yabancı terör örgütlerinin başlarından bazılarını saf dışı bırakmakla, Henry'yle ikimiz sizin sandığınızdan çok daha fazla Amerikalının hayatını kurtarmış sayılırız." "Şimdi kimin hesabına çalışıyorsunuz?" "Kendimizin. Daha önce de söylediğim gibi, biz emekli olduk. Artık uzmanlığımızı paraya çevirmeye karar verdik. Devlet hizmetimiz geçmişte kaldı. Gerçi bize o hizmetlerimiz karşılığında iyi para verdiler, ama tabii emekli maaşımız yok."</p>

  <p class="block5">Gunn, "Kaplanların postundaki çizgiler değişmez," diye alay etti. "Amacınıza ulaşmanız, ancak Amaru'yu ve Zolarları öldürmekle mümkün."</p>

  <p class="block5">Micki belli belirsiz gülümsedi. "Belki onlar bizi öldürmeden biz onları öldürmek zorunda kalabiliriz. Ama ancak Huascar'ın hazinesi yeryüzüne çıkarıldıktan sonra." "Demek hazinenin yoluna bir yığın ceset yığılacak."</p>

  <p class="block5">Micki eliyle yüzünü sıvazladı. "Sizin bu hazine işine bulaşmanız herkesi çok şaşırttı. Zolarlar hazinenin peşinde başkalarının da bulunduğunu anlayınca, budalalık edip aşırı tepki gösterdiler. Çılgın gözleri kimi engel diye gördüyse, onların üstüne gittiler, adam kaçırdılar, cinayet işlediler. Sizi de dostunuz Pitt gibi gemide öldürmedikleri için kendinizi şanslı saymanız gerekir. Sizi şimdilik sağ tutmaları da, iddialı amatörlere göre bir davranış."</p>

  <p class="block5">Loren acı bir sesle, "Siz ve kocanız olsaydınız ?" diyecek oldu. "Sizi çoktan vurup cesetlerinizi de gemiyle birlikte yakar mıydık, öyle mi?" Micki başını iki yana salladı. "Bizim üslûbumuza uymaz. Henry'yle benim öldürdüklerimiz ancak, kadın çocuk ayırmaksızın, kimsenin gözünün yaşına bakmaksızın bombalayan, parçalayan yabancı uyruklulardı. Hiçbir Amerikalıya zarar vermedik, şimdiden sonra vermeye de niyetimiz yok. Her ne kadar sizin bu işe karışmanız bizim operasyonumuzu zora ittiyse de, bu olaydan sağ kurtulmanıza yardım etmek için elimizden geleni yapacağız."</p>

  <p class="block5">"Zolarlar da Amerikalı," diye hatırlattı Loren.</p>

  <p class="block5">Micki omuz silkti. "O teknik bir ayrıntı. Tarihin belki en uzun ömürlü sana t soyguncusu çete. Zolarlar dünya çapında canavar. Benim söylememe ne ihtiyacınız var? Gaddarlıklarını siz de tattınız. Onların kemiklerini Sonoran Çölünde bırakmakla, kocamla ikimiz Amerikan vergi mükelleflerinin milyonlarca dolarını sonuçsuz soruşturmalara harcanmaktan kurtarmış olacağız. Sonunda hüküm giyseler bile, bir de cezaevinde onların bakımına harcama yapılacak."</p>

  <p class="block5">Gunn, "Hazinenin bir bölümünü ele geçirdiğiniz zaman? diye sordu. "O zaman ne yapacaksınız "</p>

  <p class="block5">Micki kurnaz kurnaz gülümsedi. "Dünyanın neresine yerleşmişsek, oradan size bir kartpostal yollar, paraları nasıl harcamakta olduğumuzu söylerim."</p>

  <h2 class="calibre4" id="sigil_toc_id_27">46</h2>

  <p class="block5">KÜÇÜK bir ordu birliğine benzeyen askerler grubu mevzilendi, Cerro el Capirote'nin tabanının çevresinde iki mil yarıçaplı alanı güven altına aldı. Kimsenin girip çıkmasına izin verilmiyordu. Dağın doruğu bir sahneydi sanki. Hazinenin çıkarılma ve götürülme işi tümüyle havadan yönetilmekteydi. Pitt’ten çalman NUMA helikopteri, Zolar International'ın renklerine boyanmıştı. Doruktan havalanmış, haciendaya doğru gidiyordu. Birkaç dakika sonra ağır bir Meksika ordu nakliye helikopteri belirdi, gelip inişini yaptı. Kamuflaj üniformaları giymiş askeri mühendisler grubu yere atladı, arkadaki kargo kapısını açtı, küçük forklift'ler, kablolar, kocaman bir vinç ve başka araçlar indirmeye başladı.</p>

  <p class="block5">Sonora yerel yönetiminin Zolar bordrosunda bulunan yetkilileri, tüm gerekli permi ve lisansları yirmi dört saat içinde çıkarıvermişlerdi. Oysa bu iş normalde aylar, hatta yıllar sürerdi. Zolarlar buna karşılık yöreye yeni okullar, yollar, bir de hastane yapmaya söz vermişlerdi. Nakit para ortaya dökülünce yerel bürokrasi hemen kırtasiyeciliği ortadan kaldırmıştı. Bu rüşvetçi bürokratların yanılttığı Meksika hükümeti de tam işbirliği göstermekteydi. Joseph Zolar'ın Baja Yarımadasındaki askeri üsten mühendisler getirtme isteği hemen onaylanmıştı. Hazine Bakanlığıyla çabucak imzalanan bir anlaşmaya göre, Zolarlar hazinenin yüzde 25'i üzerinde hak sahibi olacaktı. Geri kalanı Mexico City'deki ulusal mahkemeye teslim edilecekti.</p>

  <p class="block5">Bu anlaşmanın bir tek sorunu vardı, Zolarlar verdikleri sözü tutmak niyetinde değildi. Bu hazineyi hiç kimseyle paylaşmayacaklardı onlar.</p>

  <p class="block5">Altın zincirle hazinenin büyük bölümü dağın tepesine taşındığı anda, karanlığın örtüsü altında hepsini yakındaki ıssız bir askeri piste taşıma planı hazırdı. Kumulların arasında bir yerdeydi o pist. Arizona sınırının hemen güneyindeydi. Oradan mallar bir jete yüklenecekti. Önde gelen bir havayolu şirketinin renklerine boyanmış bir jete. Bu uçak dosdoğru Afrika'ya, Fas'ın kuzey kıyısındaki Nador kentinde Zolarların sahip olduğu gizli bir dağıtım merkezine uçacaktı.</p>

  <p class="block5">Günün ilk ışıklarıyla birlikte, hacienda'dakilerin hepsi dağın tepesine uçurulmuştu. Özel eşyalarını da yanlarına almışlardı. Geride bir tek Zolar'ın jetini bırakmışlardı. Haciendanın pistinde park etmiş, duruyordu uçak. Gerektiğinde bir anda havalanmaya hazırdı.</p>

  <p class="block5">Loren'le Rudi bodrumdan çıkarılmış, sabahın daha sonraki saatlerinde dağa gönderilmişti. Micki Moore, Sarason'un rehinelerle konuşmama emrini hiç dikkate almamış, her ikisinin kesik ve çürüklerine şefkatle ilaç sürmüş, doğru dürüst bir yemek yemelerini de sağlamıştı. O dağın sarp yamaçlarından inerek kaçmalarına pek olanak olmadığı için, onları özellikle koruyan kimse yoktu. Canları istediği gibi dolaşmalarına izin verildi.</p>

  <p class="block5">Oxley dağın içine giren küçük yarığı hemen keşfetti, askeri ekibi işe koşup orayı genişletti. Kendisi cihazların kurulmasına nezaret etmek için geride kalırken, Joseph Zolar, Sarason ve Moore'larla birlikte, ellerinde floresan ışıklar taşıyan mühendislerin önü sıra dağdan içeri girdi.</p>

  <p class="block5">İkinci şeytanın yanına vardıklarında, Micki hayvanın gözlerine sevgiyle dokundu. Tıpkı Shannon Kelsey'in de daha önce yaptığı gibi. Sonra içini çekti. "Harika bir işçilik." Henry Moore da, "Çok iyi korunmuş durumda," diye ona katıldı. Sarason kaygısızca, "Parçalanması şart," dedi. Moore, "Neden söz ediyorsun?" diye sordu.</p>

  <p class="block5">"Onu kıpırdatamayız. Bu çirkin hayvan tünelin çoğunu dolduruyor. Huascar'ın zincirini onun çevresinden de, bacaklarının arasından da geçiremeyiz." Micki'nin yüzü, kapıldığı şokun etkisiyle gepgergindi. "Eski bir şaheseri parçalayamazsın."</p>

  <p class="block5">"Parçalayabilirim ve parçalayacağım da," dedi Zolar. Kardeşine destek çıkmıştı. "Yazık tabii, size hak veriyorum. Ama şimdi arkeolojik kahramanlıklara zamanımız yok. Heykelin gitmesi gerek."</p>

  <p class="block5">Moore'un acı dolu ifadesi sertleşiyordu. Karısına bakıp başını salladı. "Kurban da şart," dedi.</p>

  <p class="block5">Mickey anlamıştı. Eğer ömürlerinin sonuna kadar rahat etmeye yetecek kadar altın kapmak istiyorlarsa, şeytanın parçalanmasına göz yummak zorundaydılar. Onlar ilerlediler, Sarason geride kaldı, mühendislere şeytanın altına patlayıcı yerleştirmelerini emretti. Onları İspanyolca, "Dikkatli olun," diye uyardı. "Az patlayıcı kullanın. Çöküntüye yol açmak istemeyiz."</p>

  <p class="block5">Hazine nöbetçilerinin odasına vardıklarında, Zolar, Moore'ların o tükenmez enerjisine ve hevesine şaşıp kaldı. Kimse dürtmese, bir hafta orada kalır, mumyaları, gömülme süslerini inceler dururlardı.</p>

  <p class="block5">Zolar sabırsız bir sesle, "Haydi, yürüyelim," dedi. "Ölülere sonra bakarsınız." Moore'lar isteksiz adımlarla yürüdüler, ama Sarason yetişip bir kere daha enerji aşılayınca, onlar da hızlandı.</p>

  <p class="block5">Kalsit kristalleri içindeki muhafızın birdenbire gözükmesi hepsini şoka sürüklemiş, afallatmıştı. Tıpkı Pitt'le grubu gibi tepki gösterdiler. Henry Moore yarı saydam lahite dikkatle baktı.</p>

  <p class="block5">Çarmıh karşısında duruyormuş gibi, "Eski bir Chachapoya," diye mırıldandı. "Ölürken korunmuş. Bu inanılmaz bir keşif."</p>

  <p class="block5">Micki dehşet içinde, "Çok yüksek-mevki sahibi, soylu bir savaşçı olmalı," dedi. "Mantıklı bir düşünce, sevgilim. Bu kadar büyük bir kraliyet hazinesini koruma sorumluluğunun verilmesi için, gerçekten çok forslu adam olmalı." Sarason, "Kaç para eder sizce?" diye sordu.</p>

  <p class="block5">Moore dönüp ona kaşlarını çattı. "Bu kadar olağanüstü bir objeye fiyat biçemezsin. Geçmişe açılan bir pencere olarak baktığında, paha biçilemez." Zolar bir Ming vazosuna değer biçiyormuş gibi, "Bir koleksiyoncu tanıyorum, buna beş milyon dolar verebilir," dedi.</p>

  <p class="block5">Moore öfkeden boğulur gibi, "Chachapoya savaşçısı bilimin malıdır," diyebildi. "Ucu geçmişe tutturulmuş, gözle görülebilir bir bağ o. Yeri müzedir, çalıntı eserler toplayan bir ahlaksızın salonu değil."</p>

  <p class="block5">Zolar, Moore'a dikkatle baktı. "Pekâlâ profesör, onu altından size düşen pay sayıyorum."</p>

  <p class="block5">Moore acılar içinde gibiydi. Bilimadamı olarak aldığı profesyonel eğitim, açgözlülüğüyle savaşa tutuşmuştu. Huascar hazinesinin servetten öte değerler taşıdığını fark edince, kendini kirlenmiş, utanmış hissediyordu. Bu iğrenç insanlarla iş gördüğü için pişmanlık duymaktaydı. Karısının elini tutarken, onun da aynı duygular içinde olduğundan emindi. "Eğer böyle olmak zorundaysa, anlaştık," dedi.</p>

  <p class="block5">Zolar güldü. "Eh, bu iş çözümlendiğine göre, artık lütfen buraya ne için geldikse ona yönelebilir miyiz?" Birkaç dakika sonra yeraltı nehrinin kıyısına yanyana dizilmiş, karşı adada floresan ışıkları yansıtan altınlara hipnotize olmuş gibi bakıyorlardı. Tek görebildikleri, o hazineydi. Yerin bağrından kükreyerek akan nehir onlara önemsiz gözükmüştü.</p>

  <p class="block5">"İnanılmaz," diye fısıldadı Zolar. "Bu kadar çok altına bakmakta olduğuma inanamıyorum."</p>

  <p class="block5">Moore, "Bu Tut'un mezarını fersah fersah geride bırakıyor," dedi. Micki kocasının koluna sarılarak, "Ne kadar harikulade," diyebildi. "Her iki Amerikaların en zengin hazinesi bu."</p>

  <p class="block5">Sarason'un şaşkınlığı çabucak geçti. "Bu eski itoğulları amma zekiymiş," dedi. "Hazineyi hızlı akan bir nehrin ortasındaki adaya koymak, oradan almayı iki kat zorlaştırıyor."</p>

  <p class="block5">Moore, "Evet, ama bizde kablolarla vinçler var," diye akıl yürüttü. "Onların bu parçaları o adaya sırf iplerle ve kas gücüyle nasıl götürdüğünü düşünsene!" Micki kaide üzerinde duran altın maymunu gördü. "Bu garip işte," dedi. Zolar ona baktı. "Garip olan ne?"</p>

  <p class="block5">Micki maymuna yaklaştı. Heykel yan devrilmiş durumdaydı. "Bu parça neden bu kıyıda bırakılmış?"</p>

  <p class="block5">Moore, "Evet, bunu ötekilerin yanına koymamış olmaları gerçekten garip," dedi. "Sanki buraya atılmış gibi."</p>

  <p class="block5">Sarason nehir kıyısı kumlarının üzerindeki izleri gösterdi. "Bence bunu çekmişler buraya."</p>

  <p class="block5">Moore, "Üzerine yazı kazınmış," dedi.</p>

  <p class="block5">Zolar, "Deşifre edebiliyor musunuz?" diye sordu.</p>

  <p class="block5">"Deşifre gereği yok. Yazılar İngilizce."</p>

  <p class="block5">Sarason'la Zolar'ın Moore'a bakışı, sanki Wall Street'te yürüyen iki bankacıymışlar da, serserinin biri onlardan elli bin dolar borç istemiş gibiydi. "Şaka etme, Profesör," dedi Zolar.</p>

  <p class="block5">"Ben çok ciddiyim. Biri kaidenin altındaki yumuşak altına bir mesaj kazınmış. Görünüşe göre de üzerinden pek fazla zaman geçmemiş." "Ne diyor?"</p>

  <p class="block5">Moore ışık taşıyan mühendislerden birine yaklaşması için işaret etti, gözlüğünü düzeltti, yüksek sesle okumaya başladı.</p>

  <p class="block5">Hoşgeldiniz, Solpemachaco üyeleri Hırsız ve yağmacıların yıllık yeraltı kongresine hoş geldiniz.</p>

  <p class="block5">Eğer hayatta çalıntı servetlerden daha başka amaçlarınız da varsa, doğru yere geldiniz.</p>

  <p class="block5">Buyurun, kullanabileceğiniz objeleri alın. İyi niyetli koruyucularınız, Dr. Shannon Kelsey, Miles Rodgers, Al Giordino ve Dirk Pitt.</p>

  <p class="block5">Bir an sonra herkes durumu anladı, Zolar dönüp kardeşine hırladı. "Neler oluyor burada? Bu ne biçim saçma numara böyle?"</p>

  <p class="block5">Sarason'un dudakları acı bir ifadeye bürünmüş, gepgergin bir çizgi olmuştu. "Pitt bize şeytanın yolunu gösterdiğini söylemişti," dedi isteksiz bir sesle. "Ama mağaraya girip hazineyi gördüğünü söylememişti."</p>

  <p class="block5">"Cömertçe bilgi vermiş, ha? Neden bunları hiç söylemedin bana?" Sarason omuz silkti. "Öldü o artık. Önemi yok diye düşündüm." Micki kocasına baktı. "Dr. Kelsey'i tanıyorum. San Antonio'daki bir arkeoloji konferansında tanışmıştım. And kültürleri uzmanı olarak çok saygın bir adı var."</p>

  <p class="block5">Moore başıyla evetledi. "Evet, çalışmalarını biliyorum." Sarason'a baktı. "Sen bize Milletvekili Smith'le NUMA kadrosunun hazine peşinde olduğunu söylemiştin. İşe profesyonel arkeologların karıştığından söz etmemiştin." "Fark eder mi?"</p>

  <p class="block5">Moore, "Senin kontrolün dışında bir şeyler oluyor," diye uyardı onu. Zolarların bu şaşkınlığından zevk alıyormuş gibi bir hali vardı. "Sizin yerinizde olsam, altını buradan mümkün olduğu kadar çabuk çıkarmaya bakardım." Bu sözlerini, geçidin yukarılarında yer alan patlamanın sesi noktaladı. Sarason, "Pitt ölmüş olduğuna göre, hiçbir şeyden korkmamız gerekmez," diye direndi. "Burada gördüklerinizi, Amaru onu durdurmadan önce yapmış." Ama her yanını buz gibi terler kaplamıştı. Pitt'in alaycı sözleri kulaklarında çınlıyordu. "Yemi yuttun, dostum." Zolar'ın yüzü yavaş yavaş değişti. Dudakları gerildi, çenesi sanki geriye çekildi, gözlerine bir ürküntü geldi. "Bu kadar müthiş bir hazineyi bulan hiç kimse böyle gülünç bir mesaj bırakıp gitmez," dedi. "Bu insanların çılgınlığı sistemli bir şey. Planlarının ne olduğunu bilmek istiyorum."</p>

  <p class="block5">Sarason ağabeyine haykırdı. "Hazine sağ salim dağın tepesine çıkarılana kadar karşımıza kim dikilirse mahvederim. Yemin ederim!"</p>

  <p class="block5">Bu sözler çok güçlü söylenmişti. Kurşun geçirmez bir tehdit gibiydi. Hepsi inandılar ona. Bir tek Micki Moore dışında.</p>

  <p class="block5">Çünkü bir tek Micky ona, dudaklarının titrediğini görecek kadar yakın duruyordu.</p>

  <h2 class="calibre4" id="sigil_toc_id_28">47</h2>

  <p class="block5">PİTT içinden, devlet memurları dünyanın her yanında birbirine benziyor, diye düşünüyordu. O uydurma, anlamsız gülümseme, bir de onu boşa çıkaran o tahakküm edici bakışlar. Herhalde hepsi aynı okula gitmiş, kaçamak cümlelerden oluşan aynı konserve konuşmaları ezberlemişlerdi. Bu seferkinin kafası keldi, gözünde bağa çerçeveli gözlük, dudağının üzerinde her teli ayrı elden geçmiş siyah bir bıyık vardı. Uzun boyluydu. Konferans masasının çevresinde oturan Amerikalılara, profili ve tüm kibiriyle, tipik bir İspanyol Konkistador'unu hatırlatıyordu. Fernando Matos, karşısındakinin düzeyine inmek için çaba harcıyormuş gibi görünen, suya sabuna dokunmaksızın, kaçamaklı konuşan bir bürokrattı. Ülke sınırının yüz metre berisindeki Gümrük Binası'nda, karşısındaki Amerikalılara baktı. Amiral James Sandecker, Washington'dan gelmiş, Gaskill'le Ragsdale de Galveston'dan gelip Amiral'den biraz önce buraya varmışlardı. Onlar da Matos'a baktılar, hiçbir şey söylemediler. Shannon, Rodgers ve Giordino, duvar dibindeki koltuklara geçmişlerdi. Pitt, Sandecker’in solunda oturuyordu. Sözü bölgenin baş gümrük yetkilisi Curtis Starger'a bırakmışlardı.</p>

  <p class="block5">Starger on altı yıldır bu görevdeydi. Çok şey görmüş, çok şey yaşamıştı. İnce, yakışıklı bir adamdı. Yüz çizgileri keskin, saçları sarıydı. Matos'a asbesti bile yakıp kavuracak bir bakışla bakarken, tecrübeli bir yetkiliden çok, San Diego plajlarında görev yapan yaşlıca bir cankurtarana benziyordu. Tanıştırma işi biter bitmez saldırıya geçti.</p>

  <p class="block5">"Nezaket girizgâhını atlıyorum, Bay Matos. Bu tür konularda ülkenizin seçkin güvenlik kadrolarıyla işbirliği yapmaya alışkınım. Özellikle Müfettiş Granados'la ve Kuzey Meksika Soruşturma Bölümü Başkanı Senyor Rojas'la. Lütfen söyler misiniz, durumla ilgili bize brifing vermek üzere neden Ulusal İşler Bakanlığı'ndan orta düzey, adı duyulmamış bir kişi seçilip gönderildi? Bana sanki Mexico City "deki ulusal hükümetiniz de bu konuda bizim kadar az şey biliyormuş gibi geliyor." Matos iki eliyle bir çaresizlik işareti yaptı. Gözleri hiç kırpılmadı, yüzündeki gülümseme de sabit kaldı. Bunu hakaret saydıysa bile, hiç belli etmedi. "Müfettiş Granados, Hermosillo'da bir olay üzerinde çalışıyor, Senyor Rojas da hastalandı." "Duyduğuma üzüldüm," derken Starger’in sesinde pek de içtenlik yoktu. "Eğer hasta ya da başka görevlerle meşgul olmasalar, eminim gelip sizinle görüşmek onları çok mutlu ederdi. Duygularınızı anlıyorum. Ama sizi temin ederim, hükümetim bu konuda sizinle işbirliği yapmak için elinden geleni esirgemeyecektir." "ABD Başsavcılığı, Joseph Zolar, Charles Oxley ve Cyrus Sarason adlı üç kardeşin çok geniş bir uluslararası çalıntı tarihi eser operasyonu yürüttüğü kanısında. Bu insanların ayrıca kongredeki milletvekillerimizden biriyle çok saygın bir ulusal deniz kurumumuzun yetkilisini kaçırdıklarına inanmamız için de geçerli nedenler var." Matos bürokratik savunma hattının gerisinden boş boş gülümsedi. "Son derece gülünç bir iddia. Çok iyi bilirsiniz baylar, Zolarların Teksas'daki tesisine yaptığınız sonuçsuz baskına rağmen, ailenin şanı yine tertemiz kalmış durumda." Gaskill, Ragsdale'e dönüp buruk buruk gülümsedi. "Haber çabuk yayılıyor," dedi. "Bu kovuşturmak istediğiniz adamlar Meksika'da hiçbir yasayı ihlal etmiş değil. Onlarla ilgili soruşturma açmak için elimizde hiçbir hukuksal dayanak yok." "Milletvekili Smith'le Genel Müdür Yardımcısı Gunn'ın serbest bırakılmasını sağlamak için neler yapıyorsunuz?"</p>

  <p class="block5">Matos, "En usta soruşturmacı polis ekiplerimiz o olayın üzerinde çalışıyor," diye güvence verdi. "Amirlerim talep edilecek fidyeyi ödemek üzere gerekli hazırlıkları yaptılar bile. Bu işten sorumlu haydutların yakalanmasının ve söylediğiniz kişilerin kurtarılmasının birkaç saat meselesi olduğu konusunda güvence verebilirim." "Kaynaklarımız bu işten Zolarların sorumlu olduğunu söylüyor." Matos başını iki yana salladı. "Hayır, hayır, kanıtların gösterdiğine göre bu kaçırma olayının altında bir haydutlar çetesinin parmağı var."</p>

  <p class="block5">Pitt de söze karıştı. "Hazır kaçırmalardan söz ederken, feribotun tayfalarından ne haber?" diye sordu. "Onlar nereye kayboldu?"</p>

  <p class="block5">Matos, Pitt'e hor gören bir bakışla baktı. "Onun burada önemi yok. Ama sordunuz diye söyleyeyim, güvenlik yetkililerimizin elinde dört tane imzalı ifade var, hepsi de olayla ilgili olarak sizi suçluyor."</p>

  <p class="block5">Pitt'in içinden bir güceniklik duygusu kabardı. Zolarlar her ihtimali kurnazca hesaplamışlardı, ama Alhambra tayfalarının sağ olduğunu ya atlamışlardı, ya da Amaru onları öldüremediğini bildirmemiş, yalan söylemişti. Padilla'yla adamlarının kıyıya çıkmış olması gerekirdi. Herhalde yerel polis bir yerlere saklamıştı onları.</p>

  <p class="block5">Pitt bu sefer, "Soruşturmacılarınız benim böyle bir şeyi ne amaçla yapmış olabileceğimi de söylüyorlar mı?" diye sordu.</p>

  <p class="block5">"Amaç beni ilgilendirmiyor, Bay Pitt. Ben yalnız kanıtlara bakarım. Ama konuyu kendiniz açtığınıza göre, tayfalar sizin Milletvekili Smith'le Rudi Gunn'ı, hazinenin yerini öğrenebilmek için öldürdüğünüzü söylemişler."</p>

  <p class="block5">Giordino, "Eğer sizin polisler bu yalanı yutuyorsa, Alzheimer hastalığı olmuşlar demektir," diye söze karıştı.</p>

  <p class="block5">Matos hiç telaş etmeksizin, "Kanıt kanıttır," dedi. "Hükümetin bir yetkilisi olarak, ben sıkı hukuk parametrelerine göre hareket etmek durumundayım."</p>

  <p class="block5">Pitt bu saçma sapan suçlama karşısında İstifini bozmayıp, bu sefer yandan saldırdı.</p>

  <p class="block5">"Söyler misiniz, Senyor Matos sizin payınıza altının yüzde kaçı düşecek?"</p>

  <p class="block5">"Beş ..." Matos uyandı, ama iş işten geçtikten sonra uyandı.</p>

  <p class="block5">Starger yumuşak bir sesle, "Yüzde beş mi demek istediniz, efendim?" diye sordu.</p>

  <p class="block5">Matos başını hafif yana eğip omuz silkti. "Öyle bir şey demek istemedim."</p>

  <p class="block5">Sandecker, "Bana kalırsa amirleriniz çok derin bir komployu görmezden gelmişler," diye kanısını bildirdi.</p>

  <p class="block5">"Komplo falan yok, Amiralim. Bu konuda yemin bile edebilirim." Gaskill masanın üzerine doğru eğilerek, "Sizin ortaya koyduğunuz durum, Sonoran Eyalet hükümeti yetkililerinin, Peru hazinesini kapabilmek için Zolarlarla bir anlaşmaya varmış olduğunu gösteriyor," dedi.</p>

  <p class="block5">Matos tek elini havaya kaldırdı. "Peruluların yasal bir hakkı olamaz. Meksika topraklarında bulunan tüm tarihi eserler bizim halkımızın malıdır ..." Shannon, "Bunlar Peru halkının malı," diye adamın sözünü kesti. Yüzü öfkeden kıpkırmızı kesilmişti. "Eğer hükümetinizde bir nebze dürüstlük duygusu olsa, Perululara en azından belli bir oranda pay teklif ederlerdi." Matos, "Ülkeler arasındaki ilişkiler öyle gitmiyor, Dr. Kelsey," diye karşılık verdi. "Ya Montezuma'nın kayıp altın hazinesi And dağlarında ortaya çıksa ne diyecektiniz?" Matos kibirle, "Olmayacak hayallerle ilgili yargılarda bulunmak benim işim değil," dedi. "Hem bu hazineyle ilgili söylentiler de çok fazla abartılı. Gerçek değeri aslında pek de önem taşımıyor."</p>

  <p class="block5">Shannon iyice afallamıştı. "Ne diyorsunuz siz? Ben Huascar hazinesini kendi gözlerimle gördüm. Herkesin tahmininden çok daha zengin bir hazine. Bence değeri bir milyar dolara yakın olmak zorunda."</p>

  <p class="block5">"Zolarlar sanat eserleriyle tarihi eserlere doğru değer biçme açısından dünya çapında üne sahip çok saygın bir firmadır. Onların tahminine göre, hazinenin değeri otuz milyon doları geçmiyor."</p>

  <p class="block5">"Beyefendi!" Shannon buz gibi bir öfke patlamasını engelleyememişti. "Peru tarihiyle ilgili eserlerin değerlendirilmesi konusunda kendi bilgilerimi onlarınkiyle yarıştırmaya her an hazırım. Size en açık ifadeyle söyleyeyim. Zolarlar bombok bir çete." Matos sakin sakin, "Bir yanda sizin sözünüz, bir yanda onlarınki," dedi.</p>

  <p class="block5">Ragsdale, "Ufacık bir hazine için, amma da büyük bir operasyona girişmişler!" diye yorumda bulundu.</p>

  <p class="block5">"Hazineyi mağaradan dışarıya taşıyacak beş on işçi, o kadar."</p>

  <p class="block5">"Cerro el Capirote'nin tepesinde karıncalar gibi kaynaşan kalabalığı ve inip çıkan helikopterleri uydu fotoğraflarından görmek ister misiniz?"</p>

  <p class="block5">Matos sessiz oturuyordu. Sanki tek kelime duymamıştı.</p>

  <p class="block5">Starger, "Ya Zolarların hizmetinin karşılığı?" diye sordu. "Eserleri ülkeden dışarı çıkarmalarına izin mi vereceksiniz?"</p>

  <p class="block5">"Sonora halkı adına yaptıkları karşılıksız kalmayacak. Zahmetlerinin karşılığını ödeyeceğiz."</p>

  <p class="block5">Bu çok belli bir yutturmacaydı. Odada buna inanan olmadı.</p>

  <p class="block5">Amiral Sandecker, toplantıdaki Amerikalılar arasında en yüksek yetkiliydi. Matos'a bakıp tatlı tatlı gülümsedi. "Yarın ülkemizin Başkanı’yla Beyaz Saray'da görüşüyorum. Güney komşumuzun sınırları içinde olup biten kaygı verici olayları kendisine anlatacağım, güvenlik yetkililerinizin soruşturma konusunda ayaklarını sürüdüğünü, yüksek düzeyli halk temsilcilerimizin kaçırılması konusunu boğuntuya getirmeye çalıştığını da söyleyeceğim. Size hatırlatmama bile gerek yok, Senyor Matos, Serbest Ticaret Anlaşması yakında süre uzatımı için Kongre'ye gelmek üzere. Milletvekillerimiz, içlerinden birine sizlerin ne kadar duygusuz davrandığınızı, çalıntı eserlerle iş gören suçlularla nasıl işbirliği yaptığınızı duyunca, belki ülkelerimiz arasındaki ticari ilişkileri sürdürmek onlara zor gelebilir. Kısacası, senyor, Cumhurbaşkanına büyük bir skandalın kendi kucağında patladığını görmek üzere." Matos'un gözleri, gözlük camlarının gerisinden Amiral'e yaralanmış bakışlar yöneltti. "Ülkelerimiz arasındaki ufacık bir anlaşmazlık yüzünden böylesine güçlü bir tepki göstermeye gerek yok."</p>

  <p class="block5">Pitt, Meksikalı yetkilinin dazlak kafasında minicik ter damlaları görmeye başlamıştı. NUMA'nın patronuna döndü. "Ben icra politikasında pek uzman sayılmam, Amiralim. Ama Meksika Cumhurbaşkanıyla kabinesine bu olaylarla ilgili doğru dürüst bilgi verilmemiş olduğuna bahse girer miydiniz?"</p>

  <p class="block5">"Bahsi sen kazanırdın sanıyorum," dedi Sandecker. "Zaten karşımıza tam yetkili birinin gelmeyişi de böylece açıklanmış olurdu."</p>

  <p class="block5">Matos'un yüzünden tüm kanı çekilmişti. Adam resmen hasta gibi görünüyordu. "Yanlış anlıyorsunuz," dedi. "Ülkem her bakımdan işbirliğine hazırdır."</p>

  <p class="block5">Pitt, "Ulusal İşler Bakanlığı'ndaki amirlerinize, ya da aslında kimin adına çalışıyorsanız ona söyleyin, sandıkları kadar zeki değiller," deyiverdi.</p>

  <p class="block5">Starger, "Toplantı sona ermiştir," diye duyuruda bulundu. "Biz elimizdeki opsiyonları değerlendirir, hükümetinize eylemimizi yarın bu saatte bildiririz." Matos bu işten azıcık da olsa bir nebze gururla sıyrılmaya çalıştı. Gözleri kurnaz bakıyordu. Konuştuğunda sesi de hafif çıktı. "Özel Kuvvetlerinizi Meksika'ya yollama girişimleriyle ilgili olarak sizleri uyarmam gerek ..."</p>

  <p class="block5">Sandecker onun sözünü kesti. "Milletvekili Smith'le yardımcım Rudi Gunn'ı sapasağlam durumda Mexicali ile Calexico arasındaki sınır kapısına göndermeniz için size yirmi dört saat tanıyorum. Bir dakika aştı mı, çok kişi zarar görür." "Tehdit etmeye yetkiniz yok."</p>

  <p class="block5">"Başkan'ıma güvenlik kuvvetlerinizin Smith'le Gunn'a işkence edip devlet sırlarını söyletmeye çalıştıklarını söylediğim anda, nasıl tepki göstereceğini bilmeye de olanak yok."</p>

  <p class="block5">Matos dehşet içinde kalmıştı. "Ama bu büyük bir yalan. Çok saçma bir uydurma." Sandecker buz gibi gülümsedi. "Görüyorsunuz ya, ben de türlü durumlar icad etmesini biliyorum."</p>

  <p class="block5">"Sizi temin ederim ki..."</p>

  <p class="block5">"Bu kadarı yeter, Bay Matos," dedi Starger. "Lütfen gelişmeleri ofisime sürekli olarak bildirin."</p>

  <p class="block5">Meksikalı yetkili toplantı salonundan çıkarken, sanki karısı muslukçuyla kaçmış, köpeğini de kamyon ezmiş gibi görünüyordu. O gider gitmez Ragsdale hemen Gaskill'e döndü.</p>

  <p class="block5">"Eh, en azından, kaçak antrepoyu bulduğumuzun farkında değiller," dedi. "Umarım iki gün daha duymazlar."</p>

  <p class="block5">Pitt, "Siz çalıntı malların envanterini çıkarabildiniz mi?" diye sordu.</p>

  <p class="block5">"Öyle çok var ki, her objeyi birer birer kaydetmek haftalar sürecek."</p>

  <p class="block5">"Arada güneybatı kızılderili idolleri buldunuz mu? Ağaçtan yontma?"</p>

  <p class="block5">Gaskill başını iki yana sallıyordu. "Hayır, öyle bir şey yoktu."</p>

  <p class="block5">"Çıkarsa lütfen bana bildirin. Bir kızılderili dostum var, onları geri istiyor."</p>

  <p class="block5">Ragsdale, Sandecker'a başını salladı. "Siz durumu nasıl görüyorsunuz Amiralim?" diye sordu.</p>

  <p class="block5">Sandecker, "Zolarlar bunlara aydedeyi vaadetmiş," dedi. "İçimde bir duygu, onları tutukladığımız anda Sonora halkının yarısı ayaklanıp hepsini hapisten kaçırır, diyor." Pitt, "Loren'le Rudi'yi asla serbest bırakıp da konuşmalarına izin vermez bunlar," dedi. Ragsdale alçak sesle, "Söylemek hiç hoşuma gitmiyor, ama şimdiden ölmüş bile olabilirler," diye mırıldandı.</p>

  <p class="block5">Pitt başını iki yana salladı. "Kendime buna inanma izni vermem."</p>

  <p class="block5">Sandecker ayağa kalktı, sinirini yatıştırmak için odada dolaşmaya koyuldu. "Başkan gizli bir sınır ötesi harekâtını onaylasa bile, özel ekiplerimizin elinde onları Loren'le</p>

  <p class="block5">Rudi'nin bulunduğu yere götürecek hiçbir bilgi yok."</p>

  <p class="block5">Giordino, "Bana sanki Zolarlar onları o dağda tutuyor gibi geliyor," dedi.</p>

  <p class="block5">Starger da başıyla onayladı. "Haklı olabilirsin. Hazineyi ararken karargah olarak kullandıkları hacienda şimdi boş gibi görünüyor."</p>

  <p class="block5">Ragsdale içini çekti. "Eğer Smith'le Gunn hala sağsa bile, korkarım uzun sürmez." Starger çaresizlik izleri taşıyan bir sesle, "Çitin dışından seyretmekten başka bir şey yapamıyoruz," dedi.</p>

  <p class="block5">Ragsdale pencereden dışarı, sınırın öte yanına bakıyordu. "FBI asla Meksika toprağında baskın düzenleyemez." Gaskill "Gümrük de öyle," dedi.</p>

  <p class="block5">Pitt federal ajanlara bir an baktı, sonra Sandecker'e döndü. "Onlar yapamaz, ama NUMA yapabilir."</p>

  <p class="block5">Hepsi anlamaz bakışlarını ona çevirdiler. "Neyi yapabilir?" diye sordu Sandecker.</p>

  <p class="block5">"Meksika'ya girer, uluslararası kriz yaratmaksızın Loren'le Rudi'yi kurtarır." Gaskill, "Tabii yapar," diye güldü. "Sınırı aşmak dert değil, ama Sonoran polisiyle askeri Zolarlardan yana. Uydu resimlerinde, dağın tepesinde ve çevresinde ağır güvenlik önlemleri gözüküyor. Vurulmadan oraya on kilometre bile sokulamazsın." Pitt, "Ben dağa yürüyerek ya da kara taşıtlarıyla gitmekten söz etmiyordum," dedi. Starger ona uzun uzun baktı, sonra sırıttı. "Ulusal Sualtı ve Denizcilik Kurumu'nun yapabilip de, Gümrüğün ve FBI'ın yapamayacağı ne var? Çölün üzerinden yüzerek mi geçeceksiniz?"</p>

  <p class="block5">Pitt son derece ciddi bir sesle, "Üzerinden değil," dedi. "Altından."</p>

  <p class="whitespace1"></p>

  <h1 class="block3" id="sigil_toc_id_29">Kâbus Geçidi</h1>

  <p class="block8">31 Ekim 1998 Şeytan Obruğu, Baja Meksika</p>

  <p class="whitespace2"></p>

  <p class="block5"><br /></p>

  <p class="block5">SIERRA el Mayor dağlarının kuzey ucundaki kurak yamaçlarda, Mexicali'nin hemen hemen 50 kilometre kadar güneyinde, doruklardan birinin yan tarafında, doğal oyulmuş tünele benzer bir giriş vardı. Milyonlarca yıl önce, eski bir denizin titreşimleriyle oyulmuş olan bu koridor, yokuş aşağı, dipteki bir mağaraya iniyordu. Mağara Pliosen çağında volkanik kayaları aşındıran sularla, daha sonra da rüzgarın buraya getirip yığdığı kumlarla biçimlenmişti. Mağaranın dibinde, çölün altından yükselen sulardan bir havuz oluşmuştu. Kobalt mavisi rengi olmasa, su öyle duruydu ki, obruğun tepesinden bakıldığında çukurun dibi yokmuş gibi görünüyordu.</p>

  <p class="block5">Şeytan Obruğu, Peru'daki kurban kuyusuna hiç benzemiyor, diye düşündü Pitt. Gözleri saydam derinliklere doğru inen sarı naylon ipteydi. Suyun kenarındaki bir kayaya oturduğunda, gözlerinde bir kaygı ifadesi vardı. Elleri naylon ipi hafifçe tutmuştu. İpin üst ucu, oldukça iri bir bobine sarılmış durumdaydı.</p>

  <p class="block5">Dışarda, tüp gibi obruğun dibinden 80 metre yukarda, Amiral Sandecker, çürümekte olan yarım tonluk 1951 modeli Chevrolet pikabın dışına koyduğu bir şezlonga oturmuştu. Kamyonetin arkasında rengi solmuş bir karavan göze çarpıyordu. Yıllar önce hurdaya atılması gerekirmiş gibi bir hali vardı. Daha arkaya bir otomobil daha park etmişti. Çok eski ve yorgun bir 1968 Plymouth Belvedere station wagon. Her iki aracın da Baja California Norte plakası vardı.</p>

  <p class="block5">Sandecker, bir elinde bir kutu Coors birası, öbür elindeki dürbünü gözlerine kaldırıp çevreyi gözden geçirdi. Kıyafeti de eski kamyonete uyuyordu. Baja yarımadasında ucuza dolaşıp kamp kuran sayısız Amerikalılardan birine benzemişti.</p>

  <p class="block5">Sonoran Çölünde çiçek açmış pek çok bitki görmek şaşırtmıştı onu. Su çok az, iklim de kış gecelerinde sıfırın altına, yazları fırın sıcaklıklarına varan durumlar gösterdiği için, özellikle şaşırıyordu bu duruma. Ta uzaklarda bir küme ottan yararlanmakta olan at sürüsüne baktı.</p>

  <p class="block5">Yakın çevrede canlı olarak bir tek kırmızı sırtlı çıngıraklı yılanla, kendisine doğru zıplayan kara kuyruklu bir tavşan bulunduğunu görünce, içi rahatladı. Tavşan yaklaştı, ona bir baktı, sonra geriye sıçradı. Sandecker şezlongdan kalktı, obruğa girip yokuş aşağı ilerledi.</p>

  <p class="block5">Pitt, Amiral'in yaklaştığını duyunca, "Yasa adamlarından ne haber?" diye sordu. "Buralarda yılanlar ve tavşanlardan başka bir şey yok," diye homurdandı Sandecker. Sonra başıyla suyu işaret etti. "Onlar dalalı ne kadar oluyor?" Pitt saatine baktı. "Otuz sekiz dakika."</p>

  <p class="block5">"Yerel gümrükçülerden ödünç alınma eski takımlar yerine profesyonel cihazları olsa, için çok daha rahat ederdi."</p>

  <p class="block5">"Loren'le Rudi'yi kurtarmak niyetindeysek, her dakikanın değeri var. Bu keşif dalışını erken yapmakla, planımın başarı şansı var mı, öğrenmiş oluruz. Altı saat kazanırız.</p>

  <p class="block5">Bizim modern cihazların Calexico'dan buraya gelmesi o kadar sürer."</p>

  <p class="block5">Sandecker yorgun bir sesle, "Böyle tehlikeli bir operasyona kalkışmak düpedüz çılgınlık," dedi.</p>

  <p class="block5">"Başka seçeneğimiz mi var?"</p>

  <p class="block5">"Benim aklıma gelmiyor."</p>

  <p class="block5">"O halde denemek zorundayız." Pitt'in sesi kararlıydı.</p>

  <p class="block5">"Daha en ufak bir şansın olup olmadığını bile bilm..."</p>

  <p class="block5">"İşaret verdiler." Pitt, amiralin sözünü kesti. İp elinde gerilmişti. "Çıkmaya başlıyorlar."</p>

  <p class="block5">Pitt ipi çekerken, Sandecker da bobini dizleri arasına kıstırmış, krankı çeviriyordu. 200 metrelik ipin öbür ucundaki iki dalgıcı yavaş yavaş yukarıya çekmeye başladılar. Onlara upuzun gelen on beş dakikanın sonunda, üçüncü elli metreyi işaret eden kırmızı düğüm ellerine geldi.</p>

  <p class="block5">Sandecker ağır bir sesle, "Elli metrecik kaldı," diye yorumda bulundu. Krankı çevirirken geri kalmamaya çalışıyor, Pitt'in taşıdığı ağırlığın birazına ortak olmak istiyordu. Amiral aslında sağlık manyağıydı. Her gün birkaç mil koşar, arasıra NUMA'nın sağlık kulübünde cimnastikler yapardı. Ama bu ipe böyle uzun süre, aralıksız yüklenmek, kalp atış hızını kırmızı çizgiye pek yaklaştırmıştı. "Gördüm onları," diye soluduğunda, sesinde minnet vardı.</p>

  <p class="block5">Pitt ipin ucunu sevinerek bıraktı, olduğu yere çöküp soluklanmaya çalıştı. İki dalgıçtan, önce Giordino çıktı. Çift tüplerini sırtından çıkarıp Sandecker'a uzattı. Sonra Pitt'e elini verdi, Pitt arkaya kaykılıp onu sudan dışarı çekti. Sudan ikinci çıkan, Dr. Peter Duncan'dı. ABD Jeolojik Araştırmalar'da hidrologdu. Sandecker, San Diego'ya telefon açıp konuştuktan bir saat sonra, kiralanmış bir jetle Calexico'ya gelmişti. Yeraltı nehrini ilk duyduğunda, amiral şaka yapıyor sanmış, ama yine de meraka kapılmış, merakı kuşkularını alt etmiş, her işini bırakıp bu keşif dalışına katılmak üzere gelmişti. Hava regülatörünün ağızlığını tükürerek ağzından attı.</p>

  <p class="block5">Derin soluklar arasında, "Hiç bu kadar geniş bir su kaynağı düşünmemiştim," dedi. Pitt mutlu bir sesle, "Nehre giriş yeri buldunuz!" deyiverdi. Soru sormuyor, emin konuşuyordu.</p>

  <p class="block5">Giordino anlatmaya başladı. "Obruk altmış metre kadar dik iniyor, orada yandan gelen bir besleyici dereyle buluşuyor. Dere yirmi metre kadar dar yarıklardan geçtikten sonra nehre çıkıyor."</p>

  <p class="block5">Pitt, "Cihazları sığdırabilir miyiz?" diye sordu.</p>

  <p class="block5">"Yer yer hayli daralıyor, ama sanırım zar zor geçiririz."</p>

  <p class="block5">"Suyun sıcaklığı?"</p>

  <p class="block5">"Serin ama dayanılır. 20 santigrad kadar."</p>

  <p class="block5">Duncan başlığını çıkardı, çalı gibi kızıl sakalları ortaya çıktı. Havuzdan çıkmak için hiçbir çaba göstermiyordu. Kollarını kıyıya dayadı, heyecanlı heyecanlı anlatmaya başladı. "Sonoran çölünün altında hızı dokuz mil olan geniş bir nehir akıyor dediğinizde, önce inanmamıştım. Ama şimdi kendi gözümle gördüm, yine inanamıyorum. Nereden baksanız, buradan yılda onla on beş milyon futakr'lık su geçiyordur." Sandecker, "Sizce bu, Cerro el Capirote'nin altından akan nehir mi?" diye sordu. Duncan, "Hiç kuşku yok," dedi. "Artık nehrin var olduğunu gözümle gördükten sonra, Leigh Hunt'ın dağlar altından akıyor dediği nehrin bu olduğu konusunda her türlü kumarı oynamaya varım."</p>

  <p class="block5">Pitt gülümsedi. "Demek Hunt'un altın vadisi de herhalde gerçekten var." "Biliyor muydun o efsaneyi?" "Artık efsane değil."</p>

  <p class="block5">Duncan'ın yüzünde sevinç dolu bir ifade belirdi. "Yo, herhalde değil. Çok da mutluyum."</p>

  <p class="block5">Giordino, "İyi ki ipe bağlıydık," dedi.</p>

  <p class="block5">Duncan başıyla onayladı. "Çok haklısın. İp olmasa, besleyici dereden çıktığımız anda nehir bizi kapıp götürürdü."</p>

  <p class="block5">"Körfezde bulunan o iki dalgıca biz de katılırdık."</p>

  <p class="block5">Sandecker, "Kaynağın nerede olduğunu merak etmekten kendimi alamıyorum," diye söylendi.</p>

  <p class="block5">Giordino elini kıvırcık saçlarından geçirdi. "En son model jeofizik aletler onu saptamakta zorluk çekmez."</p>

  <p class="block5">Duncan hala heyecan içinde, "Bu çapta bir keşif, kurak güneybatı için ne müthiş sonuçlar getirecek, tahmin etmek bile güç," dedi. "Binlerce iş olanağı, milyonlarca alanda sulu tarım, hayvancılık için otlaklar. Belki de bu çöl artık Cennet Bahçesi olur çıkar."</p>

  <p class="block5">Pitt havuzun kristal mavisi sularına bakıp Billy Yuma’nın sözlerini hatırladı. "Hırsızlar, çölü bahçe yapacak olan suda boğulacaklar." Giordino merakla, "Ne dedin?" diye sordu.</p>

  <p class="block5">Pitt başını iki yana sallayıp gülümsedi. "Eski bir kızılderili atasözü." Giordino'yla Duncan dalış cihazlarını obruğun tepesine taşıdıktan sonra, Sandecker hepsini Plymouth station wagon'a yüklerken tulumlarını çıkardılar. Pitt eski kamyoneti yaklaştırıp durdurduğunda, amiral ona doğru yürüdü.</p>

  <p class="block5">Pitt, "İki saate kadar sizi burada bulurum," dedi. "Nereye gittiğini sorabilir miyim?" "Asker toplama konusunda biriyle görüşeceğim." "Tanıdığım biri mi?"</p>

  <p class="block5">"Değil, ama işler umduğum kadar iyi giderse, gün batmadan onunla el sıkışacak, göğsüne madalya takacaksınız."</p>

  <p class="block5">Gaskill'le Ragsdale sınırın ABD tarafındaki Calexico'nun hemen batısındaki küçük havaalanında beklerken, NUMA uçağı gelip indi, iri bir Gümrük Hizmet kamyonetine doğru ilerledi. Tam dalış cihazları uçağın kargo bölümünden kamyona alınırken, Sandecker’le Giordino da station wagon'la çıkageldiler. Pilot yaklaşıp onlarla el sıkıştı. "İstediklerinizi toplama işi biraz telaşa geldi, ama yine de listenizdeki her parçayı bulup yükledik."</p>

  <p class="block5">Giordino, "Bizim mühendisler Hovercraft'ın profilini Pitt'in istediği gibi küçültebildiler mi?" diye sordu.</p>

  <p class="block5">"Mucize denilebilecek bir başarıyla." Pilot gülümsüyordu. "Amiralin mekanik sihirbazları size bir de mesaj yolladılar. Wallowing Windbagi küçültüp en yüksek yerini altmış bir santim yapmışlar."</p>

  <p class="block5">Sandecker sıcacık bir sesle, "Washington'a döndüğümde herbirine şahsen teşekkür edeceğim," dedi.</p>

  <p class="block5">Pilot, amirale, "Ben döneyim mi, yoksa burada beklememi mi istersiniz?" dedi. "Uçağının yanında kal, belki ihtiyacımız olur."</p>

  <p class="block5">Kamyoneti yükleme işi bitmiş, arka kapıları kapıyorlardı ki, Curtis Starger gri bir gümrük kamyonetiyle pistin ucunda belirdi, hızla yaklaştı. Tam kamyonetin arkasında frene basıp top gibi dışarı fırladı.</p>

  <p class="block5">"Sorunlarımız var," dedi.</p>

  <p class="block5">Gaskill, "Ne tür sorunlar?" diye sordu.</p>

  <p class="block5">"Meksika Sınır Polisi demin sınırı ABD'den gelen trafiğe kapattı." "Ya ticari araçlar?"</p>

  <p class="block5">"Onlara da yasak. Bu da yetmiyormuş gibi, birkaç askeri helikopter getirmişler, davetsiz hava taşıtlarıyla kuşkulu gözüken her aracı durdurmalarını emretmişler." Ragsdale, Sandecker'a baktı. "Sizin balık avı seferinin kokusunu almış olmalılar." "Sanmıyorum. Obruğa girip çıkarken bizi gören olmadı."</p>

  <p class="block5">Starger güldü. "Herhalde Senyor Matos koşup bizim sert tutumumuzu Zolarlara haber verdiği anda, heriflerin ağzı köpürmüş, hükümetteki adamlarına köprüyü kaldırın diye baskı yapmışlardır."</p>

  <p class="block5">"Herhalde," diye ona katıldı Ragsdale. "Hafif Süvari Saldırısı gibi dört nala üstlerine varacağımızı düşünmüşlerdir."</p>

  <p class="block5">Gaskill çevresine bakındı. "Pitt nerede?"</p>

  <p class="block5">Giordino, "Öte tarafta, güvende," dedi.</p>

  <p class="block5">Sandecker yumruğunu uçağın yan tarafına indirdi, öfkeyle, "Bu kadar yaklaşmışken!" diye homurdandı. "Fiyasko. Resmen fiyasko."</p>

  <p class="block5">Ragsdale, diğer federal ajanlara, "Bu adamlarla cihazları Şeytan Obruğuna ulaştırmanın bir başka yolu olmalı mutlaka," dedi.</p>

  <p class="block5">Starger'la Gaskill'in yüzünde kurnaz gülümsemeler belirmişti. Starger, "Sanırım Gümrük bu işi kurtarabilir" dedi.</p>

  <p class="block5">"Sizin yeninizde bir koz falan mı var?" Starger, "Escobar olayı," dedi. "Duymuş muydunuz?" Ragsdale kafasını evet anlamında sallıyordu. "Yeraltı uyuşturucu kaçakçılığı operasyonu."</p>

  <p class="block5">"Juan Escobar sınırın hemen ötesinde, Meksika'da otururdu," diye anlatmaya başladı Starger. "Ama bu yanda bir kamyon onarım garajı işletirdi. Narkotik Büro uyanana kadar, bir hayli iri parti mal soktu. Bizim ajanlar ortak aramada, evinden garajına kadar alttan yüz elli metre giden bir tünel buldular. Ama adamı tutuklamaya yetişemedik. Escobar nedense pirelendi, biz tepesine binemeden garajı kapattı, ailesiyle birlikte kayıplara karıştı."</p>

  <p class="block5">Gaskill sözü devraldı. "Bizim ajanlardan bir İspanyol asıllı vardı. Doğu Los Angeles'de doğup büyüme. Şimdi Escobar'ın evinde o oturuyor, garajın yeni sahibi pozunda, hep sınır kapısından gidip geliyor."</p>

  <p class="block5">Starger gururla gülümsedi. "Narkotikçilerle Gümrük, ondan gelen bilgilere dayanarak pek çok tutuklama yapmamızı sağladılar. Kaçakçılar ondan tüneli kullanmak için izin istediklerinde, durumu anlayıp bildiriyor." Sandecker, "Yani hala açık mı tünel?" diye sordu. Starger, "Bizimkilerin ne çok işine yaradığını bilseniz şaşarsınız," dedi. Giordino, ilahi ışığı görmüş gibiydi. "Cihazları da oradan geçirebilir miyiz?" Starger başıyla evetledi. "Kamyoneti tamir garajına sokuveririz. Ben adamları getiririm, cihazları alttan Escobar'ın evine taşırız, sonra oradan bizim gizli ajanın yedek parça kamyonetine yükleriz. O kamyoneti orada herkes tanır, durdurmaları için de hiçbir neden yok."</p>

  <p class="block5">Sandecker, Giordino'ya baktı, ciddi bir sesle, "Eh, artık mezar taşını yazmaya hazır mısın?" diye sordu.</p>
</body>
</html>
