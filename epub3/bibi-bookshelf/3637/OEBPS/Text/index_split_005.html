<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="calibre4">24</h2>

  <p class="block5">TANINMIŞ bir kurye şirketinin amblemini taşıyan küçük bir kamyonet, rampayı çıkıp tek katlı beton binanın yükleme boşaltma kapısında durdu. Beton bina Teksas'ın Galveston kenti dışında, kent bloku kadar kocaman bir antrepoydu. Damında, duvarlarında şirket tabelası yoktu. Boş olmayıp kullanılır durumda olduğunu belirten tek işaret, kapısının yanındaki küçük pirinç levhada göze çarpan, Logan Depolama Şirketi yazısıydı. Ama saat akşamın altısıydı o anda. İşçilerin içerde çalışır durumda olamayacağı kadar geç, ama çevrede dolaşan devriye görevlilerini kuşkulandırmayacak kadar da erkendi.</p>

  <p class="block5">Sürücüsü kamyonetten inmeden, uzaktan kumandayla şifreyi verdi, güvenlik alarmını susturarak yukarıya doğru kalkan koca kapıyı açtı. Kapı kalkarken içerde çatı payandalarına kadar sandık sandık mobilya ve ev eşyalarının yığılmış olduğu gözüktü. Beton zemin üzerinde hiçbir canlının kıpırdadığı yoktu. Sürücü, işçilerin eve gitmiş olduğundan emin olunca kamyoneti sürdü, kapının kapanmasını bekledi. Sonra altındaki taşıtı, on sekiz tekerli kamyonu karavanıyla birlikte alabilecek kadar geniş platforma getirip durdurdu.</p>

  <p class="block5">Arabadan indi, bir kaide üzerinde duran alet paneline yürüyüp "Tartı" yazılı düğmeye bastı, şifreyi yazdı, platform titremeye başladı, sonra yerin altına doğru indi. Kocaman bir yük asansörü olduğu ancak o zaman belli olmuştu. Bodrum katında durunca, sürücü kamyoneti geniş bir tünele soktu, asansör de kendiliğinden üst kata döndü. Tünel yaklaşık bir kilometre kadar sonra, bir başka büyük antreponun dibinde son buluyordu. Bu çok geniş yeraltı üssünde, Zolar ailesi yasa dışı işlerini görür, üst katlar yasal ve dürüst işletmeler olarak çalışırdı.</p>

  <p class="block5">Dürüst ticaret katlarında, normal görevliler cam bir kapıdan yönetim of islerine girer, orada çalışırlardı. O katların geri kalan alanları, binlerce değerli tablonun, heykelin, türlü antikaların muhafaza edildiği yerdi. Bunların hepsinin yasal menşeleri vardı. Açık piyasada, normal yollardan alınıp satılan şeylerdi. Arka taraftaki ayrı bir bölüm de koruma departmanıydı. Orada usta sanatçılar, hasara uğramış sanat eserleriyle eski eserler üzerinde çalışır, onları ilk görkemine kavuşturmaya uğraşırlardı. Zolar International'da ya da Logan Depolama Şirketinde çalışanların hiçbiri, hatta yirmi yıldır hizmet görenler bile, ayaklarının altında yer alan yasa dışı işleri bilmezdi.</p>

  <p class="block5">Sürücü tünelden çıkıp, rampadan inerek çok büyük bir alt bodruma yöneldi. Buranın yüzölçümü, binanın 20 metre yukardan başlayan üst katlarından çok daha genişti. Alanın yaklaşık üçte ikisi, çalıntı ve kaçak eserlerin biriktirilmesine, depolanmasına ve sonunda satılmasına yönelik işlemlere ayrılmıştı. Geri kalan üçte biri, Zolar ailesinin çok karlı bir başka işinin, taklitlerin üretildiği yerdi. Bu katı ancak Zolar ailesinin üyeleri, birkaç sadık ortak, bir de burayı inşa etmiş olan insanlar bilirdi... Onlar da zaten Rusya'dan getirilmiş, bodrum inşaatı bitince ülkelerine geri götürülmüşlerdi. Böylelikle artık yabancıların burada böyle bir tesis olduğunu duymasına olanak kalmamıştı.</p>

  <p class="block5">Sürücü kamyonetten inip aracının arkasına yürüdü, kapıları açıp oradan uzun metal bir silindir çekti. Silindirin ayakları hastane sedyesi gibi otomatik olarak açıldı, dört ayak da yere basınca, sürücü onu ite ite ilerdeki kapalı odaya götürdü. Yolda giderken bir yandan silindirin parlak metalinde kendi görüntüsüne bakıyordu. Orta boylu, hafif göbekliydi. Esas kilosundan fazla göstermesinin nedeni, üzerine sıkı oturmuş beyaz tulum giydiği içindi. Kumral saçları fırça traşı, yanaklarıyla çenesi de sinek kaydıydı. Yemyeşil gözlerinin o metalde griye dönüşmesini pek eğlenceli buluyordu. Şu anda hülyalıydı gözleri. Ama kızar ya da gerginleşirse, taş kesilirdi. İnsanları tanımlamanın ustası olan bir detektif gelse, yasal adı Charles Oxley olan Charles Zolar'ı, dolandırıcıya benzemeyen bir dolandırıcı diye tanımlardı. Kardeşleri Joseph Zolar ile Cyrus Sarason odanın kapısını açıp çıktılar, onu şefkatle kucakladılar.</p>

  <p class="block5">"Tebrikler," dedi Sarason. "Müthiş bir zafer bu." Zolar başıyla onayladı. "Babamız bile bundan iyisini yapamazdı. Ailemize gurur verdin."</p>

  <p class="block5">Oxley gülümseyerek, "Çok şükür," diye karşılık verdi. "Mumyayı sonunda güvenli bir yere getirdiğime ne kadar memnunum, bilemezsiniz."</p>

  <p class="block5">Sarason, "Onu Rummel'in binasından alırken kimsenin görmediğinden, kimsenin yollarda seni izlemediğinden emin misin?" diye sordu.</p>

  <p class="block5">Oxley ona yalnızca bakmakla yetindi. "Yeteneklerime hakaret ediyorsun, ağabey. Tüm gerekli önlemleri aldım, Galveston'a kadar gündüz saatlerinde, ikinci sınıf yollardan geldim. Trafik yasalarını çiğnememeye özen gösterdim. İzlenmedim diyorsam, izlenmemişimdir, inan bana."</p>

  <p class="block5">Zolar gülümseyerek, "Sen Cyrus'a aldırma," dedi. "İzlerimizi örtme konusunda paranoyaktır, bilirsin."</p>

  <p class="block5">Sarason alçak sesle, "Fazla ilerledik, artık bir hata yapamayız," dedi.</p>

  <p class="block5">Oxley ağabeyi erinin arkasında kalan geniş depo odasına baktı. "Yazı uzmanları burada mı?"</p>

  <p class="block5">Sarason başıyla evetledi. "Harvard'dan bir antropoloji profesörü. Kolomb öncesi imgelerini hayatının amacı edinmiş. Karısı da deşifre işinin bilgisayar tarafını yönetiyor. Henry ve Micki Moore." "Nerede olduklarını biliyorlar mı?"</p>

  <p class="block5">Zolar başını iki yana salladı. "Adamlarımız onları Boston'daki evlerinden aldığı andan bu yana, gözleri bağlı, türlü müzik kasetleri çala çala getirildiler. Kiraladığımız jet uçağı havalandıktan sonra pilota iki saat havada tur atmasını, ancak ondan sonra Galveston'a uçmasını söyledik. Havaalanından buraya ses geçirmez bir teslimat kamyonunda geldiler. Hiçbir şey görüp duymadılar, o kesin."</p>

  <p class="block5">"Demek şu anda California ya da Oregon'daki bir araştırma laboratuvarında olduklarını söylesek, inanacaklar."</p>

  <p class="block5">Sarason, "Zaten yolda onlara öyle telkin edildi," dedi. "Herhalde soru sormuş olmalılar."</p>

  <p class="block5">Zolar, "Başlangıçta sormuşlar," dedi. "Ama adamlarımız onlara, bir eski eserdeki yazıların deşifre edilmesi karşılığında iki yüz elli bin dolar verileceğini söyleyince, bizimle tam işbirliği yapacaklarına ve çenelerini kapalı tutacaklarına söz verdiler." Oxley kuşkuyla, "Güveniyor musunuz yani onlara?" diye sordu. Sarason hain hain gülümsedi. "Tabii ki hayır." Henry ve Micki Moore'un yakında mezar taşları üzerinde birer isim olacağını tahmin etmek için, Oxley'in zihin okuması gerekmiyordu. "Daha fazla zaman ziyan etmeye gerek yok ağabeyler," dedi. "General Naymlap'ın mumyasını nereye koyayım?"</p>

  <p class="block5">Sarason yeraltı tesisinin bir bölümünü eliyle gösterdi. "Partisyonla özel bir oda ayırdık. Ben sana yolu göstereyim, Joseph de uzmanlarımızı getirsin." Bir kararsızlık geçirdi, ceketinin cebinden üç siyah kayak maskesi çıkardı, birini Oxley'e uzattı. "Bunu tak. Yüzlerimizi görmelerini istemeyiz." "Niye zahmet ediyoruz? Yaşamayacaklar ki bizi teşhis etsinler!" "Çekingenlik yaratmak için." "Biraz abartıyorsun... Ama herhalde hakkın var." Zolar, Moore'ları iç odaya getirirken, Oxley'le Sarason altın mumyayı kutusundan dikkatle çıkarıp, kat kat kadife örtüler örtülmüş masaya yatırdılar. Hazırlanan bu bölümün küçük bir mutfağı, yatakları, banyosu da vardı. Köşedeki çalışma masasının üstünde birkaç yazı ve çizim bloknotu, çeşitli güçlerde birkaç da büyüteç göze çarpıyordu. Başka bir masada bilgisayarla yazıcısı duruyordu. Gerekli yazılım programları yüklenmiş, hazırdı. Tavanda birkaç spot ışığı yanıyordu. Hepsi altın zırhın üzerindeki oymaları vurgulayabilecek biçimde ayarlanmıştı.</p>

  <p class="block5">Moore'lar odaya girince, kulaklıkları çıkarıldı, gözlerindeki bağlar açıldı.</p>

  <p class="block5">Zolar nezaketle, "Umarım çok fazla rahatsız olmamışsınızdır," dedi.</p>

  <p class="block5">Moore'lar parlak ışıklar altında gözlerini ovuşturuyorlardı. Henry Moore tipik züppe profesör rolündeydi. Doğrusu zarif yaşlanıyordu. Vücudu incecikti. Kır saçları gür, teni de gençler kadar gergindi. Tvit ceketinin dirseklerine deri parçaları dikilmiş, yeşil koton gömleğinin yakasına kravat bağlanmıştı. Ek olarak, ceket yakasında bir de beyaz karanfil vardı.</p>

  <p class="block5">Micki Moore ondan en az on beş yaş daha gençti. O da ince ve ufak tefekti. Yetmişli yıllarda moda mankeniyken ne kadar inceyse, şimdi de o kadar inceydi. Teni oldukça esmer, elmacık kemikleri çıkıktı. Soyuna kızılderili karışmış gibi. Güzel kadındı, kendini iyi taşıyordu. Özgüveni onu üniversite kokteyl ve yemeklerinde göze çarpan biri haline getirirdi. Ela gözleri odaklanınca, önce kardeşlerin maskelerine baktı, sonra bakışları Tiapollo Altın Zırhı'nın üzerinde durdu.</p>

  <p class="block5">Alçak sesle, "Gerçekten harikulade bir eser," dedi. "Kocamla benim neyi deşifre etmemizi istediğinizi tam söylememiştiniz."</p>

  <p class="block5">Zolar içtenlikle, "Bu melodramatik önlemlerimizden ötürü özür dileriz," dedi. "Ama görüyorsunuz, bu İnka eserine paha biçilemez. Sizin gibi uzmanlar tarafından incelenmedikçe, bir haber sızıp hırsızların duymasını istemiyoruz." Henry Moore üç kardeşe hiç aldırmadan ortadaki masaya koştu. Göğüs cebinden gözlüğünü çekip burnunun üzerine oturttu, zırhın kolundaki ince yazılara baktı. "Dikkate değer detay," dedi hayranlıkla. "Birkaç kumaşla birkaç parça kap kaçak dışında, Son Ufuk çağından kalma bu kadar zengin ikonografi görmemiştim." Zolar, "Bu imgeleri deşifre etmekte herhangi bir zorluk öngörüyor musunuz?" diye sordu.</p>

  <p class="block5">Moore gözlerini zırhtan ayırmadan, "Zevkle yapılacak zor bir iş," dedi. "Ama Roma da bir günde kurulmamıştı. Yavaş olacak bir iş bu."</p>

  <p class="block5">Sarason sabırsızdı. "Cevapları mümkün olduğunca çabuk istiyoruz," dedi.</p>

  <p class="block5">Moore kasılarak, "Beni aceleye zorlayamazsınız," diye karşılık verdi. "Eğer imgelerin anlamını doğru istiyorsanız, zaman vermeniz şart."</p>

  <p class="block5">Oxley, "Hakkı var," dedi. "Yanlış bilgi istemeyiz." Sarason sert sert, "Moore"lara çabaları karşılığında iyi para veriliyor," diye homurdandı. "Yanlış bilgi verirlerse, ücrete hak kazanamazlar."</p>

  <p class="block5">Moore giderek öfkeleniyordu. "Yanlış bilgiymiş!" diye patladı. "Karımla ikimizin teklifinizi kabul edişimize minnet duymanız gerekir. Şu masada durana bir bakınca, bütün bu özenti hokus-pokus'ların nedeni kolayca anlaşılıyor. Banka soyarmış gibi maskelerde dolaşıyorsunuz. Baştan sona saçma bir şey bu!"</p>

  <p class="block5">Sarason, "Ne demek istiyorsun?" diye çıkıştı. "Hangi tarihçiye sorsanız, Tiapollo Altın Zırhının bin dokuz yüz yirmilerde İspanya'dan çalındığını, bir daha da bulunamadığını bilir."</p>

  <p class="block5">"Bunun yeni bulunmuş bir başka zırh olmadığını nereden biliyorsun?" Moore sol omuzdan ele doğru inen desenleri gösterdi. "Bu büyük bir savaşçının simgesi. Naymlap adlı Chachapoya generali. İnka kralı Huascar'ın hizmetindeydi. Efsaneye göre boyu bugünkü basketbolcular kadarmış, sarışın ve mavi gözlüymüş, teni de beyazmış. Şu altın zırhın boyuna bakıp, benim tarih bilgilerimi de eklerseniz, bunun Naymlap'ın mumyası olduğuna hiç kuşku yok."</p>

  <p class="block5">Sarason antropologun üstüne yürüdü. "Sen de, karın da, söyleneni yapın yeter. Yanlış yapmayın, vaaz da vermeyin."</p>

  <p class="block5">Zolar tatsız bir çatışmayı önlemek için araya girdi. "Lütfen ortağımı bağışlayın, Doktor Moore. Onun kaba davranışı için özür dilerim. Ama altın zırhı bulmak hepimizi çok heyecanlandırdı, anlarsınız. Haklısınız tabii. Bu Naymlap'ın mumyası."</p>

  <p class="block5">"Nereden buldunuz bunu?" dedi Moore. "Söyleyemem, ama siz ve eşiniz gibi iki uzman tarafından incelendikten sonra hemen İspanya'ya götürüleceği konusunda söz verebilirim."</p>

  <p class="block5">Moore'un dudaklarında kurnaz bir gülümseme belirdi. "Onu gerçek sahiplerine geri vermek isteyişiniz çok etkileyici. Bay .... adınız her neyse. Ama önce karımla ikimizin, Huascar hazinesine giden yolu deşifre etmemizi istiyorsunuz."</p>

  <p class="block5">Oxley anlaşılmaz bir şeyler mırıldandı, Sarason yine Moore'a doğru ilerledi. Ama Zolar kolunu uzatıp onu durdurdu. "Sergilediğimiz oyunu yutmadınız," dedi.</p>

  <p class="block5">"Yutmadım."</p>

  <p class="block5">"Bize bir karşı teklif mi yapmak istiyorsunuz, Doktor Moore?" Moore karısına baktı. Karısı garip biçimde içine kapanmış gibiydi. Sonra Moore, Zolar'a döndü. "Bizim uzmanlık bilgilerimiz sizi o hazineye götürürse, bence yüzde yirmi haksız sayılmaz."</p>

  <p class="block5">Kardeşler birkaç dakika birbirlerine baktılar, düşündüler. Oxley'le Zolar, Sarason'un yüzünü o maske nedeniyle göremiyorlardı. Ama öfkesi gözlerinden belliydi. Zolar başını evet anlamında salladı. "İnanılmaz bir zenginlik potansiyeli söz konusu olduğu için, bence Doktor Moore cömert bile davrandı."</p>

  <p class="block5">Oxley, "Bence de öyle," dedi. "Tüm koşullar dikkate alınırsa, profesörün çok da fazla istemediği ortada." Elini uzattı. "Sizinle ve eşinizle anlaştık o halde. Hazineyi bulursak, sizin payınız yüzde yirmi."</p>

  <p class="block5">Moore el sıkıştı. Karısına dönüp gülümsediğinde, sanki kendi ölüm fermanına imza atmış olduğunun hiç farkında değildi. "Evet, hayatım, işe başlayalım mı?" diye sordu.</p>

  <p class="whitespace1"></p>

  <h1 class="block3" id="sigil_toc_id_9">Ölüm İblisi</h1>

  <p class="block4">22 Ekim 1998 Washington D.C.</p>

  <p class="softbreak"></p>

  <p class="block5"><br /></p>

  <p class="block5">TERMİNALİN dışında bekliyordu. Rüzgarın uçurduğu tarçın rengi saçları sabah güneşi altında pırıl pırıldı. O sırada Pitt, Dulles Havaalanı'nın bagaj bölümü kapısından açık havaya çıktı. Kongre üyesi Loren Smith, o inanılmaz menekşe rengi gözlerini örten güneş gözlüğünü hafif kaldırdı, direksiyonun arkasında ayağa kalktı, koltuğun arkalığına çıkıp oturdu. El salladığında, yumuşacık süvetten sürücü eldivenleri göze çarptı.</p>

  <p class="block5">Uzun boylu bir kadındı, nefis biçimlendirilmiş bir Sharon Stone vücuduna sahipti. Siyah dik yaka kazakla kırmızı deri pantolon ve ceket giymişti. 1953 modeli kıpkırmızı Allard J2X spor arabasının koltuk arkalığında otururken, yirmi metre yarı çaplı alanda kim varsa, kadınıyla erkeğiyle, dönüp hiç saklamadan ona bakıyordu. Kendisi de, arabası da, modaya uygun zerafetin klasik ürünü gibiydiler, birbirine de çok güzel uyuyorlardı. Pitt'e baştan çıkarıcı bir bakışla bakıp, "Merhaba denizci," diye seslendi. "Atla da götüreyim!"</p>

  <p class="block5">Pitt çantasını, içine yeşim kutuyu koyduğu iri madeni kutuyla birlikte kaldırıma koydu, Allard'ın kenarından uzanıp Loren'i dudaklarından çabucak öptü. "Arabalarımdan birini çalmışsın," dedi.</p>

  <p class="block5">"Bir komite toplantısından kaçıp seni havaalanından karşılamaya geliyorum, teşekkür yerine bunu söylüyorsun!"</p>

  <p class="block5">Pitt başını eğdi, kırk yıl önce girdiği dokuz spor araba yarışından sekizini kazanmış yaman arabasına baktı. Daracık koltuklarda, hem ikisine, hem de bagajlara yer yoktu. Arabanın ayrı bir bagajı da yoktu. "Çantaları nereye koymam gerekiyor?" Loren eğilip yolcu koltuğunda duran iki ipi ona uzattı. "Hazırlıklı geldim. Onları arkadaki bagaj rafına koyup bağlayabilirsin."</p>

  <p class="block5">Pitt başını şaşkınlıkla sallıyordu. Loren kadar akıllı ve gözlemci bir kadın az bulunurdu. Beş seçimdir Colorado eyaletinden milletvekili seçiliyordu. Kongredeki meslekdaşları ona, zor konuları çabuk kavrayışından, hızlı ve sağlam çözümler buluşundan ötürü saygı duymaktaydılar. Kongre koridorlarında capcanlı, dışa dönük bir insandı, ama aslında kendi özel hayatını korurdu. Davetlere, siyasal toplantılara pek sık gitmez, daha çok Alexandria'daki evinde oyalanır, yardımcılarının yasa teklifleriyle ilgili önerilerini okur, seçmenlerinin mektuplarına cevap yazardı. İşinin dışındaki tek sosyal faaliyeti, Pitt'le olan aralıklı duygusal ilişkisiydi.</p>

  <p class="block5">"Al'la Rudi nerede?" diye sorduğunda, Pitt'in yorgun ve traşsız yüzünü görmekten duyduğu kaygı gözlerinden belli oluyordu.</p>

  <p class="block5">"Bir sonraki uçakla geliyorlar. Temizlemeleri gereken bazı işler vardı, ödünç aldığımız malzemeyi de geri vermeleri gerekiyordu."</p>

  <p class="block5">Bagajlarını Allard'ın arkasına takılmış kromajlı rafa koyup ipleri sımsıkı tokaladıktan sonra, ufacık yolcu kapısını açıp uzun bacaklarını ön panelin altına soktu, yangın duvarına kadar uzatıp dayadı. "Beni eve sağ salim ulaştıracağına güvensem mi?" Loren ona hınzırca gülümsedi, sonra ilerlemesi için işaret eden havaalanı polisine terbiyeli bir tavırla başını salladı, Allard'ın üç vitesli şanzımanına el atıp birinci vitese geçti, gaza yüklendi. Kaputun altındaki kocaman Cadillac V-8 motoru büyük bir kükremeyle cevap verdi, araba öne doğru fırladı, arka lastiklerini gıcırdatıp asfaltta dumanlar çıkararak yola koyuldu. Pitt polisin yanından geçerlerken adama bakıp çaresiz bir ifadeyle omuzlarını kaldırdı. Bir yandan güvenlik kemerini bulmak için etrafını yokluyordu. Egzoz kükremeleri arasında, "Halkın meclisteki temsilcisinden beklenecek davranışlar değil bunlar!" diye bağırdı.</p>

  <p class="block5">Loren, "Kim nereden bilecek ki?" diye güldü. "Bu araba senin adına kayıtlı." Dulles'tan kente giden yol üzerinde Loren takometrenin ibresini birkaç kere kırmızıya dayandırdı. Pitt kendini kadere teslim etmişti. Eğer bu deli kadının elinde ölecekse, yapabileceği hiçbir şey yoktu. Arkasına yaslanıp bu yolculuğun tadını çıkarmak en iyisiydi. Ama tabii aslında onun araba kullanma yeteneklerine saygısı büyüktü. Allard spor araba yarışlarına ikisi de katılmışlardı. Pitt erkekler grubunda, Loren de kadınlar grubunda. Pitt kendini gevşek bıraktı, anorağının fermuarını kapadı, öne takılı rüzgar camının iki yanından gelen temiz havayı içine çekti.</p>

  <p class="block5">Loren, Allard'ı trafiğin içinden, labirentte yokuş aşağı koşan fare kolaylığıyla geçiriyordu. Çok geçmeden, Washington uluslararası havaalanının en uzak ucunda, metalden yapılmış eski bir uçak hangarının önüne yanaşıp durdu. Pitt'in evim dediği yer burasıydı.</p>

  <p class="block5">Bina bin dokuz yüz otuzlarda, ilk ticari uçakların bakım tesisi olarak yapılmıştı. 1980'de yıkılması için karar alınmış, program belirlenmişti. Ama Pitt bu terk edilmiş harap yapıya acımış, onu satın almıştı. Sonra yerel mirası koruma derneğiyle temasa geçmiş, binayı Tarihi Yapılar Ulusal Listesi'ne aldırmıştı. Ondan sonra artık üst kattaki eski ofis bölümünü kendi evi olarak restore etmekten başka işi kalmamıştı. Hangarı da eski haline uygun olarak onarmıştı.</p>

  <p class="block5">Pitt tasarruflarını ve büyükbabasından kalan hatırı sayılır mirası bir yatırıma yöneltme ihtiyacını hiçbir zaman duymayan biriydi. Parasını hisse senetlerine, tahvillere, emlake yatırmazdı. Onun merakı antik ve klasik otomobillerle, NUMA özel projeler müdürü olarak gittiği diyarlardan topladığı irili ufaklı anılardı.</p>

  <p class="block5">Hangarın alt katında yaklaşık otuz kadar eski araba vardı. 1932 modeli bir Stutz'dan, Fransız Avions Voisin sedana, 1951 üstü açık Daimler'e kadar her türlüsü. O Daimler, koleksiyonun en genç arabasıydı. Eski bir Ford Trimotor uçak da bir köşede kendini gösteriyordu. Oluklu alüminyum kanadının altına, İkinci Dünya Savaşı'nın Messerschmitt ME 252 jet uçağı saklanmıştı. Karşı duvarın dibinde eski bir Pullman tren vagonu, özel döşenmiş çelik rayların üzerinde duruyordu. Yan duvarına Manhattan Limited diye yazılmıştı. Ama belki buradaki en acayip şey, Victoria dönemi modası, pençe ayaklı bir banyo küvetiydi. Arkasına kıçtan takma bir motor bindirilmişti. Hangardaki tüm diğer koleksiyon parçaları gibi, o banyo küvetinin de kendine özgü bir öyküsü vardı.</p>

  <p class="block5">Loren girişteki direğe takılmış küçük reseptörün önünde durdu. Pitt dudaklarını büzüp ıslıkla Yankee Doodle’ın ilk birkaç notasını çalınca, sesi tanıyabilen yazılım, güvenlik alarmını otomatik olarak kapatıp hangarın koca kapısını açtı. Loren, Allard'ı içeriye sokup kontağı kapattı.</p>

  <p class="block5">"Buyur işte," dedi gururla. "Sağ salim evine geldin." Pitt kuru bir sesle, "Yıllarca kırılmayacak yeni bir Dulles-Washington hız rekoruyla," dedi.</p>

  <p class="block5">"Kocakarı gibi vızırdanma. Gelip seni aldığım için şanslı sayılırsın."</p>

  <p class="block5">"Bana karşı neden bu kadar iyisin sen?" Pitt'in sesinde gerçek şefkat vardı.</p>

  <p class="block5">"Bana ne kötü muamele ettiğine bakılırsa, bu soruya cevap bulmak güç."</p>

  <p class="block5">"Kötü muamele mi? Vücudundaki çürükleri göster, inanayım."</p>

  <p class="block5">"Aslına bakarsan ..." Loren deri pantolonunu indirip oyluğundaki çürüğü gösterdi.</p>

  <p class="block5">"Bana bakma boşuna," dedi Pitt. Bundan kendisinin sorumlu olmadığından emindi.</p>

  <p class="block5">"Senin yüzünden."</p>

  <p class="block5">"Son kere bir kızı dövüşüm, yuvadayken Gretchen Snodgrass sandalyeme macun bulaştırdığı zamandı, onu hatırlatmak isterim."</p>

  <p class="block5">"Senin bu eski reliklerden birinin tamponuna çarptığım için çürüdü."</p>

  <p class="block5">Pitt güldü. "Biraz daha dikkatli davranman gerekirdi."</p>

  <p class="block5">Loren, "Üst kata gel," diye emretti. Bir yandan pantolonunu beline çekiyordu. "Eve dönmen şerefine gurme bir yemek planladım."</p>

  <p class="block5">Pitt ipleri çözüp bagajlarını aldı, söz dinleyerek Loren'in peşinden üst kata çıkarken, deri pantolonun içindeki biçimli kasların kıpırtısını seyredip zevkini çıkardı. Loren gerçekten de yemek odasına tam anlamıyla eksiksiz bir ziyafet sofrası kurmuştu. Pitt zaten çok açtı. Mutfaktan gelen iştah açıcı kokular da hevesini artırıyordu. "Ne zamana?" diye sordu. "Ancak duş yapmana vakit var."</p>

  <p class="block5">Pitt'in daha çok cesaretlendirilmeye ihtiyacı yoktu. Hemen soyunup banyoya daldı, fayans zemine yatıp ayaklarını duvara kaldırdı, sular hızla üzerine dökülüp sıçrarken uykuya dalmasına ramak kaldı. Ama on dakikada toparlanıp kalktı, sabunlandı, çalkalandı. Traş olup saçlarını kuruttuktan sonra, Loren'in yılbaşı armağanı olan ipek kimonosunu giydi.</p>

  <p class="block5">Mutfağa girdiğinde, Loren yaklaşıp onu uzun uzun öptü. "Hımm, nefis kokuyorsun. Traş olmuşsun."</p>

  <p class="block5">Pitt yeşim kutuyu koyduğu metal bagajın açılmış olduğunu gördü. "Hafiyecilik mi oynuyorsun?"</p>

  <p class="block5">"Milletvekili olarak, benim bazı özel haklarım var." Loren şampanya kadehini uzatıyordu. "Çok güzel bir sana t ürünü. Ne bu?"</p>

  <p class="block5">"Kolomb öncesi bir antik. İçinde de öyle büyük bir servetin rotası yatıyor ki, Kongre'deki tüm arkadaşlarınla birlikte iki günde harcayıp bitiremezsiniz." Loren ona kuşkulu gözlerle baktı. "Şaka ediyorsun herhalde. İki milyar dolardan fazla olmalı."</p>

  <p class="block5">"Kayıp hazineler konusunda asla şaka etmem ben." Loren dönüp tezgahın üstünden iki dolu tabağı aldı. İçindeki yemek, huevos rancheros'du. Yanında garnitür olarak chorizo, kızartılmış fasulye ve salça vardı. Fırından yeni çıkmıştı yemekler. Onları masaya koyarken, "Bir yandan yerken anlat bana," dedi.</p>

  <p class="block5">Pitt, Loren'in Meksika yemeğine saldırdı, lokmalar arasında da, kutsal kurban kuyusuna gidişinden başlayıp, Ekvator'daki yağmur ormanında yeşim kutuyu ve içindeki quipuyu buluşuna kadar her şeyi anlattı. Araya çeşitli efsaneleri, sayısı pek az olan verileri de katıyordu. Sonunda olayın ilham ettiği düşünceleri sıralayıp bitirdi. Loren ilgiyle dinliyor, Pitt'in sözünü hiç kesmiyordu. O bitirince, "Kuzey Meksika'da mı yani sence?" diye sordu.</p>

  <p class="block5">"Quipu deşifre edilinceye kadar, o bir tahmin yalnızca." "Gerekli bilgiler son İnka'yla birlikte ölmüşse, nasıl deşifre edilebilir ki?"</p>

  <p class="block5">"Hiram Yaeger'in bilgisayarına güveniyorum. Herhalde anahtarı bulur."</p>

  <p class="block5">Loren şampanyasını yudumlarken, "Kör atışı derler buna," dedi.</p>

  <p class="block5">"Tek şansımız o ve oldukça da güçlü bir şans." Pitt ayağa kalktı, yemek odasının perdelerini açıp pistten kalkmakta olan uçağa göz attı, sonra dönüp yerine oturdu.</p>

  <p class="block5">"Esas sorunumuz, zaman. Tiapollo'nun Altın Zırhı'nı gümrük ajanları gelemeden önce çalan hırsızlar bizden ilerde."</p>

  <p class="block5">"Onların da işi uzun sürmez mi?" diye sordu Loren.</p>

  <p class="block5">"Zırhtaki yazıların deşifre işi mi? İnka tekstil desenlerinde ve ideografik sembollerde uzman olan biri, zırhtaki yazıların anlamını kesinlikle çözer."</p>

  <p class="block5">Loren kalkıp masanın çevresinden dolaştı, Pitt'in kucağına oturdu. "Yani iş bir hazine yarışına dönüşüyor."</p>

  <p class="block5">Pitt kolunu onun beline dolayıp sımsıkı kucakladı. "Durum öyle gibi." "Ama dikkatli ol." Loren bir yandan ellerini onun kimonosunun içine uzatıyordu. "İçimde bir duygu, rakiplerinin pek de tatlı insanlar olmadığını söylüyor."</p>

  <h2 class="calibre9" id="sigil_toc_id_10">26</h2>

  <p class="block5">ERTESİ sabah erkenden, trafik sıkışmadan yarım saat önce, Pitt, Loren'i evine bırakıp arabasını NUMA merkezine sürdü. Başkentin çılgın sürücülerinden Allard'a bir zarar gelmesi riskini göze almak istemediği için onu almamış, yarışta harap olan bir arabadan aldığı 500 beygir gücünde Rodeck V-8 motorunu taktığı 1984 modeli Jeep Grand Wagooner'a binmişti. Bir kırmızı ışıkta, yanında bir Ferrari ya da Lamborghini dursa, kendi üstün vites ayarları ve rüzgar dinamiği sayesinde avantajı ele alıncaya kadar, bu lagar arabanın sıfırdan yüz seksen mile fırlayacağını ve kendisine toz yutturacağını aklına bile getirmezdi.</p>

  <p class="block5">Pitt, Jeep'i yeşil gökdelenin otoparkında, kendine ayrılmış yere bıraktı, asansöre binip dosdoğru Yaeger'in bilgisayar katına çıktı. Yeşim kutunun bulunduğu metal mahfazayı sağ elinde sıkı sıkı tutuyordu. Özel konferans salonuna girdiğinde, Amiral Sandecker, Giordino ve Gunn’ın orada kendisini beklemekte olduklarını gördü. Mahfazayı yere koyup el sıkıştı.</p>

  <p class="block5">"Geç kaldığım için özür dilerim."</p>

  <p class="block5">"Geç kalmadın," dedi Amiral James Sandecker. Sesi donmuş eti kesebilecek kadar soğuk ve keskindi. "Biz erken geldik. gepgerginiz, o haritanın, ya da adı neyse onun getireceği sonuçları heyecanla bekliyoruz."</p>

  <p class="block5">"Quipu," dedi Pitt sabırla. "İnkaların bir kayıt sistemi."</p>

  <p class="block5">"Bana onun koskoca bir hazineye giden yolu göstereceği söylendi. Doğru mu?"</p>

  <p class="block5">Pitt hafifçe gülümseyerek, "İlgilendiğinizi bilmiyordum," dedi.</p>

  <p class="block5">"Kurumun iş saatleri içinde ve kurumun parasıyla, üstelik benden gizli olarak başına buyruk işler görmeye kalkarsan, gazeteye ilan verip kendime yeni bir projeler müdürü aramayı düşünmek zorunda kalırım."</p>

  <p class="block5">Pitt gülmemek için tüm iradesini kullanarak, "Küçük bir ihmal efendim," dedi. "Size komple rapor gönderme konusunda kesin kararlıydım."</p>

  <p class="block5">Sandecker, "Buna inanacak kadar saf olsam, gidip en saçma fabrikadan hisse alırdım," dedi.</p>

  <p class="block5">O sırada kapı vuruldu, kel kafalı, kadavra havalı, koskocaman Wyatt Earp bıyıklı biri odaya girdi. Üzerinde kolalı bir laboratuvar gömleği vardı. Sandecker ona hafif bir baş selamı verdi, ötekilere döndü.</p>

  <p class="block5">"Sanırım Doktor Bili Straight'i hepiniz tanıyorsunuz," dedi.</p>

  <p class="block5">Pitt elini uzattı. "Tabii. Bili bizim deniz eserleri koruma departmanımızın başı. Daha önce çeşitli projelerde işbirliği yapmıştık."</p>

  <p class="block5">"Benim departmanda elemanlar hala, Al'le ikinizin birkaç yıl önce Grönland buzlarına gömülmüş bulduğunuz Bizans kargo gemisinden çıkan kamyonlar dolusu eserlerle uğraşıyor."</p>

  <p class="block5">Giordino, "O projeden tek hatırladığım, buzlarımın üç ay boyunca erimediği," dedi. Sandecker sabırsızlığını gemleyemiyordu. "Bize ne bulduğunu göstersene," diye patladı.</p>

  <p class="block5">Yaeger gözündeki haminne gözlüğünün tek camını silerken, "Öyle tabii," dedi. "Hemen bakalım."</p>

  <p class="block5">Pitt madeni mahfazayı açıp yeşim kutuyu dikkatle çıkardı, konferans masasının üstüne koydu. Giordino'yla Gunn, bu kutuyu Quito'daki yağmur ormanından dönerken görmüşlerdi. Biraz geri durdular, Sandecker, Yaeger ve Straight'in öne geçip dikkatle incelemesine izin verdiler.</p>

  <p class="block5">"Ustaca yapılmış bir oyma işi," dedi Sandecker. Kapaktaki yüzün ince çizgilerini inceliyordu.</p>

  <p class="block5">Straight, "Çok da farklı bir desen," dedi. "Şu dingin ifadeye bakın. Gözlerdeki yumuşak bakışlarda kesinlikle bir Asyalı havası var. Güney Hindistan'daki Cahola hanedanı döneminin durağan sanatıyla hemen hemen doğrudan ilişkili gibi." Yaeger, "Şimdi sen söyleyince fark ettim," dedi, "Buda heykellerinin çoğuna olağanüstü benziyor."</p>

  <p class="block5">Sandecker, "Nasıl oluyor da birbiriyle ilgisiz iki kültürde aynı tür taşa aynı tip çizgiler oyuluyor?" diye sordu.</p>

  <p class="block5">Pitt, "Yoksa Kolomb öncesi dönemde trans-pasifik temaslar mı var?" diye akıl yürüttü. Straight başını iki yana salladı. "Günün birinde birileri bu kıtada, Asya'dan ya da Avrupa'dan geldiği kesin kanıtlanabilecek bir şey bulana kadar, bu tür benzerlikleri raslantı olarak yorumlamak zorundayız, o kadar," dedi.</p>

  <p class="block5">Gunn, "Zaten erken dönem Maya ya da And eserlerinden hiçbiri de, Akdeniz kazılarında olsun, Uzak Doğu kazılarında olsun, ortaya çıkmış değil," dedi. Straight parmak uçlarını yeşil yeşimin üzerinde yavaşça kaydırdı. "Ama bu yüz yine de bir muamma. Mayalardan ve eski Çinlilerden farklı olarak, İnkalar yeşime pek önem vermezlerdi. Krallarıyla tanrılarını, ölü ya da diri olsun, süslemek için daha çok altın kullanırlardı. Altının güneşi temsil ettiğine, onun da toprağa bereket, tüm hayata sıcaklık verdiğine inanırlardı." Sandecker, "Açıp içindekini görelim," dedi. Straight, Pitt'e başını salladı. "Bu onuru sana bırakalım."</p>

  <p class="block5">Pitt sesini çıkarmadan, ince bir metal parçasını içi ahşap kaplı kutunun kapak altına soktu, dikkatle açtı.</p>

  <p class="block5">İşte oradaydı. Quipu kutunun içinde yüzyıllardır durduğu gibi duruyordu. Bir dakikaya yakın bir süre merakla baktılar, bu bulmacanın nasıl çözülebileceğini düşündüler. Straight küçük deri bir torbanın fermuarını çekip açtı, içinden çıkardığı aletleri ortaya dizdi. Türlü boylarda cımbızlar, küçük klipsler, dişçilerin diş temizlerken kullandıklarına benzer birkaç incecik çubuk. Sonra ellerine yumuşak beyaz eldivenler giydi, cımbızlardan biriyle ince bir çubuğu aldı. Kutuya uzanıp guipuyu yoklamaya başladı. Sicimlere dokunuyor, kopmadan birbirinden ayrılıp ayrılmayacağına bakıyordu. Kadavra üstünde asistanlarına ders veren cerrah gibi, bir yandan da muayene sürecini anlatmaya koyulmuştu. "Sandığım kadar gevrek değil. Hemen kopmaz bunlar. Quipu değişik metallerden yapılmış. En çok bakır, biraz gümüş, bir iki de altın var. Elle ince tel haline getirilip, sonra bükülerek kablo yapılmış. Bazıları biraz daha kalın. Her biri farklı sayıda ince telden yapılmış ve farklı renklerde. Kablolarda hala biraz tansil güç var, şaşılacak kadar da sağlamlar. Görünüşe göre, çeşitli boylarda otuz bir kablodan oluşuyor. Her birinin üzerinde inanılmayacak kadar minik düğümler var. Düğüm aralıkları hep farklı. Kabloların çoğu apayrı renkte, ama bir ikisi aynı renk. Uzun kablolara, önemi daha az olan kablolar bağlanmış, Cümlenin anlamını açıklayan cümlecikler gibi. Bu kesinlikle çözülmek için yalvaran bir mesaj taşıyor."</p>

  <p class="block5">"Amin," diye mırıldandı Giordino.</p>

  <p class="block5">Straight doğrulup amirale döndü. "İzninizle quipuyu yerinden çıkarmak istiyorum, efendim," dedi.</p>

  <p class="block5">Sandecker kaşlarını çattı. "Yani bu lanet olası şeye bir zarar verirsen, ben sorumlu olayım istiyorsun."</p>

  <p class="block5">"Şey, efendim ..."</p>

  <p class="block5">"Haydi, başla, be adam! Burada bütün gün bu leş kokan eski relik karşısında dikilip duracak değilim ya!"</p>

  <p class="block5">Pitt sinsi sinsi, "İnsanı çürüme kokusu kadar sinir eden şey yoktur," dedi. Sandecker ona ekşi bir bakış yöneltti. "Mizahı bir kenara koyalım şimdi." Yaeger heyecanla, "Şu nesneyi ne kadar çabuk incelersek, deşifre programını o kadar çabuk uydurabilirim," diye mırıldandı.</p>

  <p class="block5">Straight eldivenli parmaklarını, Franz List'in 2 numaralı Macar Rapsodisini çalmaya hazırlanan piyanistler gibi açıp kapıyordu. Sonunda derin bir soluk alıp yavaşça kutuya uzandı. Kıvrımlı bir çubuğu dikkatle bir tutam kablonun altına kaydırdı, yalnızca o kabloları birkaç santim yukarıya kaldırdı. Rahatlamış gibi, "Bizim takıma bir puan," diyerek içini çekti. "Yüzyıllardır kutuda kalmış, ama kablolar eriyip birbiriyle kaynaşmamış, kutunun tahtasına da yapışmamış. Kaldırınca kolayca geliyorlar." Pitt, "Görünüşe göre zamanın hasarına iyi dayanmış," diye gözlemde bulundu. Straight quipuyu her yanından inceledikten sonra, iki cımbız alıp iki yandan daldırdı. Bir an için güvenini kaybeder gibi oldu, sonra onu kutudan kaldırmaya başladı. Hiç kimse konuşmuyordu. Hepsi soluklarını tutmuş durumda, Straight onu bir cam tepsinin üzerine koyana kadar beklediler. Sonra cımbızları elinden bırakıp dişçi çubuklarını aldı, kabloları sabırla birbirinden ayırdı, sonunda hepsi bir yelpaze gibi masanın üstüne serildi.</p>

  <p class="block5">"İşte buyurun, baylar," diye içini çekti. "Şimdi bunu çok yumuşak bir temizleme solüsyonuna daldırıp üzerindeki lekelerle pasları arındırmamız gerek. Ardından laboratuvarımızda bir kimyasal koruma işlemi uygulayacağız."</p>

  <p class="block5">Sandecker, "Yaeger’e incelemesi için ne zaman verebilirsin?" diye sordu. Straight omuzlarını kaldırdı. "Altı ay, belki bir yıl." "İki saatin var," dedi Sandecker gözünü bile kırpmadan.</p>

  <p class="block5">"İmkansız bir şey. Bu metal sicimlerin bu kadar dayanması, sımsıkı, hava geçirmez sayılabilecek bir kutuda kapalı oldukları içindi. Şimdi havaya maruz kalınca, hemen dağılmaya başlayabilirler." Pitt, "Herhalde altından olanları dağılmaz," dedi.</p>

  <p class="block5">"Hayır, altın hemen hemen hiç bozulmaz. Ama öbür boyalı sicimlerin mineral içeriğini tam bilmiyoruz. Örneğin bakır olanların içinde, oksidasyonla büzülen bir alaşım olabilir. Gerekli koruma teknikleri uygulanmazsa bunlar belki de çürür, renkleri solar, okunmaz hale gelir."</p>

  <p class="block5">Gunn, "Quipuyu deşifre etmek için renk anahtarı çok önemli," diye ekledi. Odadaki genel hava hayli ekşimişti. Etkilenmeyen tek kişi Yaeger'di. Straight'e bakarken yüzünde kurnaz bir gülümseme vardı.</p>

  <p class="block5">"Bana otuz dakika verin, scanner cihazlarım düğümler arasındaki uzaklıkları ve yayılım biçimlerini tam not etsin. Ondan sonra bunu laboratuvarında saçın ağarana kadar tut istersen."</p>

  <p class="block5">Sandecker inanamamıştı. "O kadarcık zaman yeter mi sana?"</p>

  <p class="block5">"Bilgisayarlarım üç boyutlu dijital görüntüler yaratabilir. Bu sicimleri dört yüz yıl önce yeni yapıldığı günlerdeki gibi gösterebilir."</p>

  <p class="block5">Giordino şair kesilmişti. "Ah, modern dünyada yaşamak en vahşi hayvanı bile evcilleştirir," diye mırıldandı.</p>

  <p class="block5">Yaeger'in Drake quipu'sunu taraması bir buçuk saate kadar uzadı, ama işi bittiğinde grafikler onu yeni halinden bile daha güzel gösteriyordu. Dört saat sonra Yaeger quipudaki mesajın deşifre edilmesi konusunda ilk aşamasını kaydetmişti. "Bir şey hem bu kadar basitken, hem de nasıl bu kadar karmaşık olabiliyor," diye söylenerek ekrandaki kablolar simülasyonuna baktı.</p>

  <p class="block5">Giordino, Yaeger'in arkasında bir sandalyeye ata biner gibi oturmuş, dirseklerini sandalyenin arkalığına dayamıştı. "Bir tür abaküs gibi," dedi. Yaeger'in yanında yalnız Pitt'le ikisi kalmışlardı. Straight quipuyu alıp laboratuvarına dönmüş, Sandecker’le Gunn da bir sualtı madencilik projesiyle ilgili olarak Senato komitesinin toplantısına gitmişlerdi.</p>

  <p class="block5">Pitt, Yaeger'in omzundan eğilip ekrandaki görüntüye bakarak, "Çok daha karmaşık," dedi. "Abaküs aslında matematiksel bir araç. Ama quipu çok daha girift bir şey. Her renk, her kalınlık, her düğümün yeri ve biçimi, her sicimin ucundaki püskül boyu önemli. Bereket versin İnka sayı sistemi de bizimki gibi onluk sistem." Yaeger, "On puan aldın," diye başını salladı. "Ama bu, miktarları ve uzaklıkları sayısal olarak kaydettikten başka, bir tarihsel olayı da kaydetmiş. Hala karanlıkta el yordamıyla gidiyorum, ama örneğin ..." Susup klavyeye bir dizi emir tuşladı. Quipunun üç sicimi yerinden çıkıp ekranda büyütülmüş göründü. "Yaptığım analiz oldukça kesin bir takım şeyler gösteriyor. Kahverengi, mavi ve sarı sicimler, mesafeye göre geçen zamanı işaretliyor. Her üç sicimde eş aralıklarla atılmış minik turuncu düğümler de güneşi, yani bir günün uzunluğunu gösteriyor." "O sonuca nereden vardın?" "Arasıra görünen iri beyaz düğümleri anahtar olarak kullandım."</p>

  <p class="block5">"Turuncuların arasına serpilmiş olanlar mı?" "Evet. Bilgisayarla ben, bunların ayın evreleriyle tam tutarlı olduğunu keşfettik. Bin beş yüzlü yıllardaki ay evrelerini tam hesapladığım anda, yaklaşık tarihleri hemen söyleyebilirim."</p>

  <p class="block5">"İyi fikir." Pitt'in iyimserliği artıyordu. "Bir şey bulgulamış oldun."</p>

  <p class="block5">"Şimdi sıra geldi, her sicimin neyi anlatmak üzere tasarımlandığına. Görünüşe göre bu</p>

  <p class="block5">İnkalar, basitlik sanatında usta. Bilgisayar analizine göre yeşil sicim karaları, mavi de denizleri temsil ediyor. Sarıyı hala bilemiyorum." Giordino, "O zaman anlam nasıl çıkıyor?" diye sordu. Yaeger iki tuşa basıp arkasına yaslandı. "Yirmi dört gün kara yolculuğu, seksen altı gün de deniz yolculuğu. Sarıda da on iki gün... O her neyse."</p>

  <p class="block5">Pitt, "Hedef seçikleri yerde geçirdikleri zamandır," diye akıl yürüttü.</p>

  <p class="block5">Yaeger kafasını sallayarak bunu onayladı. "Tamam o zaman. Sarı sicim kuru arazi demek olabilir."</p>

  <p class="block5">"Ya da bir çöl," dedi Giordino.</p>

  <p class="block5">Pitt, "Ya da bir çöl," diye onu yankıladı. "Kuzey Meksika kıyılarına bakıyorsak, uyuyor da."</p>

  <p class="block5">Yaeger, "Quipunun karşı tarafında," diye devam etti. "Aynı mavi ve yeşil sicimlerden var, ama düğüm sayıları farklı. Bilgisayar bunu, dönüş yolculuğunda geçen süre olarak alıyor. Düğüm araları daha kısa olduğuna göre, dönüşte hava kötü ve fırtınalıymış herhalde."</p>

  <p class="block5">Pitt, "Bana pek de karanlıkta el yordamıyla gidiyormuşsun gibi gelmiyor," dedi. "Bence durumu iyi kavrıyorsun."</p>

  <p class="block5">Yaeger gülümsedi. "İltifatlar her zaman minnetle kabul edilir. Tek korkum, analize kendiliğimden fazla uydurmalar katmayayım."</p>

  <p class="block5">Pitt bundan hiç hoşlanmamıştı. "Fiction' istemez, Hiram. Garantili olsun lütfen." "Seni anlıyorum. Sağlıklı bebek istiyorsun. El parmakları da on tane, ayak parmakları da on tane olsun diyorsun."</p>

  <p class="block5">"Bir elinde de, 'şurayı kaz' diyen bir levha olsa keşke." Pitt'in sesi buz gibi ve ifadesizdi. Yaeger'in saçlarını diken diken ediyordu. "Yoksa kendimizi kupkuru bir kuyuya bakar buluruz."</p>

  <p class="whitespace1"></p>

  <p class="block5">Dümdüz çölün orta yerinde mezar taşı gibi yükselen huni biçimli dağın tepesinde, dev boyda, taştan bir şeytan vardı.</p>

  <p class="block5">Tarihin kaydedilmeye başlamasından önceki günlerden beri, orada öylece, sıçramaya hazır, duruyordu. Pençeleri, heykelin oyulduğu bazalt kayanın alt bölümüne sarılmıştı. Ayaklarının altına serilmiş çölde, eskinin ölüleriyle yeninin ölüleri, hayaletler halinde dolaşmaktaydı. Tepesinde akbabalar fır döner, bacaklarının arasında tavşanlar oynaşır, dev pençelerine kertenkeleler tırmanırdı. Doruktaki kaidesinin üzerinden yılan gözleriyle, uçsuz bucaksız çöldeki kumul tepeciklerini, ilerdeki kayalıkları ve dağları, Cotrez Denizi'ne dökülmeden önce delta yapıp kollara ayrılan Colorado Nehrinin ışıltılarını görebiliyordu.</p>

  <p class="block5">Mistik ve sihirli diye adı çıkmış olan bu dağın tepesindeki koşullar, heykelin çoğu ayrıntılarını aşındırmıştı. Vücudu ya pars, ya da kocaman bir kedi olabilirdi. Kanatları vardı. Başı da yılan başıydı. Tek kanadı hala omzundan dışarıya uzanıyordu, ama öteki çoktan yandaki sert kayalara düşüp parçalanmıştı. Vandallar da kendi paylarına düşeni yapmış, açık duran ağızdaki kıvrık dişleri sökmüş, hayvanın göğsüne ve sağrısına adlarım kazımışlardı.</p>

  <p class="block5">Ağırlığı birkaç ton gelen, boyu erkek fil kadar olan bu yılan başlı, kanatlı pars, İspanyolların bin beş yüzlerin başında buralara gelişinden önceki bilinmeyen kültürler tarafından yapılmış dört tanecik heykelden biriydi. Öbür üçü, New Mexico'daki ulusal parkta, oturur pozda arslanlardı. Sanat değerleri bundan çok daha ilkeldi. Dik dorukları tarayan arkeologlar bu heykelin geçmişiyle ilgili hiçbir şey anlayamamışlardı. Yaşını da, onu o çıkıntı yapan koca kayadan kimin yonttuğunu da tahmin etme olanakları yoktu. Stili ve tasarımı, ABD'nin güneybatısındaki bilinen tarih öncesi kültürlerden kalma eserler gibi değildi. Birçok kuram yürütülmüş, birçok fikir ortaya atılmış, ama heykelin önemiyle ilgili muamma, geçmişine gömülü kalmayı sürdürmüştü.</p>

  <p class="block5">Eski insanların bu dehşet verici yaratıktan korktuğu söyleniyordu. Onu yeraltı dünyasının bir koruyucusu saymışlardı. Ama bugün yörede yaşayan Cahuilla, Quechan ve Montolo kabilelerinin yaşlıları, böyle bir heykelle ilişkili olabilecek dinsel efsane falan hatırlamıyorlardı. Kuşaktan kuşağa anlatılan öyküler de gelmemişti. Onlar da unutulmuş bir geçmişle ilgili olarak, kendi efsanelerini kendileri yaratmak zorunda kalmışlardı. Tüm insanların öbür dünyaya giderken yanından geçmek zorunda olduğu doğaüstü bir canavar yaratmışlardı. Kötü bir hayat sürmüşlerse, taş yaratık canlanacak, onları ağzıyla kapıp dişleriyle çiğneyecek, sonra eğri büğrü hayaletler halinde tükürecekti. Onlar da ebediyete kadar dünyada kötü ruhlar olarak dolaşıp durmak zorunda kalacaklardı. Onun yanından bir zarara uğramadan geçip öbür dünyaya varabilecek olanlar, ancak iyi yürekli, iyi düşünceli kimselerdi. Çevrede yaşayan insanların çoğu, o dağın sarp kayalarına bin zorlukla tırmanmış, getirdikleri kilden bebekleri, üzerine hayvan resimleri yapılmış eski deniz kabuklarını heykelin ayakları dibine bırakmışlardı. Bir saygı belirtisi. Zamanı geldiğinde kendi geçişlerine kolaylık göstersin diye bir rüşvet. Bazen aileler topluca gelir, içlerinden birini yukarıya elçi diye yollar, kendileri aşağıda durup hain görünüşlü heykele, sevdiklerini geri getirmesi için dua ederlerdi.</p>

  <p class="block5">Billy Yuma dağın gölgesinde, kamyonetinin içinde otururken, taş şeytandan korktuğu yoktu. Başını kaldırıp heykele doğru baktı. Ölen annesiyle babasının, arkadaşlarının öbür dünyaya rahatça geçmesine izin verdiğini umuyordu. İyi insanlardı hepsi. Kimseye bir zarar vermemişlerdi. Ailenin kara koyunu olan, asıl Billy'nin erkek kardeşiydi.</p>

  <p class="block5">Karısını ve çocuklarını dövmüştü hep. Alkolik olmuş, öyle ölmüştü. Billy onun kötü ruhlardan biri haline gelmiş olmasından korkuyordu.</p>

  <p class="block5">Çölde yaşayan Amerika yerlilerinin çoğu gibi Billy de, ortalıkta amaçsızca dolaşıp kötü şeyler yapan biçimsiz ruhlarla kucak kucağa yaşardı. Erkek kardeşinin ruhunun her an belirip kendisine taş atabileceğini, üstünü başını yırtabileceğim, hatta rüyalarına girip ona dur durak vermeyebileceğini biliyordu. Ama Billy'nin en büyük kaygısı, kardeşinin bir hastalık ya da sakatlık getirmesi, karısının ya da çocuklarının zarar görmesiydi. Üç kere görmüştü kardeşini. Birincisinde çılgın bir rüzgar kılığındaydı. Yerden tozları kaldırıp döndürüyordu. İkincisinde dönüp duran titrek bir ışıktı. Son sefer yıldırım olmuş, gelip Billy'nin kamyonetine çarpmıştı. Kötüye işaretti bunlar. Billy kabilenin sihirbaz doktoruyla kamp ateşinin başına oturup, kardeşinin ruhundan kurtulmanın yolunu konuşmuştu. Kimse engel olmazsa, o ruh Billy'nin ailesi ve ilerdeki torunları için sonu gelmez bir tehlike oluşturabilirdi. Her şey denenmiş, hiçbirinden sonuç alınamamıştı.</p>

  <p class="block5">Kabilenin yaşlı şamanı on gün boyunca çölde tek başına kalıp bir tür oruç tutmayı, yalnızca kaktüs çiçekleriyle bazı otları yemeyi önermiş, bu önlem sefil bir başarısızlığa uğramıştı. Açlıktan ölme durumlarına yaklaşan Billy, bu sefer kardeşinin ruhunu düzenli olarak görmeye, geceler boyunca esrarengiz çığlıklar duymaya da başlamıştı. Törensel şarkılarla güçlü ritüeller uygulanmış, hiçbiri kardeşinin kötü ruhunu yatıştıramamış, ruhun verdiği zararlar daha şiddet kazanmaya başlamıştı. Kabilede sorunları olan tek kişi Billy de değildi. Montolo kabilesinin en kutsal gizli dinsel objeleri, saklandıkları yerden, yani atalara ait bir harabenin dibinden yok olmuştu. Bu anlaşıldığı anda, tüm kabile üyelerinin şansı ters gitmeye başlamıştı. Ürünler bereketsiz oluyor, çocuklar arasında salgın hastalıklar baş gösteriyor, yazları havalar doğal olamayacak kadar sıcak ve kuru gidiyordu. Erkekler sarhoş olduğunda aralarında kavgalar çıkıyor, bazıları ölüyordu. Ama en büyük felaket, hayalet görme hastalığının birdenbire artmasıydı. Daha önce ömründe kötü ruh görmemiş ve duymamış olan insanlar, bu tür olaylarla karşılaştıklarını anlatıyorlardı. Eski Montolo'ların hayaletleri apansız rüyalarında beliriyor, hatta bazen güpegündüz karşılarına dikiliyordu. Küçücük çocuklar da dahil, hemen herkes doğaüstü hayaletler gördüğünü iddia etmekteydi.</p>

  <p class="block5">Güneşi, ayı, dünyayı ve suyu temsil eden tahta idollerin çalınması, Montolo toplumunu fena halde sarsmıştı. Genç kız ve erkeklerin yetişkinliğe geçiş töreni için o idollerin bulunması şarttı. Oyma tanrılar olmazsa, yüzlerce yıllık ritüeller yapılamaz, gençler "yeni yetme" durumunda kalakalırdı. O dinsel objeler olmayınca tüm ibadetler de durmuştu. Günün birinde dünyanın tüm Hıristiyanları, Müslümanları ve Yahudileri uyanıp da, Kudüs kentinin dünyadan alınıp uzayın bir yerine götürüldüğünü görseler kendilerini nasıl hissederlerse, Montolo kabilesi de tıpkı o durumdaydı. Kızılderili olmayanlar için olay belki basit bir hırsızlıktı, ama bir Montolo için, münkirlik ve işkence sayılıyordu.</p>

  <p class="block5">Yeraltına kurulmuş tören yerlerinde, eski dinin papazları aralarında fısıldaşıyor, geceleri rüzgarda idollerini yere geri götürmesi gerekiyordu. Billy de hayaletti yaşamdan bezmiş, kötülüğe kötülükle karşı koymaya karar vermişti. Dağa tırmanacak, şeytanın karşısına geçecek, değerli idollerin geri dönmesi için ona dua edecekti. Genç değildi artık. Çağdaş dağcıların kullandığı teçhizat da elinde olmadığına göre, bu tırmanış tehlikeli olacaktı. Ama karar vermişti bir kere. Geri dönecek değildi. Kabile halkının pek çoğu ona güveniyordu.</p>

  <p class="block5">Güney yamaçtan yolun üçte birini tırmandığında, kalbi patır patır atmaya, ciğerleri sızlamaya başlamıştı. Durup soluklanabilirdi, ama o yoluna devam etti. Tepeye hiç duraksız varacaktı. Bir tek kere dönüp aşağıya baktı. Ford kamyoneti dağın dibinde park etmiş, bekliyordu. Eğilip avuçlayabileceği bir oyuncak gibiydi. Billy yine dönüp doruğa baktı. Batmakta olan güneşin altında dağın rengi değişiyordu. Eskiden kehribarken, şimdi kızıldı artık.</p>

  <p class="block5">Billy tırmanışa günün daha erken saatinde başlamadığına pişmandı. Ama yapacak işleri vardı onun da. Zaten kamyoneti buraya sürdüğünde ortalık güpegündüzdü. Oysa şimdi turuncu top, batıdaki Sierra de Juarez dağlarının ardında kaybolmaktaydı. Tırmanış tahmin ettiğinden zordu. Çok uzun sürüyordu. Başını kaldırdı, gökyüzünün parlaklığına karşı elini gözlerine siper etti, tepeyi görmeye çalıştı. Daha 85 metre yolu vardı. Yarım saat sonra ortalık kapkaranlık kesilirdi. Geceyi o koca taş hayvanla geçirmek içini ürpertilerle dolduruyordu, ama karanlıkta bu yamacı inmeye çalışmak da ölüm demekti. Billy elli beş yaşında, ufak tefek bir adamdı. Sonora Çölü'nün sert ikliminde ömrü boyunca çiftçilik yapmak onu demir gibi sertleştirmişti. Belki eklemleri artık Tuscon'daki binicilik yarışmasını kazandığı günlerdeki kadar esnek olmayabilirdi, belki çocukluğunda kabilenin en yaman uzun mesafe koşucusuyken sahip olduğu hıza artık sahip değildi, ama yine de yaşlı bir dağ keçisi kadar sağlam adamdı. Ömrü boyunca çöl güneşinin saldırısına hiç aldırış etmediği için gözlerinin akı sararmış, kenarları kızarmıştı. Hiç güneş gözlüğü takmazdı. Yuvarlak, kahverengi bir yüzü, güçlü bir çenesi, çalı gibi kır kaşları, gür siyah saçları vardı. Yüzü ifadesiz gibi görünür, kızılderililer dışında pek az kişinin anlayabildiği bir güçlü karakteri, doğa ile bir barışıklığı yansıtırdı. Üzerinden bir gölge ve soğuk bir rüzgar geçti, Billy Yuma ürperdi. Ruh muydu yine? Nereden geliyor bu ruhlar, diye merak etti. Yoksa kardeşi onu kayalardan aşağıya düşürmeye mi uğraşıyordu? Belki de koca taş hayvan onun yaklaştığını hissetmiş, bir uyarı yollamak istemişti. Billy tüm tedirginliklerine rağmen yine de dişlerini sıkmış, gözünü karşısına dikilen kayadan ayırmaksızın tırmanmayı sürdürüyordu.</p>

  <p class="block5">Bereket versin buraya kendisinden önce tırmananlar, doruğa yakın sarp kayaya el ve ayaklar için oyuklar açmışlardı. Bu oyukların kenarlarının yuvarlaklaşmış oluşu, ne kadar eski olduklarının göstergesiydi. Hedefine varmasına 50 metre kaldığında, kayanın içine doğru giden bir bacaya girmiş buldu kendini. Daha ılımlı bir geçitti burası. Daha kolay tırmanılıyordu.</p>

  <p class="block5">Sonunda kasları tutulup bacakları uyuşmak üzereyken, ayaklarının altındaki kayanın yokuşu düzleşti, Billy kendini doruğun açık yüzeyi üzerinde emekler buldu. Günün son ışığı yok olurken ayağa kalktı, derin derin soludu, çölün temiz havasını içine çekti. Avuçlarını pantolonuna silip pislikleri temizlemeye çalıştı, giderek yoğunlaşan karanlıkta, şeytanın koca karartısına baktı. Bu dağın kayasından yontulmuş olmasına rağmen, Billy onun ışıldadığına yemin edebilirdi. Yorulmuştu, her yanı sızlıyordu, ama nedense bu eskimiş anıttan hiç korkmadı. Öbür dünyaya sokulmayan ölülerin bu dağda dolaşıp durduğunu duymuş olmasına rağmen, yine de korkmuyordu.</p>

  <p class="block5">Karanlıkta saklanmaya çalışan korku verici yaratıklar yoktu karşısında. Yılan başlı parsın dışında, dağ bomboştu. Billy konuştu. "Geldim işte."</p>

  <p class="block5">Cevap gelmedi. Ancak rüzgarın sesi, bir de tepeden geçmekte olan atmacanın kanat sesleri duyuluyordu. Yeraltı dünyasının ıstırap içindeki ruhlarının çığlıkları da gelmedi. "Sihirli dağa, sana dua etmek için tırmandım," dedi Billy.</p>

  <p class="block5">Ne cevap vardı, ne de bir işaret. Ama yalnız olmadığını hissetti, omurgasında ürpertiler dolaşmaya başladı. Garip bir dilde konuşmalar duyuyordu. Bu kelimeler tanıdık değildi. Derken gölgelerin biçim almaya başladığını gördü.</p>

  <p class="block5">İnsanlar gözle görülebiliyordu, ama saydamdı hepsi. Billy'yi hiç görmeden dolaşır gibiydiler. O orada yokmuş gibi içinden geçebiliyorlardı. Giysileri yabancıydı. Onun ataları gibi kasık bağı ya da tavşan derisi kullanmıyorlardı. Tanrı gibi giyinmişti bu insanlar. Çoğunun başını, renkli kuş tüyleriyle süslü miğferler örtüyordu. İki tanesinin başı açıktı, onlar da saçlarını çok farklı taramışlardı. Vücutları Billy'nin hiç görmediği kumaşlarla örtülmüştü. Omuzlarına atıp boyunlarından bağladıkları pelerinleri, inanılmaz güzellikte desenlerle süslenmişti.</p>

  <p class="block5">Uzunca bir süre sonra bu garip insanlar eriyip yok oldu, sesleri de kesildi. Billy ayaklarının altındaki kaya kadar sessiz ve hareketsiz duruyordu. Gözlerinin önünde geçit töreni yapan bu garip insanlar da kimdi? Yoksa burası ruhlar dünyasına açılan bir kapı mıydı?</p>

  <p class="block5">Taş canavara biraz daha yaklaştı, titreyen elini uzatıp ona dokundu. Kaya eline tedirginlik verecek kadar sıcak geldi. Gündüz güneş altında kalması, bu kadar sıcak olmasını açıklamaya yetmezdi. Derken o yılan surattaki gözlerden bir tanesi açılır gibi oldu, içinden garip bir ışık göründü.</p>

  <p class="block5">Billy'nin zihninde korkular kol geziyordu, ama kendini bırakmamakta da kararlıydı. Sonradan kendisini suçlayacaklar, bunları hayalinde uydurduğunu söyleyeceklerdi, bunun farkındaydı. Ama şeytanın o gece kendisine ışıklı bir gözle baktığını, ölene kadar binlerce kere anlatacak, yeminler edecekti. Cesaretini topladı, diz üstü çöktü, ellerini iki yanına açtı, dua etmeye başladı. Gece boyunca o taş tanrıya dua etti, sonunda trans gibi bir uykuya daldı.</p>

  <p class="block5">Sabah olup güneş bulutları altın rengine boyarken, Billy Yuma uyanıp çevresine bakındı. Dağın dibinde, çölün üzerinde, Ford kamyonetinin hemen önünde yatmaktaydı. Kupkuru çöle görmeyen gözlerle bakan o sessiz taş hayvandan çok uzaklardaydı.</p>

  <h2 class="calibre9" id="sigil_toc_id_11">28</h2>

  <p class="block5">JOSEPH Zolar altın zırhın baş tarafında durmuş, Henry ve Micki Moore'un bilgisayar ve lazer yazıcıyla çalışmasını seyrediyordu. Dört gün dört gece durmamacasına çalıştıktan sonra, imgeleri tanımlayıcı kelimelere ve kısa cümleciklere indirgemeyi başarmışlardı.</p>

  <p class="block5">Kağıtlar yazıcıdan çıktıkça hemen kapışlarında, vardıkları sonuçların analizini heyecanla yapışlarında, üstelik bunu, duvardaki saat geri kalan ömürlerini tıkır tıkır sayarken yapışlarında hayranlık uyandırıcı bir şey vardı. Kayak maskesi takmış adamlar orada hiç yokmuş gibi, işlerine bakıyorlardı Moore'lar.</p>

  <p class="block5">Henry adanmış bir dikkatle çalışmaktaydı. Dünyası zaten akademik hayatın daracık bir salonundan ibaretti. Nice antropoloji ve arkeoloji profesörü gibi o da prestij için çalışan biriydi, çünkü parasal zenginlik olanağı yoktu. Bildiklerini bir araya getirip birkaç cilt eser yazmıştı. Onları da az kişi okuyor, hele parayla satın alan daha da az oluyordu. Tüm yazdıkları, üniversite kütüphanelerinin bodrum katlarında toz yuvası olmaya mahkûmdu. Garip ama, Huascar hazinesinin yorumcusu, belki de kâşif olmanın ona getireceği şöhret ve onurlar, galiba onun gözünde parasal kazançtan daha önemliydi.</p>

  <p class="block5">Başlangıçta Zolarlar Micki Moore'u cinsel açıdan çekici bulmuşlardı. Ama kısa bir süre sonra, kadının onlara karşı kayıtsızlığı sinirlerine dokunmaya başlamıştı. Kocasını sevdiği, başkasına ilgi göstermeyeceği belliydi. Kendi kurdukları bir dünyada, birlikte yaşıyor, birlikte çalışıyorlardı onlar.</p>

  <p class="block5">Joseph Zolar onların ölümüne pek az üzülecekti. Yıllar içinde çok iğrenç satıcılarla, koleksiyoncularla arada katılaşmış suçlularla da ilişkisi olmuştu, ama bu ikisi onun gözünde bir muammaydı. Kardeşlerinin bu insanlar için ne gibi bir idam biçimi düşünecekleri artık umurunda değildi. Tek önemli olan, Moore'ların Huascar'ın altın zincirine giden yolu kısa ve doğru biçimde ortaya çıkarmalarıydı. Kayak maskelerini takmak, boşuna zaman ziyanı olmuştu. Ama Moore'ların yanındayken hiç çıkarmadılar o maskeleri. Bu karı koca üzerinde çekingenlik yaratmanın kolay olmadığı belliydi.</p>

  <p class="block5">Zolar, Henry Moore'a bakıp gülümsemeye çalıştı. Pek başarılı olamadı. "Sembolleri deşifre etmeyi bitirdiniz mi?" dedi umutla.</p>

  <p class="block5">Moore karısına tilki gibi göz kırptı, kibirli kibirli sırıttı, ancak ondan sonra Zolar'a döndü. "Bitirdik. Deşifre ettiğimiz öykü, insanoğlunun dayanma gücüyle ilgili büyük bir öykü. Bu imgeleri anlamlandırıp ustaca tercüme etmemiz, Chachapoyalar hakkındaki bilgileri çok genişletmiş bulunuyor. İnkalarla ilgili olarak yazılmış her şeyi de yeni baştan değiştirecek."</p>

  <p class="block5">Sarason alaycı bir sesle, "Aman ne tevazu," dedi.</p>

  <p class="block5">Charles Oxley, "Hazinenin tam nerede gömülü olduğunu biliyor musunuz?" diye sordu.</p>

  <p class="block5">Henry Moore omuzlarını kaldırdı. "Tam olarak söyleyemem."</p>

  <p class="block5">Sarason öne doğru bir adım attı. Dudakları gerilmişti. Öfke içindeydi. "Görkemli şifre uzmanlarımıza, ne yaptıklarından haberleri olup olmadığını sorabilir miyim?" Moore soğuk bir sesle, "Ne istiyorsun?" diye sordu. "Tam o noktayı gösteren bir ok işareti mi?"</p>

  <p class="block5">Zolar anlayışla gülümsedi. "Biz esaslara dönelim, Doktor Moore. Neler söyleyebileceksiniz bize?"</p>

  <p class="block5">Kocasının yerine Micki Moore cevap verdi. "Herhalde öğrenmekten mutluluk duyacaksınız, ama o altın zincir hazinenin ancak pek küçük bir parçasını oluşturuyor. Kocamla birlikte çıkardığımız envanterde daha en az kırk ton tören süsleri, kadehler, başlıklar, zırhlar, gerdanlıklar, herbirini on kişinin taşıyabildiği altın ve gümüş parçalar var. Ayrıca koca bir yığın halinde kutsal kumaşlar, en az yirmi tane altın kılıflı mumya, elliden fazla seramik kapta da değerli taşlar var. Zaman tanırsanız, size tam bir döküm verebiliriz."</p>

  <p class="block5">Zolar, Sarason ve Oxley, Micki'ye maskelerinin ardından gözlerini hiç kırpmadan bakıyorlardı. Gözlerindeki doymak bilmez açlığı saklamayı başardılar. Birkaç saniye boyunca, soluk alıp verişlerinden ve yazıcının uğultusundan başka ses duyulmadı. Huascar'ın hazinesi, milyonlarla alışveriş yapmaya alışık insanlar için bile akla sığmayacak türdendi.</p>

  <p class="block5">Sonunda Zolar, "Çok parlak bir tablo çizdiniz," dedi. "Ama mumyanın zırhındaki semboller bize hazinenin nerede gömülü olduğunu söylüyor mu?"</p>

  <p class="block5">Henry Moore, "Kelimenin tam anlamına bakarsanız, gömülü sayılmaz," dedi.</p>

  <p class="block5">Zolar'a bakıyor, bu söze tepki bekliyordu. Zolar ise öylece durmaktaydı.</p>

  <p class="block5">Moore sonunda açıkladı. "Zırhta yazılı olan öyküye göre, hazine bir nehrin üzerindeki mağaraya saklanmış..."</p>

  <p class="block5">Sarason un gözlerinde hayal kırıklığı okundu. "Üzerinde trafik olan herhangi bir nehirdeki her mağara, şimdiye kadar çoktan keşfedilmiştir, hazine de alınmıştır," dedi.</p>

  <p class="block5">Oxley başını iki yana sallıyordu. "İki yüz adamın kaldırabildiği bir altın zincirin ikinci kere kaybolması olacak şey değil."</p>

  <p class="block5">Zolar, "Moore'ların tarif ettiği kadar zengin bir hazine için, hiç olacak şey değil," diye ekledi. "Ben İnka antikleri üzerinde uzman bir kişi olarak, Huascar'la ilişkilendirilen herhangi bir parçanın piyasaya girişini hemen duyardım. Böyle bir hazineyi bulan, asla saklayamaz."</p>

  <p class="block5">Sarason, "Belki de sayın doktorla eşine çok fazla güvendik," dedi. "Bizi kandırmadıklarını nereden bilelim?"</p>

  <p class="block5">Moore alçak sesle, "Sen kim oluyorsun da güvenden söz ediyorsun?" dedi. "Hem karımla beni penceresiz, beton bir zindana dört gün boyunca kilitliyorsun, hem de bize güvenmiyorsun, öyle mi? Çocuksu oyunlardan amma da hoşlanıyorsunuz." Oxley, "Yakınacak bir durumunuz yok," diye karşı çıktı. "Size ve Bayan Moore'a çok iyi ücret ödüyoruz."</p>

  <p class="block5">Moore, Oxley'e ifadesiz bir bakışla baktı. "Sözümü kesmeseydiniz diyordum ki, İnkalar ve onların Chachapoya muhafızları, Huascar'ın zengin hazinesini o mağaraya koyduktan sonra, oraya giden upuzun koridorun ağzını kapatmışlar. Sonra toprağı ve taşları karıştırarak orayı doğal hale getirmişler, üzerine de yerel bitkilerden ekip, mağaranın ağzını kimsenin bir daha asla bulamayacağı biçimde örmüşler." Zolar, "Mağaranın çevresinde ki arazinin bir tarifi var mı?" diye sordu.</p>

  <p class="block5">"Yalnızca bir iç denizdeki dik yamaçlı, yuvarlak tepeli adada olduğu söyleniyor."</p>

  <p class="block5">"Dur bir dakika!" diye patladı Oxley. "Sen bize mağara bir nehrin yakınında demiştin." Moore başını iki yana salladı. "Dikkatle dinleseydiniz, mağara nehrin yakınında değil, üzerinde dediğime dikkat ederdiniz."</p>

  <p class="block5">Sarason, Moore'a öfkeyle baktı. "Bize ne gülünç masallar yutturmaya kalkıyorsun? Bir iç denizdeki adada nehir var, o nehrin üzerinde mağara var... Ne demek bu? Siz bu tercüme işini yüzünüze gözünüze bulaştırdınız, öyle değil mi, Doktor?"</p>

  <p class="block5">Moore kesin bir sesle, "Sakın yanılgıya düşmeyin, analizimiz doğrudur," dedi.</p>

  <p class="block5">Micki Moore, "Belki nehir kelimesi sembolik anlamda kullanılıyordur," diye araya girdi.</p>

  <p class="block5">Sarason, "Ada da sembolik olabilir öyleyse," dedi.</p>

  <p class="block5">Henry Moore, "Belki tüm anlatıyı dinleseniz, daha iyi bir perspektif edinirdiniz," diye öneride bulundu.</p>

  <p class="block5">Zolar, "Lütfen ayrıntılarla bizi yormayın," dedi. "Huascar'ın krallık hazinesini, kardeşi Atahualpa'yla Francisco Pizarro'nun burnunun dibinden kaçırdığını zaten biliyoruz. Bizim tek ilgilendiğimiz konu, General Naymlap'ın hazine filosunu hangi rotadan götürdüğü ve hazineyi tam nereye sakladığı."</p>

  <p class="block5">Moore'lar bakıştılar. Micky, Henry'ye başını sallayarak işaret verdi, Henry de Zolar'a döndü. "Pekâlâ, madem ki ortağız, anlatayım," dedi. Bir an susup yazıcıdan yeni çıkan kağıda göz gezdirdi. "Zırhın üzerindeki resim yazılar bize, hazinenin bir kıyı limanına taşınıp oradan çok sayıda gemilere yüklendiğini söylüyor. Kuzeye doğru yapılan yolculuk seksen altı gün sürmüş. Son on iki günü, iç denize girdikten sonra aldıkları yol. Sonunda yamaçları denizden kocaman taş bir tapınak gibi dimdik yükselen adaya gelmişler. Orada İnkalar gemilerini karaya oturtmuş, hazineyi indirip, bir geçitten adanın derinliklerindeki bir mağaraya taşımışlar. İşte o noktada, ne türlü yorumlarsanız yorumlayın, yazılar bize hazinenin bir nehir kenarındaki yere yığıldığını söylüyor." Oxley batı yarıküre haritasını açtı, Peru'dan çıkarak Orta Amerika'yı geçip Meksika'nın Pasifik kıyısına gelen rota üzerinde parmağını kaydırdı. "İç deniz dediği, California Körfezi olmalı," dedi.</p>

  <p class="block5">Moore, "Daha çok Cortez Denizi diye bilinir," diye ekledi.</p>

  <p class="block5">Sarason da haritaya eğildi. "Bence de. Baja yarımadasının ucundan Peru'ya kadar kıyı hep açık deniz."</p>

  <p class="block5">Zolar, "Ya adalar?" diye sordu.</p>

  <p class="block5">Oxley, "En azından bir düzine, belki daha çok," dedi.</p>

  <p class="block5">"Bunların hepsini aramak yıllar sürer."</p>

  <p class="block5">Sarason, Moore'ların çevirisini alıp son sayfasını okudu, sonra soğuk gözlerle Henry Moore'a baktı. "Bizden sırlar saklıyorsun, dostum. Zırhın üzerindeki yazılar, hazineyi bulmanın tam yolunu tarif ediyor olmalı. Adım adım talimat vermeyen bir harita, üzerine basıldığı kağıdın parasına bile değmez."</p>

  <p class="block5">Zolar, Moore'un yüzündeki ifadeyi dikkatle inceliyordu. "Karınızla ikinizin bize bulmacanın tam cevabını söylememiş olabileceği doğru mu, Doktor?" "Micki'yle ben deşifre edilecek ne varsa ettik. Fazlası yok." Zolar dengeli bir sesle, "Yalan söylüyorsun," dedi.</p>

  <p class="block5">Sarason, "Elbette yalan söylüyor," diye terslendi. "Karısıyla ikisinin en hayati noktaları bizden sakladıklarını her budala görebilir."</p>

  <p class="block5">"Bu iyi bir yol değil, Doktor. Anlaşmamıza uysanız akıllılık edersiniz." Moore omuzlarını kaldırdı. "Ben sizin sandığınız kadar budala değilim," dedi. "Hala kendinizi tanıtmadınız, anlaşmamıza uymaya niyetiniz olmadığını yeterince açık biçimde gösteriyor. Sözünüzü tutacağınıza dair elimde ne gibi bir garanti var? Nereye getirildiğimizi hiç kimse bilmiyor. Dostlarımız ve akrabalarımız bile. Bizi buraya getirip hapsetmek, karşımızda maskeyle dolaşmak, adam kaçırmadan başka bir şey değil. Huasear hazinesine giden yolu tam bilseniz ne yapardınız? Gözümüzü bağlayıp eve mi yollardınız bizi? Hiç sanmıyorum. Bence Micki'yle ikimiz sessizce ortadan kaybolur, polis arşivlerinde birer dosya olur kalırdık. Yanılıyorsam, siz söyleyin." Moore bu kadar zeki bir adam olmasaydı, Zolar neredeyse gülecekti. Ama antropolog onların planını anlamıştı. Onları ellerindeki kozları açmaya zorluyordu. "Pekâlâ Doktor, tüm bilgileri vermeniz için ne yapmamız gerek?" "Hazineyi bulunca yüzde ellisi."</p>

  <p class="block5">Bu Sarason'u çileden çıkarmaya yetti. "İtoğlu it oyun oynuyor bizimle!" Moore'a doğru yürüdü, onu yakalayıp ayaklarını yerden kesti, duvara çarptırdı. "Tekliflerini al, kafana çal," dedi. "Artık senin zırvalarını dinleyemeyiz. Ya bize istediklerimizi söylersin, ya da döve döve canını çıkarırım, sonunda yine söyletirim. İnan bana, kanının aktığını görmek de bana zevk verir."</p>

  <p class="block5">Micki Moore kendi evinin mutfağındaymış gibi sakin sakin duruyordu. Onun bu garip soğukkanlılığı Zolar'a hiç doğal görünmedi. Hangi kadın olsa, kocasına yöneltilen bu şiddet dolu tehdit karşısında bir korku belirtisi gösterirdi.</p>

  <p class="block5">Derken daha inanılmaz bir şey oldu, Moore gülümsedi. "Yap öyleyse! Kır bacaklarımı, öldür beni. Huascar'ın hazinesini de bin yıl bulamazsınız."</p>

  <p class="block5">Zolar gözlerini Micki'den ayırmaksızın, "Hakkı var, biliyorsun," dedi.</p>

  <p class="block5">Sarason, "Onunla işim bitince senin köpeğin bile beğenip yemez onu," diye homurdandı, bir yandan da yumruğunu geri çekip hazırladı.</p>

  <p class="block5">"Dur bir dakika!" Onu durduran Oxley'in sesi olmuştu. "Aklın varsa, öfkeni Bayan Moore'dan çıkar. Karısına eziyet edilmesine hiçbir erkek dayanamaz." Sarason, Henry Moore'u yavaşça yere indirip Micki'ye döndü. Yüzüne saldırıya hazır bir Hun'un ifadesi gelmişti. "Bayan Moore'u işbirliğine ikna etmek bir zevk olacak."</p>

  <p class="block5">"Vaktinizi boşuna ziyan ediyorsunuz," dedi Moore. "Karımın son bölüm çevirisinde benimle birlikte çalışmasına izin vermedim. Hazinenin yerinin asıl anahtarını bilmiyor." "Palavra!"</p>

  <p class="block5">"Doğru söylüyor" dedi Micki. Hiç sarsılmamıştı. "Henry son sonuçları bana göstermedi."</p>

  <p class="block5">Sarason soğuk soğuk, "Yine de zafer bizde kalır," dedi.</p>

  <p class="block5">Oxley, "Anlaşıldı," diye katkıda bulundu. "Adam işbirliği yapana kadar Bayan Moore'un üzerinde uğraş."</p>

  <p class="block5">"İstediğimiz cevapları, hangi yoldan olursa olsun, alırız."</p>

  <p class="block5">Zolar, Moore'a baktı. "Evet, Doktor, karar sizin." Moore gözlerinde soğuk bir hesapçılıkla onları süzdü. "Ona ne isterseniz yapın. Hiç fark etmez."</p>

  <p class="block5">Zolar kardeşler birden garip şekilde sessizleştiler. En haşinleri olan Sarason, ağzı açık bakıyordu. İnanamamıştı. Hiç utanma ve korkma belirtisi göstermeden karısını kurtlara hangi erkek atardı?</p>

  <p class="block5">Zolar, Moore'un tepkisini inceleyerek, "Karının dövülmesini, ırzına geçilmesini, öldürülmesini seyredip, hiçbir şey söylemeden bakabilecek misin?" diye sordu. Moore'un yüz ifadesi hiç değişmemişti. "Barbarca aptallıklar size hiçbir şey kazandırmaz."</p>

  <p class="block5">"Blöf yapıyor." Sarason'un bakışı karşısında, Moore asit banyosu yapsa arınamazdı. "Kadının ilk çığlığını duyduğu anda çöker."</p>

  <p class="block5">Zolar başını iki yana salladı. "Hiç sanmıyorum."</p>

  <p class="block5">"Bence de," dedi Oxley. "Bu adamın korkunç açgözlülüğünü, akademik dünyanın yıldızı olma manyaklığını azımsamışız. Haklı mıyım, Doktor?"</p>

  <p class="block5">Moore onların tiksintisine aldırmadı. Sonunda konuştu. "Herhangi bir şeyin yüzde ellisi, olmayan bir şeyin yüzde yüzünden çoktur, baylar."</p>

  <p class="block5">Zolar kardeşlerine baktı. Oxley başıyla belli belirsiz evetledi. Sarason yumruklarını, eklemleri fildişi rengine dönüşünceye kadar sıktı, arkasını döndü. Ama yüzündeki ifadeden, Moore'un ciğerini sökmek istediği çok belliydi. Zolar, "Bence tehditlere son verip bu işi akıllıca çözebiliriz," dedi. "Artırılmış teklifinizi kabul edebilmemiz için, bizi hazineye götüreceğiniz konusunda bana kesin güvence vermeniz gerek."</p>

  <p class="block5">Moore yavaş yavaş, tane tane konuşarak, "Mağaranın girişine ait tarif i deşifre ettim," dedi. "Hata ihtimali hiç yok. Boyutları da biliyorum, biçimi de. Havadan bakıp tanıyabilirim."</p>

  <p class="block5">Bu güvenli tavrı sessizlikle karşılandı. Zolar altın mumyaya yürüyüp oyma yazılara baktı. "Yüzde otuz. O kadarla yetinmek zorundasın."</p>

  <p class="block5">"Ya kırk, ya da yatar," dedi Moore inatla.</p>

  <p class="block5">"Yazılı olarak mı istiyorsun?"</p>

  <p class="block5">"Mahkemede geçerli mi ki?"</p>

  <p class="block5">"Herhalde değil."</p>

  <p class="block5">"O halde birbirimizin sözüne güvenmek zorundayız." Moore, karısına döndü. "Özür dilerim, hayatım, umarım bu olay seni fazla sarsmamıştır. Ama anlaman gerek. Evlilik yemininden daha önemli şeyler de var."</p>

  <p class="block5">Ne garip bir kadın, diye düşünüyordu Zolar. Korkmuş ve küçük düşmüş olmalıydı, oysa hiç öyle bir hali yoktu. "Tamam öyleyse," dedi karşısındaki karı kocaya. "Artık iş ortağı olduğumuza göre, kayak maskelerine bir gerek görmüyorum." Maskesini çekip çıkardı, elini saçlarının arasından geçirdi. "Herkes iyi bir uyku çekmeye çalışsın. Sabaha hep birlikte şirket jetine biner, Guaymas, Meksika'ya uçarsınız." Micki Moore, "Neden Guaymas?" diye sordu.</p>

  <p class="block5">"İki nedeni var. Orası o körfezin üzerinde, bu bir. Ayrıca limanın hemen kuzeyinde, yakın bir dostumun hacienda'sı var, istediğimiz zaman gidebileceğimizi söylemişti. Arazisinde özel iniş pisti de var. Bu aramada merkez olarak kullanılmaya çok uygun bir yer."</p>

  <p class="block5">"Sen gelmiyor musun?" diye sordu Oxley.</p>

  <p class="block5">"Ben iki güne kadar gelip sizi orada bulurum. Wichita, Kansas'da bir iş randevum var." Zolar, Sarason'a döndü. Kardeşinin Moore'a bir saldırıda daha bulunmasından korkuyormuş gibi bir hali vardı. Oysa merak etmesi gereksizdi Sarason'un yüzünde garip bir gülümseme görüyordu Tabii kardeşleri kafasından geçenleri okuyamazlardı O içinden hazine bulunduktan sonra Tupac Amaru’nun Henry Moore'a neler yapacağını düşünmekteydi</p>

  <p class="block5"><br /></p>

  <h2 class="block5" id="sigil_toc_id_12">29</h2>

  <p class="softbreak"></p>

  <p class="block5">STAEGER, "Brunhilda işi getirebileceği noktaya kadar getirdi," dedi. Sevgili bilgisayarından söz ediyordu. "Onunla ikimiz sicimli şifrenin yüzde doksanını toparladık. Ama hala çıkaramadığımız birkaç permütasyon var."</p>

  <p class="block5">"Permütasyon mu?" Pitt konferans salonunda, Yaeger'in karşısında oturuyordu. "Quipunun çizgisel düzeninde ve renklerinde bazı yerleştiriliş incelikleri." Pitt omuz silkti, masanın çevresindekilere baktı. Dört kişi vardı orada. Amiral Sandecker, Al Giordino, Rudi Gunn ve Hiram Yaeger. Herkesin dikkati Yaeger'e dönüktü. Yaeger gece boyunca susmaksızın aydedeye ulumuş çakallara benziyordu. Pitt, "Kelime dağarcığımı biraz zenginleştirmem gerek herhalde," diye mırıldandı. Koltuğunda kaykılıp rahatça yaslandı, platformun üzerinde, kocaman bir duvar ekranının başında duran bilgisayar sihirbazına baktı.</p>

  <p class="block5">Yaeger devam etti. "Az önce anlatmaya başladığım gibi, sicimlerin ve düğümlerin bazıları deşifre edilemiyor. Günümüzde bilinen en sofistike, en ileri enformasyon ve veri analiz tekniklerini uyguladıktan sonra, elimden gelen ancak hikayenin şöyle kaba bir anlatımı olabilecek."</p>

  <p class="block5">Gunn gülümseyerek, "Senin gibi bir deha bile, öyle mi?" dedi.</p>

  <p class="block5">"Einstein bile. Eğer İnkalara ait bir Rozetta taşı bulmuş olsa ya da on altıncı yüzyılda yaşayanlara 'kendi quipunu kendin yap' kitabı yazmaya kalkışsa, o bile bir boşluk içinde çalışmak zorunda kalırdı."</p>

  <p class="block5">Giordino, "Bize bu gösteri finalsiz bitecek diyorsan, ben öğle yemeğine gidiyorum," dedi.</p>

  <p class="block5">"Drake quipu'ları, sayısal verilerin karmaşık bir temsili," diye devam etti Yaeger. Giordino'nun sululuğundan hiç sarsılmamıştı. "Ama olayın adım adım tarifi açısından o kadar da güçlü değil. Birkaç renkte sicime düğüm atmakla, görsel olayları ve duyguları anlatmak olanaksız. Quipu ancak tarihin o aşamasında olaya girip çıkmış insanları anlatıyor."</p>

  <p class="block5">Sandecker tombul purolarından birini havada sallayarak, "Ne demek istediğini anladık, yeter," dedi. "Şimdi artık o keşmekeşten neler öğrendiğini anlat." Yaeger başını salladı, konferans salonunun ışıklarını kıstı. Slayd projektörünün düğmesine basıp duvar ekranına Kuzey ve Güney Amerika'ların batı kıyısını gösteren eski bir İspanyol haritası yansıttı. Otomobillerdeki radyo antenlerine benzeyen bir gösterme çubuğu aldı, haritaya doğru tuttu.</p>

  <p class="block5">"Uzun bir tarih dersi vermekten kaçınmak için, İnka tanrının meşru varisi Huascar'ın, gayrimeşru kardeşi Atahualpa tarafından 1533'de yenilip devrildikten sonra, krallığının hazinelerini And dağlarında bir yere saklama emri verdiğini söyleyeyim," dedi. Bu kararında akıllılık ettiği sonradan belli olmuş zaten. Hapsedildiği süre boyunca Huascar çok küçük düşürülmüş, çok acılar çekmiş. Bütün dostları ve yakın adamları idam edilmiş, kanlarıyla çocukları asılmış. Bütün bunlar yetmiyormuş gibi, İspanyollar da İnka imparatorluğu topraklarını işgal etmek için tam o anı seçmişler. Tıpkı Cortez'in Meksika'da yaptığı gibi, Francisco Pizzaro da zamanı çok iyi seçmiş. İnka orduları bir iç savaş durumunda bölünmüş ve parçalanmış durumdayken, tabii avantajlı çıkmış. Pizzaro'nun emrindeki az sayıda asker ve bir miktar serüvenci, Atahualpa'nın çevresindeki bürokratları eski Caxanarca kentinin meydanında kılıçtan geçirdikten sonra, tabii İnka imparatorluğu artık onun eline düşmüş." Gunn, "İnkaların saldırıp İspanyolları püskürtmeyişi şaşılacak bir şey," dedi. "Pizzaro'nun adamlarının yüz katı kadardılar herhalde."</p>

  <p class="block5">"Bin katına daha yakındılar," dedi Yaeger. "Ama tıpkı Aztek'lere karşı Cortez'in durumu gibi, ok ve taş geçirmeyen demir giysiler içindeki sakallı adamların kılıç sallayarak gelişi, toplarla, tüfeklerle ateş edişi, İnkaların cesaretini kırmış. Atahualpa'nın generalleri morallerini kaybetmişler, inisiyatifi ele alıp karşı saldırı emri verememişler."</p>

  <p class="block5">"Ya Huascar'ın orduları?" diye sordu Pitt. "Onlar da hala ortalıktaydılar herhalde." "Evet, ama lidersizdiler. Bugün tarihin tek yapabileceği, ya şöyle olsaydı, diye varsayımlar yürütmek. İki İnka kralı kavgayı bir kenara koyup ordularını birleştirseler, ya batarız, ya çıkarız tutumu içinde saldırıp kendi devletlerini bu korkulan yabancılardan kurtarsalar, ne olurdu? İlginç bir varsayım. İspanyollar yenilirse, bugün Güney Amerika'da siyasal sınırlar ve hükümetler nasıl olurdu, Tanrı bilir." Giordino, "Bir kere kesinlikle İspanyolca konuşmuyor olurlardı," diye yorumda bulundu. Sandecker sonunda purosunu yakarken, "Atahualpa'nın Pizzaro'yla kapışması sırasında Huascar neredeydi?" diye sordu.</p>

  <p class="block5">"Cuzco'da, hapisteydi'. İmparatorluğun başkentinde. Caxanarca’nın iki yüz kilometre kadar güneyinde."</p>

  <p class="block5">Pitt önündeki bloknota bir şeyler kaydederken, hiç başını kaldırmadan sordu. "Sonra ne oldu?"</p>

  <p class="block5">"Atahualpa kendi özgürlüğünü satın almak için Pizzaro'ya bir odayı boyu yettiği yere kadar altınla doldurmayı teklif etti," dedi Yaeger. "Bu odadan biraz daha büyük bir oda."</p>

  <p class="block5">"Doldurdu mu peki?"</p>

  <p class="block5">"Doldurdu. Ama bunu yaparken Atahualpa bir yandan da, Huascar'ın Pizarro'ya daha fazla altın, gümüş ve değerli taş verebileceğinden korkuyordu. Bu yüzden Huascar'ın öldürülmesini emretti. Emir yerine getirildi, Huascar suda boğularak öldürüldü. Ama bu arada kraliyet hazinelerinin saklanmasını emretmeye vakit bulmuştu." Sandecker, Yaeger’e mavi dumanlar arasından baktı. "Kral öldükten sonra, kim yerine getirdi o emri?"</p>

  <p class="block5">"Naymlap adlı bir general," dedi Yaeger. Durakladı, elindeki madeni çubuğu uzatıp haritadaki kırmızı bir çizgiyi gösterdi. Bu çizgi And dağlarından başlayıp Peru kıyısına kadar iniyordu. "Bu general, İnka soylu kanını taşımıyordu. Bir Chachapoya savaşçısıydı. Zaman içinde yükselmiş, Huascar'ın en güvendiği danışmanı olmuştu. Hazinenin dağlardan deniz kıyısına taşınmasını o emretti. Kıyıda elli beş gemilik bir filo topladı. Quipunun anlattığına göre, yirmi dört günlük kara yolculuğundan sonra, yalnız o hazineleri gemilere yüklemek bile on sekiz gün sürdü." Gunn, "İnkaların denizci bir ulus olduğunu hiç bilmezdim," dedi. "Mayalar da öyleydi. Tıpkı Fenikeliler, Yunanlılar ve Romalılar gibi, İnkalar da kıyı denizcileriydi. Açık denizden gerçi korkmazlardı, ama mehtapsız gecelerde ve fırtınalı havalarda gemilerini bir kumsala çekecek kadar akılları vardı. Güneşe ve yıldızlara bakarak yol alır, kıyı boyunca yukarı aşağı, rüzgardan yararlanarak gidip gelir, Panama'daki, belki daha ötelerdeki Mezoamerika halklarıyla ticaret yaparlardı. İnka destanlarından birine göre, eski bir İnka kralı ufkun ötelerinde yatan, altını bol, halkı akıllı bir adadan söz edildiğini duymuş. Oradan ganimet ve esir toplayacağını düşünerek yeni gemiler yaptırmış, askerlerini bindirip, Galapagos Adaları olduğunu tahmin ettiğimiz yere doğru yola koyulmuş. Dokuz ay sonra da çok sayıda siyah esirlerle ve bol bol altınla dönmüş. "Galapagos, ha?" diye söylendi Pitt. "O da bir tahmin işte."</p>

  <p class="block5">Sandecker, "Gemilerinin yapısı hakkında bilgimiz var mı?" diye sordu. "Pizzaro'nun kaptanı Bartolome Ruiz, direkleri, kocaman dört köşe yelkenleri olan geniş sallar görmüş. Başka İspanyol denizcileri de bu tür salların yanından geçtiklerini söylemişler. Gövdeler balsa dallarından, bambudan ve kamışlardanmış. Herbiri altmış kişiyle kırktan fazla iri sandık dolusu ticari mal taşıyormuş. Yelkenlerinden başka, kürek ekipleri de varmış. Kolomb öncesi dönemin kilden kap kaçaklarında gördüğümüz desenler, iki katlı gemileri gösteriyor. Yükselen burun ve kıçta yılan başlarıyla. Vikinglerin gemilerini süsleyen ejderhalar gibi."</p>

  <p class="block5">"Demek ki tonlarca altın ve gümüşü deniz üzerinde uzak yerlere taşımış oldukları konusunda kuşku yok, öyle mi?"</p>

  <p class="block5">"Hiç yok, Amiralim." Yaeger işaret çubuğunun ucunu bir başka çizgi üzerinden kaydırdı. Bu da Naymlap'ın filosunun rotasıydı. "Denize çıktıktan sonra kuzeye gitmişler. Yolculuk seksen altı gün sürmüş. Yani ilkel gemilere göre bir gezi değil." Giordino, "Güneye gitmiş olmaları ihtimali hiç yok mu?" dedi.</p>

  <p class="block5">Yaeger başını iki yana salladı. "Bilgisayarım düğümlü sicimlerden birinin, dört ana yönü gösterdiğini keşfetti. Kuzey düğümleri yukarıya atılmış, güney düğümleri aşağıya. Doğuyla batı için de ortasından ayrı sicimler bağlanmış." Pitt, "Ya son hedefleri?" diye sordu.</p>

  <p class="block5">"En zor bölümü de o. O tür salın yelkenle ne gibi bir hızla gideceğini deneme olanağımız yok. Ne kadar yol aldıklarını tahmin etmek riskli işti. Şimdi ayrıntıya girmek istemiyorum, raporumda okursunuz. Ama Brunhilda, yolun uzunluğunu hesaplama konusunda harikalar yarattı, 1533 yılındaki akıntıları, rüzgarları bile hesaba kattı."</p>

  <p class="block5">Pitt ellerini başının arkasına koyup koltuğunu iki ayak üzerine kaldırdı. "Dur, bir tahmin edeyim. Cortez Denizinin yukarılarında bir yere yanaştılar. Yani California Körfezi diye de bilinen denizin. Meksika anakarasını Baja California yarımadasından ayıran o geniş deniz girintisinin."</p>

  <p class="block5">Yaeger, "Seninle daha önce konuştuğumuz gibi, bir adaya yanaşmışlar," dedi. "Denizcilerin hazineyi bir mağaraya taşıması on iki gün sürmüş, Quipudan anladığımıza göre, çok büyük bir mağara. Ağzı için tünel diyor. Adanın en tepe noktasından, hazine mağarasına kadar ulaşan bir tünel."</p>

  <p class="block5">Sandecker inanamıyormuş gibi, "Bütün bunları bir dizi düğümden mi öğrendin?" diye sordu. Yaeger başıyla evetledi. "Daha pek çok şey öğrendim. Huascar'ı temsil eden bir kırmızı sicimde, Atahualpa'nın emriyle öldürüldüğü güne bir siyah düğüm atılmıştı. Atahualpa'nın siciminin rengi mordu. General Naymlap'ınki koyu turkuazdı. Brunhilda'yla ikimiz ayrıca size hazinenin ne gibi parçalardan oluştuğunu da birer birer sayabiliriz. İnanın bana, son yüz yıldır tüm batıklardan kurtarılanların toplamını geçiyor."</p>

  <p class="block5">Sandecker kuşkulu gibiydi. "Bu hesaba Atocha’yi, Edinburgh'u. ve Orta Amerika’yı da katıyor musun?"</p>

  <p class="block5">"Hem onları, hem öbürlerinin hepsini," diye güvenle gülümsedi Yaeger. Gunn şaşırmış gibiydi. "Cortez Denizinde bir ada mı diyorsun yani?" dedi. Giordino konunun yüreğine saldırdı. "Peki, bu hazine tam nerede?" Sandecker, "Yani Cortez Denizinde bir adanın mağarasında olmasının yanısıra," diye katkıda bulundu.</p>

  <p class="block5">Pitt, "My Darlin' Clementine şarkısı gibi," diye takıldı. "Bir boğazın içindeki bir mağaranın içinde ..."</p>

  <p class="block5">Giordino içini çekti. "Bana aranacak pek çok ada varmış gibi geliyor. O körfez ada dolu."</p>

  <p class="block5">Yaeger çubuğuyla haritada belli bir alana daire çizerek, "Yirmi sekizinci paralelin altındaki adalara bakmak zorunda değiliz," dedi. "Dirk'in tahmin ettiği gibi, Naymlap'ın filosunun körfezde hayli kuzeylere gelebilmiş olduğu kanısındayım." Giordino çok pragmatikti.</p>

  <p class="block5">"Bize hala nereyi kazacağımızı söylemiş değilsin."</p>

  <p class="block5">"Sudan kale gibi, dimdik yükselen bir ada. Ya da Brunhilda'nın Quipudan yaptığı çeviriye göre, Cuzco'daki Güneş Tapınağı gibi yükselen bir ada." Yaeger projektöre, Baja California yarımadasıyla Meksika anakarası altında kalan denizin büyütülmüş bir slaydını koydu. "Bunu bilmek, arama alanını çok sınırlandırıyor." Gunn, "Brunhilda bir şeyi gözden kaçırmış olamaz mı?" diye sordu. Giordino da, "Belki de düğümleri yanlış yorumlamıştır," diye araya girdi. Bu arada rahat bir hareketle Sandecker'in özel purolarından bir tanesini adamın göğüs cebinden çekip almış, ucunu yakmaktaydı.</p>

  <p class="block5">Amiral ona ateş saçan gözlerle baktı, ama bir şey söylemedi. Giordino'nun o puroları nereden bulduğunu öğrenme çabalarını çoktan beri kesmişti. Herhalde Amiralin özel stokundan alıyor olamazdı. Sandecker nemlendirici kutuya koyduklarını bile sayardı çünkü.</p>

  <p class="block5">Yaeger, "Bir bilgi eksikliği olduğunu kabul ediyorum," dedi. "Daha önce de söylediğim gibi, bilgisayarla ikimiz quipunun sicim ve düğümlerinin yüzde doksanını çözümledik. Öbür yüzde on, net bir anlam getirmiyor. Sicimlerden ikisi bizi yanıltmaya çalıştı. Bir tanesi, Brunhilda'nın yorumuna göre taştan yontulmuş bir tür tanrı ya da şeytan heykelinden söz ediyordu. İkincisinin ise jeolojik mantığa uymadığı kesindi. Hazine mağarasının ortasından geçen bir nehirden söz ediyordu."</p>

  <p class="block5">Gunn tükenmez kaleminin ucunu masaya tık tık vurdu. "Bir adanın altından geçen nehir hiç duymamıştım," dedi.</p>

  <p class="block5">Yaeger, "Ben de," diye ona katıldı. "O yüzden değinmedim ona."</p>

  <p class="block5">Pitt, "Körfez suyunun bir sızıntısı olmalı," diye yorumda bulundu.</p>

  <p class="block5">Gunn başını evet anlamında salladı. "Tek mantıksal cevap o."</p>

  <p class="block5">Pitt başını kaldırıp Yaeger’e baktı. "İşaretlere ilişkin bir şey yok mu?"</p>

  <p class="block5">"Üzgünüm, o konuda pes ettim. Uzunca bir süre, o şeytanın mağaranın yerini işaretleyen bir şey olduğuna dair umutlar besledim. O sicimdeki düğümlerde sanki mesafe ölçümleri veriliyordu. Şeytanın durduğu yerden, hazineye giden tünelin kaç adım olduğunu veriyordu sanki. Ama bakır sicimler bozulmuştu. Brunhilda ondan somut bir anlam çıkaramadı."</p>

  <p class="block5">Sandecker, "Ne tür şeytan?" diye sordu.</p>

  <p class="block5">"Zerre kadar fikrim yok."</p>

  <p class="block5">Gunn, "Acaba hazine yerini gösteren bir işaret levhası mı?" diye şaka etti. Pitt, "Ya da hırsızları ürkütüp kaçırmak için tehlikeli bir tanrı," dedi.</p>

  <p class="block5">Sandecker purosunun ucunu cam bir fincanın kenarına vurdu, uzamış külü düşürdü. "Sağlam bir varsayım, ama yüzyıllar içinde hava koşullarıyla saldırgan insanlar heykeli mahvetmiş, tanınmayacak bir kayaya benzetmiş olabilirler."</p>

  <p class="block5">Pitt, "Özetle biz Cortez Denizinde, tepesinde yontma taş şeytan bulunan, dik yamaçlı bir ada arıyoruz," dedi.</p>

  <p class="block5">Yaeger, "O bir genelleme," diyerek masanın ucundaki koltuğa oturdu. "Ama quipunun mesajını da çok güzel özetliyor."</p>

  <p class="block5">Gunn gözlüğünü çıkarıp ışığa tuttu, leke var mı diye kontrol etti, "Bili Straight'in bozulan sicimleri onarma ihtimali var mı?"</p>

  <p class="block5">Yaeger, "Ona o sicimler üzerinde çalışmasını söyleyeceğim," dedi.</p>

  <p class="block5">Sandecker, "Bir saate kalmadan, o sicimler üzerinde tüm gücüyle uğraşıyor olur," diye güvence verdi.</p>

  <p class="block5">"Eğer Straight'in koruma uzmanları Brunhilda'nın analiz edebileceği kadar lif ve düğüm onarabilirlerse, sanırım gelecek ek bilgiler bizi o tünelin ağzına, tükürük mesafesine kadar yaklaştırabilir."</p>

  <p class="block5">Pitt, "Basarsa iyi eder," dedi. "Hayatta Meksika'da boş çukurları kazmaktan daha başka amaçlarım da var." Gunn, Sandecker'a döndü. "Evet, ne diyorsunuz, Amiralim? Atılalım mı?"</p>

  <p class="block5">NUMA'nın kaprisli komutanı, ekrandaki haritaya uzun süre baktı, sonra içini çekip mırıldandı. "Arama projesinin ayrıntılı maliyetini bildiren bir öneriyi yarın sabah odama girdiğimde hazır bulmak istiyorum. Üç hafta boyunca kendinizi ücretli izinde sayabilirsiniz. Bu odadan dışarıya tek kelime çıkmayacak. Eğer basınla medya, NUMA'nın hazine avına çıktığını sezerse, Kongre canıma okur." Pitt, "Ama ya Huascar'ın hazinesini bulursak?" dedi. "O zaman hepimiz yoksul kahramanlar olup çıkarız." Yaeger anlayamamıştı. "Yoksul mu?" Pitt anlattı. "Amiralin demek istediği, hazinelerin keşfedene bırakılmayacağı."</p>

  <p class="block5">Sandecker başıyla evetledi. "İstediğiniz kadar ağlayıp ağıt tutun, baylar. Ama eğer hazineyi bulursanız, sanırım her gramı Peru hükümetine teslim edilecektir." Pitt'le Giordino birbirlerine dönüp bilmiş bilmiş sırıttılar. Herbiri karşısındakinin zihnini okuyordu. İlk konuşan Giordino oldu.</p>

  <p class="block5">"Bana sanki bu olayda alınacak bir ders varmış gibi gelmeye başladı," dedi.</p>

  <p class="block5">Sandecker ona tedirgin bir bakış yöneltti. "Nasıl dersmiş o?"</p>

  <p class="block5">Giordino elindeki puroyu inceleyerek cevap verdi. "Hazine galiba olduğu yerde kalsa daha iyi olacak."</p>

  <h2 class="calibre4" id="sigil_toc_id_13">30</h2>

  <p class="block5">GASKİLL yatağına uzanmıştı. Başucu masasında soğumuş bir fincan kahveyle, yarısı yenmiş sandviçlerin durduğu tabak vardı. Koca vücudunu ısıtan battaniyenin üstüne, daktilo edilmiş sayfalar saçılmıştı. Kitap kadar uzun yazıların bir sonraki sayfasını alıp okumadan önce, fincanından bir yudum kahve içti. Yazının başlığı, Hiç Yakalanmayan Hırsız'dı. Specter'la ilgili aramaların belgesel bir kaydıydı. Nathan Pembroke adlı, emekliye ayrılmış bir Scotland Yard detektifi tarafından yazılmıştı. Adam bunu yazmak için elli yıla yakın bir süre uluslararası polis arşivlerine gömülmüş, amansız takibinde, güvenirliği ne olursa olsun, her ipucunu da izlemişti. Pembroke bin dokuz yüz yirmilerle otuzlarda dünyayı kırıp geçiren bu kurnaz hırsıza Gaskill'in ilgi duyduğunu öğrenince, emeğinin sararmış, köşeleri kıvrılmış sayfalar üzerinde kalan, nice yayınevlerince reddedilen ürününü ona postalamıştı. Gaskill bir türlü elinden bırakamıyordu yazıları. Pembroke'un soruşturma ustalığı onu çok etkilemişti. Şimdi artık yaşı doksana yaklaşıyordu Pembroke'un. Specter'ın bilinen son hırsızlığında, yani 1939'da Londra'da yaptığı hırsızlıkta, soruşturma işinin başında o vardı. Çalınan eserler, bir Joshua Reynolds, iki Constable, üç de Turner'dı. Specter'ın tüm diğer şaheser suçlarında olduğu gibi, bu olay da çözülememiş, eserlerin de hiçbiri bulunamamıştı. Pembroke kusursuz bir suç işlenemeyeceği ilkesine inatla sarılmış biri olduğu için, Specter'ın kimliğini keşfetmeyi kendine bir tutku haline getirmişti. Yarım yüzyıl boyunca hiç azalmamıştı bu tutkusu. Takipten vazgeçmeyi reddetmişti. Sağlığı bozulup bir bakımevine yatmak zorunda kalmadan birkaç ay önce, hayatının büyük fırsatını yakalamış, bu sayede enfes biçimde yazdığı bu kitaba uyacak enfes son sağlamıştı.</p>

  <p class="block5">Gaskill içinden, yazık ki hiçbir yayınevi bunu basılmaya layık bulmamış, diye düşündü. Eğer Hiç Yakalanmayan Hırsız yayınlanıp dağıtımı yapılmış olsa, o günden bu yana yer almış büyük suçlardan en az on tanesi çözülebilirdi Gaskille göre. Son sayfayı bitirdiğinde, neredeyse şafak sökmek üzereydi. Başını yastığa koyup uzandı, tavana baktı, kafasındaki parçaları uygun boşluklara yerleştirmeyi sürdürdü. Sonunda güneşin ışıkları Chicago dışında, Cicero'daki evinin penceresinden içeri süzüldü. Gaskill birdenbire nehirdeki kütüklerin tıkanıklığı açılmış, hepsi açık denize doğru sürüklenmeye başlamış gibi hissetti.</p>

  <p class="block5">Telefona uzanırken kendini piyango kazanmış gibi hissediyordu. Ezbere bir numara çevirdi, yastıkları kabarttı, cevap beklerken oturur poza girdi. Uykulu bir ses, "Ben Francis Ragsdale," dedi. "Gaskill."</p>

  <p class="block5">"Tanrım, Dave. Bu kadar erken, ne bu böyle?" Kulaklıktan Ragsdale'in karısının mahmur sesi, "Kimmiş?" diye duyuldu. "Dave Gaskill."</p>

  <p class="block5">"Bugün Pazar olduğunu bilmiyor mu?" Gaskill, "Seni uyandırdığım için üzgünüm," dedi.</p>

  <p class="block5">"Ama bekletemeyeceğim iyi haberim var."</p>

  <p class="block5">"Peki." Ragsdale bir yandan esniyordu. "Duyalım bakalım."</p>

  <p class="block5">"Sana Specter'ın adını söyleyebilirim."</p>

  <p class="block5">"Kimin?"</p>

  <p class="block5">"En sevdiğimiz sanat eserleri hırsızının."</p>

  <p class="block5">Ragsdale birden ayılıverdi. "Specter'ın mı? Kimliğini mi saptadın?"</p>

  <p class="block5">"Ben yapmadım. Scotland Yard'dan emekli bir detektif yapmış."</p>

  <p class="block5">"Bir İngiliz mi bulmuş onu?"</p>

  <p class="block5">"Ömrünü Specter hakkında bir kitap yazmakla geçirmiş. Bir kısmı hayal, ama çok da kesin kanıtlar toplamış."</p>

  <p class="block5">"Neler bulmuş?"</p>

  <p class="block5">Gaskill sesinin etkili çıkması için hafifçe öksürüp boğazını temizledi. "Tarihin en büyük sanat hırsızının adı, Mansfield Zolar."</p>

  <p class="block5">"Bir daha söyler misin?"</p>

  <p class="block5">"Mansfield Zolar. Sana bir anlam ifade ediyor mu?"</p>

  <p class="block5">"Beni boşuna uğraştırıyorsun."</p>

  <p class="block5">"Yemin edebilirim."</p>

  <p class="block5">"Sormaya korkuyorum ama ..."</p>

  <p class="block5">"Zahmet etme” diye onun sözünü kesti Gaskill. "Ne düşündüğünü biliyorum. O babaydı."</p>

  <p class="block5">"Ulu Tanrım, Zolar International! Bulmacanın son parçası halının üzerine düşmüş de, yeni bulmuşuz gibi bir şey bu. Zolar'lar. Ya da kendilerine ne zırva adlar takmışlarsa o. Her şey yerine oturmaya başladı."</p>

  <p class="block5">"Ekmek kırıntılarının kutuyu doldurması gibi."</p>

  <p class="block5">"Geçen gün öğle yemeğinde söylediğin doğruymuş. Adam gerçekten bir hanedan kurmuş. İzinde gidiyorlar."</p>

  <p class="block5">"Hatırladığıma göre Zolar International! Dört olayda gözleme almıştık, her seferinde temiz çıkmışlardı. Efsanevi Specter'la ilişkilerini de hiç tahmin edememiştim."</p>

  <p class="block5">"FBI da öyle," dedi Ragsdale. "Yedi basamaklı eski eser soygunlarının hepsinde onlardan kuşkulandık, ama hiçbir kardeşi tutuklayacak kanıt bulamadık."</p>

  <p class="block5">"Seni anlıyorum. Ortada ne çalınan eserler var, ne arama izni, ne de tutuklama."</p>

  <p class="block5">"Zolarlar gibi geniş bir yeraltı örgütü, nasıl bu kadar yaygın çalışabiliyor da iz bırakmıyor, şaşılacak şey. Mucize adeta."</p>

  <p class="block5">"Hiç hata yapmıyorlar," dedi Gaskill.</p>

  <p class="block5">Ragsdale, "İçlerine adam sokmaya çalıştın mı?" diye sordu.</p>

  <p class="block5">"İki kere. Hemen anladılar. Adamlarımın dürüst olduğundan emin olmasam, kendileri bildirdi derdim."</p>

  <p class="block5">"Biz de sızamadık içlerine. Onlardan kaçak eser alan koleksiyoncular da bir o kadar ağzı sıkı, bir o kadar ihtiyatlı."</p>

  <p class="block5">"Ama yine de, uyuşturucu kaçakçıları nasıl paralarını aklıyorlarsa, Zolarların da çalıntı eserleri akladığını ikimiz de biliyoruz."</p>

  <p class="block5">Ragsdale birkaç saniye sessiz kaldı. Sonunda, "Bence artık öğle yemeklerinde buluşup bilgi değiş-tokuşu yapmaktan vazgeçelim, full-time işbirliği yapmaya başlayalım," dedi. Gaskill, "Üslûbun hoşuma gidiyor," diye güldü. "Ben yarın of ise gider gitmez, ortak bir eylem ekibi kurulması için amirime öneri götüreceğim." "Ben de bizim ofiste aynı şeyi yapayım."</p>

  <p class="block5">"Ekiplerimizle birlikte, diyelim ki Perşembe günü bir toplantı yapalım mı?"</p>

  <p class="block5">"Harika olur sanırım," dedi Ragsdale.</p>

  <p class="block5">"O zaman ilk hazırlıkları yapmaya zamanımız olur."</p>

  <p class="block5">"Specter dedin de, çaldığı o Diego Rivera'ların izini buldun mu? Yemekte belki bir ipucu bulabileceğini söylemiştin."</p>

  <p class="block5">"Onun üzerinde hala uğraşıyorum," dedi Gaskill. "Ama görünüşe göre Rivera'lar Japonya'ya gitmiş, oradaki bir özel koleksiyona kapanmış."</p>

  <p class="block5">"Bunların da satışını Zolarların yaptığına bahse girer misin?"</p>

  <p class="block5">"Onlar yaptıysa izi bulunmaz. Çok fazla sayıda paravan şirketler ve aracılar kullanıyorlar. Bunlar suç dünyasının süperstarları. Mansfield Zolar daha ilk hırsızlığını yaptığından bu yana, aileden hiç kimseye ne sen el sürdün, ne ben, ne de başka bir resmi güvenlik kurumu. Daha mahkeme salonu diye bir yerin içini bile görmediler. Kar gibi bembeyazlar. İnsanın içini bulandıracak kadar."</p>

  <p class="block5">Ragsdale cesaret verircesine, "Bu sefer okuruz canlarına," dedi.</p>

  <p class="block5">Gaskill, "Bizim yararlanacağımız yanlışlar yapmazlar," dedi.</p>

  <p class="block5">"Belki yaparlar, belki yapmazlar. Ama içimde her zaman bir duygu vardır. Bence dışardan biri, yani seninle de, benimle de, Zolarlarla da ilişkisi olmayan biri çıkıp onların sistemine kısa devre yaptıracak."</p>

  <p class="block5">"Her kimse, inşallah çabuk çıkar. Zolarların biz baltayı enselerine indirmeden emekli olup Brezilya'ya yerleşmelerini istemiyorum."</p>

  <p class="block5">"Artık Baba'nın örgütü kurmuş olduğunu da, operasyonlarının üslûbunu da bildiğimize göre, ne arayacağımızı daha iyi biliriz."</p>

  <p class="block5">Ragsdale telefonu kapamadan önce, "Söyle bana," dedi. "Elden kaçırdığın altın mumya için deşifre uzmanının kim olduğu konusunda bir şey buldun mu?"</p>

  <p class="block5">Gaskill yüzünü buruşturdu. Bunun hatırlatılmasından hoşlanmamıştı. "Bu tür yazılar üstüne uzman olanların hepsinin yeri belli, ikisinin dışında," dedi. "Harvard'dan iki antropolog. Doktor Henry Moore'la karısı. Birdenbire yer yarılıp yok oldular. Birlikte çalıştıkları profesörler de, komşuları da, nerede olduklarını bilmiyor."</p>

  <p class="block5">Ragsdale güldü. "Onları Zolarlarla fingirdeşirken yakalamak hoş olacak."</p>

  <p class="block5">"Üzerinde çalışıyorum." "İyi şanslar."</p>

  <p class="block5">"Yakında yine konuşuruz," dedi Gaskill.</p>

  <p class="block5">"Seni biraz sonra ararım."</p>

  <p class="block5">"Öğleden sonra ara. Dokuzda bir sorgu için gidiyorum."</p>

  <p class="block5">Ragsdale, "Daha iyisi, ortak konferansla ilgili bir şeyler ayarladığında sen beni ara," dedi.</p>

  <p class="block5">"Ararım."</p>

  <p class="block5">Gaskill telefonu kapatırken gülümsüyordu. Bu sabah ofise gitmeye niyeti yoktu. Ragsdale'in FBI'dan ortak eylem ekibi için izin koparması, Gaskill'in gümrükten koparmasından daha zor olacaktı. Bütün gece okuduktan sonra, şimdi tatlı tatlı uyku kestirmek istiyordu.</p>

  <p class="block5">Kanıt yetersizliğinden uykuya yatan bir konunun birdenbire hayata dönmesi onu çok sevindirirdi. Artık durumu daha net görmeye başlamıştı. Kontrolü kendi elinde hissetmek ne hoştu! Özendiricinin coşturduğu motivasyon gibisi yoktu. Bu sözü de nereden duymuştum, diye düşündü. Dale Carnegie seminerlerinden birinde mi? Yoksa Gümrük politikası ilkelerinden biri miydi? Cevabı bulamadan derin bir uykuya dalmış gitmişti.</p>

  <p class="softbreak"></p>

  <p class="block5"><br /></p>

  <h2 class="block5" id="sigil_toc_id_14">31</h2>

  <p class="block5">PEDRO Vincente, harika bir rektifiyeden geçmiş DC-3 transpot'unu, Teksas'ın Harlingen Havaalanı pistine indirdi, elli beş yıllık uçağı yürütüp ABD Gümrük Servisi hangarının önüne getirdi, 1200 beygir gücündeki PrattAWhitney motorlarını kapattı. Yolcu kapısını açıp indiğinde, üniformalı iki gümrük görevlisi onu bekliyordu. Daha uzunca boylu olanı, kızıl bıyıklı, çilli biriydi. Elindeki bloknotu alnına kaldırıp parlak Teksas güneşinden gözlerini korumaya çalışıyordu. Öteki köpeğin tasmasını eline almıştı.</p>

  <p class="block5">"Bay Vincente?" diye sordu görevli nezaketle. "Pedro Vincente?" "Evet, Vincente benim."</p>

  <p class="block5">"ABD'ye girişinizi bize haber verdiğiniz için teşekkür ederiz."</p>

  <p class="block5">"Hükümetinizle işbirliği yapmak bana her zaman zevk vermiştir," dedi Vincente.</p>

  <p class="block5">Onlarla el de sıkışırdı, ama görevlilerin vücut temaslarından kaçındıklarını daha önceki geçişlerinde öğrenmişti. Kızıl saçlı adama uçuş planının bir kopyasını uzattı.</p>

  <p class="block5">Adam alıp bloknotunun klipsine kıstırdı, yazıları inceledi, bu arada arkadaşı da köpeği uçağa doğru kaldırıp uyuşturucu için koklattı. "Havalandığınız yer Nicova, Costa Rica mıydı?"</p>

  <p class="block5">"Evet, öyle."</p>

  <p class="block5">"Gideceğiniz yer de Wichita, Kansas mı?"</p>

  <p class="block5">"Eski karımla çocuklarım orada oturur."</p>

  <p class="block5">"Ziyaretinizin nedeni?"</p>

  <p class="block5">Vincente omuz silkti. "Ayda bir uçağımla gelir, çocuklarımı görürüm. Öbürsügün yine ülkeme dönüyorum."</p>

  <p class="block5">"Mesleğiniz çiftçilik mi?"</p>

  <p class="block5">"Evet, kahve yetiştiririm."</p>

  <p class="block5">"Umarım tek yetiştirdiğiniz odur," dedi adam. Gepgergin dudaklarıyla gülümsüyordu. Vincente alınmış gibi, "Rahatça yaşamak için kahve bana yeter," diye karşılık verdi.</p>

  <p class="block5">"Pasaportunuzu görebilir miyim, lütfen."</p>

  <p class="block5">Usuller hiç değişmezdi. Vincente'ye genellikle hep aynı iki görevli rastlardı, ama ona, ABD'ye ilk defa gelen bir turistmiş gibi davranırlardı. Görevli, pasaporttaki resme baktı, onu adamın arkaya taranmış siyah saçlarıyla, kuş gibi kahverengi gözleriyle, düzgün zeytin rengi teniyle, keskin çizgili burnuyla karşılaştırdı. Boy ve kilo, kısa boylu sayılabilecek, zayıfça bir adamı belirtiyordu. Yaşı da kırk dörttü. Vincente özenli giyinirdi. Giysileri vitrinden yeni çıkmış gibiydi. Lüks modacıların birinden alınmış gömleği, pantolonu, yeşil alpaka spor ceketi, boynundaki ipek fular pek şıktı. Gümrük görevlisi aslında onu özenti bir mambo dansçısına benzetiyordu. Sonunda adam pasaportu incelemeyi bitirdi, yüzünde resmi bir gülümseme belirdi. "Uçağınız aranırken ofiste beklemek ister miydiniz, Bay Vincente? Herhalde usulleri biliyorsunuz."</p>

  <p class="block5">"Tabii." Elindeki İspanyolca dergileri kaldırıp gösterdi. "O konuda da hazırlıklı geliyorum."</p>

  <p class="block5">Görevli DC-3'e hayran hayran baktı. "Böyle harika bir eski uçağı muayene etmek bir zevk," dedi. "Eminim göründüğü kadar da iyi uçuyordur."</p>

  <p class="block5">"Savaştan hemen önce hayata TWA'in bir ticari uçağı olarak atılmış. Ben bulduğumda, Guatemala'da bir maden şirketi için kargo taşıyordu. Hemen satın aldım, onarımına da dünyanın parasını harcadım."</p>

  <p class="block5">Ofisin kapısına doğru giderken birden dönüp görevliye seslendi. "Telefonunuzu kullanıp benzin kamyonunu arayabilir miyim? Beni Wichita'ya götürecek kadar benzinim yok."</p>

  <p class="block5">"Tabii. Masada oturan arkadaşa söyleyin."</p>

  <p class="block5">Bir saat sonra Vincente, Teksas üzerinden Wichita'ya doğru uçuyordu. Yanındaki yardımcı pilot koltuğunun üzerinde dört evrak çantası durmaktaydı ve içlerinde toplam altı milyon dolar nakit vardı. Bu paralar son anda uçağa, benzin kamyonunu kullanan iki kişiden biri tarafından kaçak sokulmuştu.</p>

  <p class="block5">Gümrük görevlileri uçağı dikkatle arayıp, ne uyuşturucudan ne de başka kaçak maldan iz bulamayınca, Vincente'nin temiz olduğu sonucuna varmışlardı. Yıllar önce soruşturmuşlardı onu bir kere. Costa Rica'nın saygın işadamlarından biri olduğunu, kahve yetiştirerek büyük bir servet yaptığını öğrenmiş, tatmin olmuşlardı. Pedro Vincente'nin Costa Rica'da ikinci en büyük kahve ekim alanının sahibi olduğu doğruydu. Ama Julio Juan Carlos adıyla dahiyane biçimde yönettiği uyuşturucu ticaretinden gelen para, kahveden eline geçenin en az on katıydı.</p>

  <p class="block5">Tıpkı Zolarlar ve onların yasa dışı imparatorluğu gibi, Vincente de uyuşturucu işini uzaktan yönetirdi. Gündelik işler, yardımcılarına bırakılmıştı. Hiçbiri de onun gerçek kimliğini bilmezdi.</p>

  <p class="block5">Vincente'nin gerçekten dört çocuğuyla birlikte Wichita dışındaki çiftlikte yaşayan bir eski karısı vardı. Karısı boşanmak istediğinde, çiftliği ona Vincente armağan etmişti. Bir kenarına bir iniş pisti yaptırmış, hem Costa Rica'dan uçakla gelip çocuklarını görebiliyor, hem de Zolar ailesinden çalıntı ve yasa dışı antikalar satın alıyordu. Gümrük ve Narkotik görevlileri ülkeye neyin girdiğine pek dikkat ediyorlar da, neyin çıktığına pek aldırmıyorlardı.</p>

  <p class="block5">Mısır tarlasının ortasındaki dar piste indiğinde, öğleden sonranın geç saatleriydi. Pistin bir ucunda altın renkli, mor bantlı bir jet park etmiş, duruyordu. Jetin yanıbaşına kocaman, mavi, önü çardaklı bir çadır kurulmuştu. Beyaz keten takım giymiş bir adam o çardağın altında, üzerine piknik sofrası kurulmuş masanın başına oturmuştu. Vincente, DC-3'ün pilot kabininden elini salladı, evrak çantalarından üçünü yanına alıp inerken dördüncüsünü uçakta bıraktı.</p>

  <p class="block5">Masanın başında oturan adam ayağa kalktı, ilerleyip Vincente'yi kucakladı. "Pedro, seni görmek her zaman büyük zevktir."</p>

  <p class="block5">"Joseph, sevgili dostum, bu küçük buluşmalarımızı nasıl hevesle bekliyorum, bilemezsin."</p>

  <p class="block5">"İnan bana, senin gibi dürüst biriyle iş yapmak, diğer müşterilerimin topuna değer." Vincente sırıttı. "Koyunu kesmeden önce yağ çekerek şişmanlatmak mı istiyorsun?"</p>

  <p class="block5">Zolar rahatça güldü. "Yo, hayır, önce birkaç kadeh iyi cins şampanya içmen gerek ki yumuşayasın."</p>

  <p class="block5">Vincente, Zolar'ın peşinden çardağın altına yürüdü, masanın karşı tarafına oturdu. Genç bir Güney Amerikalı kız, şampanyaları doldurup ordövrleri getirdi. "Bana güzel mallar getirdin mi?"</p>

  <p class="block5">"Yakın dostlara kar getiren alışverişlerin şerefine." Zolar kadehini onunkine tokuşturdu. Sonra başıyla evetledi. "Perulu İnkaların en paha biçilmez eserlerinden seçip sana göstermek üzere getirdim. Ayrıca Amerika'nın güneybatı kızılderililerinden çok değerli dinsel objeler getirdim. Andlardan yeni gelen antikaların, senin Kolomb öncesi koleksiyonunu her müzedeki koleksiyonun üzerine çıkaracağı konusunda garanti verebilirim."</p>

  <p class="block5">"Onları görmeye can atıyorum." Nadir bulunan objeleri toplamaya merak saran insanlar, çok geçmeden bu işin tiryakisi oluyordu. Hiç kimsenin sahip olamayacağı şeyleri satın alıp biriktirme ihtiyacının kölesi haline geliyorlardı. Pedro Vincente de pek az kişinin bildiği koleksiyonunu zenginleştirmeye çalışanlardan biriydi. Ayrıca elinde vergi dışı gizli paraları olan, bir yandan zevkini tatmin ederken, bir yandan da o paraları aklama olanağına kavuşan az sayıdaki şanslı insanlardandı. Değerli mallarının yüzde yetmişini, yirmi yıllık bir süre boyunca hep Zolar'dan almıştı. Objelerin gerçek değerinin beş katını, bazen on katını ödemiş olması onu hiç rahatsız etmiyordu. Böyle olması, özellikle malların çoğu çalıntı olduğu içindi. İlişkileri yine de her iki taraf için karlıydı. Vincente uyuşturucu paralarını aklıyor, Zolar da nakit parayı alıp yeni gizli alımlar yapıyor, yasa dışı ticaretinin envanterini büyütüyordu. İkinci şampanyayı bitirirken Vincente, "Bu And eserlerini bu kadar değerli kılan nedir?" diye sordu. "Bunlar Chachapoya."</p>

  <p class="block5">"Ben hiç Chachapoya sanat eseri görmedim."</p>

  <p class="block5">"Pek az kişi görmüştür," dedi Zolar. "Az sonra göreceklerin, Andların tepesindeki kayıp Ölüler Kenti'nden yeni bir kazıda çıkarıldı."</p>

  <p class="block5">"Umarım bana birkaç kap kaçakla mezar küpleri göstermezsin," dedi Vincente. Hevesi sönmeye başlıyordu. "Otantik Chachapoya eserleri hiç piyasaya gelmedi." Zolar çadırın kapısını cakalı bir hareketle savurarak açtı. "İlk defa biraraya getirilen en zengin Chachapoya koleksiyonuna bak da gözün gönlün açılsın." Vincente heyecanından, çadırın bir köşesinde duran küçük cam kutuyu göremedi. Dosdoğru siyah kadife örtülü, at nalı biçiminde konmuş üç uzun masaya yürüdü. Yan masaların birinde yalnız kumaşlar, diğerinde seramikler vardı. Orta masa, Beşinci Caddedeki kuyumcu dükkanları gibi yerleştirilmişti. Bu sayısız el yapımı parçaların güzelliği ve zenginliği Vincente'yi afallattı. Ömründe bu kadar çok, bu kadar güzel ve bu kadar nadir Kolomb öncesi eserinin bir arada gösterildiğini görmemişti. "İnanılmaz bir şey bu!" diye soludu. "Bu sefer gerçekten kendini de aştın."</p>

  <p class="block5">"Hiçbir satıcı böyle şaheserleri ele geçirmiş değildir."</p>

  <p class="block5">Vincente bir parçadan diğerine koşuyor, herbirini eleştirici gözlerle inceliyor, eline alıyor, onlara dokunuyordu. İşlemeli kumaşların ve değerli taşlarla bezeli altınların teması bile Vincente'nin soluğunu kesmeye yetiyordu. Böyle bir servetin Kansas'taki bir mısır tarlasında bulunması olacak şey değildi. Sonunda dehşet içinde, "Demek Chachapoya sanatı bu," dedi.</p>

  <p class="block5">"Her parça orijinal ve otantik."</p>

  <p class="block5">"Bu hazinelerin hepsi mezarlardan mı?"</p>

  <p class="block5">"Evet, kralların ve zenginlerin mezarlarından."</p>

  <p class="block5">"Harika bir şey."</p>

  <p class="block5">"Beğendiğin bir şey buldun mu?"</p>

  <p class="block5">"Daha da var mı?" diye sordu Vincente. Heyecanı dinmekteydi. Artık kafası o mallara sahip olma yönüne dönmüştü.</p>

  <p class="block5">"Bu gördüklerin, Chachapoya olarak elimdekilerin tümü."</p>

  <p class="block5">"Daha önemlilerini göstermiyor olmayasın!"</p>

  <p class="block5">"Yok öyle bir şey," dedi Zolar. Gücenmiş gibiydi. "Tüm koleksiyonu ilk gören sensin. Parça parça satacak değilim. Söylememe bile gerek yok, dostum, sırada böyle bir fırsatı bekleyen beş koleksiyoncu daha var."</p>

  <p class="block5">"Hepsine dört milyon dolar veririm."</p>

  <p class="block5">"Bu ilk teklifinin cömertliği makbule geçti. Ama pazarlık etmeyeceğimi bilecek kadar tanırsın beni. Bir tek fiyat vardır ve o tek fiyattır."</p>

  <p class="block5">"Nedir o?"</p>

  <p class="block5">"Altı milyon."</p>

  <p class="block5">Vincente birkaç eseri yana itti, masada yer açtı. Evrak çantalarını yanyana koyup birer birer açtı. Hepsinin içi büyük kupür paralarla doluydu. "Ben yalnız beş milyon getirdim," dedi.</p>

  <p class="block5">Zolar buna bir an bile kanmadı. "Çok yazık ki evet diyemeyeceğim. Oysa bunları satmak isteyeceğim birinci kişi sendin."</p>

  <p class="block5">"Ama ben senin en iyi müşterinim," diye yakındı Vincente.</p>

  <p class="block5">"Onu inkar edemem. İkimiz kardeş gibiyiz. Senin gizli işlerini bilen tek insan benim, benimkileri de, ailem dışında bilen tek kişi sensin. Her alışverişimizde bana neden bu ıstırabı yaşatıyorsun? Artık öğrenmiş olman gerekir."</p>

  <p class="block5">Vincente birden güldü, tüm Latin Amerikalıların tipik hareketiyle omuz silkti. "Of, neye yarar? Harcayabileceğimden çok param olduğunu nasılsa biliyorsun. Böyle eserlere sahip olmak beni mutlu ediyor. Pazarlık alışkanlıklarımı bağışla lütfen. Peşin parayla alışveriş yapmak benim ailemin geleneğinde yoktu."</p>

  <p class="block5">"Ek nakit paran uçakta bekliyor tabii."</p>

  <p class="block5">Vincente çadırdan çıkıp birkaç dakika sonra elinde dördüncü evrak çantasıyla döndü. Onu da ötekilerin yanına koyup açtı. "Altı milyon beş yüz bin. Güneybatı Amerika'dan dinsel parçalar var demiştin. Onlar da dahil mi?"</p>

  <p class="block5">"Şu fazla beş yüz bin karşılığında veririm onları sana," dedi Zolar. "Kızılderili dinsel idolleri köşedeki cam kutuda bulacaksın."</p>

  <p class="block5">Vincente yürüyüp tozu engelleyen cam kapağı kaldırdı, garip biçimli, eciş bücüş figürlere baktı. Bunlar bilinen tören idollerinden değildi. Sanki çocuklar yontup boyamıştı, ama Vincente bunların önemli olduğunu yine de biliyordu, çünkü o yöreden pek çok eserler toplamışlığı vardı. "Hopi mi?" diye sordu.</p>

  <p class="block5">"Hayır, Montolo. Çok eski. Törensel ritüelleri için çok önemli."</p>

  <p class="block5">Vincente uzandı, bir tanesini daha iyi incelemek için eline almak istedi. Kalbi üç vuruşunu atlar gibi oldu, buz gibi bir soğuğun benliğini sardığını hissetti. Parmakları sanki çoktan ölmüş ağaç köklerinin sertliğine değil de, bir kadının yumuşak koluna değiyordu. Vincente o anda bir inilti sesi duyduğuna da yemin edebilirdi.</p>

  <p class="block5">İdolü, elini yakmış gibi tekrar kutuya bırakırken, "Duydun mu sen de?" diye sordu.</p>

  <p class="block5">Zolar ona soru sorar gibi baktı. "Ben bir şey duymadım."</p>

  <p class="block5">Vincente kâbus görüyormuş gibiydi. "Lütfen, dostum, işimizi bitirelim, ben hemen gideyim. Bu idolleri evimde istemiyorum."</p>

  <p class="block5">Zolar şaşırmıştı. "Yani onları satın almak istemiyor musun?"</p>

  <p class="block5">"Hayır. Asla. O idollerde ruhlar capcanlı. Varlıklarını hissedebiliyorum."</p>

  <p class="block5">"Batıl saçmalar."</p>

  <p class="block5">Vincente, Zolar'ı omzundan yakaladı. Gözleri yakarıyordu. "Yok et onları, diye yalvardı. "Yok et. Yoksa onlar seni kesinlikle yok eder."</p>

  <h2 class="calibre4" id="sigil_toc_id_15">32</h2>

  <p class="block5">PASTIRMA yazının güneşi altında, otomotiv Sanayinin iki yüz sanat eseri, Doğu Potomac Parkı'ndaki çimenlerin üzerinde, spot ışığı altındaymış gibi parlıyordu. Zamandan etkilenmeyen güzelliklerden zevk alan insanlar, özel yapım otomobillerin usta işçiliğini seyrediyordu burada. Eski arabalara aşık olanlar hep gelmişlerdi. Her yıl düzenlenen Capital Concours de Beaux Moteurcatva baş amacı, elde edilen gelirle Washington çevresinde kötü muamele görmüş çocukların tedavi edildiği yerlere fon sağlanmasıydı. Hafta sonunda açılırdı sergi. Elli bin eski araba tutkunu akın eder, Duesenberg'lere, Auburn'lara, Cord'lara, Bugatti'lere, Packard'lara, eskinin oto yapımcılarının ürünlerine bakarlardı.</p>

  <p class="block5">Ortalıkta nostalji burcu burcu tütüyordu. Ziyaretçiler bir yandan karşılarındaki kusursuz tasarımları ve detayları hayran hayran seyrederken, bir yandan da zenginlerin fabrikaya yalnızca şasiyi ve motoru ısmarladığı, sonra arabanın diğer bölümlerini zevklerine göre sipariş vererek kendilerinin yaptırdıkları günleri hayallerinde canlandırmaya çalışıyorlardı. İçlerinde daha genç olanlar günün birinde böyle egzotik bir arabaya sahip olmayı hayal ederken, altmış beşini geçmiş olanlar da bu tür arabaları kent sokaklarına gördükleri günleri anımsıyorlardı.</p>

  <p class="block5">Arabalar yapım yılma, gövde biçimine ve menşe ülkeye göre sınıflandırılarak dizilmişti. Kendi sınıfında birinci olanlara ödül, ikinci ve üçüncü gelenlere plaket vardı. "Gösterinin en iyi arabası" seçilmek, en büyük ödüldü. Nice zenginler binlerce dolar harcayıp gözde arabalarını mükemmel hale getirmeye çalışır, fabrikadan çıktığı günkünden çok daha iyi durumda buraya sunarlardı.</p>

  <p class="block5">Diğer arabaların sahipleri muhafazakar giyinmişti, ama Pitt çimenler üzerine koyduğu şezlonga, çiçekli Hawaii gömleği, beyaz şortu ve sandaletleriyle uzanmıştı. Arkasında lacivert 1936 Pierce Arrow Berline (sedan gövde, şoförle arada ayırıcı cam) ile, arkasına takılı aynı renkte 1936 Pierce Arrow Karavan duruyordu. Oradan geçmekte olan birinin araba ve karavan hakkında sorduğu soruya cevap verdikten sonra, burnunu yine Cortez Denizi tekne rehberine gömdü. İkide bir yanındaki lacivert çizgili sarı bloknota not alıyordu. Kitapta listelenen ve resimleri sıralanmış olan adaların hiçbiri, Yaeger'in Drake quipu'sunu yorumlarken anlattığı o dimdik yamaçlı monolite benzemiyordu. Yamaçları dik olanların sayısı zaten azdı. Onlar da sudan yükseldikten sonra Çinli şapkası ya da Meksika sombrerosu gibi sivrilecekleri yerde, eğimi yumuşatıp yassılıyorlardı.</p>

  <p class="block5">Giordino diz altına kadar gelen haki şalvar ve Alkali Sam'in Tekilası'nı reklam eden tişörtüyle kalabalığın arasından çıkıp Pierce Arrow'a yaklaştı. Yanında Loren vardı. Turkuaz tulumuyla göz alıyordu. Elinde piknik sepetini taşımaktaydı. Giordino da buz kutusunu omzuna almıştı.</p>

  <p class="block5">Loren, Pitt'e pırıl pırıl bir sesle, "Umarım açsındır," dedi. "Bir mezeci dükkanının yarı hissesini satın alıp geldik."</p>

  <p class="block5">Giordino içini çekip buz kutusunu çimenlere koydu. "Oduncular ekibini doyuracak yemeğimiz var, demek istiyor," dedi.</p>

  <p class="block5">Pitt yuvarlanıp şezlongdan çimenlere indi, Giordino'nun tişörtündeki cümleye baktı.</p>

  <p class="block5">"Alkali Sam'in Tekila'sı hakkında ne diyor bu?"</p>

  <p class="block5">Giordino, "Gözün hala açıksa, Alkali Sam'in değilmiş demektir," dedi.</p>

  <p class="block5">Pitt güldü, altmış iki yıllık karavanın kapısını gösterdi.</p>

  <p class="block5">"İsterseniz benim seyyar saraya girelim, güneşten kaçmış oluruz."</p>

  <p class="block5">Giordino buz kutusunu tekrar kaldırıp içeriye taşıdı, mutfak tezgahının üzerine koydu.</p>

  <p class="block5">Loren onu izleyip, piknik sepetindekileri geceleri yatak olabilen masanın üstüne çıkarmaya koyuldu. "Ekonomik kriz yıllarında yapılmış olduğunu düşünürsen, doğrusu şaşılacak kadar modern," derken gözleri karavanın ahşap iç döşemelerinde, kurşunlu cam pencerelerinde, dolaplarında dolaşıyordu.</p>

  <p class="block5">Pitt, "Pierce Arrow zamanından ilerde bir şey," diye açıkladı. "Araba satışları düşünce, arayı kapamak için karavan işine girmişlerdi. İki yıl sonra bıraktılar. Ekonomik kriz yıktı onları. Üç model yaptılar. Biri bundan uzun, biri de bundan kısa. Ben yalnız ocakla buz dolabını yeniledim, gerisini orijinal halinde restore ettim." Giordino, "Burada Corona var, Coors var, Cheurlin var," dedi. "Tercihini belirt." Loren, "Cheurlin nasıl bira?" diye sordu.</p>

  <p class="block5">"Domaine Cheurlin Extra Dry dedikleri köpüklü biranın ticari adı. Elephant Butte'dan aldım."</p>

  <p class="block5">"Şampanya nereden?"</p>

  <p class="block5">"New Mexico," diye cevap verdi Pitt. "Harika bir şey. Aile ikimiz Rio Grande'de kano gezisi yaparken bir şaraphaneye uğramıştık."</p>

  <p class="block5">Loren ayaklı kadehini uzatıp, "Pekâlâ," dedi. "Hile yaptın. Hazırlıklı gelmişsin."</p>

  <p class="block5">"Senin yanında çok bulunduğum için sırlarını bilirim." Loren ikinci bir kadeh çıkarıp onu da uzattı. "Korkusuz kahramanın şampanyayı biraya tercih ettiğini açıklamamam için, bedelini ödemen gerek, " dedi. Pitt, "Ben ikisini de içerim, " diye itiraz etti.</p>

  <p class="block5">Giordino ciddi bir sesle, "Eğer şu yakındaki bara gelen gençlere söylerse, kente maskara olursun," dedi.</p>

  <p class="block5">Pitt sinmiş gibi, "Bana neye patlayacak?" diye sordu.</p>

  <p class="block5">Loren ona seksi bir bakış yöneltti. "O küçük konunun pazarlığını bu gece, daha geç saatte yaparız."</p>

  <p class="block5">Giordino başıyla açık duran Cortez Denizi kitabını gösterdi. "Uyabilecek bir yerler buldun mu?"</p>

  <p class="block5">"Körfezin içinde ve çevresinde bulunan ve boyu elli metreyi aşan yüz kadar adanın içinde, iki olasılık, üç de olanak buldum. Geri kalanlar jeolojik paterne uymuyor." "Hepsi de kuzeyde mi?"</p>

  <p class="block5">Pitt başıyla evetledi. "Yirmi sekizinci paralelden altta kalanlara bakmadım." Loren, "Nereyi arayacağınıza bakabilir miyim?" diye sordu. Füme etleri, peynirleri, füme balığı, ekmeği, lahana salatasını, patates salatasını ortaya çıkarmıştı bile. Pitt bir dolaba yürüdü, rulo yapılmış bir kağıt çıkarıp mutfak tezgahının üstüne açtı. "Bu körfezin resmi. Yaeger'in quipu yorumuna en çok yaklaşanları yuvarlak içine aldım." Loren'le Giordino içkilerini ellerinden bırakıp resmi incelediler. Bir uydudan çekilmişti. Cortez Denizinin kuzey kesimlerini şaşılacak bir netlikle gösteriyordu. Pitt, Loren'e bir büyüteç uzattı.</p>

  <p class="block5">Loren ufacık adalara büyüteçle bakarken, "İnanılmaz ayrıntı," dedi. Giordino, "Tepesinde doğal değilmiş gibi duran bir kaya olanı var mı?" diye sordu. Pitt, "Ayrıntı iyi, ama o kadar da iyi değil," dedi. Loren, Pitt'in işaretlediği adalara eğildi. Sonra başını kaldırıp ona baktı. "Herhalde en iyi uyanların üzerinde havadan keşif yapacaksınız." "Bir sonraki adım da eleme süreci." "Uçakla mı?" "Helikopter."</p>

  <p class="block5">"Bana helikopterle dolaşmak için fazla büyük bir alan gibi geldi," dedi Loren. "Üs olarak nereyi kullanacaksınız?"</p>

  <p class="block5">"Eski bir feribot."</p>

  <p class="block5">"Feribot mu?" Loren şaşırmıştı.</p>

  <p class="block5">"Aslında arabalı vapur. 1957'de San Francisco Körfezi'nde çalışanlardan. Daha sonra satılmış, 1962'ye kadar Meksikalılar onu Guaymas'da, Santa Rosalia Körfezi'nde kullanmışlar. Derken servisten çekilmiş. Rudi Gunn gemiyi çok ucuza kiraladı." Giordino, "Amiralin yüzünden," diye homurdandı. "Paslanmış turşu kavanozunun kapağı gibi sımsıkıdır eli."</p>

  <p class="block5">"1962, ha?" diye mırıldandı Loren. "Otuz altı yıllık. Ya harap olmuştur ya da müzeden almışlardır."</p>

  <p class="block5">"Rudi'ye sorarsan, hala iş teknesi olarak kullanılıyormuş," dedi Pitt. "Üst güvertesi helikopterin inebileceği kadar geniş. Rudi keşif uçuşları için iyi üs olacak diyor." Giordino açıklamaya çalıştı. "Keşif uçuşları gün ışığıyla birlikte bitince, feribot gece yol alacak, Dirk'in listesindeki öbür adalara yaklaşacak. Böylece uçuş-saat tasarrufu yapmış olacağız."</p>

  <p class="block5">Loren, Pitt'e bir tabakla çatal bıçak uzattı. "Görünüşe göre her şeyi düşünmüşsünüz. Hazine adasına benzeyen bir tane bulunca ne yapacaksınız?"</p>

  <p class="block5">Pitt, "Adanın jeolojisini inceledikten sonra, kazı operasyonunu o zaman düşüneceğiz," dedi.</p>

  <p class="block5">"Yemeye başlayın."</p>

  <p class="block5">Giordino bu sözü iki etmedi. Dev bir sandviçle işe girişti. "Çok güzel sofra kuruyorsun, bayan," dedi.</p>

  <p class="block5">Loren, "Ocak başında ter dökmekten iyidir," diye güldü. "Ya permiler? Hükümet yetkililerinden izin almadan Meksika'da canınızın istediği yeri kazamazsınız."</p>

  <p class="block5">Pitt ekmek diliminin üstüne kalın bir mortadela dilimi koydu. "Amiral Sandecker, önce bekleyelim, dedi. Amacımızı herkese ilan etmek istemiyoruz. Tarihin en büyük hazinesine ulaşmak üzere olduğumuz duyulursa, binlerce hazine avcısı tepemize çekirgeler gibi üşüşür. Meksikalılar hazine kendilerine kalsın diye bizi hemen sınır dışı eder. Kongre de Amerikalı vergi mükelleflerinin parasını bir başka ülkedeki hazine avına harcıyor diye NUMA'ya kan kusturur. Hayır, sessiz gitmek en iyisi.".</p>

  <p class="block5">Giordino pek seyrek büründüğü ciddiyete kaymıştı. "Onu bulma şansını yarı yarıya sağlamlaştırmadan, bizi vurup düşürmelerini göze alamayız," dedi.</p>

  <p class="block5">Loren sessizdi. Patates salatasından bir kaşık alıp tabağına koydu, "Meksika yetkilileri kuşkulanıp soru sorarsa diye, yardımcı olacak birini alsanıza ekibinize," dedi.</p>

  <p class="block5">Pitt ona baktı. "Yani halkla ilişkiler uzmanı mı alalım?"</p>

  <p class="block5">"Hayır, ABD Kongresinin gerçek bir üyesini."</p>

  <p class="block5">Pitt o menekşe rengi gözlere baktı. "Sen mi?"</p>

  <p class="block5">"Neden olmasın? Meclis Başkanı geçen hafta tatil önerisi getirdi. Yardımcılarım ben yokken idare eder. Washington'dan birkaç günlüğüne kaçıp Meksika'yı biraz gezmek çok hoşuma giderdi."</p>

  <p class="block5">Giordino, "Doğrusu bence harika bir fikir," dedi. Loren'e göz kırpıp güldü. "Sen yakınlardayken Dirk çok daha sevimli olur."</p>

  <p class="block5">Pitt kolunu Loren'in omuzlarına sardı. "Bir terslik olursa, bu iş yabancı ülkede suratımıza patlarsa, sen de aramızdaysan, siyasal kariyerin mahvolabilir," dedi. Loren cesur bakışlarını ona dikti. "Varsın seçmenler beni fırlatıp sokağa atsın. O zaman seninle evlenmekten başka çarem kalmaz."</p>

  <p class="block5">Giordino, "Başkan nutku dinlemekten beter bir yazgı," dedi. "Ama yine de iyi bir fikir." Pitt düşünceli bir sesle, "Her nedense ikimizi yanyana Washington Katedrali'nde papaza doğru yürürken düşünemiyorum," dedi. "Hele sonra Georgetown'un tuğla evlerinden birine yerleşmek!"</p>

  <p class="block5">Loren farklı bir tepki beklemişti, ama Pitt'in sıradan bir insan olmadığını biliyordu. On yıl kadar önce, eski çevre bakanlarından birinin verdiği garden-partide, çimenler üzerinde ilk karşılaştıkları günü hatırlamıştı. Loren'i kendisine çeken bir mıknatısı vardı Pitt'in. Film artistleri gibi yakışıklı değildi, ama erkeksiydi, zırvalığa pay tanımayan bir hali vardı. Bütün bunlar Loren'de, başka erkeklerin uyandıramadığı arzular uyandırıyordu. Ayrıca Dirk ince ve uzun boyluydu. Bunun da katkısı oluyordu tabii. Loren milletvekili olarak, çok zengin ve güçlü erkekler tanımıştı. İçlerinden birkaçı çok da yakışıklıydı. Ama karşısındaki bu adam, adı serüvenciye çıkmış olmakla birlikte, güce de, şöhrete de aldırmayan biriydi. Hakkı da vardı. İhtiyacı yoktu öyle şeylere.</p>

  <p class="block5">On yıldan beri aralıklı olarak coşan ilişkilerinde, birbirlerine karşı bir taahhütleri, bir bağlılıkları yoktu. Pitt başka kadınlarla ilişkiler kurmuş, Loren de başkalarıyla çıkmış, ama yine de birbirlerinden kopmamışlardı. Evlilik düşüncesi pek uzak görünmüştü. Herbiri kendi işiyle evliydi. Ama yıllar ilişkilerini rahatlatmıştı artık. Loren bir kadın olarak, eğer çocuk sahibi olmak istiyorsa pek fazla vakti kalmadığının farkındaydı. "Öyle olmak zorunda değil," dedi sonunda. Pitt onun duygularını sezdi. "Tabii değil," dedi sevgiyle. "Bazı değişiklikler ve iyileştirmeler yapabiliriz." Loren ona garip bir bakışla baktı. "Bana evlenme mi teklif ediyorsun?" Yeşil gözlerdeki sessiz bakış derinleşti. "Gelecekteki olaylara ilişkin bir öneride bulunuyorum diyelim," dedi.</p>

  <p class="block5"><br /></p>

  <h2 class="block5" id="sigil_toc_id_16">33</h2>

  <p class="softbreak"></p>

  <p class="block5">SARASON, kardeşi Charles Oxley'e, "Şu yüksek tepeye biraz daha yakın geçebilir misin?" dedi. "Alçak olanın tepesi bizim isteğimize uymayacak kadar sivri." "Bir şey mi gördün?"</p>

  <p class="block5">Sarason dürbünüyle uçağın yan camından baktı. "Bu adada kesinlikle bazı olanaklar var. Ama keşke nasıl bir işaret aradığımı bilseydim."</p>

  <p class="block5">Oxley çift türbo-prop motorlu Baffin CZ-410'u yana eğdi, kardeşinin Isla Danzante'ye daha iyi bakabilmesini sağladı. Dik yamaçlı, 5 kilometrekare yüzölçümü olan bir adaydı. Kayalıktı. Cortez Denizi'nden 400 metre yükseliyordu. Loreto adlı pek sevilen tatil beldesinin hemen güney indeydi. "Benziyor doğrusu," dedi Sarason. "Tekne yanaştırabilecek iki küçük plajı var. Yamaçlar küçük mağaralarla dolu. Ne diyorsun, kardeş?"</p>

  <p class="block5">Sarason dönüp arka kanepede oturan adama baktı. "Bence sayın Profesör Moore bizden bilgi saklıyor."</p>

  <p class="block5">Moore kısaca, "Uygun yeri gördüğümde sizi uyarırım," demekle yetindi. Sarason haşin bir sesle, "Bence bu iti aşağı atalım, uçmaya çalışmasını görelim," dedi. Moore kibirli bir hareketle kollarını kavuşturdu. "Öyle yaparsanız hazineyi asla bulamazsınız."</p>

  <p class="block5">"Bunu da duymaktan bıktım usandım artık." Oxley, "Isla Danzante'ye ne diyorsunuz?" diye sordu. "Biçimi uyuyor mu?"</p>

  <p class="block5">Moore dürbünü hiç izin istemeden Sarason'un elinden çekti, adanın sarp yamaçlarına baktı. Birkaç saniye sonra dürbünü geri verdi, elinde buzlu martinisiyle arkasına yaslandı. "Bu bizim aradığımız değil," dedi.</p>

  <p class="block5">Sarason dönüp Moore'u boğazlamamak için yumruklarını sıkmak zorunda kaldı. Birkaç saniye sonra kendini biraz toparlamış, Pitt'in de okuduğu gemici rehberinin sayfalarına dönmüştü. "Bir sonraki ada Isla Carmen. Yüzölçümü yüz elli kilometrekare. Boyu otuz kilometre. Üç yüz metreden yüksek birkaç tepesi var."</p>

  <p class="block5">"Onu geçelim," dedi Moore. "Çok fazla büyük." Sarason, "Acele verdiğin cevap not edilmiştir," dedi alaycı bir sesle. "Ondan sonraki de Isla Cholla. Küçük, yassı tepeli bir kaya. Deniz feneri var, birkaç balıkçı kulübesi bulunuyor."</p>

  <p class="block5">"Onu da atla," dedi Moore.</p>

  <p class="block5">"Peki, ondan sonraki Isla San Ildefonso. San Sebastian'ın açıklarında, altı mil kadar ötede." "Boyu?"</p>

  <p class="block5">"İki buçuk kilometrekare kadar. Kumsalı yok." Moore martiniden bir yudum daha alırken, "Kumsalı olmak zorunda," dedi. Sonra son yudumu dikti, yüzüne aç bir ifade geldi. "Kumsal olmasa, İnkalar sallarını kuma çekip malları indiremezlerdi." Sarason, "San Ildefonso'dan sonra Bahia Coyote'ye geliyoruz," dedi. "Denizden fırlamış kayadan biraz daha irice olan altı adadan birini seçmek zorundayız." Oxley, Baffin deniz uçağını ağır bir tırmanışa geçirdi, 700 metreye kadar yükseltti. Sonra kuzeye doğru kıvrılıp rotasına yerleşti. Yirmi beş dakika sonra, körfez de, onu Cortez denizinden ayıran uzun yarımada da göründü. Oxley alçaldı, körfez ağzına serpilmiş küçük kayalık adaların üzerinde tur attı.</p>

  <p class="block5">"Isla Gualpa'yla Isla Bargo olabilir," diye gözlemde bulundu Sarason. "İkisi de sudan dik yükseliyor, dorukları küçük, ama açık."</p>

  <p class="block5">Moore koltuğunda yan dönüp aşağıya baktı. "Bana pek uygun gibi görünmüyorlar ..." deyip birden sustu, Sarason'un dürbününü kaptı. "Şuradaki ada." "Hangisi?" dedi Sarason sinirli bir sesle. "Altı tane var." "Arkasına baka baka giden ördeğe benzeyeni."</p>

  <p class="block5">"Isla Bargo. Profile uygun. Üç yanı dik yamaçlı, tepesi yuvarlak. Tam şurada bir de küçük kumsalı var."</p>

  <p class="block5">"Tamam işte." Moore heyecanlanmıştı. "Bu olmalı."</p>

  <p class="block5">Oxley kuşkuluydu. "Nasıl bu kadar emin olabiliyorsun?"</p>

  <p class="block5">Moore'un yüzünden bir an için garip bir ifade geçti. "İçimde bir sezgi, o kadar." Sarason dürbünü kapıp adayı inceledi. "İşte tepesinde! Kayadan oyulmuş bir şeye benziyor."</p>

  <p class="block5">Moore alnından terleri silerken, "Ona aldırma," dedi. "Anlamı yok onun." Sarason budala değildi. İçinden, bu belki de İnkaların hazine yerine koyduğu bir işarettir, diye düşünüyordu. Moore arkasına yaslandı, başka bir şey söylemedi.</p>

  <p class="block5">Oxley, "Suya inip kumsala kadar denizden gideyim," dedi. "Havadan bakılınca, o doruğa tırmanmak o kadar da zor değilmiş gibi görünüyor."</p>

  <p class="block5">Sarason," İn, evet," diye başını salladı.</p>

  <p class="block5">Oxley adanın açığından enine iki kere uçtu, suda kaya falan olup da uçağın karnını yırtmasın diye emin olmaya çalıştı. Sonra rüzgarı karşısına alıp mavi sulara indi, dalgaların üzerinde hız teknesi gibi ilerledi. Pervaneler suları kanatlara püskürtürken güneşte parıldadı.</p>

  <p class="block5">Uçak çabucak yavaşladı, Oxley motoru denetledi, ancak kumsala ulaşacak kadar gücü korudu. Kıyıya kırk altı metre kala, tekerlerini indirdi. Lastikler az sonra kum tabana değdi, iki dakika geçtiğinde uçak suların üzerine yükselip, damlayan bir ördek gibi plaja çıktı.</p>

  <p class="block5">Oxley kontağı kapayıp düğmeleri çevirir, pervaneyi durdururken, oradaki balıkçı kulübesinden fırlayan iki adam aval aval baktılar. Yolcu kapısı açıldı, Sarason beyaz kumlara indi, onu Moore ve Oxley izlediler. Oxley kapıyı ve kargo kapağını kapayıp kilitledi. Ek bir önlem olarak Sarason balıkçılara para verdi, uçağa göz kulak olmalarını söyledi. Sonra oldukça gizli bir patikadan adanın doruğuna doğru yola koyuldular. Başlangıçta tırmanmak kolaydı, ama sonra patika dikleşti. Tepelerinde martılar dönüyor, bağırıyor, ilgiden yoksun, boncuk gibi gözleriyle aşağıdaki terleyen insanlara bakıyorlardı. Kanatlarını yayıp harekesiz tutarak rüzgarı göğüsleyişleri, kuyruklarındaki tüylerle dümen kıvırarak uçuşları pek görkemliydi. İçlerinden özellikle meraklı bir tanesi Moore'a doğru pike yaptı, omzuna pisledi. Antropolog görünüşe göre alkolün ve zorlanmanın etkileri yüzünden bitkindi. Lekeli gömleğine aptal aptal baktı. Küfredemeyecek kadar yorgundu. Sarason yüzünde sırıtma ifadesiyle martıyı selamladı, sonra patikayı tıkayan koca bir kayaya tırmandı. Mavi denizi gördüğü zaman, karşıdaki Playa el Coyote plajına ve onun gerisindeki Sierra el Cardonal dağlarına baktı.</p>

  <p class="block5">Moore soluk soluğa durmuştu. Şakır şakır terliyordu. Tam yıkılmak üzereyken, Oxley onu elinden tuttu, çekip doruğun yassı tepesine çıkardı. "Sana kimse içkiyle dağcılığı karıştırmayacaksın demedi mi?"</p>

  <p class="block5">Moore aldırmadı. Derken birdenbire yorgunluğu yok olmuş gibi göründü, vücudu kazık kesildi. Gözlerini derin düşünmeye çalışan sarhoşlar gibi kısmıştı. Oxley'i bir kenara itip, küçük otomobil boyunda, bir hayvan biçiminde kabaca yontulmuş kayaya doğru sendeledi. Vizyon görmüş ayyaşlar gibi dolaştı onun çevresinde. Elleri o kaba pürüzlü yüzeyi sıvazlıyordu.</p>

  <p class="block5">Solukları arasında, "Bir köpek," diye tısladı. "Aptal bir köpek, o kadar." "Yanılıyorsun," dedi Sarason. "Çakal bu. Körfezin adaşı. Coyote, çakal demek. Batıl inançlı balıkçılar bunu buraya, kendilerini denizden korusun diye yontmuşlar." Oxley, "Eski bir kaya yontması seni neden ilgilendiriyor?" diye sordu. "Antropolog olarak ilkel heykeller büyük bir bilgi kaynağı olabilir." Sarason'un gözü Moore'daydı. Artık tiksinti yoktu gözlerinde. Sarhoş profesörün, hazine anahtarını açıklamış olduğundan kesinlikle emindi.</p>

  <p class="block5">Öldürebilirdi Moore'u o anda. Yamacın yan tarafından iti verir, aşağıdaki kayalara çarpıp parçalanışını seyredebilirdi. Kimin umurundaydı zaten? Cesedini herhalde sular sürükler, köpek balıkları yerdi. Meksika yetkililerinin bir soruşturma yapacağı bile kuşkuluydu.</p>

  <p class="block5">"Artık senin hizmetlerine ihtiyacımız kalmadığını anlıyorsun tabii, değil mi Henry?" dedi. Sarason ilk defa olarak profesöre ilk adıyla hitap ediyordu. Böyle yapması tatsız bir etki yarattı.</p>

  <p class="block5">Moore başını iki yana sallayıp, bu koşullarda doğallık dışı gibi görünen bir özgüvenle konuştu. "Bensiz asla başaramazsınız."</p>

  <p class="block5">Sarason, "Zavallı bir blöf," diye alay etti. "Üstünde heykel olan bir ada aradığımızı öğrendik artık. Eski bir heykel herhalde. Sen bu aramaya daha başka ne katkıda bulunabilirsin ki?"</p>

  <p class="block5">Moore'un sarhoşluğu yok olmuş gibiydi. Bir anda ayılıvermişti. "Kaya heykel, İnkaların koyduğu işaretlerin yalnızca birincisi. Herbirinin yorumlanması gerek." Sarason gülümsedi. Buz gibi hain bir gülümseme. "Bana yalan söylemek istemezsin, öyle değil mi Henry? Kardeşimle beni kandırıp, Isla Bargo'da hazine yok deyip, sonra kendi geminle burayı kazmaya gelmezsin sen, değil mi? Kafandan geçenin bu olmadığını içtenlikle umuyorum." Moore ona ateş saçan gözlerle baktı. Bakışlarında korku olması gerekirken, basit bir nefret vardı. "Patlatın adanın tepesini," diye omuz silkti. "Bakalım elinize ne geçecek. Burayı su düzeyine kadar dümdüz edin. Huascar hazinesinin bir gramını bile bulamazsınız. Bin yıl arasanız bulamazsınız. İşaretlerin sırrını bilen biri olması şart." Oxley alçak sesle, "Haklı olabilir," dedi. "Yalan söylüyorsa, sonradan buraya kendimiz dönüp kazabiliriz. Hangi yoldan ulursa olsun, nasılsa kazanan biz olacağız." Sarason un yüzünde karanlık bir gülümseme vardı. Henry Moore'un düşüncelerini okuyabiliyordu. Antropolog zaman kazanma çabasındaydı. Oyalıyor, bu aramanın sonu gelsin diye bekliyordu. Sonra hazineyi kendisi kapmak için fırsat kollayacaktı. Ama Sarason da hesapçı ve plancıydı. Her seçeneği o da düşünmüştü. Şu an için Moore'un tonlarca altını kapıp kaçma yolu bulunmadığının farkındaydı. Tabii Moore'un hiç belli etmediği bir planı varsa, o başka.</p>

  <p class="block5">Sonunda Sarason, sabredip beklemek en doğrusu, diye karar verdi. Moore'un sırtını okşadı. "Sinirlendiğim için bağışla. Uçağa dönelim, bugünlük paydos edelim. Havuza girip serinlemeyi, uzun bardakta bir margarita içmeyi, iyi bir yemek yemeyi hepimiz hak ettik."</p>

  <p class="block5">"Amin," dedi Oxley. "Yarın kaldığımız yerden başlarız."</p>

  <p class="block5">Moore, "Sonunda ışığı göreceğini biliyordum," dedi. "Ben size yolu göstereceğim. Tek yapacağınız, inancınızı bozmamak."</p>

  <p class="block5">Uçağa döndüklerinde ilk önce Sarason bindi. Bir sezgi sonucu Moore'un bıraktığı martini kadehini alıp içindeki bir iki damlayı diline akıttı. Suydu, cin değil. Sarason kendi kendine sessiz bir küfür savurdu. Moore'un ne kadar tehlikeli biri olduğunu kavrayamamıştı.</p>

  <p class="block5">Niyeti herkesi kendisinin tehlikesiz biri olduğuna inandırmak olmasa, neden sarhoş rolü yapsındı ki? Bu Henry Moore denilen adamın göründüğü gibi biri olmadığını anlamaya başlıyordu. Ünlü ve saygın antropologun, bilinmedik yanları vardı. Hem de pek çok.</p>

  <p class="block5">Micki Moore mavi fayans kaplı yüzme havuzundan çıkıp şezlonga uzandı. Giydiği kırmızı bikini, sıskalığını hiç saklayamıyordu. Güneş pek sıcak olduğu için hiç kurulanmamıştı. Su damlalarının kendisini serinletmesi hoşuna gidiyordu. Eve doğru baktı, garsonlardan birine bir içki daha getirmesi için İşaret verdi. Bu evin sahibesiymiş gibi davranıyor, ortalıkta dolaşan silahlı nöbetçilere hiç aldırış etmiyordu. Rehine değildi sanki burada. Hacienda bu havuzun çevresine yayılmıştı. Bahçesinde tropik bitkiler vardı. Büyük yatak odaları hep balkonluydu. Denizin ve Guaymas kentinin manzarası çok güzeldi. Erkekler uçakla körfezi dolaşıp hazine ararken, havuz başında ya da jakuzili odasında uzanıp dinlenmek hoşuna gidiyordu. Küçük sehpanın üzerinden kol saatini aldı. Beş. Kurnaz kardeşlerle kocası yakında dönerlerdi. Mutlu mutlu içini çekti, akşam yemeğinde yiyecekleri güzel yerli yemekleri düşündü.</p>

  <p class="block5">Garson kız içkiyi getirince Micki onu hemen, bardakta yalnızca buzlar kalacak biçimde içti, biraz kestirmek üzere uzandı. Tam dalarken, bir araba sesinin yaklaştığını, hacienda'nın kapısında durduğunu işitti.</p>

  <p class="block5">Kısa bir süre sonra uyandığında, teni soğuktu. Güneş bir bulutun arkasına girmiş olmalıydı. Ama gözlerini açınca, karşısına bir adamın dikilmiş durduğunu, gölgesinin üzerine düştüğünü gördü.</p>

  <p class="block5">Kendisine bakan gözler, kapkara, durgun su havuzları gibiydi. Hiç hayat yoktu o gözlerde. Yüzü bile hiçbir ifadeye bürünemezmiş gibiydi. Çok sıskaydı adam. Uzun süre hastalık çekmiş hali vardı. Micki tenine buz gibi bir rüzgar değmiş gibi ürperdi. Adamın Micky'ye bakarken vücuduna hiç ilgi göstermeksizin dosdoğru gözlerine bakması garipti. Ruhunun içine bakıyor gibiydi o gözler "Kimsin sen?" diye sordu Micki. "Bay Zolar'ın yanında mı çalışıyorsun?"</p>

  <p class="block5">Adam birkaç saniye boyunca cevap vermedi Konuştuğunda, sesi garip, tekdüzeydi. "Adım Tupac Amaru " Sonra arkasını dönüp uzaklaştı.</p>

  <h2 class="calibre4" id="sigil_toc_id_17">34</h2>

  <p class="block5">AMİRAL Sandecker masasının önünde, ayaktaydı. Gaskill'le Ragsdale içeriye alınırken, onlara ellerini uzattı, dostça gülümsedi. "Baylar, lütfen oturun, rahatınıza bakın." Gaskill, boyu kendi omuzlarına kadar bile gelmeyen küçük adama baktı. "Bizi kabul etmek için zaman ayırmanıza teşekkürler," dedi.</p>

  <p class="block5">"NUMA daha önce de Gümrükle ve FBI'la çalıştı. İlişkilerimiz her zaman dostluğa ve işbirliğine dayalıdır."</p>

  <p class="block5">Ragsdale, "Sizden randevu istediğimizde umarım kuşku duymamışsınızdır," dedi.</p>

  <p class="block5">"Daha çok, merak duydum. Kahve alır mıydınız?"</p>

  <p class="block5">Gaskill başını sallayarak kabul etti. "Benimki sade, lütfen."</p>

  <p class="block5">Ragsdale, "Benimkine sakarin türü herhangi bir şey," diye ricada bulundu.</p>

  <p class="block5">Sandecker enterkomu açıp konuştu, sonra başını kaldırarak sordu. "Evet, baylar, size nasıl bir yardımda bulunabilirim?"</p>

  <p class="block5">Ragsdale hemen konuya girdi. "Çalıntı eski eserlerle ilgili zor bir sorun için NUMA'nın yardımını istiyoruz."</p>

  <p class="block5">"Biraz bizim alanımızın dışında," dedi Sandecker. "Biz okyanus bilimi ve mühendisliği dalında çalışıyoruz."</p>

  <p class="block5">Gaskill başıyla evetledi. "Biliyoruz. Ama kadronuzdan birinin değerli bir eski eseri ülkeye kaçak sokmuş olması gümrüğün dikkatini çekti." "O bendim," dedi Sandecker. Gözünü bile kırpmamıştı.</p>

  <p class="block5">Ragsdale'le Gaskill birbirlerine baktılar, koltuklarında tedirgin tedirgin kıpırdandılar. İşler onların beklediği gibi gitmiyordu.</p>

  <p class="block5">"Amerika Birleşik Devletleri'nin, dünyadaki tüm tarihi eserleri korumaya yönelik bir Birleşmiş Milletler konvansiyonu uyarınca, çalıntı eserlerin ülkeye girişini yasakladığını biliyor muydunuz, Amiralim?" "Biliyorum."</p>

  <p class="block5">"Aynı zamanda Ekvator yetkililerinin bir itiraz başvurusunda bulunduğunu da biliyor musunuz?"</p>

  <p class="block5">"Aslına bakarsanız, onlara itirazı yapmalarını ben söyledim."</p>

  <p class="block5">Gaskill soluğunu saldı, gözle görülür biçimde rahatladı. "Bu işin basit bir kaçakçılık olamayacağını sezmiştim zaten," dedi.</p>

  <p class="block5">Ragsdale, "Durumu açıklarsanız, Bay Gaskill de ben de minnet duyacağız," dedi. Sandecker o sırada sekreteri Julie Golff'un kahve tepsisiyle içeri girmesi üzerine sustu. "Özür dilerim Amiralim, ama Rudi Gunn, San Felipe'den aradı, Al Giordino'yla birlikte oraya vardıklarını, proje için son hazırlıkları yapmakta olduklarını söyledi." "Dirk'in durumu ne?"</p>

  <p class="block5">"O arabayla yolda. Şu ara Teksas'da bir yerlerde olması gerekir."</p>

  <p class="block5">Julie çıkıp kapıyı kapayınca, Sandecker yine hükümet temsilcilerine döndü. "Kesintiden ötürü özür dilerim. Nerede kalmıştık?"</p>

  <p class="block5">Ragsdale, "Bize neden çalıntı bir eseri ABD'ye soktuğunuzu açıklayacaktınız," dedi. Yüzü ciddiydi.</p>

  <p class="block5">Amiral puro kutusunu rahat bir hareketle açıp onlara ikram etti. İkisi de başlarını iki yana salladılar. O zaman kendisi bir tane yaktı, arkasına yaslanıp mavi dumanları zarafetle üfledi. Sonra onlara Drake quipu’sunu öyküsünü anlattı. İnka prensleri arasındaki savaştan başlamış, Hiram Yaeger'in düğümlü sicimleri nasıl yorumladığına kadar gelmişti.</p>

  <p class="block5">Ragsdale "Ama Amiralim, herhalde sizin ya da NUMA'nın hazine avı işine yönelmek gibi bir niyetiniz olamaz," dedi.</p>

  <p class="block5">Sandecker, "Tabii ki var," diye gülümsedi. "Ekvator'un itirazını da anlatsanız," dedi Gaskill. "O bir sigorta. Ekvator'un dağlardaki asi kuvvetlerle başı dertte. Hükümet yetkilileri bize guipuyu aramak, sonra ABD'ye getirip şifresini çözmek için izin vermezdi. Ulusal mirasın değerli bir parçasını yabancılara sattılar, denecek diye korkarlardı. Bizim çaldığımızı söylemekle, kendileri kancadan kurtuldular. Ardından da quipuyu NUMA'ya bir yıl için kiralamayı kabul ettiler. Bir yılın sonunda biz malı gerekli törenlerle geri verince, ulusal kahramanlar olarak alkışlanacaklar."</p>

  <p class="block5">"Ama neden NUMA?" diye direndi Ragsdale. "Neden Smithsonian Müzesi ya da National Geographic Derneği değil?"</p>

  <p class="block5">"Çünkü biz malın mülkiyetine ilgi duymuyoruz. Ayrıca gerek aramayı, gerekse bulmayı, kamuoyunun dikkatinden uzakta yapabilmeye durumumuz daha uygun."</p>

  <p class="block5">"Ama bulunanların hiçbirini yasal olarak alıkoyamazsınız."</p>

  <p class="block5">"Elbette alıkoyamayız. Eğer sandığımız gibi Cortez Denizi'nde bulunursa, Meksika hemen, 'benim ülkemden çıkarıldı' diye çığlığı basacaktır. Peru da 'o asıl benim malım' diyecektir. İki ülke pazarlığa oturacak, sonunda herhalde bu eserlerin yılın belli aylarında her iki ülkenin müzelerinde gösterilmesini karara bağlayacaklardır."</p>

  <p class="block5">"Bizim Dış İşleri de güney komşularımıza bir iyilik etmiş olmanın getireceği dostluk ilişkilerinin alkışını toplayacak," diye ekledi Ragsdale.</p>

  <p class="block5">"Söyleyen sizsiniz, ben değil," diye güldü Sandecker.</p>

  <p class="block5">Gaskill, "Bunu neden Gümrüğe ve FBI'a bildirmediniz?" diye sordu.</p>

  <p class="block5">"Başkana bildirdim," dedi Sandecker rahat bir sesle. "Beyaz Saray mesajı sizin kurumlarınıza iletme işini aksattıysa, o zaman Beyaz Saray'ı suçlayın."</p>

  <p class="block5">Ragsdale kahvesini bitirip fincanı tepsiye bıraktı. "Hepimizi ilgilendiren birinci sorunun kapısını kapattınız, Amiralim," dedi. "İnanın bana, hakkınızda soruşturma başlatma tatsızlığından kurtulduğumuz için son derece mutluyuz. Ama ne yazık ki, ya da bereket versin ki, artık sizin bakış açınıza göre hangisi doğruysa... Bu sefer bir başka ikilemin kapısını açmış oldunuz."</p>

  <p class="block5">Gaskill, Ragsdale'e baktı. "Rastlantı çok şaşırtıcı," dedi. "Rastlantı mı?" Sandecker meraklanmıştı.</p>

  <p class="block5">"Beş yüz yıl hiçbir şey olmadı, derken Huascar'ın hazinesiyle ilgili iki ipucu, beş gün arayla iki farklı kaynaktan ortaya çıktı." Sandecker omuz silkti. "Korkarım anlayamadım."</p>

  <p class="block5">Bu sefer Gaskill konuşmaya başladı, Amiral'e Tiapollo Altın Zırhının durumunu anlattı. Zolar International üzerinde toplanan kuşkuları kısaca özetleyerek sözlerini bitirdi. Sandecker inanamıyormuş gibi, "Yani siz bana, şu anda Huascar hazinesini bir başka grup da arıyor mu diyorsunuz?"</p>

  <p class="block5">Ragsdale başıyla evetledi. "Uluslararası bir soygun şebekesi. Sanat eserleri ve antika kaçakçılığı işindeler. Taklit eserler de yapıyorlar. Yıllık karları milyonlarca dolar tutuyor. Vergilendirilmemiş para!" "Hiç haberim yoktu," dedi Sandecker.</p>

  <p class="block5">"Hükümetimizle basınımız ne yazık ki halkımıza, uyuşturucu işinden sonra ikinci gelen suç dalı hakkında fazla bilgi vermemeyi seçmiş durumda."</p>

  <p class="block5">Gaskill, "1990 Nisan’ında Boston'daki Gardner Müzesi'nden bir tek soygunda çalman şaheserlerin dolar fiyatı iki yüz milyonu buluyor," dedi.</p>

  <p class="block5">Ragsdale devam etti. "Dünyanın her ülkesinde yer almakta olan hırsızlık, kaçakçılık ve taklitçilik işlerini biraraya koyarsanız, bu işin neden milyarlık bir sanayi olduğu ortaya çıkar."</p>

  <p class="block5">Gaskill, "Son yüz yıl içinde çalınan sanat eserlerinin listesi, New York telefon rehberinden daha kalın bir kitap olur," diye vurguladı.</p>

  <p class="block5">Sandecker, "Böyle akıl durdurucu miktarda kaçak malı kim satın alıyor?" diye sordu. Gaskill, "Talebi arzını çok aşıyor," dedi. "Zengin koleksiyoncular da bu yağmadan dolaylı olarak sorumlu, çünkü güçlü bir piyasa talebi yaratıyorlar. Tarihsel önemi olan eserleri kaçakçılardan alabilmek için kuyruğa giriyorlar. Müşteri listesi, Kim Kimdir kitabı gibi. Ünlüler listesi. Devlet başkanları, yüksek düzeyli memurlar, sinema sanayi ünlüleri, başta gelen iş adamları, hatta müzelerini zenginleştirmek isteyen küratörler. Paraları yetiyorsa, yasallığına bakmadan alıyorlar."</p>

  <p class="block5">"Uyuşturucu kaçakçıları da kaçak eserleri hızla alıyor, çünkü bir yandan yatırım yapmış oluyorlar, bir yandan da kara paralarını aklıyorlar."</p>

  <p class="block5">Sandecker, "Kayda geçmemiş eserlerin bu patırtı arasında kayboluşunu anlıyorum," dedi. "Ama herhalde ünlü tablo ve heykeller sonunda kesinlikle bulunur." Ragsdale başını iki yana salladı. "Bazen şansımız tutuyor, bir ihbar geliyor, çalıntı bir eser buluyoruz. Bazen dürüst müze küratörleri ve sanat eseri satıcıları, hırsızların satmaya çalıştığı çalıntı parçayı tanıyınca bizi arıyorlar. Ama genellikle kayıp eserler kayıp kalıyor, çünkü izi bulunamıyor."</p>

  <p class="block5">Gaskill, "Mezar soyguncularının eline geçen pek çok eser, arkeologlar inceleyemeden satılıyor," diye ekledi. "Örneğin doksanların başlarında Irak'a karşı girişilen Körfez Savaşı sırasında, Saddam Hüseyin'e muhalif güçler, Şii ve Kürt asiler, hem Kuveyt hem de Irak müzelerinden binlerce eseri, bu arada deşifre edilmemiş kil tabletleri, mücevherleri, kumaşları, camları, kap kaçağı, altın ve gümüş sikkeleri, silindir mühürleri yağmaladılar. Parçaların çoğu kataloga girip kaydedilemeden, büyük mezat evlerince pazarlandı gitti."</p>

  <p class="block5">Sandecker, "Bir koleksiyoncunun, başkasına ait olduğunu bal gibi bildiği bir mala dünyanın parasını ödemesi inanılır gibi değil," dedi. "O eseri gösterime çıkaramaz. Ne yapar alınca?"</p>

  <p class="block5">Ragsdale, "İsterseniz buna psikolojik çarpıklık deyin," dedi. "Gaskill'le ben size inanamayacağınız kadar çok koleksiyoncu adı verebiliriz. Aldıkları tüm eserleri bir tür kasaya kapatıyorlar, kendileri günde bir kere oraya girip seyrediyorlar. Bazıları da on yılda bir kere. Gösterime çıkarılamaması önemli değil. Onlar hiç kimsenin sahip olamayacağı bir şeyi ellerinde bulundurmaktan ötürü mest oluyorlar." Gaskill başıyla evetledi. "Koleksiyoncu tiryakiliği insanları pek karanlık komplolara itebiliyor. Kızılderili mezarlarını soyup mumyalanmış kadın ve erkek kurukafaları satmak zaten yeterince kötü, ama Amerikan İç Savaşı anılarına tutkun bazı koleksiyoncular ulusal mezarlıkları sırf kuzey ya da güney ordularının üniformalarından bir kemer tokası bulmak için bile kazıyor." Sandecker, "Açgözlülüğün hazin öyküsü," diye mırıldandı.</p>

  <p class="block5">Ragsdale, "Mezar yağmacılığı öykülerinin sonu gelmez," dedi. "Her kültürden ölü kemikleri. Neandertal'den başlıyor. İçinde kar varsa, ölüm bile dokunulmaz değil." Gaskill devraldı. "Pek çok koleksiyoncu, eski eserler konusundaki doymak bilmez açlığı yüzünden fena halde de kazıklanıyor. Bitmeyen talepler, taklit sanayini de karlı hale getiriyor."</p>

  <p class="block5">Ragsdale başıyla onayladı. "Yeterli arkeolojik eğitim yoksa, taklit eserleri ayırmak mümkün olmuyor. Her ülkenin saygın müzelerinden pek çoğunda taklitler sergileniyor, kimse de farkında değil. Küratör kazıklandığını kabullenmeye yanaşmıyor, eseri inceleyen bilim adamları da parçanın kuşkulu olduğunu söyleyecek cesareti kendilerinde bulamıyorlar."</p>

  <p class="block5">Sandecker, "Çalınan parçaların dağıtımı ve satışı nasıl yapılıyor?" diye sordu. "Mezar soyguncularıyla sanat hırsızları, sahtekar satıcılardan oluşan yeraltı şebekeleri kanalıyla satış yapıyorlar. Bu satıcılar parayı koyuyor, sonra satışı uzaktan denetliyor. Kendi kimliklerini asla belli etmiyorlar." "Şebeke izlenemiyor mu?" Gaskill başını iki yana sallıyordu. "Malı bulanlar da, dağıtımcılar da, kapalı kapılar ardında iş gördüğünden, şebekenin herhangi bir yerine sızıp büyük patronlara giden yolu izleyemiyoruz."</p>

  <p class="block5">Ragsdale devraldı. "Bu iş uyuşturucu satanı köşebaşından başlayıp izlemeye benzemiyor. Uyuşturucu işinde genellikle herkes eğitimsiz. Kimliklerini saklamak için pek büyük önlemler de almıyorlar. Çoğu kendi de uyuşturucu kullanıyor. Oysa bizimkiler hem çok iyi eğitimli, hem de iş dünyasının ve devletin en yüksek kademelerindekilerle iç içeler. Hem zeki, hem de kurnazlar. Çok ender durumlar dışında, müşteriyle asla yüzyüze iş görmezler. Biz yaklaşınca kabuklarına çekilir, pahalı avukatlardan bir duvar oluşturur, soruşturmalarımızı tıkarlar." "Hiç şansınız tuttu mu?" diye sordu Sandecker. Ragsdale, "Kendi başına iş tutan birkaç küçük satıcıyı yakaladık," dedi. "İkimizin de örgütleri bir hayli çalıntı eseri buldu. Kimini sevkiyat sırasında yakaladık, kimini alıcılardan aldık. Alıcılar hemen hiç hapis yatmaz, çünkü o eserlerin çalıntı olduğunu bilmiyorduk, derler. Bizim bulabildiklerimiz okyanusta bir damla. Somut kanıt olmayınca, asıl büyük eski eser ırmağını durduramıyoruz." Sandecker, "Galiba karşınızdakilerin hem silahı, hem de klası sizden fazla," diye yorumda bulundu.</p>

  <p class="block5">Ragsdale, "Ben ilk başta kabullenirim," diye başını salladı.</p>

  <p class="block5">Sandecker döner koltuğunda sessizce öne arkaya sallanıyordu. Sonunda, "NUMA size nasıl yardımcı olabilir?" diye sordu.</p>

  <p class="block5">Gaskill masaya doğru eğildi. "Kanımızca Huascar hazinesini arama işini, hiç farkında olmadan, dünyanın en büyük eski eser kaçakçısı çeteyle aynı zamana rastlatmakla, siz bir kapı aralamış oldunuz," dedi. "Zolar International."</p>

  <p class="block5">"Evet. Pençeleri eski eser ticaretinin her köşesine ulaşabilen bir aile."</p>

  <p class="block5">Ragsdale, "FBI ve Gümrük yetkilileri daha önce bu kadar çok ülkede, bunca yıldır işgören, hem taklitçilik, hem hırsızlık, hem kaçakçılık yapan, ünlülerle ilişkileri olan, bir yandan da milyarlarca dolarlık yasal eseri meşru yollardan satın alan bir grupla karşılaşmış değil," dedi. "Dinliyorum." Sandecker bekledi.</p>

  <p class="block5">Gaskill, "Bu bizim için bir fırsat," dedi. "Zolarlar inanılmaz zenginliklerin hayali içinde, tüm ihtiyatı bir kenara bıraktılar, hazineyi bulup kendilerine saklamak amacıyla aramalar yapmaya başladılar. Başarırlarsa, nakliyeyi nasıl yaptıklarını, gizli ambarlarının neresi olduğunu gözlemleme fırsatı bulacağız ..."</p>

  <p class="block5">"O zaman da suçüstü yakalayacaksınız."</p>

  <p class="block5">Ragsdale sırıttı. "Artık biz o terimleri kullanmıyoruz, Amiralim. Ama, evet, doğru bildiniz."</p>

  <p class="block5">Sandecker ilgilenmişti. "Benim arama ekibini geri mi çağırayım? Onu mu demek istiyorsunuz?"</p>

  <p class="block5">"Evet efendim," dedi Gaskill. "Onu demek istiyoruz." Ragsdale çabucak ekledi. "Siz kabul ederseniz, tabii." "Bu iş için üstlerinizin onayını aldınız mı, çocuklar?"</p>

  <p class="block5">Ragsdale başını ciddi ciddi salladı. "FBI'dan Genel Müdür Moran, Gümrük İdaresinden Genel Müdür Thomas, onaylamış bulunuyorlar." "Telefon edip sormamın bir sakıncası var mı?"</p>

  <p class="block5">"Hiç yok," dedi Gaskill. "Özür dileyerek söylüyorum, Memur Ragsdale'le ikimiz, sizinle temas izni için resmi yolları izleyip Genel Müdürlerimiz kanalıyla yaklaşımda bulunmadık. Ama olup biteni ilk ağızdan dinlemeniz daha yararlı olur diye düşündük." Sandecker, "Sizi anlayabiliyorum," dedi.</p>

  <p class="block5">Ragsdale "Yani, işbirliği yapacak mısınız?" diye sordu. "Kendi arama ekibinizi geri çağıracak mısınız?"</p>

  <p class="block5">Sandecker birkaç saniye boyunca purosundan kıvrımlar çizerek yükselen dumanlara baktı. "NUMA, FBI'la ve Gümrükle paslaşacak, ama kendi arama projemi kapatmam," dedi.</p>

  <p class="block5">Gaskill amirale bakakalmıştı. Şaka mı ediyor, ciddi mi söylüyor, anlayamıyordu. "Pek anlayamadım, efendim."</p>

  <p class="block5">"Siz hiç beş yüz yıldan beri kayıp bir şeyi aradınız mı?" Ragsdale arkadaşına baktı, omuzlarını kaldırdı. "FBI olarak, bizim arama operasyonlarımız genellikle ya kayıp insanlar, ya kaçaklar ya da cesetlerle ilgilidir. Kayıp hazine bizim alanımıza girmez."</p>

  <p class="block5">Gaskill, "Gümrüğün neler aradığını anlatmama gerek yok sanıyorum," dedi. Sandecker sohbet sesiyle, "Durumlarınızı anlıyorum," dedi. "Ama kayıp bir hazineyi bulmak, milyonda bir kör atışıdır. Bin beş yüz bilmem kaçta ölmüş insanları sorgulayıp ipucu arayamazsınız. Bizim quipu'yla sizin zırhın tek yaptığı, Cortez denizindeki esrarengiz bir adaya ait bulanık referanslar vermek. Yani yüz altmış bin kilometrekarelik alanda iğne aranacak. Bence Zolarlar da bu tür oyunda amatördür. Huascar'ın hazinesini bulma olasılıkları, sıfırın on metre bu yanındadır." Gaskill kuşkuyla, "Sizin adamların şansı daha mı fazla yani?" dedi.</p>

  <p class="block5">"Özel Projeler Müdürümle ekibinin üstüne yoktur. Bana inanmıyorsanız kayıtlarımıza bakabilirsiniz."</p>

  <p class="block5">Ragsdale inanamıyormuş gibi bir sesle, "Bizimle nasıl paslaşmayı düşünüyorsunuz?" dedi.</p>

  <p class="block5">Sandecker o zaman hamlesini yaptı. Biz de Zolarlarla aynı zamanda arama yapacağız, ama hep gölgelerde kalacağız. Onlar rakip beklemiyordur. Uçakla geçen NUMA personeline rastlarlarsa, oşinografik araştırma sanırlar. Zolarlar hazineyi bulursa, benim ekibim hemen çekilir, Washington'a bildirir."</p>

  <p class="block5">"Ya Zolarlar pes ederse?" dedi Ragsdale.</p>

  <p class="block5">"O hazineyi NUMA bulamazsa, demek hazine bulunmak istemiyor."</p>

  <p class="block5">"Ya NUMA bulursa?" diye üsteledi Ragsdale bu sefer.</p>

  <p class="block5">"Zolarlara izlemeleri için ekmek kırıntılarından bir iz bırakırız. Kendilerinin keşfettiğine inanmalarını sağlarız." Sandecker durakladı, sert bakışları Ragsdale'den Gaskill'e, sonra yine Ragsdale'e döndü. "Ondan sonra artık sıra sizde, baylar."</p>

  <h2 class="calibre9" id="sigil_toc_id_18">35</h2>

  <p class="block5">LOREN uykulu bir sesle, "Bir sonraki kumulun arkasından Rudolph Valentino çıkacak, beni kapıp çadırına götürecekmiş gibi geliyor," dedi. Pierce Arrow'un ön yolcu koltuğuna, ayaklarını altına kıvırarak oturmuş, göz alabildiğince uzanan kumullar okyanusuna bakıyordu.</p>

  <p class="block5">"Sen umudunu kesme," dedi Pitt. "Buradan biraz daha kuzeydeki Coachella Kumulları, nice Hollywood filmi için çöl sahnelerinin çekildiği yerdir."</p>

  <p class="block5">Yuma, Arizona'yı geçtikten elli kilometre sonra, Colorado Nehrini aşıp California'ya girdiler, Pitt direksiyonu çevirip Pierce Arrow'u 8 numaralı eyaletler arası yoldan çıkardı. Fazla da geniş olmayan yeni yol, Calexico ve Mexican adlı sınır kasabalarından geçiyordu. Gerek arkadan gelip sollayan, gerekse karşıdan gelen arabaların sürücüleri, bu antik arabayla arkasındaki karavana ağızları açık bakıp durmaktaydılar. Bu eski ve değerli arabayı böyle uzun bir yolculuğa çıkarması için Loren, Pitt'i kandırmayı zor başarmıştı. Geceleri park edip karavanda uyuyorlardı. Dönüşte Arizona'da, Amerikan Klasik Oto Kulübü'nün turuna da katılacaklardı. İki haftaya kadar başlıyordu tur. Gerçi Pitt hazine avı işini öyle çabucak bir sonuca bağlayacakları kanısında değildi. Loren'in suyuna gitmesi, aslında eski arabalarıyla uzun yolculuklar yapmaktan hoşlandığı içindi. "Sınıra daha ne kadar var?" diye sordu Loren.</p>

  <p class="block5">"Kırk kilometre daha gittik mi, Meksika'dayız. Sonra yüz altmış kilometre yapıp San Felipe'ye varıyoruz. Al'le Rudi'nin feribotu bağladığı rıhtıma akşam yemeği zamanı varırız herhalde."</p>

  <p class="block5">Loren tembel bir sesle, "Yiyecek içecek dedin de," diye mırıldandı, "... buzdolabı da, mutfak dolapları da boşaldı. Sabaha kahvaltı krakerleri, bir de kahve var. Başka her şeyi dün gece Sedona'daki kampingde bitirdik."</p>

  <p class="block5">Pitt sağ elini direksiyondan çekip onun dizini sıktı, gülümsedi. "Herhalde yolcularımı mutlu tutabilmek için karınlarını doyurmam gerekiyor."</p>

  <p class="block5">"Şu ilerdeki kamyon mola yerinde duralım mı?" Loren doğrulup parmağıyla ön camdan ilerisini gösterdi.</p>

  <p class="block5">Pitt süslü kaputun üzerinden baktı. Burunda okunu nişanlayan bir okçunun zarif heykeli vardı. Evet, yolun yan tarafında bir levha görünüyordu. Güneş onu kurutmuş, ağartmıştı. Her an kumlara devrilecek bir hali vardı. Üzerindeki harfler öyle eskimişti ki, kelimeler zor okunuyordu.</p>

  <p class="block5">Buz gibi bira, annelerin seveceği yemekler Box Kafe-Bar'a 2 dakikalık yolunuz kaldı Pitt güldü. "Soğuk bira kulağa iyi geliyor, ama yemeklere pek güvenemedim. Çocukluğumda annemin pişirdiği yemeklere baktıkça yemyeşil kesilirdim." "Çok kötüsün," dedi Loren. Sonra radyonun düğmesiyle oynadı, bir Meksika istasyonu bulmaya çalıştı, bir tane buldu. Müziğin sesi net geliyordu. "Aşçı vebalı da olsa vız gelir," dedi. "Açlıktan ölüyorum."</p>

  <p class="block5">Pitt içinden, bir kadınla uzun yolculuğa çıkanın hali budur, diye düşünüyordu. Ya sürekli acıkır, ya da ikide bir tuvalete gitmek için durmanı ister. "Hem benzin de alman gerek," diye ekledi Loren.</p>

  <p class="block5">Pitt benzin göstergesine baktı. "Sınırı geçmeden almak iyi olur herhalde," dedi.</p>

  <p class="block5">"Son benzin alışımızdan bu yana pek de çok olmadı gibi geliyor."</p>

  <p class="block5">"Altmış yıl öncenin yapımı, kocaman bir araba bu. On iki silindirli motoru var, peşinden de bir evi çekip getiriyor. Herhalde benzin tasarrufu ödülleri kazanmasını bekleyemeyiz."</p>

  <p class="block5">Yolun yanındaki benzinciyle lokanta ortaya çıkmıştı. Yaklaştıklarında Pitt buranın yanyana konmuş iki eski demiryolu vagonundan oluştuğunu gördü. Önde iki benzin pompası, tepede de yanıp sönen ışıklı YEMEK yazısı. Arkada kalan alana birkaç harap karavan bırakılmıştı. Terk edilmiş, boş duruyorlardı. Öndeki toprak alanda yirmi kadar motosikletti bira içiyor, körfezden esen rüzgarda serinlemeye çalışıyorlardı. "Amma seçermişsin," dedi Pitt.</p>

  <p class="block5">Loren kararsızdı. "Belki de geçip gitsek daha iyi olur," diye mırıldandı. "Motosikletlilerden mi korkuyorsun? Herhalde onlar da senin, benim gibi yorgun yolculardır."</p>

  <p class="block5">"Bizim gibi giyinmedikleri kesin." Loren yarısı erkek, yarısı kadınlardan oluşan gruba bakıyordu. Hepsi siyahlar içindeydi. Türlü rozetler, armalar, işlemeli motosiklet reklamları her yanlarını kaplıyordu.</p>

  <p class="block5">Pitt direksiyonu çevirdi, Pierce yoldan çıkıp toprak alana girdi, benzin pompalarına doğru ilerledi. Kocaman V-12 motoru öyle sessizdi ki, kontağı kapattığında durduğu zor anlaşıldı. Pitt öne doğru açılan intihar kapısını itti, ayağını basamağa basıp yere indi. En yakın motosikletliye, "Hey, merhaba," diye seslendi. Şansına sarı atkuyruklu bir kız çıkmıştı. Siyah deri pantolon ve ceket giymiş bir kız. "Burada yemekler nasıl?" "Spago ya da Chasen kalitesinde değil. Ama karnınız açsa, hiç de fena sayılmaz." Üzeri kurşun delikleriyle dolu madeni levhada "Self Service" diye yazıyordu. Pitt hortumun memesini Pierce Arrow'un depo ağzına soktu, kulpu sıktı. Motoru yeniden yaptırdığında, teknisyen valfları değiştirmiş, kurşunsuz gazın da rahatça kullanılabilmesini sağlamıştı.</p>

  <p class="block5">Loren koltuğunda kaykılıp bekledi. Motosikletlilerin hepsi yaklaşmış, eski arabayı ve karavanı seyrediyor, hayranlıklarını belirtiyorlardı. Pitt bir yığın soruyu cevapladıktan sonra kaputu açtı, onlara motoru da gösterdi. Sonra Loren'i çekip arabadan indirdi. "Bu cici insanlarla tanışmak istersin herhalde," dedi. "Hepsi West Hollywood Motosiklet Kulübü'nden."</p>

  <p class="block5">Loren, Pitt'in şaka yaptığı kanısındaydı. Tanıştırma sırasında utancından ölüyordu. Ama sonra, güney California çölünde hafta sonu gezisi yapmakta olan bu grubun, eşleriyle birlikte gelmiş avukatlardan oluştuğunu anlayıp şaşırdı. Pitt adını söylediğinde bu insanların kendisini hemen tanıması karşısında büsbütün etkilendi. Biraz sohbet ettikten sonra, Hollywood'lular onlara veda etti, sevgili motosikletlerine binip egzoz püskürterek, şarkılar söyleyerek, Imperial Vadisi'ne doğru uzaklaştılar. Pitt'le Loren arkalarından el salladıktan sonra iki vagona döndüler.</p>

  <p class="block5">Paslı tekerlerin altında yatan rayları kumlar örtmüştü. Eski tahta kaplama, bir zamanlar kızıla çalan bir beje boyanmış, üzerine Güney Pasifik Hatları diye yazılmış, ama şimdi hepsi solmuştu. Ama hava kuru olduğu için, vagonların esas yapısı sağlam kalmış, iyi durumda görünüyordu.</p>

  <p class="block5">Pitt'in de bir eski vagonu vardı. Pullman'dı. Washington'daki hangarında duruyordu. Bir zamanlar lüks vagondu. Ünlü Manhattan Limited'e aitti. Birinci Dünya Savaşı'ndan önceki yıllarda. Bu yük vagonlarına baktığında, herhalde 1915 dolaylarında yapılmış olmalı, diye karar verdi.</p>

  <p class="block5">Loren'le ikisi uydurma basamakları çıkıp uçtaki bir kapıdan girdiler. İçerisi de eski, ama temiz ve düzenliydi. Hiç masa konmamıştı. Upuzun tezgahın önüne tabureler dizilmişti yalnızca. Bu böyle, birleştirilmiş iki vagon boyunca devam ediyordu. Açık mutfak, tezgahın arkasındaydı. Yıllarca güneşte kalmış kerestelerden yapılmış gibi bir hali vardı. Duvarlardaki resimler, en eski lokomotiflerin, bacalarından duman çıkararak katarları çöllerde çekip götürüşünü göstermekteydi. Wurlitzer marka plak makinesindeki şarkılar, kırkların, ellilerin popüler şarkılarıyla, araya karışan lokomotif gürültüleriydi. İki plak çalmak için yirmi beş sent atılıyordu. Pitt parayı atıp seçimlerin yaptı. Biri Frankie Carle'dan "Sweet Lorraine", öteki de Norfolk á Western in lokomotif sesleriyle oluşturulmuş bir müzikti. Yaşı altmışına yaklaşmış, uzun boylu bir adam vardı tezgahın arkasında. Kır saçlı, beyaz sakallıydı. Elindeki bezle tezgahın meşe kaplamasını silip duruyordu. Başını kaldırıp gülümsediğinde gözleri sıcak bir dostlukla doldu. "Merhaba, dostlar. Box Kafe-Bar a hoşgeldiniz. Yolculuk uzun mu?"</p>

  <p class="block5">"Sayılmaz," dedi Pitt. Loren'e çapkın çapkın baktı. "Sedona'dan planladığım kadar erken çıkamadık."</p>

  <p class="block5">Loren, "Beni suçlama," diye kasıldı. "Şehevi arzularla uyanan sendin."</p>

  <p class="block5">Barın gerisindeki adam, "Size ne verebilirim?" dedi. Ayağında kovboy çizmeleri, blucin pantolonunun üzerinde de fazla yıkanmaktan solmuş bir kareli gömlek vardı.</p>

  <p class="block5">Loren yemek listesini açarken, "İlanını koyduğunuz soğuk bira fena olmaz," dedi.</p>

  <p class="block5">"Meksika mı, yerli mi?"</p>

  <p class="block5">"Corona?"</p>

  <p class="block5">"Bir Corona geliyor. Ya siz, efendim?" "Fıçıda neler var?" diye sordu Pitt.</p>

  <p class="block5">"Olympia, Coors, bir de Budweiser."</p>

  <p class="block5">"Bana bir Oly."</p>

  <p class="block5">"Yiyecek bir şey?" dedi bu sefer adam.</p>

  <p class="block5">Loren, "Mesquite çiliburger," dedi hemen. "Yanında da lahana salatası."</p>

  <p class="block5">Pitt, "Ben pek aç değilim," diye söylendi. "Yalnız lahana salatası alayım. Burası sizin mi?"</p>

  <p class="block5">"Emekli olurken ilk sahibinden satın aldım." Biraları barın üstüne koyup ocağa doğru döndü.</p>

  <p class="block5">"Bu vagonlar demiryolu tarihinden ilginç birer relik. Buraya özel mi getirildi, yoksa bir zamanlar demiryolu buradan mı geçiyordu?"</p>

  <p class="block5">"Aslında şu anda, ana hattan ayrılan yan hattın üzerindeyiz," dedi lokantanın sahibi. "Bu hat Yuma'dan El Centro'ya giderdi. 1947'de yolcu yok diye terk edildi. Kamyonların çoğalması öldürdü bu işi. Vagonları Güney Pasifik'te mühendislik yapan bir ihtiyar getirtmişti. Karısıyla birlikte bu lokantayı da, benzin pompalarını da onlar kurdu. Eyaletler arası yol kuzeye alınınca, artık buradan pek trafik geçmez oldu." Barmen-aşçı, daha buralara demiryolu gelmeden önce bile çölün bir parçasıymış gibi görünüyordu. Görmesi gerektiğinden fazlasını görmüş, kimi ibret, kimi komik, kimi korku dolu binlerce hikaye dinleyip hepsini kafasında tutmuş gibi yorgun bir hali vardı. Ama beri yandan, bir stili vardı adamın. Çölün içinden geçen tenha yolun kenarındaki bu salaş yere ait değilmiş gibi uygar görünüyordu.</p>

  <p class="block5">Pitt bir an için yaşlı aşçının tanıdık geldiği izlenimine kapıldı. Ama sonra pek hatırlayamadığı birine benzediğine karar verdi. "Eminim bu kumullarla ilgili çok ilginç öyküler biliyorsunuzdur," diyerek sohbeti başlattı.</p>

  <p class="block5">"Altında yığınla kemik yatıyor. İlk göçmenlerin, Yuma'dan Boriego Springs'e giden çölü yazın aşmaya kalkmış madencilerin kalıntıları."</p>

  <p class="block5">Loren, "Colorado Nehrini geçtikten sonra, bir daha su yok mu?" diye sordu. "Damlası bile yok. Ta Boriego'ya kadar. O olaylar, vadiye sulama kanalları gelmeden önceydi. Adamlar güneşten öldükten sonra bir de anlaşılmış ki, sudan elli metre uzaktalar. Şoka uğramışlar, o günden beri de hayaletleri buralarda dolaşıp durur." Loren şaşırmış gibiydi. "Galiba aklım karıştı." "Yüzeyde su yok," diye anlattı yaşlı adam. "Ama yeraltında koca nehirler akıyor. Bazıları Colorado kadar geniş ve derin." Pitt meraklanmıştı. "Çöl altından o kadar kocaman nehirler aktığını hiç duymamıştım," dedi.</p>

  <p class="block5">"İki tanesi kesin var. Biri kuzey Nevada'dan başlıyor, güneye yönelip Mojave Çölü'nün altından geçiyor, sonra batıya kıvrılıyor, Los Angeles'in güneyinde Büyük Okyanusa dökülüyor. Öteki California'daki Imperial Vadisi'nin altından geliyor, güneye dönüp Cortez Denizine dökülüyor."</p>

  <p class="block5">Loren, "Bu nehirlerin gerçekten var olduğuna dair ne gibi kanıt var?" dedi. "Gören olmuş mu?"</p>

  <p class="block5">Aşçı bir yandan Loren'in çiliburger'ini hazırlarken "Büyük Okyanusa dökülen nehir, söylentilere göre petrol arayan bir mühendis tarafından bulunmuş. Adamın jeofizik aygıtları nehri saptamış, sonra da Mojave'nin altından okyanus kıyısındaki Laguna Plajı'na kadar izlemiş. Şu ana kadar bu iddiayı kanıtlayan da, yanlış olduğuna dair kanıt sunan da olmadı. Cortez Denizine giden nehrin hikayesi, eski bir efsane gibi. Maden arayan biri, bir mağara bulmuş. Aşağıya doğru iniyor, sonra ortasından nehir geçiyormuş."</p>

  <p class="block5">Pitt birden gerginleşmişti. Yaeger'in yaptığı quipu çevirisi zihninde yankılanıyordu. "Bu madenci yeraltı nehrini nasıl tarif etmiş?"</p>

  <p class="block5">Lokanta sahibi, hala ocağa dönük durumda konuştu. "Adı Leigh Hunt'dı. Büyük olasılıkla, hayal gücü zengin bir yalancıydı. Ama 1942 yılında, biraz kuzeybatıdaki Castle Dome dağlarında bir mağara keşfettiğini yeminlerle anlatıp durmuştu. Mağaranın ağzından girince, bir mağaralar zincirinden geçerek iki kilometre yürümüş, sonunda geniş bir vadinin içinden akan kocaman yeraltı nehrine gelmiş. Hunt orada zengin altın yatakları olduğunu iddia ediyordu."</p>

  <p class="block5">Loren kuşkuyla, "Bu filmi görmüştüm sanıyorum," dedi.</p>

  <p class="block5">Yaşlı aşçı döndü, kaşığını havada salladı. "Alım bürosu, Hunt'un o yeraltı vadisinden getirdiği kumların tonuna üç bin dolar biçmişti. İyi para. Çünkü o sıralar altının onsu yirmi dolar altmış beş sentti."</p>

  <p class="block5">"Hunt o yeraltı vadisine hiç geri döndü mü?" diye sordu Pitt.</p>

  <p class="block5">"Çok istedi, ama peşine pek çok altın avcısı takılmıştı. Hepsi Altın Nehrini arıyordu.</p>

  <p class="block5">Adı öyle biliniyordu artık. Hunt'ın kafası kızdı, girişin yüz metre kadar iç tarafındaki dar bir geçidi dinamitledi, dağın yarısını çökertti. Ne kendisi, ne de diğerleri, o enkazı kaldıramadılar, oraya giren bir başka mağara da bulamadılar."</p>

  <p class="block5">Pitt, "Bugünün madencilik teknikleriyle, o geçidi açmak çok kolay," diye katkıda bulundu."</p>

  <p class="block5">"Tabii, eğer iki milyon dolar harcarsan, kolay," diye homurdandı aşçı. "Uydurma olabilecek bir hikaye uğruna, hiç kimse o kadar parayı yatırmıyor." Susup çiliburger'le lahana salatası tabaklarını getirdi, önlerine koydu, sonra fıçı musluğundan bir bira daha doldurdu, dolaşıp geldi, Pitt'in yanına oturdu. "Diyorlar ki, Hunt sonunda o dağa girmenin yolunu bulmuş, bir daha da çıkamamış. Çünkü geçidi patlattıktan kısa bir süre sonra kayboldu. Girmenin bir başka yolunu bulduğu, orada öldüğü söylendi. Bazı kimseler kumların altındaki derin bir vadide gerçekten nehir aktığına inanıyor, ama çoğunluk bunun da çöl masallarından biri olduğu kanısında."</p>

  <p class="block5">"Olur böyle şeyler," dedi Pitt. "Ben bir süre önce yaptığım bir gezi sırasında yeraltı deresi bulmuştum."</p>

  <p class="block5">"Güneydoğu çöllerinin altında mı?" diye sordu aşçı.</p>

  <p class="block5">"Hayır, Sahra'da. Tehlikeli bir çöp tesisinin altından akıyor, Niger Nehrine kirletici maddeler taşıyordu. Oradan da Atlas Okyanusuna tabii. Kırmızı dalgalar çoğalmıştı oralarda."</p>

  <p class="block5">"Buranın kuzeyindeki Mojave Nehri epey bir süre yüzeyden aktıktan sonra yeraltına giriyor. Sonunda nereye vardığını bilen yok."</p>

  <p class="block5">Loren bir yandan çiliburger'ini ısırırken, "Hunt'ın nehrinin Cortez Denizine aktığından pek eminsiniz," dedi. "Onun da California'da bir yerden Büyük Okyanusa dökülmediğini nereden biliyorsunuz?"</p>

  <p class="block5">"Çünkü Hunt'un sırt çantasıyla matarası bulundu. Onları mağaradayken kaybetmiş. Altı ay sonra, Cortez Denizinin bir kumsalına vurdu."</p>

  <p class="block5">"Ama bu imkansız bir şey değil mi sizce? Sırt çantasıyla matara herhangi bir kimsenin olabilir!" Loren sorularını, Kongre sorgulama komitesindeymiş gibi soruyordu. "Adı üstüne yazılı olduğu için biliniyor."</p>

  <p class="block5">Bu engel Loren'i durdurmaya yetmedi. "Eşyalarının Cortez Denizinde bulunmasının yirmi türlü nedeni olabilir. Onları bulan ya da Hunt'dan çalan biri, götürüp Cortez kıyılarında atmış olabilir. Belki Hunt mağarada ölmemiştir, onları bir tekneden denize kendisi atmıştır."</p>

  <p class="block5">"Denizdeyken kaybetmiş olabilir tabii," diye kabullendi aşçı. "Ama öteki cesetleri nasıl açıklarsınız?"</p>

  <p class="block5">Pitt, adama bakıyordu. "Hangi öteki cesetler?"</p>

  <p class="block5">"Cocopah Gölü'nde kaybolan balıkçılar," dedi aşçı kısık bir sesle. Sanki birilerinin duymasından korkuyordu. "Sonra Şeytan Obruğunda kaybolan iki dalgıç. Kalıntıları yine Cortez Denizinde bulundu." Loren kuru bir sesle, "Çöl dedikodusu iki yeni masal daha yaratmış yani," dedi. Aşçı sağ elini havaya kaldırdı. "Yemin ederim, isterseniz Şerifin ofisine sorabilirsiniz." Pitt, "Obrukla göl nerede?" dedi.</p>

  <p class="block5">"Cocopah Gölü, yani balıkçıların kaybolduğu yer, Meksika'da. Sierra el Mayor Dağlarının kuzey ucunda. Hunt'un dağından Cocopah Gölüne çizeceğiniz düz çizgi, Şeytan Obruğundan da geçer, sonra dosdoğru Cortez Denizi." Loren sorgulamayı sürdürüyordu. "Belki Cortez Denizinde yüzerken, dalarken boğulmuşlardır, olamaz mı?" "Balıkçıyla karısı gün boyu göldeymişler. Karısı kampa dönüp yemeği hazırlamak istemiş. Adam kürek çekip onu kıyıya getirmiş, sonra gölde trolle balık avlamayı sürdürmüş. Bir saat sonra kadın başını kaldırıp onu görmeye çalıştığında, tek görebildiği alabora olan kayıkmış. Üç hafta geçtiğinde, su kayağı yapan biri cesedini denizde görmüş. Gölden yüz elli kilometre uzakta." "Bence karısı öldürmüştür onu. Sonra cesedi denize atmış, kuşkuları engellemek için de, yeraltı suyu akıntılarının onu çektiğini söylemiştir." Pitt, "Ya dalgıçlar?" diye sordu. "Anlatacak pek fazla bir şey yok. Şeytan Obruğuna dalmışlar. Bir deprem fayı üzerinde, su dolmuş bir çukur. Bir daha çıkmamışlar. Bir ay sonra onların da cesedini Cortez Denizinde, berbat durumda bulmuşlar."</p>

  <p class="block5">Pitt çatalını lahana salatasına daldırdı, ama artık açlık hissetmiyordu. Zihni vites değiştirmişti. "Hunt'un eşyaları ve diğer cesetler yaklaşık nerede bulunmuş, biliyor musunuz?"</p>

  <p class="block5">Lokanta sahibi gözleri yerde, "Olayın ayrıntılı bir incelemesini yapmadım," dedi. "Ama hatırladığıma göre, çoğu Punta el Machorro açıklarında bulunmuştu."</p>

  <p class="block5">"Cortez Denizinin neresine düşüyor o?"</p>

  <p class="block5">"Batı kıyısında. Bizim İngilizcede Machorro Burnu dediğimiz yer, San Felipe'nin iki üç kilometre yukarısında." Loren, Pitt'e baktı. "Bizim gideceğimiz yer."</p>

  <p class="block5">Pitt buruk buruk gülümsedi. "Hatırlat da başka cesetler var mı diye bir bakayım."</p>

  <p class="block5">Aşçı birasını bitirmişti. "Siz San Felipe'ye, balığa mı gidiyorsunuz?"</p>

  <p class="block5">Pitt başıyla evetledi. "Herhalde buna balık avı demek yanlış olmaz."</p>

  <p class="block5">"Mexicoli'yi geçtikten sonra manzara artık pek bir şeye benzemez. Çöl çoğu kimseye çırılçıplak gözükür. Ama aslında bir çelişkiler yumağıdır. Oradaki hayaletlerin iskeletlerin, mitlerin sayısı, dünyanın en sık ormanındakinden fazladır. Bunu hatırınızda tutarsanız, onları kesinlikle görürsünüz."</p>

  <p class="block5">Loren gülümseyerek, "Hatırımızda tutarız," dedi. "Leigh Hunt'un yeraltındaki Altın Nehrini geçerken onu hatırlarız."</p>

  <p class="block5">Aşçı, "Geçeceğiniz kesin," diye gülümsedi. "Ama ne yazık ki farkında olmayacaksınız." Pitt benzinin ve yemeğin parasını ödeyip dışarıya çıktı, Pierce Arrow'un yağını ve suyunu kontrol etti. Bu arada yaşlı aşçı, Loren'le birlikte vagonun arka balkonuna yürüdü. Elindeki kasede havuç ve marul vardı. "İyi yolculuklar," dedi neşeyle. "Teşekkür ederiz." Loren başıyla kasedekileri gösterdi. "Tavşan mı besliyorsunuz?" "Hayır, eşeğim var. Bay Periwinkle artık yaşlanıyor, kendi başına otlarken karnı doymuyor."</p>

  <p class="block5">Loren elini uzattı. "Öykülerinizi dinlemek çok eğlenceliydi, Bay ..." "Cussler. Clive Cussler. Tanıştığımıza sevindim, Bayan."</p>

  <p class="block5">Yeniden yola koyulduklarında, Pierce Arrow'la karavanı sınıra doğrulttular. Pitt, Loren'e döndü. "Bir an için ihtiyar bana hazinenin yeri konusunda ipucu verdi sandım," dedi.</p>

  <p class="block5">"Yaeger'in çevirisindeki 'adanın içinden akan nehir' konusunu mu düşünüyorsun?"</p>

  <p class="block5">"Bana hala jeolojik olarak mümkünmüş gibi gelmiyor."</p>

  <p class="block5">Loren dikiz aynasını çevirip rujunu tazeledi. "Eğer nehir yeterince derinden akıyorsa, belki Cortez Denizinin altından yoluna devam ediyor da olabilir."</p>

  <p class="block5">"Belki. Ama birkaç kilometre kalınlığında taş tabakasını delmedikçe kesin bilemeyiz."</p>

  <p class="block5">"O hazine mağarasına kazı yapmadan girebilirseniz çok şanslı sayılırsınız."</p>

  <p class="block5">Pitt gülümsedi, önündeki yola baktı. "Amma bol çene adamdı, değil mi?"</p>

  <p class="block5">"Aşçı mı? Hayal gücü kesinlikle müthiş."</p>

  <p class="block5">"Yazık ki adını sormadım."</p>

  <p class="block5">Loren arkasına yaslanıp pencereden kumullara, kaktüslere baktı. "Bana söyledi." "Neymiş?"</p>

  <p class="block5">"Garip bir isimdi." Loren sustu, hatırlamaya çalıştı. Sonra çaresizlik içinde omuz silkti. "Çok komik... Daha şimdiden unuttum bile."</p>

  <h2 class="calibre4" id="sigil_toc_id_19">36</h2>

  <p class="block5">SAN Felipe’ye vardıklarında direksiyonu Loren kullanıyordu. Pitt arka kanepeye uzanmış, horlamaktaydı. Ama Loren onu uyandırmaya kalkışmadı. Toz içinde, camları böcek ölüleriyle dolu Pierce Arrow'u, sıkışık kent trafiğinin dışından dolaştırdı, karavanın tekeri kaldırıma çıkmasın diye köşeleri hep açıktan dönerek ilerledi, sonunda burnunu dalgakıranlı limana çevirdi. Burada bu kadar çok otel ve restoran görmeyi beklememişti. Bir zamanlar ıssız bir balıkçı köyü olan San Felipe, turizm merkezi olup çıkmış gibiydi. Kumsal boyunca her karış topraktan koca otel inşaatları yükseliyordu. Kentin beş kilometre güneyinden sola sapıp körfeze doğruldu. İnsan yapısı bir limanın bu kadar apaçık bir kıyıya kurulmuş olması Loren'e biraz garip geliyordu. Birkaç kilometre kuzeydeki Machorro burnu daha iyi bir sığınak olmaz mıydı? Aman, dedi sonunda. Gringo'lar Baja politikasından ne anlar ki!</p>

  <p class="block5">Pierce i hurdacıdan getirilmiş bir hortlağa benzeyen antika feribotun hizasında durdurdu. Suların yüksek olduğu bu saatte, geminin görünümü daha da garipleşmişti.</p>

  <p class="block5">Kolunu arkaya uzatıp Pitt'i sarsarken, "Uyan ve parılda, koca çocuk," dedi.</p>

  <p class="block5">Pitt gözlerini kırpıştırdı, yan pencereden eski gemiye merakla baktı. "Ya bir zaman kavşağından kaydım ya da Alacakaranlık Kuşağına düştüm. Hangisi?"</p>

  <p class="block5">"İkisi de değil. San Felipe limanındasın, iki hafta yatıp kalkacağın evine bakmaktasın."</p>

  <p class="block5">"Ulu Tanrım," diye mırıldandı Pitt şaşkınlık içinde. "Gerçek bir buharlı gemi. Yandan çarklı!"</p>

  <p class="block5">"Doğrusu bana da biraz Mark Twain'i hatırlatmıştı."</p>

  <p class="block5">"General Grant'in askerlerini Mississippi'den Vicksburg'a bu taşımıştır, bahse girer misin?"</p>

  <p class="block5">Gunn'la Giordino onları görüp el salladılar, sonra geminin rıhtıma dayanmış rampası üzerinden yürüyüp yaklaştılar. O sırada Pitt'le Loren de arabadan inmiş, gemiyi süzüyorlardı.</p>

  <p class="block5">"Yolculuk iyi geçti mi?" dedi Gunn.</p>

  <p class="block5">Loren, "Dirk'in horlaması olmasa, harikaydı" dedi.</p>

  <p class="block5">Pitt ona gücenmiş gibi baktı. "Ben hiç horlamam."</p>

  <p class="block5">Loren gözlerini göklere doğru devirdi. "Seni dürtmekten dirseğim nasır oldu." Giordino, "Çalışma platformumuzu nasıl buluyorsunuz?" diye sorarken eliyle gemiyi gösteriyordu. "1923 yapımı. Bu tip feribotların en son yapılanlarından biri." Pitt güneş gözlüğünü yukarı itip antika gemiyi inceledi.</p>

  <p class="block5">Uzaktan bakıldığında gemiler genellikle olduğundan küçük görünürdü. Ancak yaklaşınca büyüklükleri ortaya çıkardı. Bu karşısındaki, yüzyılın ilk yarısına ait, hem yolcu, hem de araba taşıyan gemilerdendi. 70 metre boyundaki bu gemi gençliğinde beş yüz yolcuyla 60 araba taşıyabiliyordu. Kapkara alt bölümünün üzerine iki katlı beyaz güverteler kondurulmuştu. Tepesinde bacası ve iki kaptan köprüsü vardı. Biri arkaya, biri öne bakıyordu. Burundan da, kıçtan da binilip inilebiliyordu. Herhalde yeni olduğunda bile pek zarif bir gemi değildi. Ama taşıdığı milyonlarca insanın hayatında unutulmaz hizmetlerle kendine yer edinmiş olduğu kesindi.</p>

  <p class="block5">Bordasında yazan adına bakılırsa, bu gemi Alhambraydı.</p>

  <p class="block5">Pitt, "Nereden çaldınız bu hurdayı?" diye sordu. "Bir deniz müzesinden mi?"</p>

  <p class="block5">Giordino içinde duygudan eser olmayan bir sesle, "Onu tanıdın mı, seversin," dedi.</p>

  <p class="block5">Gunn, "Üstüne helikopter inebilecek boyda ilk bulduğum gemi buydu," diye açıkladı.</p>

  <p class="block5">"Hem ucuz olduğu için Sandecker da mutlu oldu."</p>

  <p class="block5">Loren gülümsedi. "Neyse, bunu taşıt araçları koleksiyonuna katamayacağın kesin," dedi. Pitt bir sağa, bir sola yatabilen kocaman çerçevenin tepesine monte edilmiş köprü gibi pistonu gösterdi. Bir yanı buhar silindirinden çıkan rotun itmesiyle kalkarken, öbür yanı krankı itip yandaki çarkı çeviriyordu. "Kazanlarının hala kömürle çalıştığına inanamıyorum."</p>

  <p class="block5">Gunn, "Kazanlar elli yıl önce mazota dönüştürülmüş," dedi. "Motoru şaşılacak kadar iyi durumda. Geminin hızı da saatte yirmi mil."</p>

  <p class="block5">Loren, "Kilometre demek istiyor olmayasın?" diye sordu.</p>

  <p class="block5">Gunn bilgiç bir tavırla, "Gemilerin hızı mille ölçülür," dedi.</p>

  <p class="block5">Pitt, "Pek bir yere gidebilirmiş gibi gözükmüyor," diye gözlemde bulundu. "Salmasını dipteki çamurlardan sökmedikçe, gideceği de yok."</p>

  <p class="block5">Gunn, "Körfezin buralarında gelgit nedeniyle sular dört beş metre yükselip alçalıyor," diye bilgi verdi.</p>

  <p class="block5">Pitt gerçi beğenmemiş gibi numara yapıyordu, ama daha şimdiden bu eski tekneye bir sevgi duymaya başlamıştı. İlk görüşte aşk diye buna denirdi. Antika otomobiller, uçaklar, eski tekneler, geçmişe ait her türlü mekanik şey, büyük bir hayranlık uyandırırdı Pitt'in içinde. Çok geç gelmişim dünyaya, diye yakınırdı sık sık. Seksen yıl geç kalmışım, diye hayıflanırdı. "Ya tayfalar?"</p>

  <p class="block5">"Bir makinist, bir yardımcısı, iki de güverte tayfası." Gunn durakladı, sonra yüzünde çocuksu bir gülümseme belirdi. "Sen Aile birlikte körfez üstünde uçup dururken, burada dümeni ben döndürüyor olacağım!" dedi.</p>

  <p class="block5">"Sen aklıma getirmişken sorayım, helikopteri nereye sakladınız?"</p>

  <p class="block5">"Otomobil güvertesinin içine," diye karşılık verdi Gunn. "Hava koşullarına kaygılanmadan bakımını yapabileceğiz. Sonra itip açık güverteye çıkaracağız havalanacak."</p>

  <p class="block5">Pitt, Giordino'ya baktı. "Gündelik arama programını kurguladın mı?"</p>

  <p class="block5">Tıknaz İtalyan başını iki yana salladı. "Yakıt menzillerini ve uçuş saatlerini planladım, ama arama planını sana bıraktım."</p>

  <p class="block5">"Yaklaşık ne kadar zamanımız var?"</p>

  <p class="block5">"Herhalde tüm bölgeyi üç günde bitiririz."</p>

  <p class="block5">"Unutmadan söyleyeyim," dedi Gunn. "Amiral sabah ilk iş kendisini aramanı istiyor. Öndeki kaptan köprüsünde bir iridyum telefonu var." "Neden şimdi aramıyoruz?" diye sordu Pitt.</p>

  <p class="block5">Gunn saatine baktı. "Doğu kıyısı bizden üç saat ilerde. Şu anda Kennedy Center'da oturmuş, bir tiyatro seyrediyordur."</p>

  <p class="block5">Loren, "Özür dilerim," diye araya girdi. "Bir iki soru da ben sorabilir miyim?" Erkekler susup ona baktılar. Pitt eğilip selam verdi. "Söz sizin, sayın Milletvekilim." "Birinci sorum, Pierce Arrow'u nereye park etmek niyetindesiniz? Bu balıkçı rıhtımı, yüz bin dolarlık klasik bir arabanın öylece bırakılabileceği bir yere benzemiyor." Gunn onun bu soruyu sormasına şaşırmış gibiydi. "Pitt size söylemedi mi? Pierce'le karavanı buraya, gemiye alıyoruz. İçerde dünya kadar yer var." "Banyoyla duş da var mı?"</p>

  <p class="block5">"Aslına bakarsanız, üst yolcu güvertesinde dört bayan tuvaleti, tayfa bölümünde de duş var."</p>

  <p class="block5">"Yani tuvalet kuyruğu beklemeyeceğiz. Bu hoşuma gitti." Pitt güldü. "Bavul açmak zorunda bile değişin."</p>

  <p class="block5">Giordino keyifle, "İnsan kendini Karnaval Hatları gemisinde sanır," dedi. Gunn, "Ya son sorunuz?" diye hatırlattı.</p>

  <p class="block5">Loren azametle, "Karnım zil çalıyor... Yemek ne zaman?" diye sordu. Sonbaharda Baja güneşi pek bir parlak oluyor, mavili beyazlı acayip bir gökyüzünden dökülüyordu. Bugün bir ufuktan bir ufka kadar bir tek bulut bile yoktu. Dünyanın en kurak yerlerinden biri olan Baja yarımadası, Cortez Denizini Büyük Okyanusun kabaran dalgalarından korumaya yarıyordu. Yaz aylarında burada tropik fırtınalar, sert rüzgarlar da görülürdü, ama ekim sonlarına gelindiğinde, rüzgar doğudan batıya doğru esmeye başlar, körfezi dalgalandırmazdı.</p>

  <p class="block5">Pierce Arrow'la karavanı otomobil güvertesine alınıp sapasağlam bağlandıktan sonra, Gunn kaptan köprüsüne çıkıp dümene geçti, Loren de bikinisini giyip bir şezlonga uzandı. Gemi yavaşça dalgakıranın ardından çıkıp güneye doğru geniş bir dönüş yaptı. Bacasından kara dumanlar çıkar, yandan çarkı suları döverken, yaşlı gemi gerçekten pek görkemli görünüyordu. Yassılmış baklava biçimindeki o inip kalkan kol, motorun dev pistonundan gelen gücü şafta, krank kanalıyla da çarklara aktarıyordu. Bir ritim vardı hareketinde. Uzun süre bakan insan, hipnotize olabilirdi. Giordino helikopteri uçuş öncesi teftişinden geçirdi, deposunu doldurdu, Pitt de Motorola İridyum uydu telefonuyla Sandecker’den Washington'daki son gelişmelere ilişkin brifing aldı. Bu konuşma bir saat sürdü. Gemi Estrella burnuna vardığında, Pitt telefonu kapatıp uçuş güvertesine indi. Binip yerine oturduğu, güvenlik kemerini tokaladığı zaman, Giordino da turkuaz renkli NUMA helikopterini havalandırdı, kıyıya paralel uçmaya koyuldu.</p>

  <p class="block5">800 metrede tırmanışa son verip helikopteri yatay duruma getirirken, "Ne diyor ihtiyar?" diye sordu. "Yaeger yeni veriler bulmuş mu?"</p>

  <p class="block5">Pitt yardımcı pilot koltuğundaydı. Seyir sorulmuşuydu bu uçuşta. "Yaeger öyle aklımızı başımızdan alacak bir şeyler bulmuş değil. Ekleyebildiği tek bilgi, şeytan heykelinin tam mağaranın ağzında olduğu." "Ya esrarengiz nehir?" "O konuda hala hiçbir şey bilmiyor." "Ya Sandecker?"</p>

  <p class="block5">"Son habere göre, biz hazineyi tek gözle arayacağız. Gümrükle FBI birdenbire çıkagelmiş, bir eski eser çetesinin de şu sıra Huascar'ın hazinesini aramakta olduğunu bildirmiş. Sandecker o adamlar için gözümüzü açık tutmamızı istiyor." "Rakiplerimiz mi varmış?"</p>

  <p class="block5">"Bunlar bir aileymiş. Bütün dünyada çalıntı eski eser ve taklit mal ticareti yapıyorlarmış." "Adları neymiş?" diye sordu Giordino. "Zolar International." Giordino'nun yüzünde bir an boş bir ifade belirdi, sonra kendini tutamayarak gülmeye başladı. "Nedir bu kadar komik olan?"</p>

  <p class="block5">"Zolar," dedi Giordino boğula boğula. "Ben sekizinci sınıftayken salak bir çocuk vardı, okul toplantılarında çıkıp sihirbaz numaraları yapar, kendine Büyük Zolar derdi." "Sandecker’in bana söylediğine göre, bu çetenin başındaki herifin salaklıkla hiç ilgisi yok. Resmi yetkililer adamın yıllık yasa dışı karını seksen milyon dolar olarak tahmin ediyor. Maliyenin de el atamadığını düşünürsen, iyi para doğrusu." "Tamam, peki, demek benim okuldaki çocuk o değil. FBI'a göre Zolar bu hazineye ne kadar yaklaşmış?"</p>

  <p class="block5">"Onların elindeki rehberin bizimkinden iyi olduğunu sanıyorlar."</p>

  <p class="block5">"Hazinenin yerini önce bizim bulacağımıza, yılbaşında yiyeceğim hindiyi ortaya koyarak bahse girebilirim."</p>

  <p class="block5">"Ama ne olursa olsun, kaybediyoruz."</p>

  <p class="block5">Giordino dönüp ona baktı. "Şu dediğin lafın mantığını eski dostuna anlatır mısın lütfen?"</p>

  <p class="block5">"Biz hazineyi daha önce bulursak, kenara çekilecekmişiz, orayı onların yağmalamasına izin verecekmişiz."</p>

  <p class="block5">"Vaz mı geçeceğiz?" Giordino inanamamıştı.</p>

  <p class="block5">"Emir böyle," dedi Pitt. Gözlerinde güceniklik okunuyordu.</p>

  <p class="block5">"Ama neden?" diye direndi Giordino. "Devletimiz suçluları zengin etmekte ne gibi bir kamu yararı görüyor?"</p>

  <p class="block5">"Gümrükle FBI onları izleyip tuzağa kıstıracak, geçmiş önemli suçlarını da devreye sokup ciddi mahkûmiyet kararları alabileceklermiş." "Bu tür adalet hiç benim kafama uymaz. Piyangoda çıkan bu paraları vergi mükelleflerine de bildirecekler miymiş?"</p>

  <p class="block5">"Herhalde hayır. Bin dokuz yüz otuzlarda bir grup sivil, New Mexico'nun Victorio Peak'inde İspanyol altını bulmuştu da, ordu gelip toparlamış, götürmüştü hani. O zaman ne kadar bildirdilerse, yine o kadar bildirirler."</p>

  <p class="block5">Giordino şiirsel bir sesle, "Karanlık, amansız bir dünyada yaşıyoruz," dedi.</p>

  <p class="block5">Pitt doğan güneşi işaret etti. "Rotayı yaklaşık bir bir sıfıra çevir."</p>

  <p class="block5">Giordino doğuya doğru döndü. "İlk geçişte körfezin dış tarafından mı başlamak istiyorsun?"</p>

  <p class="block5">"Bizim aradığımız jeolojik biçim, bu adaların yalnız dört tanesinde var. Ama bilirsin, ben taramalarda hep dıştan başlayıp içe doğru, daha umutlu hedeflere doğru gelmeyi severim."</p>

  <p class="block5">Giordino sırıttı. "Aklı başında insan ortadan başlardı." Pitt cevabı yapıştırdı. "Ama bilmez misin, en çok eğlenen, kasabanın budalasıdır."</p>
</body>
</html>
