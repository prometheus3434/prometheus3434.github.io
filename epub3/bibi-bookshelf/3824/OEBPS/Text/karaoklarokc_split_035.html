<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>karaoklar ok c</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <div class="calibre1" id="calibre_pb_0"/>

  <div class="chapter">
    <p class="normal">Hacı Bekir’e gittiler, limonlu ve naneli akide şekeri aldılar. Vapura velosipetleriyle Galata’dan bindiler. Sarayburnu’ndan ayrılırken martılar onlara eşlik ediyordu. Balıkçılar, kıyıdan balık isteyen gençlere çifter çifter palamut atıyordu.</p>

    <p class="normal">O zamanlarda Türkiye’nin en önemli özellikleri neydi bilir misiniz? Sokakta oynayan çocuklardan hangisi zengin, hangisi fakir bilemezdiniz. Herkes aynı giyinirdi, ihtiyacı olana yardım etmek çok sevap ya da iyi kabul edilirdi. Büyüklere büyük bir saygı ve hürmet, bir de farklı inançlara hoşgörü vardı. Her kökenden, her inançtan insan yan yana mutlu mesut yaşardı. Neyse, yolculuğa dönelim isterseniz.</p>

    <p class="normal">“Bakın gençler!” diye bağırdı Ahmet Tevfik, “Çok çok özel bir vapur geçiyor.” Bizimkiler dayandıkları küpeşteden baktılar.</p>

    <p class="normal">Nisan,</p>

    <p class="normal">— Nedir özelliği Tevfik Amca? Dümdüz, yassı bir gemi!</p>

    <p class="normal">— Bakın çocuklar, eskiden at arabaları boğazdan salla geçirilirdi, fakat bu, çok tehlikeli bir işti. O zamanlar dünyada at arabalarını taşıyan vasıta, yani altı düz, iki tarafa da hareket edebilmesi için çift tarafta motor ve pervanesi ile iki adet çıkış kapağı olan bir gemi yoktu. Şirket-i Hayriye’nin başında müdür olan Mühendis Hüseyin Haki Efendi, dünyanın ilk arabalı vapurunu hayal etti ve çizdi. Türkiye’de yapabilecek büyüklükte bir tersane olmadığı için vapur İngiltere’de yapıldı, başına da Mehmet Efendi yollandı. Sonra vapur Türkiye’ye geldi. 1872 yılında kullanılmaya başlandı, yani dünyanın ilk arabalı vapurunu biz Türkler icat ettik. Adı neymiş çocuklar?</p>

    <p class="normal">Çete üyeleri okumaya çalıştı.</p>

    <p class="normal">— Suhulet, dedi Zafer.</p>

    <p class="normal">— Ne demek oluyor Tevfik Amca?</p>

    <p class="normal">— “Kolaylık” demek yavrum. Niye anlattım size biliyor musunuz? Şunu, Fransız icat etse patentini alır dünyaya satar, bize de okullarda okuturlardı, Fransız, İngiliz keşfetti bunu diye. Biz, bırak dünyaya tanıtmayı, kendimiz unutur gideriz değerlerimizi de. Bunu bulan Hüseyin Haki Efendi 1895’te rahmetli oldu. Ben tanışamadım ama Şirket-i Hayriye’nin Hasköy fabrikasının sermimarı,<sup class="calibre11"><a class="calibre12" href="../Text/karaoklarokc_split_136.html#footnote-100-22" id="footnote-100-22-backlink">[22]</a></sup> İngilizlerin başında duran Mehmet Efendi’yle tanıştım; kendi anlattı bana. Gençler, sizler çocuklarınıza anlatınız, onlar da kendi çocuklarına. Böylece unutulmaz. Biz yazmayan, çizmeyen bir milletiz; hiç olmazsa anlatalım bu buluşumuzu da kapmasınlar. Unutmadan; Suhulet, Çanakkale Savaşı’nda da görev yaptı, gazi oldu anlayacağınız. Belki baban da binmiştir bu arabalı vapura Erim.</p>

    <p class="normal">Erim iyice ısındı tekneye.</p>

    <p class="normal">— Çok sevdim Suhulet’i, çocuklarıma anlatacağım mutlaka.</p>

    <p class="normal">Sonra içinden “O geminin içinde babamla beş dakika görüşmek için ömrümün beş yılını verirdim” diye düşündü Erimcik.</p>

    <p class="normal">Uzun ama zevkli bir seyahat yaptılar. Akşamüstü Emir Ali (İmralı) Adası’nın yanından geçip Trilye’de indiler vapurdan. Dört velosipet çok ilgi çekti tabii orada; insanların şaşkın bakışları arasında kalacak otel veya han sordular. Halk güldü.</p>

    <p class="normal">— Bizim buralarda otel soranı misafir ederiz, dediler.</p>

    <p class="normal">Böylece dördü de bir eve misafir oldu. Ertesi sabah kahvaltıda Trilye’nin şahane zeytinlerinden yediler. Trilye; eczanesi, gazinosu, kahvesi, Aya Sotiri ve Ayani adlı gezinti yerleriyle çok gelişmiş ve şahane bir kasabaydı. Kahvaltı sonrası Mudanya’ya pedal bastılar. Etrafta telaş vardı; 26 Ağustos günü Gazi Paşa’nın ziyareti için hazırlıklar yapılıyordu. Burada, Mudanya Mütarekesi’nin imzalandığı evi gezdiler. Ahmet Tevfik Efendi, daha önce buralara geldiği için çevreyi de iyi biliyor. Çocuklara, otuz yıldan bu yana neler değiştiğini de anlatıyordu.</p>

    <p class="normal">— Mudanya Barış Antlaşması, bakın, bu masada imzalandı gençler. O dönem İstanbul’dan tanıdığım Amerikalı gazeteci arkadaşım Ernest, buraya Amerika’daki gazetesi adına gelip antlaşmayı haber yapmıştı. Döndüğünde de bana uzun uzun Mudanya’nın güzelliğini anlatmıştı. Gelince gördüm, haklıymış. Kerata, o dönem roman da yazıyordu, bana da okuttu, bir şeye benzemiyordu. Ben morali bozulmasın diye devam etmesini söyledim ama maalesef istidatı<sup class="calibre11"><a class="calibre12" href="../Text/karaoklarokc_split_137.html#footnote-100-23" id="footnote-100-23-backlink">[23]</a></sup> yok mirim. Şimdi döndü Amerika’ya. Kitap bastırmaya çalışıyordu, lakin yazdıkları ilkokul kompozisyonundan ileri değildi. Neydi onun soyadı? Neydi? Ernest, Ernest “Hemen gel” gibi bir şeydi... Hatırladım: Hemingway! Gazeteci Ernest Hemingway. Efendim, insan haddini bilecek; değil mi çocuklar?</p>

    <p class="normal">Hepsi “evet” anlamında başını salladı. Mudanya’daki İstanbul Lokantası’nda yedikleri güzel bir öğle yemeğinden sonra Otelci Galyano’ya uğradılar. Rum Galyano, Ahmet Tevfik’i tanıdı ve sarıldılar.</p>

    <p class="normal">— Neredeyse otuz yıl olmuş bre Tevfik! Ne cesur bir genç idin, çok takdir etmiştim seni.</p>

    <p class="normal">Limonatalarını içtiler, sohbet muhabbet, sonra Bursa’ya doğru yola koyuldular. Akşam hava kararmak üzereyken Bursa’ya vardılar. Bursa, Keşiş Dağı’nın altında ışıldayan bir mücevher gibiydi.</p>

    <p class="normal">— Çocuklar bakın, sağımızdaki büyük dağın adı Keşiş Dağı’dır.</p>

    <p class="normal">— Kitaptaki resimde baban arkadaki dağı keşiş şeklinde çizmişti, dedi Nisan.</p>

    <p class="normal">Çekirge’de içinde kaplıcası da olan bir han buldular ve yerleştiler; Gönlü Ferah Han.</p>
  </div>

  <div class="calibre1" id="calibre_pb_37"/>
</body>
</html>
