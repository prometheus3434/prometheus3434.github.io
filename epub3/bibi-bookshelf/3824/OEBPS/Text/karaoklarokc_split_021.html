<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>karaoklar ok c</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <div class="calibre1" id="calibre_pb_0"/>

  <div class="chapter">
    <p class="normal">Bıdı bıdı... Muhittin Dede, yüzünde mutlu mahcup bir gülümsemeyle, “Durun bakalım, soluklanın önce, sonra da tek tek ve tane tane anlatın” diyerek ikizleri sakinleştirdi. Denizin kenarındaki masaya oturdular. İskelenin tam masanın altındaki bölümünü kalın camdan yapmıştı mucit Muhittin Dede. Cam, denizin 5-10 cm içinde kaldığı için suyun altı çok net görülüyordu. Türkiye’nin ilk deniz akvaryumu altlarındaydı; Marmara’ya özgü baltabaş karagözler, sinaritler, kefaller dolaşıyordu. Çocuklar hayranlıkla balıkları seyrettiler.</p>

    <p class="normal">— Bu gördüğünüz balıklar inşallah torunlarınıza da kalır çocuklar; inşallah çevremizi, tabiatı koruruz. Her yer bina olmaya başladı, insanlar kirleri, çöpleri denize atar oldular. Korkarım ki yüz yıl sonra kimse buralarda deniz canlılarını, bu balıkları göremeyecek. Geçenlerde Karekin Deveciyan Amca’nız uğradı, şu anda boğazda yüz yetmiş tür balık olduğunu söyledi. Bu, Allah’ın verdiği büyük bir hediye. İnşallah korumayı biliriz. Anlatın bakalım neler oldu? Cumhuriyet Canavarları sizi!</p>

    <p class="normal">Muhittin Dede bizim beşliye Cumhuriyet döneminde doğdukları ve canavar gibi girişken, iş bitirici ve cesur oldukları için “Sizi gidi Cumhuriyet Canavarları” derdi. Bu da bizimkilerin hoşuna giderdi doğrusu.</p>

    <p class="normal">Demin bıdı bıdı konuşan ikizler, ayaklarının altındaki akvaryumda oynaşan orfoz, mercan, akya palazlarını görünce büyülenmiş gibi seyretmeye başlamışlardı. İkisi de balık hafızalı oldukları için ne anlattıklarını çoktan unutmuşlardı. Nisan, “Ben anlatayım isterseniz?” dedi ve yaşadıklarını anlatmaya başladı. Metal çarkı ve kil tableti uzattı Muhittin Dede’ye. Erim de elindeki kitabı gösterdi. “Çok zekice, çok zekice!” diye mırıldandı Muhittin Dede. Kil tableti bir kenara bırakıp metal çarkı biraz inceledi.</p>

    <p class="normal">— Semboller Bizans döneminden kalmış, çift başlı kartal Selçuklularda da var, Roma İmparatorluğu’nda da. Ama ağaç sembolü ise bizim Anadolu ardıcını anlatıyor. Sizce ipucunu niye bir mektuba yazmadı da kilden bir tablete koyup fırına sakladı? Öyle izbe bir fırında bir sır olabileceğini kimse düşünmez ama daha önemlisi, fırın her yakıldığında kil tablet daha da sertleşip kırılmaz hâle gelir. Pişirildikçe sağlamlaşır, kâğıt ise yanabilirdi. Metal dişliyi de mutlaka içerideki atölyede yapmıştır. Bu kitabı hatırlıyorum çocuklar. Elinde kitapla girer içeri, çalışırdı, sonra da oturup bu masada bu kitabı yazarken resimlerdi. Yine bu masada Nisancığım, Osman Hamdi Dede’nle de uzun uzun sohbetleri oldu. Bazen ben katılamazdım onlara, hararetle tarih, ülke meselesi konuşurlardı. Baban sizin için bir şey daha yaptı ama onun zamanı gelecek. “Beybaba, daha önce verme, zamanı geldiğinde anlayacaksın” demişti Erdoğan harbe gitmeden, şimdilik zamanı gelmemiş gibi görünüyor.</p>

    <p class="normal">Zafer,</p>

    <p class="normal">— Görebilir miyiz?</p>

    <p class="normal">— Hayır, zamanı gelince işe yarayacağını hissettiğimde vermem lazım.</p>

    <p class="normal">Bir anda ciddileşmişti.</p>

    <p class="normal">— Neymiş ipucumuz, söyleyin bakalım?</p>

    <p class="normal">Gözlerini balıklardan ayırmayan ikizler büyülenmiş gibi bakarken aynı anda yüksek sesle Muhittin Dede’yi cevapladılar. Sanki şiir okur gibi ya da okul marşı söylüyor gibiydiler.</p>

    <p class="normal">— Arabacının sık sık gördüğü,</p>

    <p class="normal">Çobanın ara sıra gördüğü,</p>

    <p class="normal">Allah’ın hiç görmediği.</p>

    <p class="normal">— İlginç, çok ilginç! İlmî<sup class="calibre11"><a class="calibre12" href="../Text/karaoklarokc_split_124.html#footnote-100-10" id="footnote-100-10-backlink">[10]</a></sup> düşünmeliyiz gençler. Aklınıza bir şey geldi mi?</p>

    <p class="normal">— Para olabilir, dedi Nisan.</p>

    <p class="normal">Erim,</p>

    <p class="normal">— Arabacı, çoban için doğru ama Allah parayı niye görmesin?</p>

    <p class="normal">— Yani parayla işi yok.</p>

    <p class="normal">— Doğru, bir de birinden bahsediyor, bir şeyden değil, o kişiyi bulmalıyız.</p>

    <p class="normal">İkizler aralarında konuştu fıkır fıkır sonra,</p>

    <p class="normal">— Biz bulduk!</p>

    <p class="normal">— Nedir?</p>

    <p class="normal">— Eyüp Sultan Türbesi!</p>

    <p class="normal">Zafer,</p>

    <p class="normal">— Nasıl?</p>

    <p class="normal">— Arabacılar milleti götürüyor oraya sık sık, bir çoban kırk yılda bir gidebilir; koyunları nereye bıraksın? Allah türbeye hiç gitmez, yani cevap, “Eyüp Sultan Türbesi.”</p>

    <p class="normal">Zafer,</p>

    <p class="normal">— Ne yani türbeye gidip adak adarsak, dua edersek Erdoğan Amca’nın bizden istediği şey mi olacak?</p>

    <p class="normal">Muhittin Dede göbeğini tuta tuta gülüyordu.</p>

    <p class="normal">— Gençler, Allah türbeleri de mezarları da görür; bu, başka bir şey olmalı.</p>

    <p class="normal">Sessizce düşündüler. Nisan, eli çenesinde denize bakıyor; Zafer, bir eli arkasında, bahçede tombul tombul, seke seke bir o yana bir bu yana yürüyordu. Kızlar hayranlıkla balıklara bakıyor, bir yandan da aralarında konuşuyorlardı:</p>

    <p class="normal">— Eyüp Baba Türbesi değilmiş.</p>

    <p class="normal">— Şeyh Galip Türbesi olabilir mi?</p>

    <p class="normal">— Belki de Somuncu Baba Türbesi’dir.</p>

    <p class="normal">(Şimdi ben okur olsam bizim afacanların yaptığını yapardım. Evin bilgesi kimse, baba, anne, kardeş, onlara sorar; beraber düşünür; bizimkilerden önce bulmaya çalışırdım. Böyle bir niyetiniz varsa hemen şimdi yapın, çünkü birazdan bence cevabı bulurlar. Çok düşünüyorlar, beş altı beyin birden. Yok, aklınızdan geçen cevap değil. I. Murat Türbesi değil.U)</p>

    <p class="normal">Nisan, “Buldum!” dedi. Erim ve Zafer büyük bir güvenle baktılar Nisan’a. Yüzünde kocaman bir gülümseme ve gözlerinde ışıltı vardı.</p>

    <p class="normal">— Aynı işi yapan kişiler, yani arabacı yolda çok arabacı görür, çobanın bir çobanla karşılaşma ihtimali azdır, Allah tek olduğu için kendi işini yapan birisini görmez, yani cevap “Meslektaş!”</p>

    <p class="normal">“Müthiş!” diye el çırptı çocuklar.</p>

    <p class="normal">— Peki, meslektaşa gidin; kim o?</p>

    <p class="normal">Aynı anda bağırdılar:</p>

    <p class="normal">— Miralay<sup class="calibre11"><a class="calibre12" href="../Text/karaoklarokc_split_125.html#footnote-100-11" id="footnote-100-11-backlink">[11]</a></sup> Şinasi Amca!</p>

    <p class="normal">Babasının tanıdıkları tek meslektaşı ve aynı zamanda çok yakın arkadaşıydı.</p>

    <p class="normal">Sanem irkilerek ayağa kalktı, “O burada!” diye korkuyla fısıldadı. Hepsi hızla arkalarına döndü. Gerçekten de duvarın arkasında gördüğünü söylediği siyah adam zebella<sup class="calibre11"><a class="calibre12" href="../Text/karaoklarokc_split_126.html#footnote-100-12" id="footnote-100-12-backlink">[12]</a></sup> gibi, elinde kocaman bir bıçakla –belki de bir pala– onlara doğru ilerliyordu. Adama en yakın olan Zafer ayağa kalktı, yumruklarını sıktı. Hafif yan duruyordu, yüzü kıpkırmızıydı. Kendinden üç kat iri, bıçaklı bir adamla dövüşmek üzere kendini hazırladı. Erim de yerinden kalktı. Zenci adam gözünü direkt Zafer’e dikti ve ona doğru yaklaşmaya başladı. Sanem ve Simin birbirlerine sokuldular. Zafer, adamın bıçakla yapacağı hamleyi nasıl savuracağını düşündü. Erim, hemen Zafer’e doğru bir adım yaklaştı. Kimse konuşmuyordu, herkes donmuş gibiydi. İşin kötü tarafı, her zaman onları koruyan Cimbo, olayın farkında bile değildi; akşam yemeğinden kalan lagosun kılçığıyla oynuyordu. Zenci adam, Zafer’e yaklaştığında bıçağı havaya kaldırdı. Zafer tam üzerine atlamak üzereyken yanından geçti, palayı aşağıya indirip masaya koydu. “Bu tamam şef!” dedi.</p>

    <p class="normal">Muhittin Dede,</p>

    <p class="normal">— Sağ ol Arap, çok güzel olmuş.</p>

    <p class="normal">— Bir şey değil, dedi Arap ve döndü yürüdü gitti.</p>

    <p class="normal">— Uzun süredir gelmeyince tanışmadınız tabii. Arap bir aydır bana yardımcı oluyor burada. Yaşlandım artık.</p>

    <p class="normal">Zafer donmuş bir şekilde Arap’ın arkasından bakıyordu; dirsekler bükülü, eller yumruk olmuş sımsıkı, dizler bükük, kalça geride hafif eğilmiş, yanaklar kırmızı, alın ter içinde, kahramanca ve feci korkmuş şekilde Arap’ın gidişini biraz izledi, dizlerinin bağı çözüldüğü için kıpırdayamıyordu. En son Zafer’den “pııırt” sesi geldiğini duydular, kahkahalara boğuldular. En çok da Zafer güldü.</p>

    <p class="resim"><img alt="semboller.tif" class="calibre10" src="../Images/semboller_opt.jpeg"/></p>
  </div>
</body>
</html>
