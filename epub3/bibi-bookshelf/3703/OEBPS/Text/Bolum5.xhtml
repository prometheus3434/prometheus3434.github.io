<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title></title>
  <link href="../Styles/epub_css.css" rel="stylesheet" type="text/css" />
</head>

<body>
  <h1 class="chapter9 sigil_not_in_toc" id="c01"><a id="page12"></a>bölüm <strong>beş</strong></h1>

  <h1 class="chapter1" id="sigil_toc_id_5" title="MÜTTEFİKLERİN AÇMAZI"><br />
  <br />
  MÜTTEFİKLERİN AÇMAZI<br />
  <br /></h1>

  <p class="nonindent">İtalyanlar Doğu’nun güzelliklerinin keyfîni sürerlerken, Fransızlar da Rus sığınmacılarla meşgul olmak zorundaydılar. Ruslar’ın İstanbul’a akın etmeleri sonucu, Müttefikler bir başka sorunla, Bolşevik propagandası ile uğraşmak zorunda kaldılar. Çünkü sığınmacılar arasında Bolşevik ajanları olduğu kadar, İngiliz-Sovyet Ticaret Antlaşması’nın 1921’de imzalanmasından sonra İstanbul’a serbestçe giren casuslar da vardı.</p>

  <p class="indent">O günlerde Avrupa’yı saran kızıl korkusu, Müttefikler’i, dikkatlerini Türk solu üzerine de yöneltmeye zorluyordu. İstanbul’daki solcu partiler arasında en fazla taraftarı olanı Türk Sosyalist Partisi (TSP) idi. Bu durumda Müttefik yönetimi dikkatlerini bu parti üzerine topladı.</p>

  <p class="indent">Hakiki solcular örgütlenmek için İstanbul’u uygun bir yer olarak görüyorlardı. Ankara’nın Türk Komünist Partisi’nin kısa süren deneyi, hakiki sol için inandırıcı olmaktan uzaktı. Mustafa Kemal kendi kurmuş olduğu Türk Komünist Partisi’ne yakın arkadaşlarını ve ordu komutanlarını atamıştı. Bir grup hakiki komünist bir parti örgütlemeye giriştiklerinde, Mustafa Kemal bu örgütü dağıtmış ve üyelerini mahkeme önüne çıkarmıştı. Bu nedenle İstanbul’da kurulmuş olan "bağımsız" komünist/sosyalist partiler soldaki değişik nüanslar içinde gerçekten inanmış olanları temsil ediyordu. İstanbul’daki sosyalist ve komünist eğilimli partiler arasında Sosyal Demokrat Parti, Türkiye İşçi ve Çiftçi Sosyalist Partisi ve Ermeni Sosyalist Partisi (Hınçak Partisi) vardı.</p>

  <p class="indent">Türkiye İşçi ve Çiftçi Sosyalist Partisi bir kısım Türk öğrencisi tarafından 1918’de Almanya’da kurulmuştu. Bu partinin üyelerinin bir bölümü Alman sosyal demokratlarını desteklemişler, diğerleri Spartakistler’e katılmışlardı. Bu öğrenciler Türkiye’ye döndüklerinde aralarındaki Spartakistler -ki aynen Alman yandaşları gibi komünist olmuşlardı- partiyi yeniden kurdular. Ancak 1920’ye gelindiğinde parti ihtilâlci kimliğini yitirmişti; "çünkü birtakım burjuvalar partiye sızmışlar ve ihtilâlcilik ilkesi yerine işçilerin ve köylülerin seçimler yoluyla yönetime katılmaları ilkesini benimsetmişlerdi."<sup><a class="hlink" epub:type="noteref" href="../Text/Notlar.xhtml#not5_1" id="ref1">1</a></sup> Kısa bir süre sonra, belki de parti liderleri, şehirde yapılması muhtemel komünist tahrikine karşı bir tedbir olarak, Müttefikler’in partiyi dağıtabileceklerinden şüphelendikleri için parti faaliyetine son verdi. O tarihten itibaren bu partinin üyeleri Türkiye Komünist Partisi’ni desteklediler.<sup><a class="hlink" epub:type="noteref" href="../Text/Notlar.xhtml#not5_2" id="ref2">2</a></sup> TKP kısa bir süre yasal çalıştı ve sonra yeraltına geçmek zorunda kaldı.<sup><a class="hlink" epub:type="noteref" href="../Text/Notlar.xhtml#not5_3" id="ref3">3</a></sup></p>

  <p class="center"><span class="small2">BOLŞEVİK YIKICILIK BEKLENTİSİ</span></p>

  <p class="nonindent">Bolşevikler ve Beyaz Ruslar arasındaki iç savaşta 1920 yılına gelindiğinde, Amiral Kolçak (Sibirya’da) ile General Denikin’in (Ukrayna’da) Bolşevikler karşısındaki durumları giderek kötüleşiyordu. General Denikin çevresine kötü danışmanlar toplamıştı ve askerlerine düşük ücret ödüyordu. Bu yüzden Denikin’in askerleri işgal ettikleri yerleri yağmalıyorlardı. Üstelik Denikin’in siyasi ahmaklığı adeta felâketi davet etmişti. Romanya, Polonya ve Kafkas devletleri gibi Bolşevizm’in düşmanlarıyla işbirliği yapacak yerde, Rusya’yı yeniden 1914’deki sınırlarına yaymaya çalışmıştı. Bolşevikler’le çarpışırken bir yandan da muhtemel müttefikleriyle savaşarak, onları kendine düşman etmişti. Denikin’in yerini General Wrangel aldığında durumu kurtarmak için artık çok geçti.<sup><a class="hlink" epub:type="noteref" href="../Text/Notlar.xhtml#not5_4" id="ref4">4</a></sup> Kısa bir süre sonra güney Rusya’dan bir göç başlayacaktı. 21 Ocak 1920 günü Denikin’in ordusundan 450 hasta ve yaralı asker Malta’ya geldi; ancak gemide tifüs olduğu için bunların karaya çıkmalarına izin verilmedi. Ayrıca Müttefikler Kırım’dan 25.000 mültecinin boşaltılması için hazırlıklar yaptılar. Amiral de Robeck ve General Milne kadınlardan ve çocuklardan oluşan 50.000 yaralı Rus’u gemilerle yollamak istediler; fakat bunları nereye göndereceklerini bilmiyorlardı.<sup><a class="hlink" epub:type="noteref" href="../Text/Notlar.xhtml#not5_5" id="ref5">5</a></sup></p>

  <p class="indent">5 Kasım 1920’de General Wrangel, Kırım’daki Fransız Askeri Misyon Şefi General Broussaud’ya boşaltmayı planlamakta olduğu haberini verdi. İstanbul’daki Fransız Deniz Kuvvetleri Komutanı Amiral de Bon, Fransız kuvvetlerinin insani nedenlerle Wrangel’in ordusuna yardım edeceğini bildirdi.<sup><a class="hlink" epub:type="noteref" href="../Text/Notlar.xhtml#not5_6" id="ref6">6</a></sup> Fransız Hükümeti, Wrangel’in Romanya’ya aktarılma önerisini kabul etmedi; çünkü Wrangel oradan Ukrayna’daki Bolşevikler’in üzerine saldırabilirdi. Fransa General’in, Bolşevikler’le ve Kemalistler’le savaşabileceğini önerdiği Gürcistan’a ve Ermenistan’a aktarılmasını da kabul etmedi.<sup><a class="hlink" epub:type="noteref" href="../Text/Notlar.xhtml#not5_7" id="ref7">7</a></sup></p>

  <p class="indent">16 Kasım’da 45 Fransız ve Rus gemisi yaklaşık 70.000 Rusyalı asker ve sivili İstanbul’a getirdi. Bir diğer 40.000 kişi nakledilmek üzere Kırım’da bekliyordu. İngilizler ve İtalyanlar tarafsızlıklarını ilân ettiler ve boşaltmaya katılmadılar. "Bizim Hükümet" diye yazıyordu General Harington, "sorumluluğun tümüyle Fransızlar’ın olduğunu ve bizim yardım etmeyeceğimizi söylemişti; fakat o manzaraya şahit olup da yardım etmeyi reddeden kim olursa olsun karşı çıkardım."<sup><a class="hlink" epub:type="noteref" href="../Text/Notlar.xhtml#not5_8" id="ref8">8</a></sup> Normal olarak 2.500 kişi alan gemilere 8 ila 10 bin kişi doluşmuştu. Savaş gemileri, torpil gemileri, denizaltılar, yelkenliler, ticaret ve yük gemileri, 24 Kasım 1920’ye kadar İstanbul’a 148.678 Beyaz Rus getirdiler. Fransızlar sığınmayı kısa sürede örgütlemek zorundaydılar. 27 Kasım’a gelindiğinde 62.000 Rus askeri sığınmacı Çatalca (Don Kazakları), Gelibolu (düzenli ordu askerleri) ve Mondros’daki (Kuban Kazakları) kamplara gönderilmişlerdi. Başka yerlere göç edecek sığınmacılara yardım amacıyla bir Göç Konseyi kuruldu; gelgelelim, Balkan ülkeleri ve Tunus tarafından sadece 35.000 kişi kabul edildi.<sup><a class="hlink" epub:type="noteref" href="../Text/Notlar.xhtml#not5_9" id="ref9">9</a></sup> Bu durumda Fransızlar’ın bakımı altında daha 100.000 kişi kalıyordu. Ve bu ağır yük Fransızlar’a pahalıya mâloluyordu.</p>

  <p class="indent">General Wrangel ordusunu dağıtmayı boyuna reddediyordu. General Harington Fransızlar’ın, Rus sığınmacıları kendi başlarına çekip çevirmeye uğraşmalarını takdir ediyor ve onlara sempati besliyordu. Harington, ordusunun dağıtılması gerektiğine Wrangel’i ikna etmeye çaba harcayan General Charpy’yi destekledi. İngilizler’le Fransızlar arasında Rus sığınmacılara ilişkin herhangi bir çıkar çatışması bulunmadığı için, General Harington Fransız meslekdaşına dayanışmasını göstermekte serbestti. Mart 1921’de o, başka bir dayanışma jesti daha yaptı:</p>

  <p class="indent">"Bugünkü Poldhu Press’den çıkartılmasını sağladığım, basıldığı takdirde sizin için sakıncalı olacak bir paragrafın kopyasını ilişikte gönderiyorum. Paragrafta şunlar yazılı: ‘İstanbul’dan haber verildiğine göre Fransız Hükümeti General Wrangel’e, Beyaz ordu için daha fazla masrafa girmeye gücünün yetmeyeceğini bildirdi. Fransızlar Wrangel’e, bir af sağlandığı takdirde, onun adamlarını Rusya’ya geri göndermeyi yahut Güney Amerika’ya göç etmeleri için yardım etmeyi önerdiler. Fransızlar’ın bir başka teklifi de Wrangel’in ve adamlarının Fransız Yabancı Lejyoner birliklerinde görevlendirilmeleri oldu. Wrangel bu teklifleri sert bir şekilde protesto ederek son anti-Bolşevik ordunun dağıtılmasının ertelenmesini istedi.’"<sup><a class="hlink" epub:type="noteref" href="../Text/Notlar.xhtml#not5_10" id="ref10">10</a></sup></p>

  <p class="indent">General Charpy, Fransız Hükümeti’nin Ruslar hakkındaki planlarının açığa çıkmasını engellediği için İngiliz generaline teşekkür etti. Müttefikler’in birbirlerine karşı iyi niyet gösterdikleri böylesi fırsatlar nadiren çıkıyordu.</p>

  <p class="indent">General Wrangel, nihayet Şubat 1922’de ABD’ye gitmek üzere Türkiye’yi terketti. Bu arada sığınmacılar arasında yapılan Bolşevik propagandası Müttefikler için bir tehdit oluşturuyordu. Temmuz 1921’de bir Fransız istihbarat raporu kendilerini hakiki sığınmacı gibi gösteren Bolşevik ajanların İstanbul’a sızdıklarına dikkati çekmekteydi:</p>

  <p class="indent">"Ama bugünlerde İstanbul’da gemilerden gizlice indirilmiş, yabancı ülkelerden kaçak olarak gelip kaldığı kamplardan kaçmış sığınmacılardan oluşan bir sınıf var. Bu sınıfı oluşturan ve pasaport kontrolünden sıyrılarak Müttefik yetkilileri atlatan bu şüpheli kişiler, Bolşevik propagandası için günümüzde elverişli bir ortam yaratıyorlar. Bunlar karışıklıkları tahrik etmekte ve Müttefik askerlerine zorluklar çıkarmada hayli mahirler. Sığınmacının bu özel türü kokain ve diğer uyuşturucuların satımıyla uğraşır, sık sık şüpheli barlara ve gece kulüplerine gider, Beyaz Rusları sağarak ve fuhuş yaptırarak geçinir, kendini sahte pasaport trafiğine vermiştir ve her türlü entrikayı düzenler. Bu zararlı tipler, olup bitenler nedeniyle kalabalıkların çok duyarlı oldukları şu sıralarda esef verici olaylara yolaçabilirler."<sup><a class="hlink" epub:type="noteref" href="../Text/Notlar.xhtml#not5_11" id="ref11">11</a></sup></p>

  <p class="indent">İstihbarat subayı, şehirdeki bütün işsiz sığınmacıların ve suçluların kimliklerinin saptanmasını ve ister Rusya’ya geri gönderilmelerini, isterse başka ülkelere sürülmelerini tavsiye ediyordu. Sovyet ve Ermeni Bolşevik ajanlarının işsizler arasına sızdıkları zannediliyordu ve Müttefik yetkililer, bunun İstanbul’da anarşiyi ve komünizmi yayacağından korkuyorlardı. Şüphelenilen Bolşevik ajanlar hakkında sıkı tedbirler alındığını hafızalara kazımak için bu konuya ilişkin raporlar bir hayli ciddiye alınıyordu ve General Harington bu şüphelileri Rusya’ya sürüyordu.<sup><a class="hlink" epub:type="noteref" href="../Text/Notlar.xhtml#not5_12" id="ref12">12</a></sup> Sürülenlerin gerçekten Bolşevik ajanı olduklarını söylemek mümkün değildir. Yine de bu yapılanlar, Müttefikler arasında nasıl yaygın bir kızıl korkusu bulunduğuna işaret ediyor. 2 Ocak 1921 tarihinde İngilizler, Bolşevik ajanı olduğuna inandıkları Ruslar’ı, Rumlar’ı, Almanlar’ı ve Müslümanlar’ı tutukladılar.<sup><a class="hlink" epub:type="noteref" href="../Text/Notlar.xhtml#not5_13" id="ref13">13</a></sup> 29 Haziran’da, Bolşevik olduklarından şüphelenilen yaklaşık 100 Rus subayı ve eri tutuklandı.<sup><a class="hlink" epub:type="noteref" href="../Text/Notlar.xhtml#not5_14" id="ref14">14</a></sup></p>

  <p class="indent">ABD Konsolos Vekili Robert Imbrie İstanbul’daki Bolşevik faaliyetin Avrupa’dakine kıyasla enerjiden yoksun olduğunu bildiriyordu. Imbrie bunu, İstanbul’daki Rus topluluğunun çoğunluğunu Bolşevizm’e düşman aydınların oluşturmasına yoruyordu. Ayrıca Türklerin ulusal ve dini duyarlıkları Bolşevizm’in muhtemel cazibesini zayıflatıyordu. Bolşevikler İstanbul’da, Avrupa’da olduklarından daha az faal olmuş olabilirlerdi, ama Imbrie’nin olası tehlikeyi küçümseyen varsayımları bir hayli iyimserdi. Kaldı ki, Bolşevik liderler de aydın sınıfın mensuplarıydı. Ayrıca ulusal yahut dini duyguları ne olursa olsun bir grup inanmış Türk komünisti mevcuttu. Yine de, ABD Konsolos Vekili, Bolşevik tehdidinin, İngiliz ve Fransız görevlilerin düşündüklerinden daha az ciddi olduğu kanısındaydı:</p>

  <p class="indent">"Propaganda amaçlı Bolşevik yayın, öyle addedilebilecek ‘Wrangel Ordusu Askerlerine’ başlıklı çağrılar dışında ortada gözükmüyor. Tek bir Bolşevik gazete yayımlanmıyor. Buradaki Bolşevikler fazla para harcamıyorlar. Küçük lokantalarda, kahvelerde, kulüplerde ve Rus sığınmacıların en yoksullarının sıkça gittikleri yerlerde, zaman zaman provokatörler görünmesine rağmen iyi örgütlenmiş bir propaganda çalışmasına rastlanmıyor. Çatalca kampı dışında, ne askerler, ne de sivil sığınmacılar arasında Bolşevizm’e sempatinin herhangi bir belirtisi var. Don Kazakları’nın kaldığı Çatalca kampında, Pera Palas Oteli’ndeki Bolşevik ajan Kuznetsov’un desteklediği, (?)’in üyesi Albay Gniloribof’un yaptığı propaganda nedeniyle Bolşevikler’e bir ölçüde sempati oluşuyor."<sup><a class="hlink" epub:type="noteref" href="../Text/Notlar.xhtml#not5_15" id="ref15">15</a></sup></p>

  <p class="indent">İstanbul’daki Bolşevik casusluk servisinin başı, Imbrie’ye göre, Çarlık Ordusu’nun eski bir albayı, Vinogradov diye birisiydi. Bu kişi bilgileri Lobanov adlı bir gemiciye aktarıyordu. Bu her ikisi, o sıralarda tutuklu bulunan Yahudi avukat Aisenberg ile çalışıyorlardı.<sup><a class="hlink" epub:type="noteref" href="../Text/Notlar.xhtml#not5_16" id="ref16">16</a></sup> Görüldüğü kadarıyla İstanbul’daki Bolşevikler’in başlıca görevi Avrupa’nın büyük devletlerinden istihbarat derlemek ve bunları Moskova’ya iletmekti. İşgal durumunu gözönünde tutan Bolşevikler şehirde silahlı bir ayaklanma çıkartmayı herhalde düşünmüyorlardı. Yine de onların varlığı, Bolşevikler’in ilişkilerini yakından izleyen Müttefikler için bir tedirginlik kaynağıydı:</p>

  <p class="indent">"İstanbul Rus Komünist Partisi’nin yasal otoritelere muhalefet eden bütün gruplarla bağlantısı var. Böylece bu parti, Kemalist, Siyonist, Balkanlı ve Venizelist komitelerle ilişki içinde. Sadece bu sonuncular, özgül karakterde yönetimlere sahip olmaları sayesinde komünizmin etkisinden kendilerini koruyabiliyorlar. Ulusal Türk (veya Kemalist) Komitesi talimatları Ankara’dan alıyor. İstanbul ile etkin ve hızlı bir iletişim kurulması için her çeşit imkân kullanılıyor. Bunlar, başlıca, Ankara’daki Sovyet görevlileri, Laz denizciler ve İstanbul’daki Sovyet görevlileridir. İstanbul’daki başlıca komünist-Kemalist gruplar ise şunlardır: Laz grupları, yani Beykoz’daki Ali Bey grubu, Kara Mehmet grubu ve Hasan (Beykoz’daki kayıkçı) grubu."<sup><a class="hlink" epub:type="noteref" href="../Text/Notlar.xhtml#not5_17" id="ref17">17</a></sup></p>

  <p class="indent">Ankara’daki resmi Türkiye Komünist Partisi ile "Yeşil Ordu" ve Halk İştirakiyun Fırkası gibi öteki komünist örgütler 1921 yılı başlarında kapatılmışlardı. Bununla birlikte, Kasım 1921 tarihli Fransız istihbarat raporunda sözü edilen komünist-Kemalist gruplar, İstanbul’daki yabancı komünistler arasında istihbarat çalışmalarını yapmayı sürdürmüş olabilirler. Mustafa Kemal yasal Türkiye Komünist Partisi’ni ve Anadolu’daki diğer solcu örgütleri, bunların bağlantıları kendi kontrolünden çıktığı için kapatmıştı. Üstelik, Büyük Millet Meclisi’nde zaten varolan hiziplere ilâveten daha başkalarıyla, özellikle Yunanlılar’a karşı nihai savaşın arefesinde, başa çıkmakta zorlanacaktı. İstanbul’da, Fransızlar’ın komünist diye yorumladıkları bir istihbarat hücresini elinin altında bulunduran Mustafa Kemal, aynı zamanda anti-Bolşevik çalışmaları da destekliyordu:</p>

  <p class="indent">"İstanbul’da kısa bir süre önce, savaş sırasında İttihatçılar’ın gözdelerinden olan emekli Albay Kemal Ragıp Bey tarafından Bolşevik ilkelere karşı İslâmcı bir komite kuruldu. Kemal Ragıp Bey İttihatçılar katındaki bu konumu sayesinde, Levazım Komisyonu Başkanı ünlü Topal İsmail Paşa’nın himayesinde, yaptıklarının namuslu olup olmadıklarına aldırmaksızın kendini ticarete vermiş ve dolgun bir servet yapmıştı. Kemal Ragıp, Ankara’ya gönderilen özel görevliler aracılığıyla Ankara Hükümeti ile haberleşme imkânı bularak, Mustafa Kemal’in olumlu davranışından bir hayli yararlanıp işi bitirdi ve iki ay kadar önce, Milliyetçiler’in devlet hazinesinden 72.000 TL’yi zimmetine geçirmekle suçlanan Albay Kara Mustafa Bey’in yerine, Kemalist Hükümet’in temsilcisi olarak İstanbul’a kendisinin atanmasını sağladı... Elde edilen bilgilere göre, Kemal Ragıp şimdilik Bolşevikler’in hesabına çalışıyor. Onun amacı ise, Türkiye’deki ve başka İslâm ülkelerindeki belirli etkinliğe sahip Müslümanları biraraya toplamak ve birleştirmektir."<sup><a class="hlink" epub:type="noteref" href="../Text/Notlar.xhtml#not5_18" id="ref18">18</a></sup> İstanbul’daki Bolşevik merkezi kendi işlerini yürütmek için Rus şirketlerini ve ticari temsilciliklerini kullanıyordu. Rus ve Ukrayna Kooperatifleri’nin İstanbul’daki ticari heyetleri özellikle şüphe altındaydılar:</p>

  <p class="indent">"Görünüşte sadece ticari meselelerle meşgul oluyor. Ticari hasılanın hemen hemen sıfır olması, Sovyetler’i, bütün önemli ticari konularda uzman temsilciler göndermek zorunda bıraktı. (Örneğin Serebrovski, Kuznietzov vb.) Yapılan gözlemler, bu örgütün Bolşevik Sovyet Rusya ile ve İstanbul’daki diğer komünist örgütlerle ilişkileri olduğunu kanıtlıyor. Müttefik askerlerinin sıkça gittikleri kalabalık semtlerdeki küçük kahvelere, lokantalara ve adı kötüye çıkmış otellere para yediriyor."<sup><a class="hlink" epub:type="noteref" href="../Text/Notlar.xhtml#not5_19" id="ref19">19</a></sup></p>

  <p class="indent">Müttefikler, önce şüphelileri tutukladılar, sonra da ticari görevlilerin şefiyle meseleyi görüştüler. 29 Haziran’da Rus ticaret heyetinin 18 üyesi tutuklandı ve General Harington bunların yarısını İstanbul’dan sürdü. İngiliz hükümet sözcüsü bu olayı, tutuklananların, General Harington’a karşı açığa çıkarılan suikast komplosuyla uzaktan bağlantılı olmalarıyla açıkladı.<sup><a class="hlink" epub:type="noteref" href="../Text/Notlar.xhtml#not5_20" id="ref20">20</a></sup> Daha sonra Müttefik Yüksek Komiserleri, ticari görevlilerin şefine, İstanbul’a ticari temsilci kisvesiyle girmiş olan bir kısım Ruslar’ı kabul etmeyeceklerini bildirdiler. Yüksek Komiserler, Sovyet görevlisinin, yalnızca Moskova’daki temsilcisinden vize alabilenlerin İstanbul’a girmelerine izin verilmesi şeklindeki karşı teklifini kabul ettiler.<sup><a class="hlink" epub:type="noteref" href="../Text/Notlar.xhtml#not5_21" id="ref21">21</a></sup> Ne var ki, Yüksek Komiserler’in her biri bu sorunu kendi hükümetlerine havale etmek zorunda kaldılar; çünkü İngiltere temsilcisinden Osmanlı-Türk topraklarına vize alınmasının müşkülatı bir yana, bu, uygulanacak gibi de değildi. Sonuçta, Rus ticari temsilcilerinin sağladıkları finansmanın kesilmesiyle birlikte İstanbul’daki Bolşevik gruplar küçüldüler.</p>

  <p class="indent">İstanbul’daki yasadışı Bolşevik gruplara ilişkin Fransız raporlarının belki abartılmış olmalarına ve pek çok sığınmacının sırf Rus veya Yahudi oldukları için tutuklanmalarına rağmen, bu olgu Müttefikler’in komünizmden ne denli korktuklarına ışık tutuyor. Müttefikler, kendi askerleri arasında yapılan komünist propagandadan özellikle endişeleniyorlardı. Fransız istihbarat servisi, Bolşevik ajanların, Galata’daki kahvelere ve dükkânlara giden İngiliz ve Fransız askerleri ile ilişki kurduklarını tesbit etmişti. Üstelik bir miktar Fransız askeri Ekim Devrimi’ne sempati duyuyordu.<sup><a class="hlink" epub:type="noteref" href="../Text/Notlar.xhtml#not5_22" id="ref22">22</a></sup> Bolşevikler’in faaliyeti üzerindeki Müttefik gözetimi ve şüphe edilen ajanların sürülmeleri etkili oluyordu. Yine de, sorun uzun bir süre varlığını korudu; sonu gelmeyen raporların hazırlanmasına yolaçtı. Rus mültecilerinin akın akın gelmeleri, işgalcilerin dikkatini, İstanbul’daki Kuvay-ı Milliyeci faaliyetin kontrolünden saptırdı; 1921’e gelindiğinde, bu faaliyetlerin önünü almak için, Müttefikler’in, çabalarını Milliyetçiler’in üzerine yoğunlaştırmaları imkânsız hale gelmişti.</p>

  <p class="center"><span class="small2">TÜRK İŞÇİ GÜCÜ, SOLCU HAREKETLER VE GREVLER</span></p>

  <p class="nonindent">Müttefikler, Türk solunu da, iki sebepten ötürü gözetim altında tutmak zorundaydılar. Birincisi, İstanbul’daki kamu düzeninin, Osmanlı Sosyalist Partisi’nin önayak olduğu grevler yüzünden bozulmasını istemiyorlardı. İkincisi, Türk solcuları arasında Bolşevikler’in bulunup bulunmadığını araştırmak zorunluğunu duyuyorlardı.</p>

  <p class="indent">Türkiye’de solcu hareketlerin 1908 Meşrutiyeti’nden sonra başladığı, ancak 1918’e kadar önemsiz kaldıkları, genellikle kabul edilen bir görüştür. İttihat ve Terakki Partisi 1913 ile 1919 arasında, hangi türden olursa olsun, siyasi muhalefete izin vermemişti. İTP’nin İstanbul’dan sürdüğü çok sayıda sürgün arasında sosyalistler de vardı. Sosyalist Partisi Başkanı Hüseyin Hilmi, Mütareke’den sonra bir genel af çıkarıldığı zaman, hemen İstanbul’a dönmüş ve partisini yeniden kurmuştu. Hilmi, süngündeyken, İtilâfçı Mustafa Sabri Efendi ile dost olmuştu ve Mustafa Sabri’nin Damat Ferit Paşa Hükümetleri’nde Şeyhülislâm olduğu dönemlerde Hürriyet ve İtilâf Partisi’nin himayesinden yararlanıyordu. 20 Temmuz 1919’da kendisini TSP’nin daimi başkanı ilân eden Hilmi, taraftarları üzerinde bir diktatörlük kurmuştu. TSP, Ekim 1919’daki başarılı tersane grevine öncülük etti. 1920 boyunca tabakhane, tersane ve tramvay grevlerini destekledi.<sup><a class="hlink" epub:type="noteref" href="../Text/Notlar.xhtml#not5_23" id="ref23">23</a></sup> 1921 1 Mayıs’ı, TSP’nin desteğiyle İşçi Bayramı olarak kutlandı.<sup><a class="hlink" epub:type="noteref" href="../Text/Notlar.xhtml#not5_24" id="ref24">24</a></sup> Sosyalist faaliyeti Bolşevizm’le (dolayısıyla anarşiyle) bir tutan Osmanlı Polis Müdürü, Müttefiklerarası Polis’e, Bolşevizm’in denetlenmesi için bazı tedbirler alınması gerektiğini tavsiye ediyordu:</p>

  <p class="indent">"Sosyalist Parti bugün için anti-Bolşevik olsa bile, grevlerde kararlı olması durumunda ve işçi liderleri bu grevleri kontrol edemedikleri takdirde, TSP ülke için ciddi zorluklar çıkarabilir. Sosyalist Parti saygıdeğer kişilerden oluşmasına rağmen onların her zaman öyle kalıp kalmayacaklarını bilmiyoruz. Dolayısıyla, bir ihtiyat tedbiri olarak onları kendi yanımıza çekmeliyiz."<sup><a class="hlink" epub:type="noteref" href="../Text/Notlar.xhtml#not5_25" id="ref25">25</a></sup></p>

  <p class="indent">Aslında TSP içinde Bolşeviklik olduğundan endişelenmek yersizdi. Parti Rusya’da sert bir şekilde eleştiriliyordu. Moskova, Hilmi’yi İngiliz ajanı olmakla suçluyordu ve "revizyonist" Alman sosyalist ekolüne bağlandığı için TSP’nin, artık bilimsel sosyalizmle bağdaşan hiçbir ilkeye sahip olmadığını iddia ediyordu.<sup><a class="hlink" epub:type="noteref" href="../Text/Notlar.xhtml#not5_26" id="ref26">26</a></sup> Gelgelelim Fransız istihbaratı başka şekilde düşünüyordu:</p>

  <p class="indent">"Sosyalist Parti’nin Şefi Hilmi’ye gelince, o milliyetçilikten çok Bolşevizm’e bağlıdır. Hilmi, 15.000 kadarı Milliyetçi-Bolşevik olan, az ya da çok silahlı 18.000 sosyalisti örgütlemiş durumdadır."<sup><a class="hlink" epub:type="noteref" href="../Text/Notlar.xhtml#not5_27" id="ref27">27</a></sup></p>

  <p class="indent">Tüfek ve cephane bir yana, küçük bir bıçak taşımanın dahi suç olduğu işgal altındaki bir şehirde, bu sosyalistlerin nasıl olup da silahlandıkları bir muammadır. Bununla beraber, yaklaşık 40.000 kişilik bir işçi gücü içinde, TSP’nin 18.000 üyeye sahip olması anlamlıdır. Hilmi için ne denirse densin, o kesinlikle ne Bolşevik’ti, ne de Ankara’nın tanımladığı anlamda Milliyetçi. Eski bir sosyalistin anılarına göre, Hilmi Rusya’dan getirilmiş bildirilerin dağıtılmasını reddetmişti. İngilizce, Fransızca ve İtalyanca kaleme alınmış bu bildiriler, Müttefik kuvvetlere bağlı erleri subaylarına başkaldırmaya teşvik ediyordu. Türkçe bildiriler ise, halkı Anadolu ayaklanmasını desteklemeye çağırıyordu. Hilmi bildirileri dağıtmanın çok tehlikeli olduğunu ileri sürdü. Bu nedenle bildirileri Türk yeraltı direniş hareketi dağıttı.<sup><a class="hlink" epub:type="noteref" href="../Text/Notlar.xhtml#not5_28" id="ref28">28</a></sup> Muhtemelen bu Türkçe bildirilerden birisi Amiral Bristol’ın eline geçmişti ve bildiriler Türk askerleri arasında dağıtıldıkları için yanılgıya düşen Amiral Bristol, bildiri metninin Mustafa Kemal tarafından kaleme alındığını varsaymıştı. Bildiride şöyle denmekteydi:</p>

  <p class="indent">"Bu memleketin kardeşleri, komünistler ve yoldaşlar. Bir kısım vicdansız ve şerefsiz devlet adamları, yeşil çuhalı masalarda, bize atalarımızdan miras kalan bu ülkeyi parçalamaya ve bölmeye karar verdiler. Bununla yetinmedikleri gibi ölüm fermanımızı çıkardılar. Onlar, bu fermanı bizim kendi elimizle imzalamamızı istiyorlar. Türk halkı ve Türk misafirperverliği hiçbir zaman böyle bir utançla lekelenmemiştir. Türkler’in elleri bu utanç verici belgenin Müslüman mühürüyle tasdik edilmesine isyan edecektir. Memleketimiz savaşa zorla sürüklendi. Üstümüze en menfur kavmi saldırttılar; öyle bir kavim ki, sevgili İzmir’imizi bizden söküp aldı, şimdi aynısını Türklüğün beşiği Trakya için yapmaya çalışıyor... Başkan Wilson’ın, bize varolma hakkı tanıyan 12’nci ilkesi ayaklar altına alınıyor... Bu memleketin kardeşleri, komünistler, yoldaşlar, iğrenç bir cinayet işlenmek üzere. Düvel-i Muazzama bizim kökümüzü kazımaya karar verdi. Kapitalistler yeni bir zafer kazanmak üzereler ve bu yeni askeri zafer çok acı veriyor. Memleketimizin mübarek köşelerini müdafaa etmek için silahlarımız elimizde öleceğiz..."<sup><a class="hlink" epub:type="noteref" href="../Text/Notlar.xhtml#not5_29" id="ref29">29</a></sup></p>

  <p class="indent">Mustafa Kemal’in kendi erlerine "kardeşler" veya "yoldaşlar" diye hitap etmiş olması akla yakın değildir. Yine de, Ağustos 1920’de <i>The New York Times,</i> Mustafa Kemal’in, Bolşevizm’le Müslümanlığın bağdaşabilir olduklarını söylediği haberini veriyordu. Mustafa Kemal, "Türkiye’nin, Barış Antlaşması’nda onun için planlanan yıkımdan daha beter bir âkibete uğramasının mümkün olmadığını"<sup><a class="hlink" epub:type="noteref" href="../Text/Notlar.xhtml#not5_30" id="ref30">30</a></sup> söylemişti. Eğer haber doğru idiyse, Mustafa Kemal, ya Müttefikler’e meydan okumak için, veya çaresizlikten, ya da her iki sebepten ötürü böyle konuşmak zorunluğunu duymuş olmalıydı. Her şeye rağmen, bu tür haberler Müttefik istihbaratını etkiliyor olmalıydı ki, Kuvay-ı Milliyeciler ile Bolşevikler zaman zaman aynı kefeye konuyorlardı. Hilmi’nin, ne Bolşevikler’le, ne de Kuvay-ı Milliyeciler’le bir ilişkisi vardı, ama çıkarsama ile kendisinden şüpheleniliyordu.</p>

  <p class="indent">Bir Fransız şirketine karşı yürüttüğü grevin başarısızlığa uğraması sonunda, Hilmi’nin işçiler arasında gördüğü rağbet azalmaya başladı. Hilmi’nin, Elektrik Şirketi işçilerini greve katma çabaları başarısız kalmıştı.<sup><a class="hlink" epub:type="noteref" href="../Text/Notlar.xhtml#not5_31" id="ref31">31</a></sup> Bir Osmanlı hükümet kararnamesine göre, işçiler, işverenle uzlaşmak için her türlü çareye başvurmadan greve başlayamazlardı. Bu ilkeden hareket eden Hilmi, Türk yetkililerin huzuruna çıkmak için çaba harcadı, ama bunu başaramadı. 20 Ekim 1921’de Hilmi bir arabulucuya, İtalyan General Mombelli’ye şikayette bulundu. Mombelli de, Müttefik Yüksek Komiserleri’ne durumu bildirdi:</p>

  <p class="indent">"Bir hayli heyecanlı, fakat öfkesiz konuşan Hilmi’nin anlattığına göre, işçiler Şirket’ten elde ettiklerinden yine de tatmin olmuyorlarmış ve ona isteklerinin yerine getirilmesine yönelik kesin tedbirler alması için 48 saat mühlet vermişler; o da bunu başaramadığı takdirde greve başlamak için izin istemiş."<sup><a class="hlink" epub:type="noteref" href="../Text/Notlar.xhtml#not5_32" id="ref32">32</a></sup></p>

  <p class="indent">Bu aşırı kalabalık şehirde tramvay işçilerinin grevi büyük bir sıkıntıya yolaçacağından, General Mombelli, Yüksek Komiserler’i, Tramvay Şirketi’yle işçiler arasında arabuluculuk etmesi için Osmanlı Hükümeti’ne baskı yapmaya zorladı.<sup><a class="hlink" epub:type="noteref" href="../Text/Notlar.xhtml#not5_33" id="ref33">33</a></sup> Yine de, 29 ve 30 Ekim’de iki günlük bir grev yapıldı. İki günlük grevden sonra dahi, Şirket işçilerin dertlerine çözüm getirmedi. Aralık 1921’e gelindiğinde bir başka grev patlak verdi ve Yüksek Komiserler, bir grev daha çıktığı takdirde genel greve gidilebileceğinden korktular. Hilmi, General Mombelli’ye, Şirket yönetimi ile işçiler arasındaki yazılı anlaşmayı gösterdi. Şirket anlaşmaya varılan ödemeleri yerine getirmiyordu. General Mombelli, Hilmi’ye, Osmanlı Hükümeti’ne başvurmasını tavsiye etti; fakat Hilmi Tramvay Şirketi’nin memurlara rüşvet verdiğine dikkati çekti. General Pelle araya girdi ve sahibi Fransız olan Şirket’e baskı yaptı.<sup><a class="hlink" epub:type="noteref" href="../Text/Notlar.xhtml#not5_34" id="ref34">34</a></sup> General Harington, meseleyi incelemek üzere bağımsız bir hakemler kurulu oluşturulmasını önerdi; ama, aynı zamanda, greve gidilmesi halinde kendisinin işe karışmayacağını bildirdi.<sup><a class="hlink" epub:type="noteref" href="../Text/Notlar.xhtml#not5_35" id="ref35">35</a></sup> 28 Ocak 1922 günü, Hilmi işçileri, çalışmayı mümkün olduğunca durdurmaya teşvik etti. Bir Fransız jandarması ve bir Türk polisi bakıma alınmış tramvayları sürerek, tek tek grevcileri işbaşı yapmaya çağırdılar. 6 Şubat’a gelindiğinde Hilmi, kendisinin İstanbul gazetelerinde yayımlanan dayanışma çağrısına rağmen, işçilerin tamamını greve katılmaya ikna edebilmiş değildi.<sup><a class="hlink" epub:type="noteref" href="../Text/Notlar.xhtml#not5_36" id="ref36">36</a></sup></p>

  <p class="indent">Hilmi satın alınabilir bir kişi olarak ün yapmıştı. Bir seferinde, kesinleşmiş bir grevi durdurmasına karşılık, bilinmeyen bir kaynak tarafından bir limuzinle ödüllendirilmişti. Şimdi de, Fransız istihbaratı, tramvay grevini teşvik etmesi için Hilmi’nin para aldığını rapor ediyordu. Gizli bir Fransız raporu, 9 Ocak 1922 günü iki İngiliz subayının TSP merkezini ziyaret ettiklerini ve bir dahaki grevde kullanılmak üzere Hilmi’ye bir miktar para ödediklerini bildiriyordu. 18 Ocak’ta aynı subaylar tekrar geldiler ve grevin hazır olduğunu söylediler. 26 Ocak’ta grev başladı.<sup><a class="hlink" epub:type="noteref" href="../Text/Notlar.xhtml#not5_37" id="ref37">37</a></sup> Ancak, Hilmi’nin Şubat’ta işçilere yaptığı çağrıdan biliyoruz ki, bu bir genel grev değildi. İngilizler’in Hilmi’ye, grevi teşvik etmesi için değil, durdurması için para vermiş olmaları, akla daha yakındır. İngilizler’in, üstelik subay seviyesindeki kişilerin İstanbul’da kamu düzeninin bozulmasını arzu etmeleri için ortada bir sebep gözükmüyor. Fransızlar’ın raporunun işe yarar tek yanı, onların İngilizler’den ne denli kuşkulandıklarını göstermesi.</p>

  <p class="indent">Sonunda, Tramvay Şirketi grevcilerden altmışını işten çıkardı ve grevi kırdı. 15 Kasım 1922’de Hilmi esrarengiz bir şekilde katledildi.<sup><a class="hlink" epub:type="noteref" href="../Text/Notlar.xhtml#not5_38" id="ref38">38</a></sup> Hilmi’nin yardımcısı Şakir Rasim TSP başkanlığına seçildi. Şakir Rasim 1922 yazı boyunca partisinin konumunu Müttefik Yüksek Komiserleri’ne anlatmak için çok çalışmıştı. 16 Mayıs 1922’de şunları yazmıştı:</p>

  <p class="indent">"Okumakta olduğunuz bu mektuba ilişik, 1 Mayıs 1922 tarihli Kâğıthane büyük işçi mitinginde kabul edilen kararların bir kopyasını size iletmiş olmaktan onur duyuyorum. Ayrıca, Moskova’daki Üçüncü Enternasyonal’e değil, İkinci Enternasyonal’e (Londra’da) bağlı olan Türkiye Sosyalist Partisi’nin, şu sırada Londra’da bulunan İkinci Enternasyonal’in bürosu tarafından yetkilendirilmediği sürece Parti’nin kabul edemeyeceği, ilkeler sorununa değinen ve uluslararası bir öneme sahip 1’inci hüküm dışında, ilişikteki kararlarda yazılı bütün hükümleri kabul ettiğine ilişkin bir not bulacaksınız. Şehrimizin işçi yığınlarının aldıkları öteki kararlara gelince, güvenilirliğini bizim özenli ve kusursuz incelemelerimize borçlu olan bunların siz Ekselânsları tarafından ciddiyetle ele alınacaklarını umuyorum."<sup><a class="hlink" epub:type="noteref" href="../Text/Notlar.xhtml#not5_39" id="ref39">39</a></sup></p>

  <p class="indent">Şakir Rasim, TSP kararlarının 1’inci maddesini -ki İkinci Enternasyonal tarafından destekleniyordu- dışlamayı uygun bulmuştu. Bu madde özel mülkiyetin tanınması esasına dayanan bütün kanunlara karşı çıkıyordu. Kararların geri kalan bölümü, bütün işçiler için 8 saatlik iş gününün getirilmesini; işsizliğin artmasına sebep oldukları ve düşük ücretle çalışmayı kabul ettikleri için Türk işçilerinin ellerinden işlerini kapan Rus sığınmacıların İstanbul’dan çıkartılmalarını; işçilerin ve köylülerin daha fazla mali sıkıntı çekmemeleri için Anadolu’daki savaşa son verilmesini; İstanbul’daki bayındırlık projelerinin geliştirilmelerini; Elektrik ve Tramvay Şirketleri’nin kamuoyunda mahkum edilmelerini; sendikaların kurulmalarını ve ilköğretimin parasız olmasını talep ediyordu.<sup><a class="hlink" epub:type="noteref" href="../Text/Notlar.xhtml#not5_40" id="ref40">40</a></sup></p>

  <p class="indent">Şakir Rasim General Charpy’ye yazdığı mektupta Tramvay Şirketi’nden çıkartılan işçilerden 22’sinin TSP üyesi oldukları için işten atıldıklarını, oysa bunlardan sadece birinin greve katılmakla suçlanmış olduğunu belirterek Şirket’i şikâyet etmekteydi. Bu vesileyle Şakir, Fransız generaline, TSP’nin sosyalizminin şiddet karşıtı, Avrupai türden olduğunu hatırlatma fırsatını bulmuştu:</p>

  <p class="indent">"Şehrimizin işçilerinin büyük bölümü, İkinci Enternasyonal’e bağlı olan Partimiz’in üyesidirler. Moskova’daki Üçüncü Enternasyonal aşırı komünisttir. Partimiz ılımlı, barışçı ve makûldür. Ve yönlendirdiği işçi kitlelerinin aynı görüşlerden ilham almaları için uğraşmaktadır."<sup><a class="hlink" epub:type="noteref" href="../Text/Notlar.xhtml#not5_41" id="ref41">41</a></sup> Şakir, "sömürücü" şirketlerden işçiler için emeklilik hakları ve hayat sigortası elde edilmesi için General Charpy’nin kendisine yardımcı olmasını istemekteydi.<sup><a class="hlink" epub:type="noteref" href="../Text/Notlar.xhtml#not5_42" id="ref42">42</a></sup></p>

  <p class="indent">Türk solcularının çoğunluğu Bolşevik değildi. Yine de bazıları Rus üniversitelerinde okumuşlardı, bir kısmı Rusya’da savaş esiri iken komünist olmuştu ve bir diğerleri de Almanya’da öğrencilik yaparlarken sosyalizmi veya komünizmi benimsemişlerdi. Müttefikler bütün Türk solcularını gözlüyorlardı. Türkiye Komünist Partisi’nin prototipi olan Türkiye İşçi ve Çiftçi Sosyalist Partisi’nin 16 Mart 1920’den sonra kapanması anlamlıdır. Parti, işgal altındaki bir şehirde çalışamamıştı. Türkiye Sosyalist Partisi, Müttefik yönetime karşı hiçbir zaman ciddi bir meydan okumaya kalkışmadı; çünkü bünyesinde radikalleri barındırmıyordu. Ne ki, teşvik ettiği grevlerle, Parti, Müttefikler’i meşgul etmeyi başardı. Bunun yanısıra Müttefikler de TSP içinden çıkabilecek radikalizm yüzünden sürekli alarm durumundaydılar. Türk solu ve işçi hareketleri, işgalcileri fazladan meşgul eden oyalamalardı; bundan yararlı çıkan yeraltı direnişi oldu.</p>
</body>
</html>
