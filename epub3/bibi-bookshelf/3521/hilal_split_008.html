<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>hilal</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_6">BÖLÜM IV <br class="chapter"/>SURİYE VE FİLİSTİN PROBLEMLERİ</h1>
				<p class="normal">Türklerin eziyeti altında ezilen Ermenilerin hikâyelerini, kendilerini bu zavallıların çektikleri acıları azaltmak için feda etmiş olan Amerikalı misyonerlerin faaliyetlerinden bahsetmeden anlatmak imkânsızdır. Bu vatanseverlikleri eşsiz ideallerine yaşamlarını adamış din adamları gütmekle yükümlü oldukları Ermeni sürülerinden bazen ayrılmış ve bazen bu Ermeni sürülerinin tamamen yok edilmelerinden dolayı çobanlık yapacak sürü bulamamışlardır. Ama bu kendilerini yüksek idealler için adamış din adamları Ermeniler ne kadar az kalırlarsa kalsınlar bu topraklarda tehlike altında yaşamaya devam etmişlerdir. Bu insanlar kendi yaşamlarını kurtarıp bakabilecekleri tek bir Ermeni çocuğu, kadını veya erkeği olduğu sürece tehlikeye atmaktan çekinmemişlerdir. İran veya Rus Kafkasya’sına kaçarak yaşamlarını kurtaran bir avuç Ermeni, hayatlarını en az onlar kadar acı çeken bu dindar misyonerlere borçludur. Bölgedeki Alman temsilcilikleri İstanbul’daki Büyükelçiliklerine çektikleri birkaç önemsiz ve göz ardı edilen protesto ile yetinirken Amerikalı misyonerler bölgede Kızılhaç’ın korkusuz temsilcileri olarak bir yetkilinin rapor ettiği gibi I. Dünya Savaşı’nda en fazla tifüs ve yorgunluktan ölen kahramanlar olarak tarihe geçmişlerdir. Bu dini bütün misyonerler Amerikan Board’un onlara verdiği “ Göreviniz İncil’in verdiği emir ve içerdiği doktrinler uyarıncadır,” talimata göre çalışmışlardır. I. Dünya Savaşı başladığında Amerikalı misyonerler Anadolu ve Ermenistan’ın her yerinde yüz yıldır faaliyet göstermektedirler. Bu süreçte misyonerler 163 Protestan kilisesi ve 450 Protestan okulu, pek çok hastane açmışlar ellerinden geldiğince medeniyeti bu barbar yönetim altında yaymaya çalışmışlardır. </p>
				<p class="normal">Bu misyonerlerin amacı insanların dinini değiştirmek değildir. Misyonerler, “Ermenilerin Ermeni olarak, Rumların Rum olarak, Nasturilerin Nasturi olarak, Çinlilerin ise Çinli olarak” yaşamaları prensibine inanırlar ve bu açık görüşle kendilerinden bağımsız olan yerel Protestan kiliseleri her zaman teşvik etmişlerdir. Doğal olarak Enver Paşa ve Abdülhamit gibi canavarların olduğu barbar bir ülkede bu medeniyeti temsil eden herkes gibi bu misyonerlere de düşman gözüyle bakılmıştır ve gütmekle yükümlü oldukları Ermeniler yok edildiğinde misyonerlerin görevleri bitmiş, okulları kapatılmıştır. Ermeni kasaplarının teşviki ile Protestan misyoner okullarının kapanışlarını adeta kutlayan haberleri bugünlerde Türk basınında görmek mümkündür. Ne olursa olsun bu misyonerlerin Ermeni katliamı ve sürgünü öncesi İncil öğretisi doğrultusunda gerçekleştirdikleri cinayetlerin işlendiği karanlık bir akşamda parlayan yıldız gibi kalacaktır.</p>
				<p class="normal">Kadın ve erkek misyonerlerin gösterdiği vatanseverliğe örnek olarak Urumiye’de bir Amerikalı hanımın kaleme aldığı günlükler benim okuduğum en soylu ve asil duygu ve düşünceleri göstermektedir. Bunları aşağıda veriyorum:</p>
				<p class="normal">“Ocak 1915 başlarında Rus kuvvetleri Urumiye’den çekildiler. Bu şehir Osmanlı İmparatorluğu ile İran arasındaki sınır boyunda yer alan bir kenttir. Rusların çekilmesinden sonra şehirdeki Müslümanlar hemen halkı misyonerlik merkezlerine sığınmış olan çevredeki Hıristiyan köyleri yağmalamaya başladılar. Ancak Talat’ın katliam planları halen sonuçlanmamıştı ve yerel Kürtlerle Türkler küçük ölçekli cinayetlerine devam ediyorlardı. Göktepe mevkiindeki planlanan katliam kahraman bir Amerikan doktor olan Mr. Packard tarafından önlenmişti. Bu doktor hayatını riske atarak yerel Kürt ağası ile görüşme ayarlamış ve bu adamı Hıristiyanların silahları ve mallarını kendisine vermeleri karşılığı yaşamlarını güvence altına almaya ikna etmişti. Misyonun üstünde Amerikan bayrağı dalgalanıyordu ve bir hafta içinde on binden fazla sığınmacı binaya, bahçeye ve bulabildikleri her boş yere yerleşmişlerdi ve beş ay boyunca burada kalacaklardı. Artık ölümün yerini canlarını kurtarmaya çalışan insanların misyonlara olan akınları almıştı. Bu zavallılara yemek salonu, oturma odaları, kilise ve okul, kalmaları için verilmişti. Türklerin olabilecek saldırıları ve salgın hastalıklar sığınmacıların en büyük korkularıydı. Her gün yeni Ermeni bebeklerin doğduğu misyonda ölenleri dışarıda gömme imkânı yoktu dolayısı ile ölüler bahçeye gömülüyordu. Bu olumsuz koşullar altında misyonerlerin moralini yüksek tutacak gelişmelerde yaşanmaktaydı.”</p>
				<p class="normal">On beşinci günün sonunda günlüklerin sahibi, “Bu gece odalarda koridorlarda toplanan elli veya atmış kişiyle beraber Hz. Paulus’un hapisteyken ettiği duaları anımsayarak, biz de şükür duası ettik,” diye yazıyordu.</p>
				<p class="normal">Sıkı çalışmayla geçen saatler günlere dönüşüyor ve insanlara üzülecek zaman bırakmıyordu. Ancak haftalar geçtikçe ertelenen Rus saldırısı insanları umutsuzluğa sokmaktaydı. Çevre köylerden sığınmacılar her gün artarak misyona akın ediyor ve bu sürülerin çobanları olan misyonerler onları nasıl besleyeceklerini bilemiyorlardı. Tüm gelen zavallılara kapıları sonuna kadar açıktı ancak misyonda artık oturacak bir karış yer kalmamıştı. Bu korkunç durum karşısında bile her gelene bir yer bulunuyordu. Tehdit, saldırı ve işkence altında dinlerini değiştirmek durumunda kalan zavallılar için üzüntü ve keder duyulsa da bu insanlar hiçbir şekilde suçlanmıyor veya aşağılanmıyorlardı. Bazen Türk askerleri misyona gelerek saklanmakta olabilecek Rus askerlerini arıyorlardı. Günlüklerin sahibi, “Ne olursa olsun bu misyonda yaşamın monotonluğundan şikâyet etmemiz olanaksızdı. Örneğin bu gece zavallı bir köylü çiftin düğününü benim küçük odamda yaptık ve bu fakirler paramparça olmuş kıyafetleri içinde evlendiler. Aslında bu kız ve oğlan köylerindeyken düğünlerini Süryanilerin yılbaşı gecesine gelecek şekilde ayarlamışlar ancak o gün köylerini basan Kürtler zavallıların tüm çeyizini ve her şeylerini yağmalamışlar, köylüler de çareyi bize sığınmakta bulmuşlardı,” diye yazmaktaydı. Bu zavallı köylü çiftin tek düğün hediyeleri günlükleri tutan misyonerin onlara bir mendil içinde verdiği çay ve şeker olmuştu.</p>
				<p class="normal">Bu misyonda insan sevgisi ve sonsuz rahmet gece ve gündüz bitmeyen problem ve acılara dayanmayı sağlamaktaydı. Ancak insan sonuçta zayıf bir yaratıktı ve hanım misyoner kendi başına kaldığında günlüğüne, “Ya Rabbim, bu acı ne zaman bitecek? “ diye sormaktaydı. Ancak bu umutsuzluğa çare yine kutsal İncil’deki bir sureden gelmekteydi. Misyoner günlüğünde, “Bana zor günlerimde yardım eden sure, ‘O kendi oğlunu kurtarmadı!’ haftalardır dışarıdan bir ses gelmedi ancak biz hala Yehova’ya güvenip onu bekliyoruz,’ diye devam eden kutsal söylemdir,” diye yazmaktaydı.</p>
				<p class="normal">“Kalabalık misyonda problemler her gün artmaktaydı. Dizanteri en ölümcül salgın hastalık olarak insanları ortalama otuz günde öldürmekteydi. Hastaların sayısı o kadar artmıştı ki onlara bakacak insan bulmakta zorlanılıyordu. Havalar güzelken avluda yatan hastaların kar yağışı sonrası durumları kötüleşmişti. Her ne kadar hemşireler düzgün bir diyetle hastalıkları azaltacaklarını düşünseler de değil hastalara uygun gıda bulmak sağlıklı insanlara bile yiyecek bulmakta büyük zorluklar vardı.” </p>
				<p class="normal">“Ölüler için tabut sayısı yetersizdi ve çoğunluk ölü avluda kazılmış büyük çukura gömülmekteydi. Camdan dışarı baktığımda çocukların küçük ölü bedenlerinin art arda o çukura konulduklarını görebiliyordum. Soğuk, açlık ve hastalıklarla boğuşan canlıların durumu ölülerden beterdi. Dünyayı yönetenlerin tüm servetleri bana verilse bile bu garibanlara karşı yapılan vurdumduymazlığın vebalini üstüme almayı kabul etmezdim. Zavallı ve silahsız Hıristiyanlık, İslam’ın kılıcı ve merhametine bırakılmış durumdaydı.” </p>
				<p class="normal">Bu belaların üstüne misyonda bir de tifo salgını başlamıştı. Daha ilk gün yirmi yedi vaka tespit edilmişti. Şehrin dışında Türk yetkililer Hıristiyanları idam etmeye başlamışlardı ancak misyonerlerin ölüleri teslim alarak, gömmeye hakları yoktu. Misyonun basılacağı ve tüm genç erkeklerin öldürüleceği tehditleri ile karşılaşılsa da bu tehdit hiçbir zaman gerçekleşmemişti. Tifo vakaları arttıkça misyondaki doktor ve diğer yetkililer de bu hastalığın pençesine düşmüştü. Ancak sağlıklı kalanların sabrı ve hizmet aşkı hiçbir zaman düşmemişti. Bu mültecileri ayakta tutan acıya karşı sabır gösterme ruhunun ta kendisiydi. Günlüklerin sahibi, Mrs. Mc Dowel bir gün kucağında bir bebekle duran yorgun bir kadını fark etti ve ona “Nerede kalıyorsunuz?” diye sordu. Kadın “Burada kalıyoruz,” diye cevap verdi. “Ne zamandan beri buradasınız?” diye sorulunca kadın, “İki aydır,” diye cevap verdi. “Akşamları nasıl uyuyorsunuz?” “Çocuk önümdeki masanın üstünde uyuyor ben de sırtımı şu direğe yaslayarak uyuyorum. Çok rahatız. Çok teşekkür ederiz,’.” diye yazmıştı. Aşağıdaki notlardan sonra Nisan ayında günlüğe bir süre ara verilmişti…</p>
				<p class="normal">“Pazar günü cenazemde giyeceğim elbiseleri hazırlamam gerektiğini düşündüm. Bu koşturmaca içinde hepimiz sıranın bir gün bize geleceğinin farkındayız. Elbiselerimi hazırlarsam en azından diğerlerine problem yaratmış olmam. Bu acı içinde insanların bizim hala gülecek şeyler bulduğumuza ve mutlu olduğumuza inanmakta zorluk çekeceklerini tahmin ediyorum. Ölümle mücadele ettiğimiz bu üç ay boyunca ölüm bize artık çok korkunç gelmiyor. </p>
				<p class="normal">Bizim için, ‘öbür dünya’ oldukça yakın ve bizi oraya götürecek ölüm isimli pilot bizle beraber yaşamakta. Bugün Hz. İsa’nın , ‘Benim bugün olduğum yere sen de geleceksin,’ sözlerini yazıp huzur içinde yatacağım kayayı buldum. Kutsal babamızın olduğu yere gitmek bizim için zaten yeterlidir…”</p>
				<p class="normal">Bu yazılar sonrası günlüğe iki ay boyunca bir şey yazılmamıştı. Haziran ayında kadın misyoner yazmaya tekrar başlamıştı. Bu süre içinde tifo geçiren misyoner, ölümün yarattığı değişiklikleri fark ederek işe koyulmuştu. Rus ordularının Urumiye’ye girdiği gün şükran duası yapılmış, mülteciler misyonu terk etmişler ve misyonerler günlük rutinlerine geri dönmüşlerdi.</p>
				<p class="normal">Bu noktada Amerikalıların Urumiye’de yaptıkları ve bu yaptıklarının insani ve Hıristiyan etkilerinden bahsetmek istemekteyim. Tüm Ermenistan ve Anadolu topraklarında bizim misyonumuza benzer kurumlar vardı. Daha önce anlattığım gibi soykırım başladığında yüzden fazla Amerikan kilisesi ve dört yüz okul bulunmaktaydı. Bu aydınlanma yuvaları büyük merkezler olmasalar da medeniyetin etkisini ufak yerlerden gelen enerji ile beslemekteydiler. Bu medeniyet kandili Türklerin zulümleri ve soykırım ile ortaya çıkmış olan felakette bir umut ışığı vermeye devam etti ancak pek çok zavallı bu korunaklı limana ulaşamadı. Gerçektende sınır boylarında Amerikan misyonları ölümle boğuşarak kaçmaya çalışan tüm Hıristiyanlar için korunaklı bir liman olmuştu. 1915 yılında Anadolu ve Ermenistan’daki katliamlar bitmiş Amerikan misyonları kapanmıştı. Çünkü artık yardım edecekleri insanlar kalmamıştı. Zaten Ermeni soykırımı olmasa bile Amerika’nın I. Dünya Savaşı’na girmesiyle bu misyonların kapanması kaçınılmaz olacaktı aksi halde misyonerlerin Türkler tarafından katledilecekleri açıktı. Misyonların kapanması Enver ve Talat Paşaların zafer naralarıyla kutlanmıştı. Ne de olsa bu misyonlar yaptıkları medenileştirme, eğitim ve sağladıkları sağlık hizmetleriyle yeni İttihat ve Terakki Partisinin amaçlarına aykırı düşmekteydiler. Artık bu rezil misyonerlik faaliyetleri Hilal’in prensipleri tarafından durdurulmuştu ve Türklerin gelişimi ve yükselişi devam edebilirdi. </p>
				<p class="normal">Benzer uygulamalar Suriye’deki Fransız misyonlarına yapılmıştı. Yıllarca Fransız okul ve kiliselerinin Amerikalı meslektaşlarının Ermenistan’da yaptıkları medenileştirme, eğitim ve halk sağlığı çalışmaları Türklere tehlikeli görülmüştü. Fransız okul ve kiliseler dini ayrım yapmadan ve insanları kendi dinlerine geçmeye teşvik etmeden çalışan kurumlardı. Artık bu kurumlar da Ermenistan’daki Amerikan kurumları gibi yoktu ve bölgede yaşayan Türk, Kürt, Arap, Yahudi ve Rumların Almanların “kültürü” ile Türklerin Ermeni soykırımı sonrası yükselen egoları dışında sığınacakları bir yerleri kalmamıştı. Bildiğimiz gibi Almanya Türklerin Ermenilere yaptığı soykırıma kayıtsız kalmış ve “Türklerin iç işlerine karışamayız” bahanesini uydurmuşlardı. Hâlbuki yine hepimizin bildiği gibi Türk topraklarında Almanların karışmadığı hiçbir endüstri, demiryolu, ordu ve donanma yoktu. Almanlar sadece işlerine geldiğinde Türklere karışıyorlardı.</p>
				<p class="normal">Bu koşullar altında Yahudi, Rum ve Arapların Almanların müdahalesi ile Ermenilerin uğradığı soykırım benzerlerinden kurtulmalarına imkân yoktu. İşine geldiği sürece Almanya’nın bu zavallı milletlerin yok edilmesine mani olmak veya tarımsal yerleşkelere köle olarak gönderilmelerini durdurmak için parmak oynatmayacakları gün gibi aşikârdı. Daha önceki bölümde anlattığım insanlık suçlarının tekrar yaşanması çok olasıydı. Almanya’nın çıkarları söz konusu olmadığı sürece ve Talat Paşa’nın istemesi halinde olabilecek soykırımlara karışmaları olanaksızdı. Alman politikalarının sözcüsü Ernst Marré “Die Türken und Wir nach dem Kriege” isimli kitabında Almanya’nın Türk politikasını ve Türklerin kendi kontrolleri altında yaşayan Ermeniler gibi milletlere olan yaklaşımlarını açıklamaktadır. Yazar kitabında, “Türkiye Türkler, Araplar, Ermeniler, Rumlar ve Kürtlerin birleşerek oluşturdukları bir devlet değildir,” demektedir. (Burada ilginç ve ironik olan Hollandalı bir Kızıl Haç hemşiresinin bir Türk jandarmasından duyduklarının Alman yazarla çok benzer oluşudur. Jandarma hemşireye, “Önce Ermenileri sonra Rumları ve en son Kürtleri keseceğiz” demiştir.) Alman yazar Ermeni soykırımını savunmak için, “Osmanlı için Rus işgalinden kurtulmanın tek yolu isyankâr Ermeni toplumundan kurtulmak ve Türk olmayan halkları Osmanlılaştırmaktır,” demektedir. Burada yine Almanya’nın Osmanlı Hükümeti’ne ve uygulamalarına bakışını görmekteyiz. Bu görüşe göre Osmanlı kontrol ettiği tüm milletleri yok etme hakkına sahiptir. Şimdiye kadar olaylara müdahale etmediği gibi Almanya soykırımları onaylamıştır. Maalesef bugün katil Türk politikalarını durduracak tek güç de Almanya’dır. İngiltere, Fransa ve en son Amerika’nın savaşa girmesiyle bu ülkelerin Osmanlı üzerinde yaratabilecekleri baskı unsuru kalmamıştır ve sadece kaçan zavallılara sınır boylarında yardım edebilmektedirler. Dolayısıyla soykırıma uğrayan bu zavallıların Osmanlı topraklarında tek koruyucuları Almanlardır. Almanya soykırıma sanayideki iş gücü azalması ve Türklere verdikleri cesaretle Talat’ın soykırım politikalarının Araplar, Rumlar ve Yahudiler üzerinde uygulanma olasılığını görene kadar müdahale etmemiştir. Bu zavallı halkaların kurtuluşlarının tek yolu Almanya’nın Türk soykırım politikalarını kendi yararına bulmayarak durdurmaya çalışması olacaktır.</p>
				<p class="normal">İstanbul’daki kasapların yeni soykırımlar planladıklarına dair işaretler vardı. Anadolu’daki Rumlara karşı Şubat ayında bazı yaptırımlar başlatılmıştı. Bu Rumların çoğunluğunun dini değiştirilmiş, mallarına el konmuş ve iş yapmaları yasaklanmıştı. Rumların sürülmesine de başlanmıştı. Pek çok Rum köyü boşaltılarak sakinleri Ermenilerin gönderildikleri gibi tarımsal yerleşkelere gönderilmişlerdi. Bu insanların tahminen yüzde onu açlık ve soğuktan harap olmuş ve yollarda ölmüştü. Yine de bu ön yaptırımların arkası gelmemiş ve şimdiye kadar Rum soykırımına başlanmamıştı.</p>
				<p class="normal">Bu soykırımı Almanya’nın durdurduğunu varsayabiliriz çünkü Kayser hala Yunanlıları savaşta kendi tarafına çekmek istiyordu ve Anadolu’da Rumların öldürülmesinin bu işi zorlaştıracağının farkındaydı. Allah bilir tüm korkaklığı ve çekingenliğine rağmen Yunan Kralı Konstantin bu konuda Almanlara rest çekmişti. Ancak savaşta Yunanistan’ın İngiliz tarafını seçmesi tahminen Anadolu’da Rum soykırımına neden olacaktır. Alman “kültürünün” prensiplerinden bildiğimiz kadarıyla bu soykırımda Berlin Osmanlı’ya en fazla soykırım hakkında sitem etmekle kalacaktır. </p>
				<p class="normal">Suriye’deki Arapların durumu da diğer azınlıklardan iyi değildi. Jön Türklerin topraklarında yaşayan tüm Türk olmayan unsurları Osmanlılaştırma politikaları başladığından beri devlet yetkilileri Arap belasından kurtulmayı beklemekteydi. Türkçe tüm resmi yazışmalarda zorunlu dil olmuş, Kuran Türkçe basılmaya, camilerde padişah için hutbeler Türkçe okunmaya ve tren biletleri üzerine Türkçe yazılmaya başlanmıştı. İttihat ve Terakki Partisi önderlerinden birine göre Arap ruhu bastırılmalı ve tüm Arap toprakları Türk sömürgeleri haline getirilmeliydi. Celal Nuri Bey’in propaganda bültenlerinde “Arap topraklarının Türkleştirilmesi bizim varlığımızı devam ettirmemiz için kaçınılmazdır. Çünkü genç Araplar arasında gözlemlenen milliyetçi akımlar daha şimdiden tehdit oluşturmaya başlamıştır,” denmekteydi. Jön Türkler Araplara karşı büyük düşmanlık beslemekteydiler. Enver, Talat ve Cemal gibi diğer Jön Türkler de savaşçı karaktere sahiptiler ve Osmanlı üstünlüğünün sert tedbirler alınmadan sağlanamayacağına inanmaktadırlar. İslam’a göre Müslümanların birbirleriyle savaşmaları günahtı ancak Osmanlı Devleti’nde İslam’ın bağlayıcı gücünün yerini çoktan Alman “kültürü” almıştı. Kontrolleri altında yaşayan milletler içinde Jön Türkler en çok Araplardan nefret ediyorlardı. Eğer I. Dünya Savaşı çıkmamış olsa gerçekleştirilen Ermeni katliamları sonrası sıranın Araplara gelmesi kaçınılmazdı. Diğer yandan iyi silahlanmış savaşçı Arap kabileleri barışçıl Ermeniler gibi kolay yutulacak bir lokma değildiler. Savaş içinde Türklerin Arapları kolay ve sorunsuz şekilde soykırıma uğratacak askerleri yoktu. Zeytun’daki Ermeni soykırımı kahramanı Büyük Cemal Paşa Suriye askeri valisiydi ve Ermeni sorunu sonrası Arap problemine el atmıştı. 1914 yılında Fransız misyonerlerinin Suriye’den atılması nedeni ile Ermeni probleminde bölgedeki Amerikan misyonlarından aldığımız bilgiler gibi bilgelere Arap bölgesinde sahip değiliz. Tek bilgi kaynağımız Kahire’de basılan Mokattam isimli Arap dergisi ve Suriye’den kaçan bir Arap’ın bu dergiye verdiği röportajdan ibarettir. Bu mülteci Suriyelinin söyledikleri bizim diğer kaynaklardan sağladığımız bilgilerle örtüşmektedir.</p>
				<p class="normal">Savaşın başından beri Cemal Paşa’nın politikalarına en fazla yardımcı olan unsurlar bölgedeki açlık, fakirlik ve hastalıklardır. Bölgeye gönderilen tüm erzak askeri birliklere (tabii ki Alman askerlerin öncelikleri vardır) verilmektedir. Hatta Lübnan’da tutulan balıklar bile askerlere teslim edilmektedir. Almanya’nın Osmanlı Devleti’ne yaptığı binlerce tonluk mısır ve et yardımına rağmen bölgede 1916 yılında günde iki yüz kişi açlıktan ölmektedir. Dolayısı ile bu sefalet normal şartlardan oluşan bir durum değildir. Erzak sıkıntısı ülkenin her tarafında olsa açlıktan ölümler böyle bölgesel farklar göstermezlerdi. Cemal Paşa’nın politikaları bölgede durumu bu hale getirmekteydi ve Beyrut ya da tüm Lübnan’ın durumu da Suriye’den iyi değildi. Bölgede nakit sıkıntısı da vardı ve bu Cemal’in işine geliyordu. Amerikalıların Beyrut’ta dağıtmak için topladıkları paralara Türk Hükümeti el koymuştu. Her yerde Arap ve Rumlar açlıktan ölüyor ancak bunlara yardım konusunda hiçbir şey yapılmıyordu. Fakir şehirlerde halk sokaklarda çöplerden gıda maddesi toplamaya çalışıyor ve bunun için birbirleriyle kavga ediyorlardı. Mokattam dergisinin haberine göre tarlalarda yabani otlar veya fasulyeler yeşerir yeşermez kadın ve çocuklar buralara saldırıp ekin ve yabani bitkileri gıda olarak topluyorlardı. Askeri lojistik dışında bölgede ulaşım olanakları da yok edilmişti ve bu durum da Büyük Cemal Paşa’nın işine geliyordu. </p>
				<p class="normal">Açlık ve kıtlıkla beraber adeta bir avcıyı takip eden av köpeği gibi tifüs ortaya çıkıyordu. 1916 yaz mevsimi öncesi 8.000 kişi bu hastalıktan ölürken doktor ve ilaç bulmak çok zordu. Doktorlar ve ilaçlara askerler el koymaktaydı. Dolayısıyla Şam’dan, Trablus’a, Hama’dan Humus’a kadar tüm alanda salgın orman yangını misali yayılmaktaydı. İstanbul’dan hiçbir yardım gelmiyordu ve yurtdışından vakıfların yardıma gelmesine izin verilmiyordu zaten Arapları kıran salgın Büyük Cemal Paşa’nın işine gelmekteydi. Arapları soykırıma uğratmak için yeterli Türk askeri olmasa da açlık, sefalet ve salgınlar askerlerin yapmak istediğini gerçekleştirmekteydi. Sevgili Allah’ın işleriydi bunlar! Türklerin yüce Allah’ları Arapların zayıf Allah’ına karşı gücünü gösteriyordu. Büyük Cemal Paşa Allah’ın yaptıklarının yabancılar tarafından duyulmaması için sansür uygulamaya başlamıştı. Sahilde güvenlik arttırılmış, tüm gemiler kıyıya bağlanmış ve açıktan geçen Müttefik gemilerine yüzerek ulaşmaya çalışanlar için vur emri çıkarılmıştı. Ermeni soykırımı hakkında yurtdışına çok haber gitmişti, Arap soykırımında bu değişmeliydi. Açlık ve salgın hastalıklar iyice yaygınlaştıktan sonra Cemal çabalarının sonuçlarını görmek üzere araziye inmişti. Fakir Araplar açlık ve hastalıktan sinekler gibi ölüyorlardı ancak ölüm zengin tabakada yeterince yaygın değildi. Zengin Araplar paraları karşılığı halen gıda bulabiliyorlardı. Dolayısı ile Büyük Cemal Paşa’nın bu zenginlere bir şeyler yapması gerekecekti. </p>
				<p class="normal">Paşa Şam, Beyrut ve diğer şehirlerdeki Arap liderleri asmakla işe başladı. Cemal’in yargı sisteminde iddianameye, savunmaya veya temyize yer yoktu. Örfi idare ve kanunları geçerliydi. Paşa asılacakların listesini hazırlayıp askeri mahkemelere veriyor ve ölüm kararı verilmesini sağlıyordu. Tabii askeri mahkemelere hâkim atarken Cemal bazen hata yapıyor ve atadığı yeterince milliyetçi olmayan hâkimler suçsuz insanlara ölüm cezası vermeyi reddediyorlardı. </p>
				<p class="normal">Böyle durumlarda Büyük Cemal Paşa hemen bu yetersiz hâkimlerin yerine esaslı milliyetçi yargıçları atayarak çözüm sağlamaktaydı. Bu mahkemelerde sanıkların Müslüman veya Hıristiyan olması hiç fark etmiyordu. Fransız yandaşı veya casusu olmak ölüm cezası veya ömür boyu hapis için yeterli suçlamalardı. Bu mahkemelerde Cemal hastalık ve açlıktan ölen fakirleri değil zengin ve sosyal etkisi olan kişileri hedeflemekteydi. Hıristiyanlar arasında en gözde sanıklar kilise hiyerarşisinde etkin olan piskopos ve monsenyörler, Müslümanlar arasında ise şeyhlerdi. Bazen ölüm kararı alınırken mahkeme komedisi sahneleniyor bazen ise tiyatro oynamaya gerek duyulmadan kesin sonuca hemen ulaşılıyordu. Ve Büyük Cemal Paşa’nın Suriye’sindeki gerçekler ortaya çıktığında sekiz yüz en etkili Arap liderin kıyıma uğratıldığı görülecekti. Gerçekten de Paşa yaptığı idamlarla Arap kabilelerinin en üst düzeyini yok etmişti. Arapların feodal kurallarını iyi bilen kişiler Cemal Paşa’nın idamlarla ne sağladığını iyi anlayacaklardır. Paşa insanları bazen tek tek bazen ise gruplar halinde idam etmekteydi. </p>
				<p class="normal">Bu adamın şeytani zekâsı sayesinde fakir Araplar hastalık ve açlık ile yok edilirken zengin liderler idamlar ve müebbet hapis cezalarıyla devre dışı bırakılmaktaydılar. Bu zeki manevralar Büyük Cemal Paşa’nın Abdülhamit ve Ermeni soykırımı sorumluları kadar etkin bir katil olduğunu ispat etmekteydi. Yeterince askeri olmadığından Cemal, Enver’in Ermenistan’da aldığı hızlı sonuçlara ulaşamıyordu ancak açlık, idamlar ve tifüs Suriye’deki Arap problemini sonuca taşımaktaydı. Eğer Müttefikler duruma el koymasa Türklerin aldıkları şeytani kararlarla Arap ırkını savaş sonunda yok edecekleri kesindi. Kutsal şehir Mekke Emiri Türk boyunduruğundan kurtulmak için isyan bayrağını açmıştı ve Cermen kontrolü altındaki Türklerin bu isyanı bastırma şansları yoktu. Ancak Suriye’de durum farklıydı ve bu bölgede savaş süresince Türklerin katliamından kurtulmak çok zordu. Savaş devam ettiği sürece Ermeni katliamında ustalaşan İstanbullu katillerin Suriye’de Arapları yok etmesi kaçınılmazdı. </p>
				<p class="normal">Arapların yok olması Almanları ilgilendirmiyordu. Dolayısıyla Cemal’in tifüs ve açlığın fakir Araplara verdiği zararlara karşı aymazlığına veya zengin Arap liderlerini yargısız infazlarına dur dememişlerdi. </p>
				<p class="normal">Arapları yok etmede kullanılan Bağdat Arap Kolordusu uygulaması en az tifüs, açlık ve Cemal’in idamları kadar önemli bir soykırım aracıdır. Suriye cephesinde askere gereksinim duyulmasına rağmen bu kolordunun yarısı kış soğuğunda erzak ve giyecek verilmeden Erzurum’a savaşa gönderildi. Bu kutup soğuklarının kol gezdiği yüksek arazide her gün elli, atmış asker ölmekteydi. Kolordu’nun başında Enver’in kasaplarından Abdülkadir isimli bir Türk subayı vardır. Arap askerlerinin fedakârca savaşmasına rağmen bu adam askerleri “hainler” diye isimlendirmekte ve onların ölümleri için gerekli tüm emirleri vermektedir. Kolordu’da görevli Arapları yok etmek için askeri mahkemelere gerek kalmamıştır çünkü dayanılmaz iklim koşulları zaten onları yok etmektedir.</p>
				<p class="normal">Son elli yılda bölgeden Ermeniler ve Süryaniler büyük rakamlarda göç ederken onların yerine Yahudiler gelmeye başlamıştır. Yahudilerin Filistin’e göçleri Almanya, Avusturya ve Rusya’da gördükleri zulümler ve beklenen soykırım korkusundandır. Baron Edmond de Rothschild gibi zengin Yahudi milliyetçiler göç eden Yahudi gruplara destek olmaktadır. Bu zavallı insanlar genelde ticaretle uğraşan kentliler olmakla beraber inanılmaz şekilde Filistin koşullarına adapte olmuş ve hemen tarım, hayvancılıkta uzmanlaşmışlardır. Son otuz yıldır Yahudiler bölgede büyük gelişmeler sağlayarak ve sayıca artarak Batı dünyasını şaşırtmışlardır. 1881’de anavatanları Filistin’de sadece 25.000 olan Yahudi nüfusu göçün yasaklandığı şu günlerde 120.000 kişiyi geçmiştir. Yahudiler tehdit yaratacak nüfusa sahip olmadıklarından ve oldukça yararlı bir toplum olmaları nedeni ile Osmanlı tarafından geleneksel göz ardı edilme politikalarına maruz kalmış ve Türkler tarafından soykırıma uğrama şerefine ulaşamamışlardır. Alman, Fransız ve İngiliz kültürlerinin onlara verdiği güçlü altyapıyla Yahudiler yerleştikleri çorak toprakları ihya etmişlerdir. Suyun tasarruflu kullanımı, yeni kuyuların açılması ve sulama sistemleriyle Yahudiler Filistin’de binlerce dönüm araziyi tarım yapılabilir hale getirmişlerdir. Aslında Avrupa’daki mezalimden kaçan Yahudilerin Filistin’e göçü onlar için değişik anlamlar taşımaktadır. Yahudiler bu bölgeye göç ederek sadece Avrupa’daki esaretten kurtulmuyorlar ayrıca onlara vaat edilen topraklara geri dönmüş oluyorlardır. Göç eden Yahudilerin arkasındaki itici kuvvet olan Siyonizm onlara motivasyon vermekte ve adeta tekrar doğuşlarına neden olmaktadır. Yahudiler peygamberlerinin söylediği, “Tanrı Siyonizm’i ve zulüm gören her parçasını sonunda rahata kavuşturacaktır,” sözüne inanıyorlardı. Gözyaşlarıyla büyüttükleri Siyonizm’in meyvelerini şimdi toplamaya başlamışlardı. Gerçi anavatanları hala gâvur Türklerin elindeydi ancak Yahudiler barış içinde topraklarına yerleşmeye ve anavatanlarında çalışmaya hak kazanmışlardı. Tabii ki Türklere vergi ödüyorlardı ancak bu vergiler zorla toplanmıyordu. Yahudi kolonileri zengin, üretken ve kendilerini yöneten birimlerdi. Savaş öncesi Filistin’deki ekilebilir alanların yüzde onu Yahudilerin eline geçmişti, kendi okulları, teşkilatları ve her şeyden önemlisi yaşayan bir dilleri vardı. Osmanlı Devleti’ni ele geçirmek isteyen Almanların Yahudi kolonilerine olan ilgileri büyüktü ve onları Cermenleştirmeye çalışıyorlardı. Almanlar Siyonizm’i kabul etmiyor bunun yerine Hayfa ve Yafa’daki Yahudi kolonilerindeki okullarda İbranice yerine Almancayı zorunlu hale getirmek istiyorlardı. Fakat Almanların tüm çabaları boşa çıkacaktı. Yahudilerin Alman taleplerine olan bu dirençleri bile Yahudi yerleşimcilerin anavatanlarındaki kararlılıklarını göstermeye yeterliydi.</p>
				<p class="normal">Filistin’deki Yahudi göçmenler şimdilik ülkedeki tüm ırkları Osmanlılaştırmak isteyen İttihat ve Terakkicilerin gözünden 1917’ye kadar kaçmayı başarmışlardı. Diğer taraftan 1915’te Ermeni soykırımından ürken bazı Yahudi göçmenlerin Mısır’a kaçarak orada Yahudi katırlı süvari alaylarını kurmuşlar ve Çanakkale Savaşlarında İngilizlerin yanında yer almışlardı. Bu ayrıntı Büyük Cemal Paşa’nın Filistin’deki Yahudi yerleşimcilere dikkatini yöneltmesine neden olacaktı. Çünkü Cemal İstanbul’daki yoldaşlarından daha azılı bir Osmanlılaştırıcı idi. Sonunda Cemal Paşa Gazze, Yafa ve diğer tarımsal yerleşkelerden Yahudilerin sürülmesi emrini verdi. Yahudilerin Yafa’dan gitmeleri için kırk sekiz saatleri vardı ve onlara ulaşım olanakları sağlanmamıştı. Bu Yahudilerin yanlarına kendilerine ait eşya, mal ya da erzak almalarına izin verilmemişti. Sadece Yafa’dan sekiz bin Yahudi sürülmüş, bunların evleri talan edilmiş ve pek çoğu öldürülmüştü. Ermeni katliamları da böyle başlamıştı ve Yahudiler içinde aynısı kusursuz olarak gerçekleşecekti. Cemal Yahudileri Ermenilere yapılanlarla tehdit etmekten çekinmemişti. Yafa’dan sonra Lut şehri boşaltılmıştı Hayfa ve Kudüs’teki Yahudiler tehdit edilerek bölgeye topçu birlikleri gönderilmişti. Cemal’in Yahudi soykırımını planladığı ve başladığından artık kuşku yoktur.</p>
				<p class="normal">Bu noktada devreye Almanya girmişti (gerçi Almanlar Türklerin iç işlerine karışamayacaklarını söylüyorlardı) ve Filistin’deki Yahudi yerleşimcilerin güvenliği sağlanmıştı. Yafa’dan sürülenler bir süre sonra güya İspanyol Hükümetinin talebi üzerine tekrar eski topraklarına dönmüşlerdi (tabii ki talep eden İspanya değildi). Alman Genelkurmayı Berlin’e telgrafla Cemal Paşa’nın Yahudilerin sürgün edilmesini dayandırdığı koşulların gerçek olmadığını bildirmişti. Alman parlamenter Herr Cohn da şansölyenin dikkatini bu haberlere çekmişti. Olayın Almanya’da yarattığı etki ve sürgünler hakkındaki düşünceler Herr Cohn’un, “Sayın şansölye Türk Hükümeti’ni Ermenistan’da olanların burada da tekrarlanmaması için uyarmaya hazır mıdır?” sözlerinde saklıdır. Bu sözler yüz binlerce Ermeni’nin öldürülüşünde Türk iç işlerine karışamayan Almanya’nın gerekli yerlere gerekli emirleri vermesi için yeterli olmuştur. Ve Cemal Paşa bu sefer varlığını yeni keşfettiği Yahudi problemini çözmekte aciz kalmıştır. </p>
				<p class="normal">Şimdilik Cemal’e Yahudi kurban vermek zorunda kalmamıştık. Ancak eskiden beri istediği her ırkı istediği her yerde ve zaman öldürmeye alışkın Türklere Yahudiler konusunda uğradıkları hayal kırıklıklarını biraz olsun azaltmak için iyi bir açıklama yapmak gerekmekteydi. Nitekim Frankfurter Zeitung gazetesi Almanya’nın araya girmesinden hemen sonra , “Alman İmparatorluğunun Siyonist kültürle geleceğe dönük pek çok ümidi ve ticari ilişkileri vardır. Umarız ki bu kültürün insanları askeri nedenler haricinde zarar görmezler. Zaten Filistin bölgesinde yaşayan Türk asıllı olmadığından Pan-Türkist ideallerin bu bölgede anlamı da yoktur,” denmektedir. Buradan anlayacağımız üzere Yafa ve Gazze’den başlatılan Yahudi sürgünlerinden sonra olası soykırım faaliyetlerini önlemek amacıyla Osmanlı Hükümeti’ne oldukça sıkı bir ültimatom verilmiştir. Alman İmparatorluğu Ermeni katliamı başladığında benzer bir müdahaleyi Osmanlı Devleti’nin iç işlerine karışmak olarak görerek sessiz kalmayı yeğlemiştir. Ancak aynı Alman İmparatorluğu Pan-Türkist ideallerin Filistin’de anlamının olmadığını aniden keşfetmiş ve büyük bir açıkgözlülükle kendine Osmanlı’nın iç işlerine karışma hakkı tanımıştır. Yalnız Almanya olaya müdahil olurken kendini doğabilecek diplomatik bir yenilgiye karşı da korumakta ve “askeri nedenler dışında bölgedeki Siyonistlerin zarar görmeyeceğini umuyoruz” demektedir. Yani olur da Cemal Paşa kontrolden çıkıp Yahudi soykırımını gerçekleştirirse Almanya bunu askeri nedenlere ve gereklere bağlayacaktır. Bu usta manevra sonrası bile bizler büyük bir duyarsızlıkla Almanların diplomatik kabiliyetleri olmadığına kendimizi inandırmaya devam etmekteyiz! </p>
				<p class="normal">Alman İmparatorluğunun Ermeni soykırımı, Araplara yapılan mezalim ve Rum zorunlu göçleri karşısında takınmadığı enerjik tavrı Yahudiler için göstermiş olmasının gelecek için önemi başka bir bölümün konusudur. Ancak Alman İmparatorluğu’nun geçmişte ve şimdi olası Yahudi soykırımına karşı gösterdiği sert müdahalenin (aslında Almanlar resmen bu konuda Türklerin boğazını sıkmışlardır) nedenleri araştırılmaya değer. Kesinlikle Almanların insani değerlere verdikleri önem burada söz konusu olmamıştır. Almanlar Ermeniler topluca katledilirken parmaklarını bile kımıldatmamışlardır. Belki Almanların Ermeni soykırımına üzüldükleri söylenebilir ancak bu üzüntünün düzeyi hiçbir zaman müttefikleri olan katillerle olan ilişkilerini bozma derecesine gelmemiştir. Fakat şimdi Türkler üzerinde kesin otorite kurmuş olan Almanlar artık olaylara karışmaktan çekinmemektedirler. Ermeni soykırımı esnasında Çanakkale Savaşları devam etmekteydi ve İstanbul halen tehdit altındaydı.Dolayısıyla Almanlar müdahaleyi riskli bulmuşlardı. Almanların Ermeni soykırımına karşı çıkmaları halinde zaten başkentlerini korumak için can veren Türklerin Müttefiklerle anlaşmaya varma olasılığı ortaya çıkabilirdi. Ancak durum 1915’ten farklıdır ve Türklerin Almanları tehdit etmesi olanaksız gibidir. Dolayısı ile Almanlar artık Türklere stratejik ortaktan çok tebaa gibi davranmaktadır. Bu anlattıklarımız bile Almanların insani nedenlerle Yahudileri koruduklarına inananların fikirlerini çürütmeye yeter. Almanların Filistin’deki Yahudileri kurtarmaktan öte niyetleri olduğu kesindir.</p>
				<p class="normal">1915 yılında Dr. Davis Treitsch tarafından hazırlanan “Die Jüden der Türkei” kitapçığı Almanların bakış açılarını ve Osmanlı Yahudileri konusundaki politikalarını göstermektedir. Savaştan çok önce Rusya’dan Filistin’e göç eden Yahudilerin anadillerinin Almanca olması Almanların bu göçmenleri Orta Doğu’da Cermen nüvesi olarak görmelerini sağlamıştır. Dr. Treitsch kitapçığında, “Bir yerde Yahudiler Almanya’da Orta Doğulu ve Orta Doğu’da ise Almandır,” demektedir. Dr. Treitsch haklı olarak Almanca konuşan Yahudilerin İngiltere ve Amerika’ya göç etmelerini üzüntüyle karşılamaktadır. </p>
				<p class="normal">Kitapçıkta, “Yılda 100.000 Alman kökenli Yahudi’yi Anglo Sakson dünyaya kaptırmaktayız. İngilizce konuşan dünya bu Yahudilerden yararlanırken biz Almanlar olarak öz varlıklarımızı kaybetmekteyiz. Artık bu Alman kökenli Yahudilere Alman sınırlarının açılması ve büyük toplu göçlerde ise bizim bu halkı hepimize yararlı olacak şekilde Türk topraklarına yerleştirmemiz gerekmektedir,” denmektedir.</p>
				<p class="normal">Almanlar çok önceden Filistin’de büyüyen Yahudi kolonilerinde kendileri için avantajlar olduğunu fark etmişlerdir. Belki Almanya’nın kendi sınırları içinde bulunan Yahudi nüfusu biraz fazladır ancak Rusya’dan Filistin’e göç eden Yahudilerin korunması gerekmektedir. Yahudilerin savaş boyunca Filistin’de güvende yaşamaları halinde savaş sonrası oraya büyük miktarlarda Yahudi göçünü Almanlar planlamaktadırlar. Dr Treitsch, “Galiçya ve Batı Rusya’da bulunan Yahudiler dünya Yahudi nüfusunun yarısından çoğunu oluşturmaktadır ve bu insanlar savaşta en fazla mağdur olan Yahudilerdir. Yüz binlerce Yahudi’nin yuvası bu savaşta yıkılmıştır ve savaş sonrası Doğu Avrupa Yahudilerinin çok büyük bir göçe başlamaları kaçınılmazdır,” demektedir. Almanya’nın görüşüne göre doğu Avrupalı Yahudilerin savaş sonrası Filistin’e gerçekleştirecekleri göç Almanların Anglo Saksonlara her yıl kaptırdıkları 100.000 Yahudi’ye bir yerde karşılık olacaktır. Türklerin boğazına basan Almanya Filistin’e yerleşen Yahudileri Alman yerleşimciler olarak görmektedir. Gerçi Siyonist hareket Almanların moralini bozmaktadır çünkü Siyonizm Filistin’e yerleşen Yahudilere bir millet olma hakkı ve kendi dilleri olan İbraniceyi kazandırmıştır. Dr. Treitsch bunu kabul etmekte ve “Yahudilerin ağırlık verdiği İbranice yanında uluslar arası bir dile de ihtiyaçları vardır. Ve o dil sadece Almanca olabilir,” demektedir.</p>
				<p class="normal">Yukarıda anlattıklarım Osmanlı Devleti’ndeki Yahudilerin son durumunu göstermektedir. Ermeni ve Arap katliamlarında parmağını oynatmayan Almanya Yahudileri potansiyel Alman olarak görmektedir ve bu nedenle şimdilik Osmanlı’ya dişlerini göstererek Yahudileri kurtarmıştır. Soykırımı durdurmuştur. Almanya’nın değişik ırklara karşı yapılan Osmanlı mezalimi karşısında gösterdiği ikiyüzlü tutuma Yahudiler konusunda yaptıkları en güzel örnektir. Ve Almanların Yahudilerin hayatları kurtarmasının arkasında hiçbir insani neden yoktur.</p>
				</body>
</html>