<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>hilal</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_5">BÖLÜM III <br class="chapter"/>ERMENİ PROBLEMİNİN ÇÖZÜMLENMESİ</h1>
				<p class="normal">Kitapta şimdiye kadar Osmanlı yönetimi ve askeri barbarlığının gelişimini inceledik. Türkler bizim medeniyet dediğimiz kuralları ustaca ve organize şekilde hiçe sayarak daha da barbarlaşmışlardır. Daha önceki padişahların nispeten daha insancıl olan imparatorluktaki ırkları asimile ederek sömürme düzenleri Abdülhamit tarafından azınlıkların soykırımına kadar vardırılarak Türklerin ülkede gücünü arttırmanın daha etkin bir yöntemi bulunmuştur. Abdülhamit gibi bir cinayet ustasının ana hatlarını çizdiği soykırım yöntemi milliyetçi Türk yönetimi tarafından daha geliştirilerek adeta bir soykırım harikası haline getirilmiştir. Türkler Hıristiyanlığın 1915-1916 yıllarında dünyaya sistematik soykırımın nasıl yapılacağını Prusyalı efendilerinin eğitimiyle göstermişlerdir. Abdülhamit tarafından gerçekleştirilen katliam milliyetçilerin Ermeni soykırımı yanında çok kısa ve önemsiz kalmıştır. Türkler Prusya’nın disiplinli eğitimi dışında efendilerinin Belçika soykırımından arta kalanlara ne yaptığını takip edecek “kültür” alt yapısına da sahip olmuşlardır. İşte azınlıklara böyle davranılır. Enver ve Talat, efendilerinin Berlin’den gönderip Türkçeye çevirttikleri kitaplarında “Devletin ilk görevi kendisini korumaktır,” ilkesini okumaktadırlar. Türkler aydınlanma ve gelişmelerini ancak Prusya Kültürü’nü takip ettiklerini göstererek ispat edeceklerdir. Belki birkaç bin erkek tırnakları söküldüğünde, zindanlarda işkence gördüklerinde, vurulduklarında veya yakıldıklarında acı çekecektir ya da birkaç bin kadın karınlarındaki bebekleri süngülerle çıkarılıp öldürüldüğünde, sürgüne giderken yolda açlıktan öldüklerinde veya şehvetli Türk askerlerinin tecavüzleri sırasında acı çekeceklerdir ancak bu acı kendini korumayı ilk görev sayan bir devletin çektiği acılar yanında önemsizdir. İttihat ve Terakki Partisi’nin bir söyleminde “Bugün masum gözükenler yarın suçlu bulunabilirler, “ demektedir. Dolayısı ile bugün için masum veya suçlu görünenlere yarını göstermemek en iyi çözüm olacaktır. Abdülhamit’in dehası yıllar önce “Ermeni problemini çözmenin yolu tüm Ermenileri kesmektir,” dediğinde sorunu ve çözümünü çok iyi teşhis ettiğini göstermiştir. Ve kendisi yirmi yıl boyunca Ermeni problemini ortadan kaldırmıştır. 1915 yılında aynı probleme çözüm için hazırlıklarını tamamlamış olan Talat Paşa, “Bundan sonra elli yıl boyunca Ermeni problemi olmayacaktır, “ demiştir. </p>
				<p class="normal">Kökü kazınması planlanan Ermeni ırkı Türkiye’deki en eski yerleşim bölgesinde bulunmaktaydı. İlk başta şimdiki Rusya’nın Kafkasya bölgesi, Azerbaycan, İran ve Türk topraklarının üstünde kurulu olan Ermeni krallığının dünyada en eski milli Hıristiyan kilisesine sahip olduğu söylenir. İsa’dan sonra ilk yüzyılda kurulduğu söylenen Ermeni Kilisesi milattan sonra beşinci yüzyılda kutsal İncil’i Ermeniceye çevirmiştir. Bulunduğu bölgede etnik açıdan homojen bir ülke olan Ermenistan’ın başlıca gelir kaynakları tarım ve hayvancılıktı. Ancak Ermeniler yapı itibarı ile Yahudilerin ticari yeteneklerine, bilimsel zekâya ve gelişime uygun açık görüşe sahiptirler. Bu nedenle kırsal bölgelerde yaşayan Ermeniler hala tarım ve hayvancılıkla uğraşırken diğerleri Türklerin kota koymasına kadar şehirlere göç etmeye devam etmişlerdir.</p>
				<p class="normal">Müslüman komşularından saygı gören Ermeniler politik güçleri fazla olmasa da imparatorluğun her yanında ticaret ve hizmet sektörlerinde öncülük etmişlerdir. Ermeniler nereye göçseler okullarını kurmuşlar ve aralarından pek çok avukat, doktor ve profesör yetişmiştir. Ermeniler üzerinde her zaman uygulanan bazı ayrımcı önlemler olmuştur. Örneğin askere alınmadıkları hallerde Ermenilerin silah taşıma ve bulundurmaları yasaktır. Zaten Ermeniler bedelini ödeyerek askerlik görevi yerine kırsal alanlarda tarım, şehirlerde ise ticaret ve zanaatla uğraşarak barışçıl yaşam sürmeyi tercih etmişlerdir. Abdülhamit dönemine kadar Ermeniler bir tehlike olarak kabul edilmemişlerdir. Eski Ermenistan toprakları dışında bu insanlar dağınık halde yaşamaktadırlar, barışçıl bir yapıya sahiptirler ve radikal İslamcı grupları tahrik edici davranışlarda hiç bulunmamışlardır. Ermenilerin kavga ve sürtüşmeleri bölgelerine saldıran Kürtlere karşı olmuştur. Ayrıca göç ettikleri bölgelerde ve şehirlerde zekâları ve üstün yeteneklerini nedeni ile diğer halklarca kıskanılmış ve pek sevilmemişlerdir. Zaten zeki oluşları ve üstün yetenekleri Abdülhamit’in kafasında Ermeni probleminin oluşmasına neden olmuştur.</p>
				<p class="normal">Bundan altmış yıl önce toplam Ermeni nüfusu 4.000.000’dur. Bu rakamın 1.250.000’i Rus Kafkasya’sında, 150.000’i Azerbaycan’da önemsiz bir kısmı Hindistan ve Avusturya’da yerleşikken, 2.500.000’lik büyük kısmı yoğunluğu doğu Kilikya olmak üzere Türk köy, kasaba ve şehirlerindedir. Sadece İstanbul’da 150.000-200. 000 Ermeni olduğu tahmin edilmektedir. Bugün ise Osmanlı İmparatorluğu’nda yetişkin erkek Ermeni nüfus kalmamıştır. 250.000 erkek ve kadın Ermeni Rusya’ya, 5.000 Ermeni Mısır’a ve birkaç bin Ermeni genç kız ve kadın Osmanlı haremlerine gitmişlerdir. </p>
				<p class="normal">Başta Abdülhamit ve devamında Talat ve Enver Paşalar tarafından uygulanan Pan-Türkizm Ermeni problemini kökünden çözmüştür. </p>
				<p class="normal">Bu çözümün tarihçesi iki başlıktan oluşmaktadır. Bunlardan birincisi Ermeni nüfusun yoğun olduğu köy ve şehirlerde problemin nasıl çözüldüğüdür. Bu bölge Türkiye’nin doğu ve kuzey-doğu sınırlarının İran ve Rusya ile olduğu yerdedir. Sınır Ermenilerin tarih boyunca yaşadığı bölgenin tam içinden geçmekte ve iki tarafında da Ermeni yerleşim birimleri bulunmaktadır. 1914 sonbaharında Osmanlı İmparatorluğu I. Dünya Savaşı’na girdiğinde doğu orduları Rusya’ya saldırmışlar ancak karşılarında çoğunluğu Ermeni askerlerden oluşan Rus kuvvetleri bulmuşlardır. Benzer şekilde İran’a saldıran Osmanlı güçleri karşılarında Ermeni ve Süryanilerin büyük ağırlık taşıdığı Fars ordularına rastlamışlardır. Savaşın ilk birkaç haftası içindeki ilerlemelerinde Türkler kendi sınırları içindeki etnik yapının aynısını gösteren arazide çarpışmışlardır. Talat’ın Ermeni soykırım emrini ancak Nisan ayında çıkaracağı düşünüldüğünde aslında Türkler tarafından yapılan Ermeni katliamları bu tarihten daha önce başlamıştır. İran ve Rusya içlerine yürüyen Türk güçleri o topraklardaki Ermenileri kesmişler sonra da Rus kuvvetleri karşısında geri çekilirken tüm rastladıkları Ermeni yerleşim birimlerini yağmalayıp yakmış ve orada yaşayan tüm halkı öldürmüşlerdir. Bazen bu yerleşim birimlerinden alınan kadın ve çocuklar Türklere destek sağlayan Kürtlere verilmiştir. Öldürülen Hıristiyan başına ödül verilmiş, ölüler suları içilmez hale getirmeleri için kuyulara doldurulmuşlardır. Savaş sonrası olanlardan pişman gözüken bazı Alman kaynaklar, yapılan bu katliamların nedenini geri çekilen bölgelerde Ermeniler tarafından arkadan gelebilecek saldırıları önleme amacı olarak açıklamaktadırlar. Almanlar böyle açıklasa da ben bu bölgelerde Ermenilerin Türk kuvvetlerine saldırdıklarını duymadım ve Türklerin de katliamların nedeni hakkında yaptıkları hiçbir açıklamayı işitmedim. Zaten böyle bir şeye de gerek yoktu çünkü savaşın başlamasından birkaç ay sonra Talat’ın askeri operasyonların birkaç yüz mil çevresinde yaşayan Ermenileri nedensiz olarak katledecek planları hazırlanmıştı. </p>
				<p class="normal">Bu katliamları yapmak için Ermenilerin ihaneti veya herhangi bir nedene gerek yoktu. Soykırım Türk sınırları içinde başladığında önce Bitlis ve çevresindeki tüm erkek Ermeni nüfusu katledildi. Ermeni kadınların hepsi önce koyun güder gibi Bitlis’e götürülüp toplandı oradan da Fırat Nehri kıyılarına götürülerek kurşuna dizildi. Ölülerin hepsi nehre atıldı. Bitlis ve çevresindeki Ermeni problemi böylece çözülmüş oldu.</p>
				<p class="normal">Bitlis’in altmış mil kuzey batısında bulunan Muş ve çevre köylerinde 25.000 Ermeni nüfusu vardı. Bölgeye on beş saat uzak Liz şehrinden gelen Rus askeri güçleri nedeni ile Muş’taki katliam Temmuz ayına kadar ertelenmişti. Bu süreçte pek az Ermeni gözdağı verilmek üzere kurşuna dizildi veya dövülerek öldürüldü. Temmuz ayında Türkler karşısında geri çekilmek zorunda kalan Ruslar bölgeyi boşalttıklarında katliam gerçekleştirildi. Muş’ta yapılan katliam dört bağımsız kaynak tarafından desteklenmektedir: 1- Muş’taki Ermeni Öksüzler Yurdu’nda çalışan bir Alman, 2- Köyünden sürülüp daha sonra Kürtler tarafından öldürülen bir kadının ifadesi, 3- Kafkasya’ya kaçan Ermeni sığınmacıların ifadeleri 4- Tiflis’te çıkan Ufuk isimli gazete haberleri. Bu kaynakların verdiği bilgiler birbirini tamamlayıcı nitelikte olup aralarında hiçbir çelişki yoktur.</p>
				<p class="normal">Muş’ta gerçekleştirilecek soykırım dedikoduları 1914 yılında sınır boylarında başlayan katliamlar sonrası ortaya çıkmıştı. Enver Paşa’nın yakın arkadaşı olan Muş Mutasarrıfı uygun bir zamanda Ermenilere karşı soykırım tasarlandığını açıkça söylemiş ve sözleri daha sonra Ekran Bey tarafından Alman ve Amerikan Konsolosları önünde teyit edilmiştir. Soykırımda Enver Paşa Ermenistan bölgesine bakarken Talat Paşa ülkenin diğer bölgelerine yayılmış olan Ermeniler üzerine yoğunlaşmıştı. Çok sert geçen kış aylarında başlayacak soykırımın işaretleri net olarak verilmekteydi. Ermeni köylerine yeni vergiler konmuş, bu vergileri ödeyemeyen Ermeniler dövülerek öldürülmüş ve vergiye direnen köyler ise yakılmıştı.</p>
				<p class="normal"> Rus kuvvetlerinin 1915 Temmuz ayında beklenen saldırılarını gerçekleştirememiş olması artık Türklere rahat soykırım imkânı tanımıştı. </p>
				<p class="normal">İstanbul’dan Muş’a dört tabur asker getirilmiş, Ermenilere yetkili ofislere kayıtlarını yaptırdıktan sonra evlerini terk etmeleri için üç gün verilmişti. Kadın ve çocukların kalmalarına izin vardı ancak evleri, paraları ve eşyalarına el konacaktı. Bu emirden iki saat sonra İstanbul’dan gelen yeni bir emirle önce hükümet binaları çevresinde kayıt yaptırmaya gelen Ermenilere ateş açılmış sonra da ev ev sistematik soykırıma başlanmıştır. Ermeni önde gelenlerine ölene kadar işkence yapılmış, kadın ve çocukların bulunduğu evler yakılmış, toplanan erkekler nehre atılmışlar ve kızlar tecavüz edildikten sonra öldürülmüşlerdir. Bu katliamlar iki gün boyunca devam etti ve ikinci günün sonunda Muş’ta da Ermeni problemi kalmamıştı. Çevre köylerde katliamlar Prusya disiplini içinde gerçekleştirilerek Sason bölgesine ve Rusya’ya kaçan beş bin Ermeni dışında kimseye yaşam hakkı tanınmamıştı. Sason’a kaçanlar da 1916’da temizleneceklerdi.</p>
				<p class="normal">Bazı köy ve kasabalarda Ermeni kadın ve kızlar Kürt askerlere verilmekteydi. Kürtler sekiz on yaşlarından itibaren tüm genç kızlara halkın ve ailelerinin gözleri önünde tecavüz ediyor ve tecavüzler sırasında aşırı kanayan veya yaralanan kız çocukları işlerine yaramayan yaşlı kadınlarla beraber vuruyorlardı. Keban bölgesinden sürülen Ermeni kadının anlattıklarına göre kadınlar arkalarında öldürülmüş koca ve oğullarını ya da yürüyemeyecek kadar yaşlı insanları bırakarak günlerce hayvan sürüleri misali yürütülüyorlar, yakıcı yaz sıcağında yürütülen bu yarı çıplak kadınlara gün aşırı ekmek veriliyor ve dermansızlıktan yere düşenler ölüme terk ediliyordu. Gündüzleri geçtikleri Kürt köylerinde erkekler beğendikleri kadınlara tecavüz ediyor, akşamları dinlenme saatlerinde kadınlara tecavüz etme sırası Türk askerlere geliyordu.</p>
				<p class="normal">Günlerce yakıcı sıcak ve utanç veren geceler geçiren kadınlardan pek azı yaşamayı başarmıştı ancak artık onları daha fazla yürütmenin anlamı yoktu çünkü Enver’in planı amacına ulaşmıştı. Hayatta kalan kadınlar nehre atılarak öldürüldüler. Nehre atılan kadınlardan biri yüzme biliyordu ve iki yaşındaki oğluyla beraber karşı tarafa geçmeyi başarmıştı. Kadın sonunda kaçan Ermenilerin bulunduğu bir köye vardı. Köydekiler gecenin karanlığında kadını önce hayalet sandılar. Kadın kendilerine gündüz ve gece yapılan her türlü zulmü ve diğer kadınların nasıl taciz edilip öldürüldüklerini anlattı. Maalesef kadının iki yaşındaki oğlu iki gün sonra öldü. Kurtulan kadın ise bir hafta bile geçmeden barbar Kürtlerin ellerinde can verdi. Böylece Keban bölgesindeki Ermeni problemi de çözülmüş oldu. Bu kadın ve çocuğunun trajedisi dünya zulümleri tarihinde Tanrı’nın yüzünü kızartacak kadar acıydı. Diğer taraftan ise bu kadının gösterdiği kahramanlık ve anne sevgisinin eşine dünya tarihinde rastlamak olanaksızdır. Bence bu kadın dünyanın en büyük destanlarında yerini alarak ölümsüzleştirilmelidir…</p>
				<p class="normal">Muş ve Bitlis’in kuzeyinde Erzurum vilayeti yer alır ve burada 1914 yılında 20.000 Ermeni yaşamaktadır. Erzurum’da gelmekte olan belanın ilk işaretleri Osmanlı ordusunda görevli Ermeni askerlerin silahsızlandırılmasıyla görülmüştü. Aynı yılın Haziran ayında Erzurum civarındaki yüzlerce Ermeni köyünün iki saat içinde boşaltılması emri verilmişti. Köylerde yaşayan Ermeni sayısı 10.000–15.000 civarındaydı. Bunlardan bir kısmı Kürtlere sığınarak hayatlarını kurtarmış, diğerlerinden pek azı ise sürüldükleri Erzincan’a varabilmişti. Zaten Erzincan’a varanlar tekrar sürgün edilecek ve yollarda vurularak telef olacaklardı. Erzurum Valisi Tahsin Bey’in aldığı emirlere göre şehirdeki tüm Ermeniler yaş ve cinsiyet gözetilmeksizin öldürüleceklerdi. Vali bu emri uygulamayı kabul etmedi ancak itirazı hükümetçe reddedildi. Bu olaya şahit olan Almanya’nın Erzurum Konsolosu İstanbul’daki elçiliğe şikâyette bulundu ancak kendisine Türklerin iç işlerine karışmama uyarısı yapıldı.</p>
				<p class="normal">Erzurum’da da Ermeni ailelere yanlarına bir şey almadan evlerini terk etmeleri emredilmiştir ve cinayetlerin şehirde değil sürgün esnasında yollarda işlenmesi planlanmıştır. İlk kafile Diyarbakır’a doğru yolu çıkar. Bir erkek ve kırk kadın dışında kafilenin hepsi ilk gün öldürülürler. Geri kalan kişiler sürgünlerin toplanma merkezlerinden biri olan Harput’a varırlar. Burada bulunan bir Alman bu kişilere burada yapılanları, “Kaşları yolundu, kadınların göğüsleri kesildi, tırnakları söküldü, ayakları kesildi veya at nallanır gibi tabanlarına çiviler çakıldı. Tüm bu iğrençlikler insanların duymamaları ve sürgünlerin çektiklerini bilmemeleri için gece karanlığında yapıldı. Hapishane çevresinde konuşlanmış askerler davul ve zurna çalarak çığlık seslerini bastırmaya çalıştılar. Tabii ki bu işkencelerde pek çok kişi öldü. Sürgünler ölürken askerler onlara, ‘İsa nerede? Gelsin şimdi size yardım etsin!’ diye bağırıyorlardı,” diye anlatmaktadır. İkinci kafiledeki beş yüz aile Erzurum’dan Bayburt’a, orada bekleyen diğer sürgünlere katılmak üzere yola çıkmıştı. Aşağıda anlatılanlar Erzurum’da papaz olarak görev yapan Robert Stapleton ve canını Müslüman olarak kurtaran bir Ermeni kadının ifadelerinden alınmıştır.</p>
				<p class="normal">Bayburt’tan ayrılan kafilede 15.000 kişi vardı ve bunlar Erzincan’a sağ salim varmışlardı. Bu şehirde katliam daha önce yapılıp kadın ve çocuklar sürgüne gönderildiğinden gelenler burada Ermenilere rastlamadılar. Bu şehirden doğudaki Kemah’a doğru yoluna devam eden kafileye Kürtler yol boyunca saldırdı ve yedi gün içinde on beş yaşın üstündeki tüm erkekler ile on dokuz rahip öldürüldü. Keban’dan gelen kafile gibi kadınlar dağ ve ovalardan güneye yürütüldüler. Her geçen gün kafiledeki kadın sayısı ölümler nedeni ile düştü. Akşamları köylerin dışında konaklayan kafileden jandarma ve köylü erkekler istedikleri her kadını aldılar. Pek çok kadın güneş çarpması ve açlıktan öldü. Ölüler yol kenarlarına bırakıldılar. Karasu mevkiine geldiklerinde vahşet tam anlamıyla kendini gösterdi. Kadın ve çocuklara tecavüz edildi ve parçalandılar.</p>
				<p class="normal">Bu işkencelerden kurtulan çocuklar akarsuya atıldılar ve aralarından yüzebilenler vuruldular. Bu noktadan sonra kafilenin izini takip etmek imkânsızlaştı çünkü sürgünlerin sayısı yok denecek kadar azalmıştı. Kalanlar morarmış, şişmiş ve kokuşmuş cesetlerle dolu tarla ve tepelerden yollarına devam ettiler. Tanıklara göre sürgünlerin bazıları Musul’a, bazıları ise Halep’e gitmişlerdi.</p>
				<p class="normal">Bu bilgileri teyit eden ve daha detaylı açıklama getiren tanıklar kendi yaşamlarını tehlikeye atarak Erzurum’dan Erzincan’a giden kafilelere katılan Danimarkalı rahibelerdi. Rahibeler Kemah’taki nehir kıyısında yapılan katliama şahit olmuşlar ve mısır tarlalarında gerçekleştirilen sürek avını görmüşlerdi. Ekinlerin boylarının yüksek olması nedeni ile pek çok Ermeni bunların aralarına saklanarak yaşamını kurtarmıştı. Bir keresinde rahibeler eşlik eden bir jandarma subayı 3.000 kişinin öldürülmesinden sonra Ermenilerin yollarda telef edilme nedenini bu insanların önce acı çekmeleri gerektiğini ve Müslümanların Ermeni ölüleriyle dolu köylerde yaşamamaları gerektiğini söyleyerek açıklamıştı. Başka bir mevkide silahları alınmış ve yol yapımında zorunlu çalıştırılan Ermeni askerlerin doğranarak öldürüldüklerini görmüşlerdi. Yol boyunca ilerlerken zorunlu yol yapımında Müslüman, Rum ve Ermenilerin çalıştırıldıklarını ve bunlardan Ermenilerin kendilerine bir grup oluşturduğunu fark etmişlerdi.</p>
				<p class="normal">Bu katliamlar tüm Ermeni coğrafyasında gerçekleşmişti. Sadece Van’da Ermeni direnişi görülmüştü. Bu şehirde katliam başladıktan sonra 1.500 kadar Ermeni silah ele geçirmiş veya asker olarak teslim etmedikleri silahlarını kullanarak 5.000 Türk askerine karşı kendilerini yirmi yedi gün boyunca savunmuşlardı. Daha sonra yardıma gelen Rus kuvvetleri Ermenileri kurtarmıştı. Rus güçleri geldiğinde yerleşim birimleri henüz saldırıya uğramamış 250.000 Ermeni Kafkasya bölgesine göçe başlamıştı. Bunlardan kaçının yolda açlık, yorgunluk ve hastalıktan öldüğü bilinmemektedir. </p>
				<p class="normal">Ancak güzergâh boyunca kolera, dizanteri ve kızıl hastalığı ile karşılaştıkları ve yol boyunca ölüler arasından geçtikleri bilinmektedir. Yol boyunca Kürt çetelerin saldırısına uğrasalar da bu Ermeniler Rus kuvvetlerinin koruması altında Osmanlı İmparatorluğu denen ölüm tarlaları ve yeryüzü cehenneminden arkalarında eşleri, çocukları ve tecavüz edilmiş kızlarının ölülerini bırakarak kaçmayı başardılar. Tüm diğer sürgünler gibi bu kafileler de yol boyunca çok büyük zorluk çektiler ancak onları diğer kafileler gibi işkence ve ölüm değil Rus topraklarında güven ve umut beklemekteydi. Bu kafileden hastalık ve açlıktan kurtulanlar Rus topraklarına varmadan terk ettikleri Ermeni topraklarında hiç erkek nüfus kalmamış ve kadınlar da ancak Müslüman olup Türklerle evlenerek yaşamlarını kurtarabilmişlerdi. Barışçıl Emeni milleti topraklarında dünya üzerinde görülmemiş vahşet, korku ve cinayet şehveti ile yok edilmişti. Artık Ermeni topraklarında Ermeni problemi kalmamıştır ve olmayacaktır. Abdülhamit bu sorunun çözümünü göstermiş ve birkaç deneme yapmıştır ancak sorunu çözmek şerefi Prusya’nın desteği ile Jön Türk hareketinin aydın liderleri Talat ve Enver Paşalara nasip olmuştur. Enver tüm Ermeniler öldürülene kadar Osmanlı’nın rahat edemeyeceğini söylemiş ve bir yerde Ermenilerin yoğun yaşadığı bölgelerde onları yok ederek huzuru sağlamıştır. Ancak daha diğer vilayetlerde yapılacak çok iş vardır.</p>
				<p class="normal">Türklerden duymasak bile Almanlar Ermeni katliamlarını Osmanlı Devleti’ne Ruslarla birleşerek yapılacak Ermeni ihanetine karşı önlem olarak açıklamaktadırlar. Aynı önlem Marmara kıyıları, İstanbul ve Trakya Ermenileri içinde alınmıştır. Ülkenin her yerinde Ermenilere karşı yapılanlar için halkın güvenliğini sağlamak adına nedenler bulunmaktadır. Örneğin katliama uğradıklarını duymasam bile Silivri’deki Ermeni balıkçılar İngiliz denizaltılarına kılavuzluk etmekten yargılanıp hapse atılmışlardır. O günlerde İngiliz denizaltıları Çanakkale Boğazını geçerek Marmara Denizine sızmışlar hatta İstanbul çevresine gelmişlerdir.</p>
				<p class="normal">Aslında Türk ve Prusya adaletine göre cezalandırmak için suçun ispatı şart değildir ve bir kişiyi suçlamak yeterlidir. Ancak İstanbul bölgesinde sürgün ve katliam öncesi bazı formaliteler uygulanmaktadır. Bölgeye sonradan göç etmiş ve yerli Ermenilerin listeleri hazırlanarak sonradan gelenlerin sürgün edilmeleri planlanmaktadır. Bence bu Almanların insanları kategorize etmek, sınıflara ayırmak ve cetvellere dökme alışkanlıklarının tipik örneğidir. Enver ve arkadaşları Almanların bu formalite dolu yaklaşımlarından bıkmışlardır. Bursa çevresindeki Ermeniler İstanbul’daki listeleme işi bitmeden toptan sürgün edilmiş ve on bin Ermeni erkeği İzmit tepelerinde öldürülmüştür. Kadın ve çocuklar ise “tarımsal yerleşkelere” gönderilmek üzere toplama kamplarına konmuştur. Prusya’dan alınan “tarımsal yerleşke” uygulaması Anadolu ve Arap çölleri ile Fırat havzasının sıtma dolu bataklıklarında yapılmaktadır</p>
				<p class="normal">Ermenilerin doğudaki yoğun yaşadıkları bölgeler, İstanbul ve Trakya’dan temizlenmeleri ile bu zavallı millete uygulanan mezalimin ilk bölümünü tamamlamış olmaktayız. En azından Almanlar Belçika’da göstermeye gerek bile duymadıkları katliam nedenlerini bu soykırım için bir şekilde ortaya koymaktadırlar. Ancak bu nedenlerin hiç biri ikinci soykırım dalgası için söylenmeyecektir. Daha fazla ilerlemeden bu olayların gerçekleşmesine yol açan nedenleri açıklamamız ve Talat ile Enver Paşaların şeytani toplantılarını incelememiz iyi olacaktır diye düşünüyorum. Soykırımın karar belgesi 1911’de yapılan Jön Türk Partisi’nin kongre tutanaklarında görülebilir. Bu tutanaklara göre Türkiye tamamen Müslüman olmalı, Müslüman düşüncesi ve etkisi öne çıkmalıdır… Er veya geç Türk yönetimi içinde yaşayan herkesin Osmanlılaştırılması gereklidir. Fakat bunun ikna yoluyla başarılamayacağı da ortadadır. Dolayısı ile bu iş için güç kullanımı şarttır. Kongrede belirlenen parti politikası cinayetlerin manifestosunu içeren bir yazı gibidir. Bu politikaların I. Dünya Savaşı’nın başlamasını takip eden birkaç yıl içinde uygulanması da tesadüf değildir. Savaşa karşı olan Türklere Osmanlılaştırma politikalarının tanıtılması hatta onları ikna etmek için rüşvet verilmesi için bundan daha iyi bir zamanlama olamazdı. Türklere verilecek rüşvet Ermenilerin ellerinden alınacak evleri, malları, paraları ve ticaretleridir. Osmanlı’daki en zengin azınlık olan Ermeniler imparatorluğun ticaretinin yüzde doksanını ellerinde bulundurmaktadırlar.</p>
				<p class="normal">İttihat ve Terakki Partisi’nin Türkler için Türkiye söylemi psikolojik bir anı işaret etmektedir. Bu noktada savaşmak istemeyen Türk nüfusa başka bir halka ait olan servet verilecektir. Savaş zor ve acı dolu olabilir ancak Ermeni servetinin Türkler arasında paylaşımıyla avantaj ve güzellikleri de olabilir. Ayrıca savaş sayesinde bu Allah’ın belası Ermeni ırkı içinde din, eğitim ve diğer pek çok tehlikeli şeyi yaymak isteyen Amerikalı ve Fransız misyonerlerden de kurtulunabilir. Bu Allah’ın belası ırk ortadan kaldırılırsa onları yönlendirecek insanlara da gerek kalmayacaktır. Jön Türklerin resmi gazetesi Hilal’de şöyle deniyordu:</p>
				<p class="normal">“Yabancılar okulları sayesinde insanlarımız üzerinde etkili olmaya başlamışlardı. Hükümetimizin bu okulları kapatmasıyla ülkemizi küçük düşürdüğü kadar tehlikeli olan bir durumdan kurtulmuş bulunmaktayız.”</p>
				<p class="normal">Yukarıda anlatılanlar Enver ve Talat’ın 1914 -1915 yıllarında planlarını mükemmelleştirirlerken halk arasında yarattıkları havaydı. Ermeni ırkı ortadan kaldırılmalıydı ve ilgili bölgelerdeki valiler katliamın doğru yapılmasından sorumluydular. Bazen Erzurum valisi gibi Enver’in geniş vizyonuna sahip olmayan valiler Ermeni erkeklerin toptan kıyımına ve kızların askerlere peşkeş çekilmesine kadınsı bir korkuyla karşı çıkıyorlar hatta verilen emirleri yerine getirmiyorlardı. Böyle bir durumda bu vali derhal görevinden alınıp yerine vatansever bir yenisi geçiriliyordu. Tüm bu plan gayet muntazam şekilde uygulanmaktaydı. Kürtler Abdülhamit’in bulduğu formüle göre katliamlardaki yardımlarına karşılık hayvanlarını öldürdükleri kurbanlarının tarlalarında otlatabiliyor ve istedikleri kadar Ermeni kadın ve kıza tecavüz edebiliyorlardı. Direnme olasılığına karşı şehirde katliamlarda düzenli piyade hatta topçu birlikleri kullanılıyordu. Böyle durumlarda cellâtların zevk aldığı düşünülerek katliamlar öncesi işkence yapmak serbestti ve katiller cinayetleri sonrası yağma hakkına sahip oluyorlardı. Yağmalanan evlerin durumları ve kapasiteleri belirlenir belirlenmez İstanbul’a telgrafla bildiriliyor ve bu yerlere Trakya ve diğer bölgelerden Türk yerleşimciler gönderiliyordu. Bazen boşaltılan büyük bir okul binası da olabiliyordu ancak böyle durumlarda genelde bu binalar Ermenilerin kayıt işlemleri için kullanılıyor ve çoğunlukla da bu işlemler yapılırken yangında yok oluyorlardı. Enver’in bu yangınların neden çıktığını anlamasına gerek yoktu. Katliam emirleri iyi düşünülmüş ve detaylandırılmıştı. Örneğin içlerinde Allah korkusu olan Müslüman Türklerin Ermeni cesetleriyle kirlenmiş yerlerde yaşamamaları için cinayetlerin mümkün oluğunca şehir dışında işlenmesi gerekiyordu. Her şeyden önemlisi işlemlerdeki kesinlikti. Tüm erkeklerin kesin olarak öldürülmeleri, tüm kadın, kız ve çocukların nefes aldıkları sürece Talat Bey’in dalga geçerek ismini koyduğu “tarımsal yerleşkelere” sürülmeleri gerekmekteydi. Bunlardan biri Anadolu çöllerinin ortasındaki Sultaniye’de bulunuyordu. Bu bölge kurak ve çevresi kilometrelerce kum ve kayalarla kaplı bir yerdi ama bu çalışkan ırkın kadın ve çocukları burada mısır yetiştirmeyi başarabilirlerdi.</p>
				<p class="normal">Bir başka tarımsal yerleşke Halep’in güneyinde şehre birkaç gün yürüyüş uzaklığında kurulmuştu. Halep’e hayat veren nehir bu bölgede sıtma dolu bataklığa dönüşmekteydi. Gerçi bu bölgede Araplar yaşamayı başaramıyorlardı ancak kim bilir belki buralara kadar zor şartlar altında yürüyerek gelmeyi başarmış olan Ermeni kadın ve kızları bu araziyi ihya edebilirlerdi. Bataklıkların bittiği yerden başlayarak güneye doğru birkaç yüz mil mesafede Dar-ül Zor denen çöl bölgesi vardı. Araplar bu bölgeden zorda kalmadıkça geçmezlerdi ama Ermeniler burada yerleşerek tarımsal gelişimi sağlayacaklardı. Bu kurak çöller ve taş fırın gibi sıcaktan yanan topraklarda herkese yetecek yer vardı. Sultaniye, bataklıklar ve Dar-ül Zor Talat’ın tarımsal yerleşkeleriydi</p>
				<p class="normal">Tabii bu yerleşkelere sığır sürüleri gibi güdülmeleri için sürgüne değişik noktalardan katılanların toplanması gerekli olan merkezler de kurulmuştu. Bu merkezler Osmaniye, Halep, Ras el- Ayn ve Şam’da oluşturulmuşlardı. Bu toplama noktalarına gelen güzel kızların Dar ül-Zor gibi çöllerde heba olmamaları için erkeklere satılacakları köle pazarları da bu şehirlerde kurulmuşlardı. Kız sayısı fazla olduğundan fiyatlar makuldü ancak müftü, ulema takımı ve insanları seven Allah’ın imamlarına kadın fiyatları daha da düşük tutulmaktaydı. Aslında bu adamların kızlara para vermeleri bile gerekmiyordu. Kızları sadece beğenip alıyorlar ve insanları seven Allah’larının yardımıyla bu kızları Müslüman yapıyorlardı… Bu din değişimi için hiçbir yaştaki kız küçük sayılmazdı. Bu küçük Hıristiyanları biraz şımartmaya değerdi, hem küçük kızların alınması sürgün yolculuğuna devam edecek olanların su ihtiyaçlarını da azaltmaktaydı. Belki yolda bazı kadınlar ölecekti ancak Talat’ın tarımsal yerleşkelerde zayıf insanlara ihtiyacı yoktu. Ayrıca Amerikan misyonerlerinin bu insanların kafalarını karıştırmalarına ve onları doğru yola yönlendirmelerine de gerek yoktu dolayısıyla bu yerleşkeler yabancıların bulundukları yerlerden uzaklara kurulmuşlardı. Bu sürgünlerde acele etmeye de gerek yoktu. Daha önce Ermenistan bölgesinde askeri gerekler nedeni ile yapılan alelacele katliamlar pek sanatsal değildi. Aynı tarzı savaştan uzaktaki bu bölgelerde göstermek yersiz olurdu. Bu yeni Ermeni sürgünler doğu kültürüne özgü işin keyfini çıkararak yapılmalıydılar. Hatta erkeklerin bile hemen öldürülmelerine gerek yoktu. Güçlü kuvvetli Ermeni delikanlıları bağlayarak öldürene kadar dövmek, tabanları patlayana kadar falakaya çekmek veya kafa ve göğüslerini sopayla parçalamak daha keyifli bir uygulamaydı. </p>
				<p class="normal">Bu delikanlıların çığlıkları Türk askerlerin kollarında ağlayan kız kardeşlerinin seslerine karışmalıydı. Zaten bir Ermeni kadın güzelse onun Dar ül-Zor’a kadar yürümesine de gerek yoktu. Bu kadın din değiştirerek kolayca bir Türk haremine kapatılabilirdi. Tabii tüm bunlar kişinin seçimine bağlı şeylerdi. Osmanlı İmparatorluğundaki tüm Ermeni erkeklerin öldürülmesi, kadınların Müslümanlaştırılmaları ya da çorak tarımsal yerleşkelerde kölelerin çalıştırılması hakkında hiçbir zaman net talimatlar verilmemişti. Talat planını tekrar kontrol ettikten sonra Enver ile paylaştı. Enver ve Suriye valisi olup sürgünlerin son bölümünü kontrol edecek Cemal Paşa, Talat’ın planlarının işe yarayacağını düşünüyorlardı. Dolayısı ile Ermeni nüfusu barındıran tüm köy, kasaba ve şehirlere talimatlar gönderilmeye başlandı.</p>
				<p class="normal">Enver’in doğu Anadolu’da Ermenilere karşı uyguladığı kıyımları daha önce anlatmıştık. Bu bölgelerde artık Ermeni nüfus kalmamıştı. Ama yine anlattığımız gibi diğer bölgelerdeki Ermeni sürgünlerin daha keyifli ve cinayetlerin izleri belli olmayacak şekilde yapılmaları planlanmıştı. Cemal Paşa başarısız Süveyş Seferi sonrası Zeytun denilen Ermenilerin yoğun yaşadığı bölgelerde çalışma imkânı bulmuştu. Süveyş Seferi’nde hayal kırıklığına uğrayan askerlerin bir çeşit zafere ihtiyaçları vardı. Zeytunlular silahları olan ve yarı özgür yaşayan Ermenilerdi. Bu nedenle Cemal Paşa bu bölgede sürgün yerine düzenli askeri operasyonlarla bu insanları yok etmeyi öngörmüştü. Zeytun ahalisi dağlık bölgeye sığınarak iki veya üç ay direndi ancak topçu birlikleri ve modern silahlara karşı yapacakları bir şey yoktu. Böylece bu bölgedeki tüm ahali temizlendi. Bu başarısı ve devlete yaptığı hizmetleri nedeni ile Cemal Paşa’ya artık Büyük Cemal denmeye başlanmıştı. Cemal operasyon sonrası Almanya’ya gitti. Geri döndüğünde yine güzel şeyler yapacaktı.</p>
				<p class="normal">Bu süreçte pek çok rapor misyonerliklerden gelmeye başlamıştı. İzmit, Ankara ve Diyarbakır’da Ermeni nüfusu kalmamıştı.</p>
				<p class="normal"> Bazen soykırımlarla beraber işkence uygulamaları da yapılmaktaydı. Örneğin bir şehirde bulunan Ermeni okulunda uzun yıllardır çalışan ve Amerika, Almanya ve İskoçya eğitimli öğretmenleri başına gelenler aşağıdakiler gibiydi:</p>
				<p class="indentmetin">(1) Profesör A bu okulda otuz beş senedir çalışıyordu ve Türkçe ile tarih öğretmekteydi. Bu şahıs gerekçesiz olarak tutuklandı, saçı ve sakalı işkencede yolundu, kollarından bir gün ve gece duvara asılı bırakıldı. Sonunda Profesör A öldürüldü.</p>
				<p class="indentmetin">(2) Profesör B aynı okulda son tuz üç yıldır matematik öğretmekteydi. Onun da sonu aynı olmuştu.</p>
				<p class="indentmetin">3) Profesör C yirmi iki yıldır okulda hazırlık bölümünü idare etmekteydi. Bu şahsa işkence edilen diğer meslektaşları zorla uzun süre izletilince akli dengesini kaybetmişti ve sonunda o ve ailesi de öldürülmüştü.</p>
				<p class="indentmetin">(4) Profesör D okulda ahlak dersleri vermekteydi. Bu şahıs da Profesör A gibi işkence gördü ve üç tırnağı söküldü. Sonunda bu adam da öldürüldü.</p>
			<div class="clrb"/>
				<p class="normal"> Diyarbakır’da Ermeniler 600 kişilik gruplar halinde şehir dışına çıkarılarak öldürülüyorlardı. Bunlar arasında bir Ermeni piskopos da vardı. Bu adam öldürülmeden önce gözleri oyulmuş ve tırnakları çekilmişti. Bir başka görgü tanığının ifadesine göre toplama kamplarından birine getirilen kafilenin yarısı yolda ölmüş ve kalanlar yedi kere Kürt saldırısına uğramışlardı. Dere kenarlarından geçerken kafileye su içme yasağı getirilmiş, kız ve kadınların dörtte üçü kaçırılmış ve geri kalan kadınlar onları yöneten jandarmalarla sekse zorlanmıştı. Osmaniye’de kadın ve çocukların trenlerle sürgün edilmelerine karar verilmişti. Tren istasyonunda günlerce aç ve sıtma içinde yaşayan kadın ve çocuklar tren gelirken raylara atılmışlardı. Tren makinisti “Bunları ne güzel ezdim!” diye zevkle bağırmıştı. </p>
				<p class="normal">Başka bir toplama kampında tifüs salgını baş göstermiş ve salgının yayılması için ölenlerin gömülmesine izin verilmemişti.</p>
				<p class="normal">Urfa’daki diğer toplama kampında olanlar bir görgü tanığınca aşağıdaki gibi anlatılmaktadır. Urfa’da yaşayan Ermeniler önce Türklere karşı direnmişlerdi ancak Cemal Paşa’dan sonra bölgenin en etkili komutanı olan Fahrettin Paşa top ateşi ile tüm Ermenileri yok etmişti. Böylece şehirde huzur sağlanmış ve yeni gelecek sürgünler için hazırlıklar yapılmıştı. Trenle veya yaya gelen sürgünler Prusya usulü üç bölüme ayrılmışlardı. İlk bölümde yaşlı erkek, kadın ve çocuklar vardı. Bu grup jandarma eşliğinde Dar ül-Zor’a yürütülmüş ve yolda çoğunluk Ermeni ölmüştü. İkinci grup sağlam erkeklerden oluşmaktaydı ve bunların hepsi askerlerce öldürülmüştü. Bunlar arasında İstanbul’dan bölgeye gönderilen Vartkes ve Zohrab isimli Ermeni yetkililer de vardı. Üçüncü bölümü evlenme çağındaki kızlar oluşturmaktaydılar. Bunlardan bazıları Türk haremlerine girmeyi başarmıştı. Halep’teki toplama kampları hakkında bize detaylı bilgi veren Alman Teknik Lisesi öğretmeni Martin Niepage cesur ve iyi bir insandı. Kendisi gerek İstanbul’daki Alman Büyükelçiliğine gerekse Reichstag’a durum hakkında tanık raporları ve protesto mektupları yazan bir kişiydi. Dr. Niepage, “Bakımsız kervansarayların birine gittiğimde içeride kokuşmuş ve yarı çürümüş cesetlerle karşılaştım. Bu cesetler arasında hala yaşamaya çalışan bazı kişiler de kısa süre içinde son nefeslerini verdiler. Bahçelerde ve avlularda pek çok hasta ve ölmek üzere olan kişi gördüm ancak bunlara kimse yardım etmiyordu. Biz öğretmenler ve öğrencilerimiz her gün bu manzaraları görmek durumunda kalıyorduk. Camı açık bir evin yanından geçerken içeride öldürülmüş insanları görmek çok kolaydı. Bazı sabahlar okula gelen öğrencilerimiz kefensiz ve tabutsuz olarak öküz arabalarıyla taşınan cesetleri görmekteydiler. Bu cesetlerin kolları ve bacakları bu kağnılardan aşağı sarkmaktaydı,” demektedir.</p>
				<p class="normal">Niepage sonra “Ermeni platosunu terk eden kafileler iki veya üç bin erkek, kadın ve çocuktan oluşurken güneydeki toplama merkezlerine varabilenler ancak iki veya üç yüz kişi kadardır. Yolda tüm erkekler öldürülmüş, çok yaşlı ve çirkin olanlar dışında tüm kadın ve kızlar Türk asker ve subayları tarafından taciz edilmişti. Yolda nehir kıyılarından geçerken bile bu insanlara su içme izni verilmemişti. Günde ellerine tutuşturulan bir parça kuru ekmek dışında yemek yememişlerdi. </p>
				<p class="normal">Okulumuzun karşısında bu bir deri bir kemik kalmış zavallılardan dört yüzü bir kervansarayda kalmaktaydı. Bunlardan yüz tanesi beş ile yedi yaşları arası çocuklar olup dizanteri ve tifüs hastasıydılar. Bu kervansaraya biri girdiğinde kendini tımarhaneye girmiş gibi hissederdi. Yemek götürdüğünüzde bu insanların yemek yemeyi unuttuğunu görürdünüz. Bu kişiler verdiğiniz yemekleri dokunmadan yanlarına bırakıyorlardı. Artık bu zavallılar ölümü bekliyorlardı,” diye devam etmektedir.</p>
				<p class="normal">Dr. Niepage bu raporu 1915’te hayatta kalmayı başaranları kurtarmak için yazmıştı. Ancak bu başvuruya hiçbir yanıt alamamış ve 1916’da yazdığı takip raporunda “Bağdat demiryolu üzerinde bulunan Ras el-Ayn’da tutulan 20.000 kadın, erkek ve çocuktan hepsi öldürülmüştür,” diye bahsetmektedir. Dr. Niepage’nin iddialarının yanında Halep’te Bekir Sami isimli subayın çevre bölgelerden topladığı 50.000 Ermeni’yi kontrolü altında tuttuğu ve bir Alman misyonerin söylediğine göre Halep’ten Dar ül-Zor isimli tarımsal yerleşkeye hiçbir Ermeni’nin getirilmediği duyulmuştur. Dolayısı ile Halep’te toplanan tüm Ermenilerin öldürülmesi söz konusudur. </p>
				<p class="normal">Dr. Niepage’ye göre Ermeni soykırımından Almanlar doğrudan sorumludurlar. Bu hususu kalbi temiz ve cesur Müslümanların teşviki ile üstlerine bildirmesi Dr. Neipage’nin işini kaybetmesine neden olmuştur.</p>
				<p class="normal"> İşini kaybetse bile Niepage daha önce Ermeni soykırımında Almanları suçlayan Dr. Lepsius gibi vatana ihanetten yargılanmamıştır. 1915 sona ermeden Ermeni soykırımına karışmak istemeyen ve gerek resmi gerekse serbest medya kanallarıyla Osmanlılaştırma politikalarını destekleyen Alman yönetiminin olaya bakışı değişmeye başlamıştır. Yeni görüşe göre cinayetler fazla ileri gitmiştir ve bu gidişle Almanların tarımsal destek verdikleri şeker pancarı ve diğer ürünlerin üretiminde köle işçi açığı ortaya çıkacaktır. 500.000 Ermeni’nin soykırımdan kurtarılması fikri tartışılmış olsa bile sonuçlara bakıldığında bu fikrin fazla destek bulmadığı görülmektedir. Osmanlılaştırma taraftarlarının vatanseverliklerini frenleyecek merhametleri kalmamıştır. Örneğin Talat Paşa Ermeni problemini tümden çözme taraftarıdır ve hiç birine yaşama hakkı vermeyi kabul etmez. Diğer taraftan Almanya’dan yeni dönen Büyük Cemal Paşa, Talat Paşaya karşı çıkar ve büyük bir merhamet ortaya koyar. Cemal Almanya’dan döndükten sonra “imparatorluk kompleksi” göstermeye başlamıştır</p>
				<p class="normal">İstanbul’dan sürgüne ve dolayısı ile toplu ölümlere gönderilecek bir Ermeni kafilesini Cemal Paşa emirleriyle durdurarak onların Anadolu’da dağlık bölgelerdeki anayurtlarına götürülmelerini sağlamıştı. Cemal ayrıca bu kafiledeki Ermenilere onları kimin kurtardığını söylenmesini emretmiş ve kafilenin tümünü konağının önünden geçirerek onlardan şükranlarını sunmalarını talep etmiştir. Büyük Cemal Paşa’nın konağı önünde yapılan bu resmigeçit tüm gün sürmüştür. Ermeniler dermansızca hep bir ağızdan şükranlarını haykırıp güçsüz kollarıyla el sallarken Paşa balkonunda bir eli kılıcında bir imparator edasıyla kurbanları izliyordu. Cemal Paşa Ermenilere olan anlayışını göstermek için katliamlardan sorumlu olan on iki elebaşını daha önce İskenderun’da asarak idam etmişti. Bu noktada Cemal denilen gülünç züppenin yeni bir yüzünü görmeye başlamıştık. Bu yeni yüzünde Cemal insanları sadece kahkahalara boğmuyor onlara ümit de veriyordu. Büyük Cemal Paşa Suriye ordularının gücünü elinde bulundurmaktadır ve megolomanyak Berlin’in talep ettiği kadar Alman politikaları yanlısı değildir. Yaptığım araştırmalara göre Almanya gezisi sırasında Cemal Paşa Kayser II. Wilhem’e postal yalayıcılığı yapmamış tam tersine ondan aldığı ilhamla kendisini Almanya’nın yeni eyaleti olan Osmanlı Devleti’nde Tanrı tarafından kutsanmış bir imparator haline getirmeyi hayal etmiştir. Benimki tabii ki sadece bir tahmin ancak Cemal Paşa’nın Ermeni ve diğer meselelerde gösterdiği davranış tarzı kesinlikle kendisinin imparatorluk özlemini gösterir niteliktedir. Örneğin Suriye valisi H.E.’ye çektiği telgrafta “Gazze kalesine savunmada kullanılmak üzere bir buçuk milyon kum torbası gerekmektedir. Gerekirse bu kum torbalarını Suriye ve Filistin’deki evlerin ipek perdelerinden hazırlatıp derhal gönderiniz!” diye emir vermektedir. Arkasına aldığı orduyla Cemal iki kere Talat Paşa’nın emirlerine karşı gelmiştir. Kanaatimce Cemal Paşa çöken imparatorlukta yükselen bir yıldızdır ve bedeli ne olursa olsun onunla iyi ilişkiler kurmak gereklidir. Müttefik kuvvetlerin Cemal Paşa’yı yakından takip etmeleri gereklidir. Talat Paşa’nın emirlerine karşı gelen bu kumandan tahminen Osmanlı Devleti’nin gerçek yöneticisi olan Almanlara da karşı gelecektir. </p>
				<p class="normal">Suriye’de Cemal Paşa’nın komutasında bulunan askeri güç diğer cephelerdeki tüm Türk kuvvetlerinden üstündür ve bu askeri gücün tüm kontrolüne Paşa sahiptir. Tahminen ordularımız 1917-1918 kışında Cemal Paşa’nın kuvvetleriyle karşılaşma fırsatı bulacaklardır. Ancak o zamana kadar Büyük Cemal Paşa Almanlarla ters düşebilir. Soytarılığı dışında Cemal Paşa’nı ikiyüzlü ve Abdülhamit’in acımasızlığına eşit zalim bir kişiliği vardır. Altı mil çevrelerinde su bulunmayan çöldeki Ermeni toplama kamplarına Cemal su getirilmesi emrini vermiştir. Bir görgü tanığının anlattığına göre Cemal’in emriyle su tankerlerini taşıyan trenler kampa su getirmişlerdir. Susuzluktan ölmek üzere olan zavallı Ermeniler bu su tankerlerinin çevresini sarmıştır ancak Türklere göre dağıtım adil ve düzenli yapılmalıdır. </p>
				<p class="normal">Bu nedenle Türk askerleri susuzluktan bitap düşmüş zavallı Ermenileri öldüresiye döverek sıraya sokarlar. Zavallı Ermeniler tankların karşısında sonunda sıraya girdiklerinde Türk askerleri tankerlerin musluklarını açarlar ve suyu kızgın çölün kumlarına boşaltırlar. Bu zalim davranışı Büyük Cemal Paşa’nın mı planladığı yoksa Türk subayların espri anlayışlarının bir ürünü mü olduğu belirsizdir. Cemal Paşa’nın Edgar Allen Poe’nun korku romanları dışında görülemeyecek zalim yaradılışının ulaştığı rafine çizgiyi göstermek açısından 11 Nisan 1917 tarihinde Time dergisi Bern temsilcisine yazılan mektup manidardır. Bu mektup Almanya’da esir tutulan İngiliz askerlerinin durumlarıyla ilgilidir. Mektupta Alman Kızılhaç’ında çalışan rahibe hemşirelerin su isteyen yaralı İngiliz askerlere bardaklarda getirdikleri suları onların karşılarında yere dökerek alay ettiklerini anlatmaktadır. Acaba bu rahibeler Cemal’in yaptıklarını mı takip ediyorlardır yoksa bu davranış aynı kafa yapısındaki canilerde görülen ortak bir yaklaşım mıdır?</p>
				<p class="normal">Sonunda boş su treni geri gönderilir ve Büyük Cemal Paşa Berlin’e tarımsal yerleşkelere yeterli suyun sağlanmasında çaba harcadığını gösterir. Alman medyasında Türklerin Suriye’deki Ermeni yerleşim bölgelerinde gösterdikleri aydın yaklaşım ve Büyük Cemal Paşa’nın insani yönetimi büyük övgü alır. Bugün Türk imparatorluğunda kaç Ermeni erkeğin yaşadığını tahmin etmek zor değildir. Dr. Niepage ve şeker pancarı ile tahıl üretimindeki köle işçi kıtlığından yakınan Prusyalıların yaptıkları başvuruların göz ardı edildiği bilindiğine göre Türk İmparatorluğu’nda Ermeni erkek nüfusun kalmadığını söylemek doğru olacaktır. Ermeni kadın nüfusu hakkında konuşmak bunların bazılarının İslam’ı seçerek Türk haremlerine girmelerinden dolayı çok daha zordur. Dr. Niepage bu İslamlaştırma uygulamasına katılan Ermeni kadınların bazı bölgelerde binlerce olduğunu bildirmektedir. Ancak İslam’a geçmek her Ermeni kadının varlığını sürdürmesi anlamına gelmemektedir. </p>
				<p class="normal">Okuduğum bazı raporlarda İslam’ı canlarını kurtarmak için seçen Ermeni kadınların bazılarına “Din öyle basit bir şey değildir,” denerek katliam uygulanmıştır. Dr. Niepage’in söylediklerinin doğru olması halinde zaten İslam’a geçen kadınlardan Ermeni diye söz etmemiz yanlış olacaktır. Sonunda Ermeni ırkının yok edilmesiyle bu insanlık vahşeti, canilik ve azap dolu sürgünler bitmiştir. Rusya’ya kaçanlar ve Mısır’a sığınan bir avuç Ermeni dışında Ermeni milleti dünya üzerinden silinmiştir ve Osmanlı’nın barbarlık tarihi içinde yerini alacak bu kanlı vahşetin üstü örtülmüştür. Başkan Wilson’un mektubuna cevaplarında Müttefik Güçler amaçlarının intikam değil Osmanlı mezalimi altında halen yaşayan Yahudi, Rum ve Arapların özgürlüklerini kazanmaları olduğunu belirtmektedirler. Müttefiklerin kesin istekleri barış sonrası Türklerin kendi ırkları dışında hiçbir milleti yönetme şanslarının olmamasıdır. Medeni Avrupa’nın Hıristiyan devletleri nezaketlerinden söylemeseler bile burunlarının dibinde her gün artarak devam eden insanlık vahşetine “Güçler Dengesi” uğruna fazlasıyla katlanmışlardır. Sonunda bu güçler azınlıkların yaşama haklarına aralarında yaptıkları bir yazılı anlaşma sonucu Türklerin yönetimlerinde yaşayan ırklara yaptıkları mezalime gösterdiklerinden daha fazla saygı göstermeye karar vermişlerdir. Bu onların bir asırdır göz ardı ettikleri görevlerinin en azından yerine getirilmesi olacaktır. Sonraki bölümde göreceğimiz gibi şu anda bile Ermenilere yapılan Türk vahşetinin benzerinin Rum, Yahudi ve Araplara yapılması tehlikesi vardır. Çoğunlukla müdahalelerde geç kaldığımızdan şimdilik yapacağımız tek şey daha fazla Türk vahşeti görmeden hesaplaşma günü geldiğinde yine pısırık politikalar izlememek olmalıdır. Güçler dengesi politikası her geçici politika gibi çürük çıkmıştır ve artık Türklere karşı uygulayacağımız politikaların kalıcı, ödünsüz ve hızlı olması gereklidir. Bu katliamları planlayıp gerçekleştirenlere ne yapılacağı çok önemli değildir. Onların bayrak direklerine asılarak idam edilmeleri yeterli olacaktır. Ancak asıl önemli olan bundan sonra bu tip yönetimlerin daha önceden yaptıkları katliamları tekrarlayabilecekleri güce erişmelerinin önlenmesidir. </p>
				<p class="normal">Büyük Cemal Paşa Hakkında Not: Cemal Paşa hazretleri daha önce yapacağını söylediğim ve ondan beklenecek şekilde Almanları Suriye askeri kuvvetlerinden kovmuştur. General von Falkenhayn buraya Kurmay Başkanı olarak gönderilse de Cemal 28 Haziran itibarıyla Alman generalden emir almayacağını yetkililere bildirmiştir. Dolayısıyla General von Falkenhayn da Cemal’in komutası devam ettiği sürece olacaklardan sorumluluk almayacağını bildirmiştir. </p>
				<p class="normal">Bu gelişmeler Almanlar ve Türkler arasında bir anlaşmazlığın başladığını gösterse de bizim bu konuda fazla ümitlenmemiz yanlış olacaktır çünkü Almanlar bu problemi de daha önceki problemler gibi ustalıkla çözeceklerdir. Cemal Paşa Suriye Orduları Komutanı olmanın yanında Bahriye Nazırı’dır. Osmanlı Padişahı kendisini Berlin’e tekrar gönderir ve Krupp firması ve tersanelerde yapılan çalışmaları incelemesini ister. Bu Almanya seyahatinden anlaşıldığı gibi Cemal artık deniz kuvvetleri üzerine yoğunlaşacak ve von Falkenhayn Suriye’de rahat kalacaktır. Bu gelişmeler Cemal için hayal kırıklığı olacaktır çünkü Ağustos sonunda yeni Alman Dışişleri Bakanı Herr von Kuhlmann, Cemal halen Berlin’deyken Osmanlı’dan tüm deniz kuvvetleri ve ticaret filosunu Almanların komutasına vermelerini istemiştir. Zaten belli bir süredir Türk deniz subayları Alman meslektaşları tarafından görevden alınmaktadırlar. Sonuçta Cemal elinden gücün kayıp gittiğini hisseder. Deniz kuvvetlerinin acilen onun liderliğine ihtiyacı vardır ancak onun liderliği de Almanların emirlerine bağlanmıştır. Cemal Paşa “şah mat” olmuştur ve artık Alman yönetimine baş kaldırması söz konusu değildir. Almanya’dan ayrılmadan önce belki de henüz tüm Osmanlı donanmasının kontrolünü Alman Amiralliği’ne veren kararı tam anlamadan Paşa Köln gazetesine bir demeç verir. Bu demeç göz ardı edilmeyecek kadar önemlidir. Bu demeçte adeta büyülenmişçesine “Alman donanması kusursuzdur ve modern deniz kuvvetlerine sahip olmak isteyen tüm ülkelere örnektir. </p>
				<p class="normal">Bu donanmadan daha kuvvetli bir güç olamaz!” der. Paşa birkaç gün önce bir Alman denizaltısı ile seyre çıkmış ve bu geminin sessiz, gösterişli ve güvenli yapısı karşısında “ Sanki bir transatlantik’te seyahat ettim,” şeklinde konuşur. Cemal daha sonra Belçika’ya gitmiş ve buradaki kırsal yaşamı tanımlamıştır. Paşa, “Burada insanlar bütün gün dolaşıyor ve neşeli savaş esirlerinin yardımıyla hasatlarını topluyorlar,” diyordu. Doğal olarak Cemal bu hasadın nereye gittiğini aynen Almanların Türk hasadının nereye gittiğini söylemedikleri gibi söylemiyordu. Belçika ziyareti sonrası Paşa, Alman Genel Kurmay Karargâhına götürülmüş ve orada büyük ekselansla tanıştırılmıştı. Ancak Cemal geriye döndüğünde Sina’da Tanrı’yı görüp dönen Hz. Musa’nın hayal kırıklığını yaşayacaktır. Yine de Cemal için fazla üzülmeye gerek yoktur ve İstanbul’a dönüp başında olduğu donanmanın tamamen Almanların eline geçmiş olmasını görmek, onu içinde bulunduğu hipnozdan uyandıracaktır. Paşa yine de doğru hamlelerde bulunması halinde hala Alman yönetimine zorluk çıkarabilirdi.</p>
				</body>
</html>