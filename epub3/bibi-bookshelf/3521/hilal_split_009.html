<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>hilal</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_7">BÖLÜM V <br class="chapter"/>ALLAH YOLUNDA ALMANYA</h1>
				<p class="normal">Dünya Savaşı’nın başında diplomasinin ana öğeleri olan diplomatik yetenek ve psikolojik anlayışın askeri açıdan ne kadar kuvvetli olursa olsun Almanya’da olmadığı hakkında fikir birliği vardı. Bu yanlış görüşe örnek olarak, pek çok kişinin Almanya’nın İngiltere’nin savaşa gireceğini hesaplamadan Belçika’da kıyıma girişmiş olması ve bu hareketinin sadece savaş suçu olmayıp ayrıca dünyada yapılabilecek en büyük aptallıklarından biri olduğu, verilebilir. Evet, Almanya durumu anlayamamıştır ve yarattığı pek çok insanlık suçuna bakılınca Almanya’nın medeni dünyanın psikolojisini hiçbir zaman anlayamayacağı da açıktır. Almanya şimdiye kadar medeni milletlerin psikolojisini zerre kadar gösterememiştir. Fakat Almanya’yı aptal bulanların yanıldığı nokta, bu vahşi ülkenin medeni ülke psikolojisini kavramamasının nedeninin “işine gelmemesi” olduğu gerçeğidir. Almanya için medeni ülkelerin psikolojisini anlamak gibi bir ihtiyaç yoktur çünkü bu ülke savaşa düşmanları anlamak için değil medeni ülkeleri işgal etmek için girmiştir. Almanya düşmanlarının orduları, donanmaları ve teçhizatları konusundaki bilgisi tam ve mükemmeldir. </p>
				<p class="normal">Dolayısı ile Almanya’nın medeni ülkelerin ne hissettiğini anlamaya çalışmasının, medeni insanların zehirli gaz bombaları veya tarafsız gemilerin batırılması gibi konularda üzülmesini anlamaya çalışmasının ne anlamı vardır? Attığı gaz bombaları yeterince zehirli olduğu ve denizaltılarının başarılı olduğu sürece Almanya’nın üzüleceği bir şey yoktur.</p>
				<p class="normal">Avrupa’nın yanlış inancı olan Almanya’nın insan psikolojisini anlayamayacağı ve bu bilgiyi diplomaside kullanamayacağı inancı halen devam etmektedir. Almanya’nın savaşmayı planladığı Fransızların veya İngilizlerin psikolojisini anlamaya ihtiyacı yoktur ancak Almanya tüm müttefikleri rezil edecek şekilde Tük psikolojisini iyi öğrenmiştir. Almanya kendisini işin içine sokmadan yıllarca batılı güçlerin Türklerle olan ilişkilerini sabırla incelemiştir. Bir kenarda sessizce oturan Almanya, büyük devlet politikalarının Türkler üzerindeki etkisini iyice öğrenmiştir. Osmanlı büyük devletlerce yüzyıllarca yok oluşu sonrası aralarında ortaya çıkabilecek problemler nedeni ile yaşatılmıştır. Bu nedenle Batılı medeni devletler, ölen Osmanlı’nın yatağının başında oturarak ölmekte olan hastayı rahatsız etmeden ona kuvvet iğneleri yapmış ve oksijen vererek en azından komada tutmaya çalışmışlardır. Abdülhamit döneminde Mısır’ı alarak İngiltere, ölmekte olan adamın yastığını kapmış, Rusya Batı Rumeli’yi koparmış, Fransa ise 1896 yılında Yunanistan’la savaşa girdiğinde Osmanlı’yı sıkıştırarak ondan yorganını çalmıştır. Osmanlı–Yunan Savaşı sonrası tüm medeni devletler ölmekte olan adamı tokatlamaya ve sarsmaya başlamış, savaşta kazandığı toprakları onun elinden almayı başarmışlardır. Bu politikalar medeni Avrupa’nın Osmanlı diplomasisini oluştururken Almanya bir köşede sessizce oturmayı tercih etmiştir. Burada bilinmesi gereken şimdiki Alman İmparatoru döneminde Alman ya da Prusya diplomasisinin işini her zaman sessizce yaptığıdır. Almanya için Türklerin psikolojisini incelemek o anda oldukça gereksiz gibi gözükse de çok yakında çıkacak büyük bela içinde çok büyük önem taşımaktadır. </p>
				<p class="normal">Almanya, Türklerin kendi işine yaraması ve Almanlar için savaşması adına Osmanlı’yı diriltmeye ve canlandırmaya karar vermiştir. Almanya’nın medeni batılı devletler gibi “Hasta Adama” ihtiyacı olamaz. Almanya’nın Osmanlı’yı koloni haline getirmesi kaçınılmazdır ancak Almanlar sağlam ve sağlıklı bir sömürge istemektedirler. Bu nedenle Alman diplomasisi mükemmel iş çıkartmıştır. Yani bir yanda Türkleri rahatsız etmeden kendi yanına çekerken bunu uzun süre herkesten saklamayı başarmıştır. Avrupa’da kimse ne olup bittiğini bilmemektedir. Anadolu’nun her alanda büyük potansiyelini bilen Almanya, Osmanlı silahlı kuvvetlerini eğitmek üzere subaylarını göndermiş ve Doğu kültüründe iş yaptırmanın tek yolu olan “rüşvet” kavramını iyi öğrenmiştir. “Doğu’da, Tanrı yok rüşvet vardır ve Alman Merkez Bankası bu dinin peygamberidir.” Uzun yıllar bu süreç gizlice işlemiş ve Osmanlı Devleti’nin uçsuz bucaksız topraklarında sonunda Almanya çalışmalarının meyvelerini toplamaya başlamıştır. Bugün artık Almanlar tarafından ekilen Osmanlı tarlası olgunlaşmış meyveler ile doludur ve hasat edilmeyi beklemektedir. Bugün Osmanlı tam anlamıyla bir Alman sömürgesidir ve diğer sömürgelerden farklı olarak Türklerin Almanlardan kurtulma şansları yoktur. Bunu Almanya da bölge tarihini ve diplomasisini iyi bilenler gibi bilmektedir. Türkiye bile Almanlar tarafından uydurulan rüyalara inanmanın olanaksız olduğunu görmektedir. Bugün Osmanlı İmparatoru kimdir? Tabii ki Osmanlı hükümdarı II. Wilhem’dir. Osmanlı kabinesi gerçekte Berlin’dedir ve bazen onursal üye olarak Talat bile toplantılara davet edilmektedir. Toplantı sonrası Talat gurur içinde İstanbul’a dönmekte bazen sözde hükümdarı olan Padişah’ın kılıcını bazen de gerçek sahibi olan Kayser’in kılıcını hükümdarların birbirlerine hediyesi diye sunmaktadır. Bu şerefli kılıçların şerefsizce nasıl kullanılacağını da en iyi II. Wilhem bilmektedir.</p>
				<p class="normal">Bu bölümün amacı Türkler üzerinde kurulan sarsılmaz Alman sömürgeciliğinin yapısını araştırmak ve incelemektir.</p>
				<p class="normal">Almanlar önemsiz birkaç adım dışında 1909’da Jön Türklerin Abdülhamit’i tahttan indirerek yeni rejimlerinin amaç ve ideallerini açıklamalarına kadar Türkler üzerine fazla gitmemiştir. İşte bu noktada Almanya diğer Avrupalıların açlıkla boğuşmaya bıraktıkları “Hasta Adam” yerine kuvvetli ve atak bir Türkiye’den elde edebileceği kârı fark etmiştir. Bu dönemde Almanlar Türklere artan ölçüde teknik ve askeri yardım yapmaya başlamışlardır. Eğer sömürgesi olacaksa Osmanlı’nın değerli insan kaynağını eğitmesi, tarımını, madenlerini geliştirmesi Almanların çıkarları doğrultusundadır. Bunları yapabilmesi için de Alman hazinesi laboratuarları ve okulları Osmanlı’nın emrine sunulmuştur. Tabii Almanlar bu işleri yaparlarken yani Osmanlı’ya yatırımlarını sürdürürken kendi halklarının çıkarları ilk başta gelecektir.</p>
				<p class="normal">Tam burada Almanya’nın atağa geçtiği en önemli psikolojik dönemeç ortaya çıkmıştır. Jön Türkler Osmanlı Devleti’ni homojen ve üniter bir devlet yapmaya karar vermişlerdir ve Almanlar bu amacı bir şekilde mantıklı hale getirerek Türkler adına bu dönüşümü gerçekleştirmeye gönüllü olmuşlardır. Jön Türklerin açıktan bahsettikleri Pan-Türk manifestolara karşı Türklerin gözleri önünde gizlice Almanlar Pan-Cermen ideali gerçekleştirmeye başlamışlardır. Zaten Jön Türkler Pan-Cermen ve Pan-Türk ideallerin farkını anlayacak düzeyde değillerdir. Jön Türkler dünyaya getirdiklerini sandıkları yeni Pan-Türk bebeğin aslında bir Alman çocuğu olduğunu bilmeden bakıp büyütmektedirler. Ancak bu bebek çabuk büyüdü; önce emekledi sonra diş çıkarttı ve bir gün Türkler bebekleri beşiğinde uyur sanırlarken beşikten bir Prusya askeri kalktı ve “Allah yolunda Almanya!” diye bağırdı.</p>
				<p class="normal">Prusyalı bebeğin gelişimi şimdiye kadar bir kez kontrol edilmişti. Balkan Harbi başladığında Türk ordusu tam bir geçiş dönemindeydi. Alman subaylar henüz tam anlamıyla Prusya disiplini ve geleneklerini Türk ordusuna öğretme şansı bulamamışlardı. Yani Allah’ın yeryüzündeki gölgesine körü körüne bağlı eski Türk geleneği daha ortadan kaldırılmamıştı. </p>
				<p class="normal">Allah’ın yeryüzündeki gölgesi yani Padişah gün ışığına çıkarılınca gölgenin hiç de büyük olmadığı görülmüştü. Bu nedenle Türk ordusunda birleştirici unsur yitirilmiş ve Balkan Savaşı safha safha kaybedilmişti. Ama dizgin altına alınmış güçlü bir Türk ordusu zayıf bir ordudan daha önemliydi. Dolayısıyla Almanya Türklerin Balkan hezimetlerini sineye çekmek zorunda kalmıştı. Şimdiye kadar Pan-Cermen bebeğin yaşadığı en büyük gelişim sorunu bu olmuştu. Ama bu problem kızamık gibiydi ve bebek hemen iyileşmişti. İki veya üç yıl içinde Alman etkisi kendini göstermiş, iyileşme tamamlanmıştı. Sevenlerin dua ve çabaları zavallı hasta bebeği kurtarmıştı.</p>
				<p class="normal">Almanların Pan-Türk idealleri kendi çıkarlarına uydurarak savunmaları gerçekten de çok enteresan bir gelişmedir. Alman propagandası için yazdırılıp Alman ajanlarınca Osmanlı İmparatorluğu’nun her yerine dağıtılan Tekin Alp’in 1915 yılında kaleme aldığı kahramanlık kitapçığı bunun en güzel göstergesidir. Bu kitapçık ve yarattığı etki Bölüm II’de detaylı şekilde anlatılmıştır ancak kitapçığa Türkler açısından bakıldığında bu belgenin Almanlar tarafından kendini küllerinden yaratmaya çalışan Türk Zümrüdüanka’sına olan tartışılmaz yardımları gösterdiği açıktır. Türk dili ve yüz binlerce Ermeni’nin uğruna katledildiği Rahman ve Rahim olan Türk Allah’ı Zümrüdüanka kuşunun iki kandını oluşturmaktadır. Bunlara ilaveten sürece yardımcı olacak bazı cemiyetler de ortaya çıkmıştır. Aynı idealleri paylaşan Türk Ocağı imparatorluğun on altı yerinde organize edilmiş Türk Gücü Jimnastik Kulübü ve Türk İzci Derneği kurulmuştur. Değişik coğrafi bölgelerde çalışan dükkânların kapılarına “Burada sadece Türk işçiliği kullanılmaktadır” levhaları ticarette önde gelen Ermeni ve Rumları bezdirmek için konmaya başlanmıştır. Dini fonlar da benzer amaçlı ekonomik kalkınma için kullanılmaktadır.</p>
				<p class="normal">Almanya durumu iyi görmüş, iyi analiz etmiş ve ağzından sular akarak kaşığını zamanı geldiğinde yemek üzere Türk çorbası için hazırlamıştır. Almanya olaylara müdahil olmamış sadece Pan-Türk ideallere ulaşılması için Türklere yardım etmiştir. Örneğin Almanlar Türk izcileri Alman orduları için bir iki yıl sonra kullanabilecekleri gençler olarak görmüş ve desteklemişlerdir. Almanya izci örgütünü çok iyi geliştirerek güvenilir kaynakların bildirdiğine göre sayısız merkezde kurulmalarını sağlamış ve 1916 yılında başlarına Albay von Hoff isimli bir Alman başkan atamıştır. İzci derneğinde çocuklara Prusya stili savaş teknikleri oyun oynarcasına öğretilerek çocukların bu talimleri sevmeleri sağlanmıştır. Bu çocuklar birkaç yıl sonra Sultan II. Wilhem’e hizmete hazır olacak şekilde yetiştirilmişlerdir. Bu dernekte çocuklara hedefi vurma, uzaklık tespiti, raporlama ve siper mücadelesi teknikleri öğretilmiştir. İzci derneklerinde iki sınıf vardır. Bunlar on iki ile on yedi yaş arası küçükler grubu ve on yedi yaş üstü ancak askerlik yaşı altı gençler gruplarıdır. Albay von Hoff’un organize ettiği harekette askerlik yaşı değiştirilerek on yedi yaşına gelen gençlerin ülkelerine Alman cephelerinde çarpışarak hizmet etmeleri sağlanmıştır. Prusya disiplini içinde asker yetiştirmek için izciliğe başlama yaşı düşürülmüş eskiden küçükler olan kategori gençler statüsüne yükseltilmiş ve yeni bir küçükler sınıfı yaratılmıştır. Küçük izcilere yönelik yeni program sekiz yaşındaki çocuklara eğlenceli şekilde II. Wilhem, Gott ve Allah’a hizmetkâr olmayı öğretmektedir. İzcilik eğitimi çocuklara çok eğlenceli gelmektedir ancak bu eğitimleri eğlenceli bulmayanların da şansı yoktur çünkü izcilik mecburidir. İzcilerin giydiği üniformalar Almanlar tarafından yarı–askeri görünümde dizayn edilmiştir. </p>
				<p class="normal">Sekiz yaşından itibaren asker ve denizcilerin eğitimi ve ihtiyaçlarının karşılanması Almanların başlangıçtaki barışçıl ve zararsız faaliyetleridir. Pan-Türk hareketinin zirvesinden Almanlar aslında “vaat edilmiş toprakları” görmüşlerdir. Ancak Almanlar Hz. Musa gibi bu toprakları görmekle yetinmeyecek ve ellerine geçirmek için her şeyi yapacaklardır. </p>
				<p class="normal">Almanlar bu topraklara girmekle kalmayacak buraları aynı zamanda yöneteceklerdir. Bir yıl önce Halep şehri Alman subaylarla dolmuş, İslâhiye de Alman askerlerin barakaları, Türklerden ayrılmıştır. Almanların sözde kalıcı olamamakla beraber Marmara Bölgesi askeri yapıları tamamen betonarme olarak inşa edilmiş, binlerce Belçika plakalı otomobil üzerlerinde “İmparatorluk Genel Kurmayı” yazılı tren vagonlarıyla İstanbul’a getirilmiştir. Türk ordusu içinde “Paşa” rütbesi verilerek Türklerin ağzına bir parmak bal çalınmış askerler vardır ancak bu paşalar Baron Kress von Kressenstein komutasındadırlar, yaverleri Alman subaylardır ve Alman üniformaları giymektedirler.</p>
				<p class="normal">Türk ordusunda yaratılan bu yeni sınıf asker ve subay tipi Türk askeri sistemi için örnek olacaktır. Alman askerlere Müslüman inanca saygı göstermeleri ve halkın ibadet şekline anlayış göstermeleri emri verilmiştir. İstanbul’a yeni kurulan Paşa birliklerinde yer almak için gelen Alman askerler önce gemilerde katılacakları birlikleri tespit etmekte sonra trenlerle harekât bölgelerine gitmeden önce depolardan kendilerine iki ya da üç ay yetecek istihkaklarını almaktadır. Askerlere günlük tutmaları emredilmekte, kendilerine Mezopotamya hakkında coğrafi ve askeri bilgileri içeren el kitapları verilmekte, bazı broşürlerle deve eğitimi ve sürümü öğretilmektedir. Bu Alman askerlerin sanki Mezopotamya’da İngilizlere karşı savaşmak için geldikleri düşünülse de ben bunlardan hiç birini o bölgede tespit edemedim. Paşa birliklerinin yapıları ve hareketleri çok gizli tutulmaktadır. Binbaşı Schlee komutasında Anadolu ve Filistin bölgelerinde telsiz istasyonları kurulmuştur. Prusyalı Binbaşı Serno komutasında ayrıca Türk Hava Kuvvetleri oluşturulmuştur. Türk havacılar ülkelerini korumayı öğrenmek için Almanya’da Ostend şehrinde eğitilmektedirler. İstanbul’da deniz subaylarını yetiştiren okul mevcut olup donanmanın tersanesi de buradadır. Alman subaylar önderliğinde Pan-Türk idealleri gerçekleştirmek için ayrıca İzmit’te yüzer bir liman inşa edilmektedir ve Alman firmalar bu ihaleyi almışlardır. Bu yüzer liman Pan-Türk ideallerde olmadığı halde Dreadnought yapısı gemileri bağlayabilecek düzeyde imal edilmektedir. Yüzer limanın maliyeti olan 740.000 sterlin savaş sonrası Almanlara ödenecektir. Ayrıca bu yıl ilkbaharda Almanlar Türk Donanması için denizaltı eğitimlerine İstanbul’da başlamışlardır. Mart ayı sonlarında denizaltı okulu açılarak faaliyete başlamıştır. Bu okul birkaç ay sonra Büyükada’ya taşınarak tamamen Alman subaylar kontrolünde faaliyetlerine devam etmiştir. Diğer deniz subaylarının eğitimi Almanya’da yapılmaktadır ve Türk denizciler Haziran 1916’daki Jutland Savaşı’nda hazır bulunmuşlardır. Gayet tabii bu askerler Alman İmparatoru tarafından cesaretleri yüzünden madalyalandırılmışlardır. Ekim 1917 yılında alınan bir kararla mükemmelliği Sager Rak savaşında iyice anlaşılan Alman modeli donanma yapısının tüm kapsamıyla Türk devletinde savaş sonrası inşa edilmesi kabul edilmiştir.</p>
				<p class="normal">Almanya’nın askere gereksinimin artması üzerine Türk bedelli askerlik sistemi yeniden yapılandırılmaya başlanmıştır. Bu kapsamda Osmanlı Devleti’nde bedelli askerliğe başvurabilme yaşı önce kırk üç sonra kırk dört ve en son olarak kırk beşe çıkarılmıştır. Bedelli paralarını yatıranlar Prusya’nın bir cilvesi olarak hem paralarını kaybetmişler hem de zorla askere alınmışlardır. Alman disiplini, bedelli gibi uygulamayı kabul etmemiş insanların hem canlarına hem de paralarına el konmuştur.</p>
				<p class="normal">Ancak hala yeni askerlere ihtiyaç vardır ve Kasım ayında çıkarılan bir kanunla askerlik yaşına ulaşsın veya ulaşmasın erkek çocuğu olan ailelere askerlik vergisi getirilmiştir. Eğlenerek hedef vurmayı öğrenen tüm genç izciler askere alınmışlardır. Yahudi ve Hıristiyanlara da askerlik mecburiyeti getirilmiş ve İstanbul’da saklanan kaçaklar inzibatlarca yakalanmaya başlamışlardır.</p>
				<p class="normal">Fakat Berlin’deki “Prusya Savaş Tanrısı” halen açtır ve yeni kana ihtiyacı vardır. Aralık 1916’da Türk Resmi Gazete’sinde yayınlanan kanunla Anadolu’da yaşayan on dört ile atmış beş yaşını aşmamış tüm erkeklerin askere kayıt olmaları istenmiştir. Ocak 1917’de askerlik bedellerini ödemiş kırk altı ile elli iki yaş arası erkeklerin tıbbi muayeneden geçirilmesi ve sağlık problemleri olmaması halinde askere alınmalarına ve paralarına el konmasına karar verilmiştir. Sağlıklı olan tüm on iki yaş üstü erkek çocuklar 1917 yılı yaz aylarında askere alınmaya başlanmıştır. Artık Almanların Osmanlı’ya attıkları ağ iyice genişlemiştir. 1917’de yapılan Türk–Alman Anlaşması’na göre iki ülke içinde yaşayan ve diğerinde asker kaçağı durumuna düşmüş kişilerin bulundukları ülke ordusuna katılmalarına karar verilmiştir. İsviçre’de yaşayan ve askerlik bedellerini yatırmış Türk erkekler aynı yıl Alman ordusuna alınmışlardır. Bu yıl İzmir bölgesinde hasat yapacak erkek kalmadığında Türk askerleri devreye girmiş ve tüm ürün Almanya’ya gönderilmiştir.</p>
				<p class="normal">1916 Haziran ayında Osmanlı İmparatorluğu’nda yerleşik Sırp kökenlilere arzu etmeleri halinde Osmanlı nüfus kâğıdı verilmesi kanunu yürürlüğe girdi. İmparatorlukta yerleşik Sırpların bu konuda arzularını arttırmak için de kendilerine daha önce Ermeni unsurlara uygulanan katliamların diğer Osmanlı olmayan azınlıklara da uygulanabileceği defalarca hatırlatıldı. Osmanlı nüfus kâğıdına başvuran Sırpların bir daha eski milliyetlerine dönmeyeceklerine dair taahhütname imzalamaları gerekmekteydi. Osmanlılaşan Sırp erkekler derhal orduya alındılar. Ancak daha fazla asker gerekliydi. Dolayısıyla Mart 1917’de Anadolu’daki tüm Rum unsurların dini değiştirildi, mallarına el kondu ve erkeklerin askere gitme zorunluluğu ortaya çıktı. Ancak maalesef bu yeni askerlerin yüzde onluk kısmı zorla çıkarıldıkları köylerinden askeri birliklerine kadar yaptırılan yürüyüşte açlık ve hava koşulları nedeni ile öldüler. Bu ölümler Alman subaylarının hoşuna gitmese de tüm azınlıkları ortadan kaldırmayı amaç edinen Pan-Türk ideallere çok uygundu. Askerler arasında çıkan huzursuzluk ve problemlere ciddi çözümler getirilmekteydi. </p>
				<p class="normal">Örneğin Kasım 1916’da 49. Tümen kaçaklarına karşı “vur” emri çıkarılmış, pek çok kişi öldürülüp yaralanmıştı. Bu emri veren Türk subay ciddiyetinden dolayı Prusyalı üstlerince takdir görmüştü. Bu tip problemlerin bir daha olmaması ve olduğunda ciddi tepki verilmesi için Nisan 1917’de Mackensen tüm Anadolu güçlerinin başına getirildi. Buna rağmen Türk ordusundaki kaçak problemi gün geçtikçe arttı ve 1917 yazında kaçakların sayısı 200.000’e ulaştı. Bu kaçakların çoğu birlikler kurarak eşkıyalığa başlıyor ve yolcuları soyarak yaşıyorlardı. Bu arada imparatorlar arası hediyeleşme devam etmekteydi. Türk Padişah’ın Şehzade’si Ziyaeddin Sultan, II. Wilhem’e babasının gönderdiği kılıcı birkaç ay önce takdim etmişti ve kendisine İstanbul’da Almanlarca yapımına başlanan limandaki gelişmeleri bildirmişti. Diğer taraftan II. Wilhem Türklerin İstanbul Boğazı üstüne inşa etmek istedikleri demiryolu köprüsü yerine Almanya’nın Boğaz’ı altından tünelle geçerek hava saldırılarından korunmayı tercih ettiklerini Şehzade’ye açıklamıştı.</p>
				<p class="normal">Buraya kadar anlattıklarım Prusya ahtapotunun Türk Silahlı Kuvvetleri ve Donanma’sı üzerindeki artan etkisini kısaca özetlemekten ibarettir. Bu durumdan şimdiye kadar biz kendimizi suçlamışızdır. Savaşın başlaması ile Osmanlı Devleti’nin Ekim 1914’te savaşa katılışı arasında geçen sürede yürüttüğümüz aptalca ve ürkek diplomasiyi çok detaylı anlatmanın anlamı yoktur ancak kısa bir özeti okuyucularımız açısından yararlı olacaktır. Hepimizin bildiği gibi Türkler Almanlarla Ağustos başlarında bir anlaşma imzalamışlar ve imza sırasında tatilde olan İstanbul Büyükelçimiz Sir Louis Malet 16 Ağustos tarihinde geriye döndüğünde Türklerin istediği sadece seferberlik için zaman kazanmaktır. Bu arzularında Türkler çok başarılı olmuşlar ve büyükelçimizi Londra’ya çektiği telgrafta Sadrazam hazretlerinin İngiltere’ye duyduğu büyük dostluktan bahsettirecek kadar kandırmışlardır. Büyükelçimizin Türklere duyduğu güven Ağustos ve Eylül ayları içinde azalmadan devam etmiştir. </p>
				<p class="normal">Büyükelçinin belirttiğine göre Türkiye’de Batı’nın gözlerini ılımlı imajıyla boyayan İttihat ve Terakki Partisi bu süreçte her geçen gün güç kazanmıştır ve ülkemizin bu partiye destek vermesi hatta onları fazla sıkıştırmaması gerekmektedir. Her şey yolundadır ve bizim yapmamız gereken sadece oturup beklemektir. Dolayısıyla biz de Türk Silahlı Kuvvetleri seferberliğini başarıyla tamamlayana kadar oturup sessizce bekledik. Seferberliğin tamamlanmasına yakın, yani Eylül ayı sonlarında İstanbul Büyükelçimiz aniden Dışişleri Bakanlığımıza Türklerin ilişkilerimizi savsakladıklarını bildirmiştir. Büyükelçinin tespiti doğrudur ancak Türkler bizi oyalarlarken 800.000 kişiyi askere almışlar ve Enver Paşa dokuz hafta içinde Almanlarla anlaşma imzalamıştır. Bu oyalanma süresi içinde Hindistan’dan asker getirmemiz ve diğer kuvvetlerimizi Mısır’a yığmamız bizim için yararlı olmuştur. Ancak aynı süre Türkler açısından da çok yararlı olmuş, seferberlik faaliyetlerini tamamlamışlar ve Gelibolu’yu tahkim ederek güçlendirmişlerdir. En sonunda da Türklerin Almanlarla beraber Odesa’ya saldırdıkları gün biz İstanbul’dan kovulmuşuzdur. O gün İngiltere’nin Osmanlı İmparatorluğu üzerindeki tüm etkisini kaybetmiş adeta yabancı bir evde konuk haline gelmişizdir. O gün Türkler halimize fazla gülmese de Enver Paşa’nın gülümsediği kesindir. </p>
				<p class="normal">İsmi hala Türk Ordusu olsa da Alman eğitim sisteminden geçirilmiş silahlı kuvvetler tam olarak Alman kontrolündedir. Bu silahlı kuvvetleri içinde savaşmak için hazır bulunan zavallı Türk gençleri dışında Türk Ordusu diye nitelendirmek imkânsızdır. Bu orduda Prusya ahtapotunun kollarının sarmadığı ve felç eden zehirli vantuzlarının yapışmadığı tek bir bölüm kalmamıştır. Kara güçleri, donanma, telsiz istasyonları, denizaltılar ve uçaklar tamamen Berlin’den yönetilmektedirler. Tüm bu güçlerin başında da daha önce belirttiğimiz gibi doğunun Hindenburg’u General Mackensen vardır. Berlin’in Donanma ve Kara Kuvvetleri üzerindeki etkisi kadar İstanbul’un sivil yaşantısında da etkisi vardır. </p>
				<p class="normal">Almanya sömürgelerinde şimdiye kadar hiç bu kadar başarılı olamamıştır. Tabii bizim Almanların başarısını fark etmemiz için onların Osmanlı Devleti’ni posası çıkana kadar emip bitirmeleri ve geriye sadece cerahatlerini bırakmaları gerekecektir. Ancak o zaman Almanların başarılı sömürgecilik politikalarını anlayacağız veya anlamak zorunda kalacağız. Tüm bu sömürgeleştirme işlemi Pan-Türk idealler ismi altında ve bu idealler uğruna yapılmıştır. Yine de 1916 yılında “Die Türken und Wir nach dem Kriege” isimli kitapçığı basılan Herr Ernst Marré gibi ikiyüzlü Prusyalılar hala Almanya’nın kendisini Türklerin iyiliğine adadığını söylemektedirler. Okuyanları aydınlatan kitapçığında ikiyüzlü Prusyalı “Bunu yaparken Türklere iyilik yapmaktayız,….. Bu Türklerin özgürlük savaşıdır,” demektedir. Ancak Türklerin kimlerden özgürlüklerini kazandıkları kitapçıkta belli değildir. Belki de Türkler Ermenilere karşı bağımsızlıklarını kazanıp özgürleşmişlerdir! Yazar bazen ağzından kaçırarak doğruları da söylemektedir. Örneğin “Türkiye yönetilmesi zor bir ülkedir. Fakat savaş sonrası transit açısından bu ülke büyük önem kazanacaktır,” demektedir. İkiyüzlü yazar sonra hemen durumu düzeltmeye çalışıyor ve “Biz Almanlar aldığımız kadar vermesini de seven bir milletiz hatta bazen gereğinden fazla vermekteyiz,” demektedir. Şimdi bu cümleyi biraz inceleyelim ve Türkiye’nin iyiliği uğruna kendini perişan eden Almanya’nın durumuna bakalım.</p>
				<p class="normal">Tür Ordusu’nun modernizasyonu gayet tabii ki pahalı bir çalışmaydı ve iyi bir finansal planlama gerektirmekteydi. Dolayısıyla Türk Maliyesi’nin Almanlara teslim edilmesi gerekti. Pek çok yeni mali kanun ve kanunname devreye sokuldu. 1916 yılında Maliye Bakanı halen Türk’tü ancak hemen altındaki müsteşar Almanlardan seçilmişti. Osmanlı Maliyesi teminat olarak 30.000.000 lirayı Alman Merkez Bankası’na yatırarak bunun karşılığı savaş içinde kullanabileceği Alman banknotlarını bastırmıştı. Savaş sonrası bu miktar Türklerce altın olarak geri ödenecekti. </p>
				<p class="normal">Osmanlı Devleti’nde altın standart para birimi haline getirilmiş ve ülkedeki ticarette altın dışında en fazla 300 gümüş veya 50 nikel kuruş alınması kararlaştırılmıştı. Fakat tabiî ki ortada altın yoktu çünkü Osmanlı Hükümeti halktaki tüm altınları toplamış ve saklayanlara ölüm cezası getirmişti. Bu durumda Osmanlı topraklarında Alman parasının kullanımı dışında başka bir enstrüman kalmamıştı. Bu dönemde Dr. Kautz isimli Alman, Osmanlı İmparatorluğu’nun her köşesinde banka kurma faaliyetleri için görevlendirilmiş ve bunun amacının Türk köylüsünü tefecinin kıskacından kurtarmak olduğu belirtilmişti. Yani Türk köylüsü tefecilerden kurtarılarak Alman bankaların tuzağına itilecekti. Osmanlı Ziraat Bankası’nın başına bu dönemde bir Alman genel müdür atanmıştı. Tüm bu gelişmeler Almanlar için güzel görünseler de Ekim 1916’da Deutschebank tarafından Bağdat’ta kurulan banka şimdilerde kepenklerini kapatmak durumunda kalmıştır. Haziran 1916’da Oesterreichischer Volkswirt gazetesinden öğrendiğimize göre Almanya savaş sonrasına kadar Türklerin teminatı olarak Berlin’de tutulacak altın karşılığı tahvil çıkartmıştır. Tanrı bilir bu tahviller savaştan çok sonra da hala Berlin’de tutulacaklardır. Altın karşılığı çıkarılan tahviller Almanya’da önce büyük talep görmüş ancak ikinci serinin basılmasıyla ortaya çıkan şüphe nedeni ile değer kaybetmeye başlamışlardır. Bu arada Türk halkının servetlerini korumak için ölüm cezasına rağmen altın saklamak dışında başka bir çıkışları yoktur. Almanlarca empoze edilen yeni altın karşılığı paralar eskiden 100 kuruşa tekabül ederken bugün 280 kuruşa çıkmış ve artmaya devam etmektedir.</p>
				<p class="normal">Alman Deutsche Orientbank Osmanlı topraklarında şube sayısını arttırmış ve savaş süresince tüm pamuk/yün ticaretini finanse eder hale gelmiştir. Böyle bir mali program Almanlarca Alman–Avusturya paktının zaferi olarak görülmektedir. Bu Avusturya’nın sadece diplomatik nedenlerle işin içine sokulduğu düşünüldüğünde gerçekten de doğrudur. </p>
				<p class="normal">Ocak 1917’de Almanya Türk ekonomisine 3.000.000 sterlin sokarak Osmanlı Hükümeti’nin Krupp firmasına olan borçlarını kapatmıştır. Tabii bu borç da diğerleri gibi savaş sonrası Türklerce ödenecektir.</p>
				<p class="normal">Bu yılın Mart ayında açıklanan Osmanlı Bankası raporuna göre Türkler ziraat yatırımları için devlet alacakları teminat gösterilerek Almanlardan 1.000.000 sterlin kredi kullanmışlardır. İstanbul’da yapılan Bakanlar Kurulu toplantısında şimdiye kadar Almanya tarafından Osmanlı Devleti’ne 142.000.000 sterlin avans verildiği ve bu miktarın ileride altın olarak geri ödeneceği belirtilmiştir. Bu Batılı ülkelere verilmiş olan kapitülasyonları ortadan kaldıran Türklerin boğazlarına geçirilmiş yağlı ilmekten başka bir şey değildir. Mayıs 1917’de Zimmermann Batı devletlerine verilen kapitülasyon haklarının ülkeyi parçalamak isteyen bu güçlere Türkleri köle ettiğini söylemektedir. Herhalde Herr Zimmermann Almanya’nın Türkleri ne hale getirdiğini görmemektedir?</p>
				<p class="normal">Türkiye’nin endüstriyel kalkınmasında Almanya’nın karşılaştığı tek rakip Macaristan olmuştur. Almanya’yı kendi etki alanını işgal eden bir güç olarak gören Macaristan, Türk şeker tekeline talip olmuş ancak bu arzusunu yerine getirememiştir. Şeker pancarı endüstrisini çoktan ele geçirmiş olan Almanya gibi bir rakip karşısında Macaristan çok zayıf kalmaktadır. 1917 yılı başlarında Anadolu’daki tarım üretimi savaş öncesi durumun % 50 altına düşmüştür. Ancak şimdi Almanya’dan ithal edilen zirai donanım ve yeni çıkarılan Tarım Kanunu ile üretim bir şekilde % 30 arttırılmıştır. Dönüm başına artan verimliliğin bir nedeni de kendisinin de ihtiyacı olmasına rağmen Almanya’nın Türklere verdiği suni gübreden kaynaklanmaktadır. Almanya zaten Türk topraklarını sömürdüğünden suni gübrenin burada kullanılması ona zarar vermemektedir. Almanya Türklerin tarım arazileri dolayısıyla ürünleri üzerinde tam ipoteğe sahiptir. Artan ürün miktarı Türkiye’nin ihtiyacını karşılamaya yetmemektedir.</p>
				<p class="normal">Geçen iki sene içinde kıtlık ve açlığın baş gösterdiği Osmanlı Devleti’nin halen bazı bölgelerinde aynı problemler özellikle de fakir halk için bulunmaktadır. Ama Pan-Türk ideallerin büyük annesi olan Almanya’nın ihtiyaçları düşünüldüğünde aç fakir Türklerin haline kimse bakmayacaktır. Üretilen tüm tarımsal ürünlerde öncelik Almanya’ya aittir. Aydın’da kurulan ilk et fabrikasındaki tüm üretim de Almanya’ya gönderilmiştir. 1917 Şubat ayı boyunca günlük un açığı 700 çuvala ulaşan İzmir’e Arap ve Rumların açlıktan ölmelerine bakılmaksızın un sevkiyatı yapılmamıştır. Türklere bir şey verilmezken Almanlar 100.000 koyun dâhil olmak üzere İstanbul’dan büyük miktarlarda et, un ve balık almaktadır. Ama Edirne’de bazı aç, sefil ve bencil kişiler Almanya’ya giden yük trenlerini durdurarak yağmalamış ve bu malları bölgede yaşayanlara satmıştır. Ekim 1916’da çıkarılan kanuna göre tüm ürünleri kontrol etmek üzere askeri bir komite atanmıştır. </p>
				<p class="normal">Komisyonun görevi ürünlerin kullanımında önceliğin askerlere verilmesini sağlamak olmakla beraber öncelik tabii ki Alman askerlerindir(özel firmaların buğday satın alması yasaklanmış ancak Alman, Avusturya ve Macar firmalarına özel izin verilmiştir). Bu kanuni düzenlemeden birkaç ay sonra İstanbul’da açlıktan ölümlerin günde yüz kişiye, yağ kıtlığı çeken İzmir’de ise iki yüz kişiye ulaştığı görülmüştür. Yağ İzmir için yoktur ancak hala Almanya’ya yağ ihracatı yapılmaktadır. 1916 yılında her biri 15 ton kapasiteli beş yüz yağ konteynırının Almanya’ya gönderildiği bilinmektedir. Bu yılın yaz aylarında İzmir’de meyve fiyatları Almanların açtıkları reçel fabrikaları nedeni ile çok artmıştır. Tabii ki üretilen tüm meyve reçelleri de Almanya’ya ihraç edilmektedir. Türkiye’de şeker Konya bölgesindeki şeker pancarı tarlalarından sağlanmaktadır. Fakat şeker konusunda Alman kültürünün beslenme önceliği vardır. İzmir’deki zavallı açlara nasıl olsa Türklerin Rahman ve Rahim olan Allah’ları bakacaktır.</p>
				<p class="normal">Türkiye’den akan gıda sevkiyatı karşısında Almanya’ya Batılı devletlerce uygulanan gıda ambargosu işe yaramaz hale gelmektedir. Bu yıl suni gübre sayesinde erken ürün alacak olan Türkler düşünüldüğünde Almanya’nın gıda ihtiyacı fazlasıyla karşılanacaktır. </p>
				<p class="normal">Savaşın en korkunç olduğu aylarda Almanya’nın Türklerin gıdasını çalmakla suçlanmaması gerekir. Çünkü Pan-Türk idealler nedeni ile iyiliksever Almanlar aslında yeni ve en önemli sömürgelerindeki üretim performansını arttırmaktadırlar. Yapımına birkaç yıl önce başlanan Konya’daki sulama kanalları kullanıma girmiştir ve çevre köylerin tarımsal gelirleri bu sulama projesi sayesinde ikiye katlanmıştır. Son açıklanan rapora göre, “Alman teknik ve enerjisi sayesinde yepyeni bir tarımsal alan ortaya çıkmıştır”. Deutschebank kredisiyle Adana’da bezer bir sulama projesi devreye girmiştir. Adana bölgesinde yaptığı çalışmalarıyla bilinen Ernst Marré’ye göre Ekim 1916’da Bağdat demiryoluna bağlanan bu şehir Almanlar için doğu kanadına açılan ana arter haline gelmiştir. Ermeni katliamları nedeni ile iş gücü kapasitesinde belli bir düşme yaşansa da projelerin finansmanı mükemmel şekilde gerçekleşmektedir. Tüm sulama projeleri Almanların kontrolündedir ve Alman parasıyla ödenmektedir. Almanların su kaynaklarını tamamen ele geçirebilmeleri için iflas etmiş Osmanlı Hazinesi’nin borcun anaparası dışında iş gücü azlığından kaynaklanan zararları da ödemesine karar verilmiştir. Türkler iş gücü açığını kapatmak için bedava çalıştırılmak üzere hapisteki hükümlüleri kullanmaya başlamışlardır. El Âlem el İsmail isimli Arap dergisinden öğrendiğimize göre sulama projesi Adana bölgesindeki pamuk üretimini dörde katlayacaktır ve bölgede elektrik santrallerinin de kurulmasına başlanmıştır. </p>
				<p class="normal">Ekim 1916’da aynı dergi Almanya’dan getirilen lokomotif ve kamyonlar sayesinde Anadolu tüccarlarının taşımacılık problemlerini aştığını bildirmektedir. Die Zeit Şubat 1917 sayısında Türk-Alman işbirliğinin pamukta büyük sinerji yaratacağını söylemektedir. Şimdiye kadar pamuğunu İngiltere’den ithal etmekle yükümlü olan Türkler fedakâr Alman dostlarının sermayesi ve teknolojisiyle artık pamuğunu kendileri üretecek ve herhalde ihracatta da en büyük payı Almanya’ya vereceklerdir.</p>
				<p class="normal">Benzer parlak gelecek sulama projesinin tamamlandığı Konya bölgesinde şeker pancarı endüstrisi için de görülmektedir. Bu bölgede artezyen kuyu açımına hız verilmiş olup Türk işçiliği yerine Bulgar işçilerin kullanılması gündeme gelmiştir. Daha önce belirttiğimiz gibi Macaristan şeker tekelini almaya çalışmış fakat her konuda olduğu gibi Almanya’nın karşısında tutunamamıştır. Almanlar otuz yıllığına Türk şeker tekelini ele geçirmişlerdir. Almanya yatırımının ilk ürününü geçen ilkbahar almaya başlamış ve ilk olarak 350 kamyon dolusu şeker Berlin’e gönderilmiştir. Halep civarında bulunan Makişelin Vadisi’nde de benzer bir sulama projesi hazırlanmaktadır ve projenin başında Herr Wied isimli sulama uzmanı atanmıştır. Şimdiye kadar taş kömürü sıkıntısı çekildiyse de Karadeniz bölgesinde yeni açılan kömür madenlerinden bol miktarda taş kömürü sağlanmaktadır ve Tekirdağ bölgesi kömür yataklarının yakında üretime başlanması beklenmektedir.</p>
				<p class="normal">Artık Osmanlı topraklarında Almanların el atmadığı sanayi dallarını saymak ele geçirdiklerini saymaktan daha kolaydır. Almanya özellikle Türk eğitim sistemine anne şefkatiyle yaklaşmaktadır. Geçen yıl Alman yönetimi altında İstanbul’da bir okul açılmıştır. Hayfa’daki Filistin bölgesinde teknik eğitim veren Yahudi okulları Alman Hükümeti’nin koruması altına alınmışlardır. Sivas’tan okul müdürlerinden oluşan bir grup Almanya’ya gönderilerek Alman eğitim sistemi üzerinde çalışmaya başlamıştır. Ernst Marré’ye göre yakında Türk ortaokul sisteminde bile Almanca mecburi olacaktır. Nisan 1917’de Türk gençlere Almanya hakkında tüm bilmek istediklerini öğretecek olan Alman Kültür Derneği’nin temeli atılmıştır.</p>
				<p class="normal">Bu yılın başlarında 10.000 Türk gencinin Almanya’ya gönderilerek ticaret eğitimi almaları konusunda anlaşmalar yapılmıştır. Herhalde bu gençler askerliğe uygun olmayan çocuklardır. Türk gençlerin Almanya’da eğitim görmelerini Halil Halit Bey desteklemektedir. Bu kişiye göre Türk gençleri Fransa’ya eğitime gittikten sonra dinlerini kaybetmişlerdir (Tabii ki Alman Gott’u Türklerin Allah’ına daha yakındır) ve yurda döndüklerinde milliyetçi duyguları olmayan işe yaramaz kişiler haline gelmişlerdir. Hâlbuki Almanya’da bu Türk gençler uygun dini yayınlara ulaşabilecekler ve kendi geleneklerini kaybetmeden Almanya’da gördükleri güzel şeylere adapte olacaklardır. Halil Halit Bey’in bu anlamsız düşüncesine cevap vermeye bile gerek görmüyorum. Bu sözleri eden vücut Halil Halit Bey’e aittir ancak ses Prusyalıdır. Çok nadiren de olsa bazen Avusturya etkisi devreye girmektedir. Profesör Schmoller bir dergiye verdiği demeçte Alman etkisine olan Avusturya kıskançlığını ortaya koymaktadır. Nitekim Ekim 1916’da Viyana’da 250 öğrencilik Avusturya–Türk Koleji hizmete girmiştir. Ama Berlin’deki Osmanlı öğrenci sayısı 10.000’dir. Sulama projesinin çalışmaya başladığı Adana’da Türk–Alman Cemiyeti 300 öğrencilik bir Alman Okulu açmıştır. Tabii ki ayrıca Berlin’de Alman sömürgeciler için Türkçe kursları da kurulmaya başlanmıştır. İstanbul’daki Tanin Gazetesi Türk–Alman Dostluk Cemiyeti’nce konferans ve eğitimler düzenleneceğini duyurmaktadır. Geçen Nisan ayında Profesör von Marx ülkelerin gelişiminde yabancıların etkisi üzerine bir konferans vermiştir ve bu konferansta Türkiye–Almanya örneği tartışılmıştır. Birkaç ay sonra Türk basının başında bulunan Hikmet Nazım Bey Berlin’e gazetecilik teknikleri eğitimine gönderilmiştir. Nazım Beyi diğer basın kurumlarından gazeteciler izlemiştir. Bu gidişler ile yakında İstanbul basınını Frankfurt ve Köln’e rakip olacaktır. </p>
				<p class="normal">Eğitimde Alman etkisinden çok bahsettik aslında Almanlar Osmanlı Devleti’nde ekonomi ve endüstrinin her köşesine girmiş durumdadırlar.</p>
				<p class="normal">Kasım 1916’da Münihli bir uzman Ormancılık Fakültesi’nin başına getirilmiştir ve İstanbul’da kurulan bir ekonomi derneği Alman eğitmenlerle öğretime başlamıştır. Osmanlı Devleti’nde çiçek hastalığı, tifo ve kolera aşıları mecburi hale getirilmiştir. Türk Hükümeti’ndeki bakanlıklar incelendiğinde Posta, Ticaret ve Adalet Bakanlıklarında Almanların Bakan Vekili olarak atandığını görmekteyiz. Aynı yıl bir Alman uzman ipek böceği ıslahı ve üretiminin başına atanmıştır. Anadolu’daki tüm demir yolları zaten Almanlara aittir. Eskiden İngilizlere ait olan Anadolu demiryollarının haklarını Ankara ve Konya istasyonlarını yapmak kaydıyla Almanlar almıştır. Bağdat demiryollarında çevrede çıkan veya çıkacak madenleri işletme hakkı Almanlara verilmiştir. Bağdat demiryollarına bağlamak kaydıyla Mersin-Adana hattı da Almanlara verilmiştir. Almanlar İzmir–Kasaba demiryolları haklarını satın almışlar ancak inşaatı Fransız sermayesiyle gerçekleştirmişlerdir. Haydarpaşa Liman İşletmelerini almakla Almanlar tüm Küçük Asya ticaretinin kapısını tutmuşlardır. </p>
				<p class="normal">Bağdat demiryollarının bir parçası olan Toros ve Amanos tünelleri şu anda dar motorlu araçların geçişine uygun haldedir ve pek yakında geniş araçlara da açılacaktır. Ağustos 1916’da Türk Maliye Bakanlığı borçlandığı Alman parasının büyük bölümünü şehirlerarası ve askeri yolların yapımına ayırmış, demiryolları Almanlar sayesinde Anadolu’yu kuşatır hale gelmiştir. Tüm bu gelişmeler Türkler için büyük yeniliklerdir ancak sakin ve sessiz ilerleyen Alman işgali için büyük stratejik önem taşımaktadırlar. Prusya eleştiriyi sevmediğinden Osmanlı İçişleri Bakanlığı tüm siyasi cemiyetlerin sesini kesmiştir. Alman cephane ihtiyacını karşılamak için camilerin kubbelerinden çinkolar, kapılarından demir tokmaklar ve Pera Palas’tan demir merdiven korkulukları sökülerek haddehanelere gönderilmiştir. Bundan hemen sonra Almanya’ya sekiz kamyon dolusu bakır gönderilmiştir. Eminim Almanya’da yeni başlayan bakır dam ve alet edevat üretimi Türkiye’den gelen bu madenlerle yapılmıştır.</p>
				<p class="normal">Bu yılın Ocak ayında Berlin’de imzalanan Türk–Alman Anlaşması’na göre bu ülkelerin vatandaşları diğer ülkede anavatanlarının vatandaşlık haklarını kaybetmeden yerleşebileceklerdir ve serbest ticaret yapabileceklerdir. Lübnan’da Dr. König din ayrımı yapılmaksızın tüm Suriyeliler için ziraat okulu açmıştır. Şubat 1917’de çekirge istilasına uğrayan Humus bölgesine problemi çözmek için Alman uzman Dr. Bucher gönderilmiştir. Tabii ki çekirge istilası Almanya’nın gıda ihtiyacının karşılanmasında büyük problem yaratmaktadır. </p>
				<p class="normal">Deutschebank’ın iştiraki olan yatırımların 1916 mali tablolarına bakıldığında elde edilen inanılmaz gelirler görülmektedir. Bilançolara göre Anadolu Demiryolları şirketi o yıl 25.737.995 mark brüt kazanç elde etmiştir. Haydarpaşa–Ankara hattını kârı kilometre başına 42.566 franktan 45.552 franka yükselmiştir. Haydarpaşa Liman Şirketi % 8 temettü ödemiştir. Mersin–Tarsus-Adana hattı imtiyazlı hisselerine % 6 normal hisselerine ise % 3 temettü ödemiştir. </p>
				<p class="normal">Lübnan bölgesinde yakalanan balıkların üçte ikisinin Almanlardan oluşan askeri mercilere verilmesine dair emir aynı ay çıkarılmıştır. Beyrut bölgesinde tutulan ve ağırlığı 2 kiloyu geçen tüm balıklara da el konmaktadır. Diyarbakır çevresinde bulunan Argana madenlerinden çıkarılan bakırın tümü Almanya’ya ihraç edilmektedir. Tekirdağ’da yeni açılan taş kömürü yataklarından da büyük miktarların Almanya’ya gönderilmesi planlanmaktadır. Nitekim geçen yıl sonunda itibaren İstanbul’dan her gün üç kömür treni Almanya’ya hareket etmektedir.</p>
				<p class="normal">Alman sömürgeciliğinin sonu yoktur. Alman su arama uzmanları modern teknolojileriyle birlikte Türklerle beraber Sina’da su aramaktadırlar. Katledilen Ermenilerin yerine Almanya’da bulunan Rus esirler Anadolu’ya çalışma kamplarına gönderilmektedirler. 11 Ocak 1917 tarihinde imzalanan Türk–Alman anlaşmasına göre mali yapıda uygulanacak değişimi özel bir Alman Komisyonu üstlenecektir. Bu kararı bir Stuttgart gazetesi “İşte biz halkların ve milletlerin özgürleşmesini böyle sağlarız,” diye manşetten duyurmuştur.</p>
				<p class="normal">Aralık 1916’da herhalde aynı asil nedenle Osmanlı şeriat kanunları Alman hukuk reformuyla değiştirilmiştir. Aynı ay İstanbul’daki tüm telgraf merkezleri Almanlara devredilmiştir. Ernst Marré Türkiye’ye yerleşmek isteyen Alman gençlere öğütler vermektedir. Marré’ye göre bu katil Türk milleti için dinin önemi fazladır dolayısı ile musaf torbaları, tespih gibi İslami objelerin ticareti gramofon kadar karlıdır. Yılın başında faaliyete geçen “Alman Doğu Ticaret Şirketi” askeri ihtiyaçlar için elyaf ithal etmektedir. Aynı firma İzmir’de Alman teknolojisi ile kurduğu dokuma tezgâhlarında ürettiği halıları Urfa’da büyük kârlarla satmayı başarmıştır. Konya’da Herr Toepler tarafından kurulan barut fabrikası Demir Haç ve Osmanlı madalyalarıyla onurlandırılmıştır. İstanbul civarındaki ormancılık projesi Ziraat Bakanlığı emriyle Almanlara verilmiştir. Nisan 1916’da Aydın vilayetinde Almanlara madencilik konusunda doksan imtiyaz verilmiştir. Alman ahtapotu bazen çok ileri gittiğini fark ederek kurbanının nefes alabilmesi için kollarını gevşetmektedir. Örneğin Eylül 1916’da Şam’da kurulan Alman İmparatorluk Radyosu şu anda radyoculuğun Türklerde kalması bakımından yayınlarına geçici olara son vermiştir.</p>
				<p class="normal">1916’da Ankara’da “Dokuma Şirketi”, İzmir’de “İthalat ve İhracat Şirketi”, Beyrut’ta “Sanayi ve Ticaret Cemiyeti”, Lazkiye’de “Türün Ticaret Şirketi,” Trablus’ta “Ticaret Şirketi”, Lübnan’da “Mısır İhracat Şirketi”, Konya’da Ermenilerden kalan evleri restore etmek için, “ İnşaat Komisyonu” kurulmuştur. Daha komiği Anadolu’ya gelen yabancılar için turist rehberi bile basılmıştır. Askere çağrılan erkeklerinin yerini dolduran “Türk Kadını” anıtının dikilmesi de bir başka tuhaflıktır. Özellikle turist rehberi ve “Kadın Anıtı” Türkler için acayip şeylerdir. Türk kadınları için yeni bir Prusya günü doğmaktadır. Nisan 1917’deki Tanin gazetesine göre İstanbul Teknik Üniversitesi’ni bitiren kadınlara diploma verilecektir.</p>
				<p class="normal">Osmanlı Devleti’ndeki Alman sömürgeciliğinin örnekleri vermekle bitmez ancak ben bu ahtapotun Türk endüstri ve ticaretinin tüm kanını emen kuvvetli vantuzlarını bir dereceye kadar anlatmak istedim. Dünyada avını bu kadar sıkı yakalayan bir olta iğnesi görülmemiştir. Hiçbir Yahudi banker şimdiye kadar kurbanını bu kadar sıkı tutmamıştır. Almanya donanma, ordu, eğitim, endüstri, bankacılık ve hukuk alanlarında Türkiye’nin tümünü eline geçirmiştir. Türk’ün canı Avrupa’nın büyük ülkeleri içinde zamanını ve parasını Pan-Türk ideallere ayıran tek güç olan Alman kültür çapulcuları tarafından çıkarılmaktadır. Sessiz ve maharetli çalışan Alman çapulcular en büyük kuklaları olan Enver Paşa’yı aynen onun bizi kandırdığı gibi kandırarak kullanmaktadırlar. İşlerine yaradığı sürece Almanlar Enver’i yerinde tutmuşlardır. Bir keresinde Enver Paşa’ya gönderilen çok sayıda tehdit mektubunu durdurmak için Almanlar İstanbul’daki tüm posta kutularına el koymuşlardır. Ancak şimdi Enver Paşa otoriter bir havayla kendisini Pan-Türk idealin lideri saymaya başlamıştır. Paşa Pan-Türk ideallerin başıdır ancak bu idealler daha o fark etmeden Pan-Cermen ideallerine dönüşmüşlerdir. </p>
				<p class="normal">Bu nedenle Almanlar için Talat Bey Enver’in yerini almıştır. Talat Mayıs 1917’de İmparator Wilhem, Kral Ludwig ve Avusturya İmparatoru tarafından karşılanan kişidir ve Ruslarla ayrı barış yapılması konusunda Almanlarla söz birliği içindedir. Talat’a göre Çarlık Rusya’sı zamanında Türkiye’nin varlığı tehlikededir ancak devrim sonrası Rusların Türklerden toprak talep etmemeleri dostluk için fırsat yaratmaktadır. Türkler Ruslarla nasıl dost olacaktır, onu anlamak biraz zordur ama!</p>
				<p class="normal">Enver Paşa son zamanlarda Berlin’in gözünden düşmüş gibidir. Her ne kadar sanmasam da 2 Nisan 1917 tarihinde Wilhelmshaven Denizaltı Üssü’nü gezen Enver bir motor kazasında yaşam tehlikesi atlatmıştır. Kim bilir belki de bu sadece bir kazadır! Bu olay sonrasında Enver’in bir vilayette açtığı mutfak ve Jön Türklere İngiltere’nin içişleri hakkında verdiği konferans dışında Pan-Türk ideallerden bahsettiğini duymadım. Ben konferanslardan hiç hoşlanmam ama Enver’in konferansına katılmak isterdim.</p>
				<p class="normal">Almanların Ermeni soykırımından haberdar olmalarını tartışmayı bu bölümün sonuna bırakmıştım. 15 Ocak 1916 tarihinde Reichstag bu soykırımı tümüyle yalanlamıştır. Başka bir zamanda ise Almanya’nın Türk içişlerine karışamayacağı belirtilmiştir.</p>
				<p class="normal">Almanların hali hazırda karışmadığı Türk içişi olmadığına göre yukarıda verilen ikinci savunma samimiyetten uzaktır. Fakat soykırımın inkârı Almanların söylediği bilinçli bir yalandır. Almanya yani derin Alman devleti soykırımı bilmektedir ve buna göz yummuştur. Bu konuda birkaç önemli delili aşağıda vermekteyim.</p>
				<p class="indentmetin">(1) Reichstag’ta soykırımın yalanlanmasından dört ay önce Eylül 1915’te Dr. Martin Niepage isimli Halep’teki teknik lisenin Alman öğretmeni kendisi ve arkadaşları adına Ermeni soykırımı üzerine bir rapor yazarak İstanbul’daki Alman Büyükelçiliği’ne göndermiştir. Alman öğretmenin raporunda gözleriyle gördüğü korkunç olaylar ve kırsalda yaşayan Türklerin bu yapılanları “Almanların emirleri” olarak gördükleri bulunmaktadır. Dolayısıyla İstanbul’daki Alman Büyükelçiliği soykırımlardan haberdar olmuştur ve Türklerin bu olayları Almanların emirlerine bağladıklarını bilmektedir. Dr. Niepage raporunu İstanbul’a göndermeden önce Halep’teki Alman Konsolosluğu ile görüşmüş ve Konsolos Herr Hoffman kendisine İstanbul’daki Büyükelçiliğin daha önceden soykırım hakkında bilgilendirildiğini söylemiştir. Konsolos Halep, İskenderun ve Musul Konsolosluklarının İstanbul’u uyardıklarını ancak Dr Niepage’nin özellikle soykırım hakkında Türk devletini protesto etmesini memnuniyetle karşıladığını bildirmiştir. </p>
				<p class="indentmetin">(2) Bu ve benzeri raporlar boşa gitmemiş ve Almanya’nın İstanbul Büyük elçisi Baron Wangenheim Ağustos 1915’te Türk Hükümeti’ni resmen protesto etmiştir.</p>
				<div class="clrb"/>
				<p class="normal">Dolayısıyla Alman Hükümeti soykırımı yalanlarken aslında olan bitenin farkındadır. Yerel birkaç olay olmaktan çok İstanbul Hükümeti tarafından planlı yapılmış olan bu sistematik soykırımı Almanlar ayrıca durduracak güçtedirler. Bu görüşümü desteklemek için, “Her Türk Almanya istese bu soykırımı veto edebilirdi ancak etmedi,” diyecek pek çok özgür tanık bulabilirim. Almanya böyle katliamların olmayacağına dair pek çok güvence vermiştir. Mesela Almanya Adana’da bulunan Ermeni Katolikosu’na kendilerinin Türkler üzerinde etkileri sürdüğü sürece Abdülhamit döneminde yaşanan korkunç olayların tekrarlanmayacağı konusunda sözü vardır. Soykırımı durduramadığına göre Almanya’nın Türkler üzerinde etkisi yok mudur? Yoksa Almanlar Türk Hükümeti’ndeki tüm önemli mevkileri nasıl ele geçirmişlerdir?</p>
				<p class="normal">Buna benzer başka bir güvence de Nisan 1915’te Alman Büyükelçisi tarafından Ermeni Patriği ve Ermeni Milli Konsey Başkanı’na verilmiştir.</p>
				<p class="normal">Sonuçta Pan-Türk idealler ve rahman ve rahim olan Türk Allah’ının uğruna Almanya Türklerin yanında durarak korkunç şehvet ve tecavüz duygularıyla dolu soykırımı izlemiştir. Türkler Alman yönetimindeki tarımsal yerleşkelerde çalıştırılmak üzere göndermeyi planladıkları beş yüz bin Ermeni dışında tüm Ermenileri soykırımdan geçirmek istemişlerdir. Fakat Türklerin bu planı bu kadar fazla Ermeni’ye yaşama hakkı vermenin gereksiz olduğuna inanan Binbaşı Pohl tarafından sekteye uğratılmıştır. Sonuçta Pohl bir askerdir ve kafası tarımda insan gücünün önemini almamaktadır. </p>
				<p class="normal">Soykırımda tüm seçenekler Almanlara açıktır ve onlar soykırımların gerçekleşmesini tercih etmişlerdir. Ama bu karar Almanlar için verilmesi zor bir karardır. Almanya Ermeni soykırımına izin vermemesi halinde Türklerin “Siz tutarsızsınız. Belçika’da yaptıklarınızdan sonra neden birkaç Ermeni’nin öldürülmesine karşı çıkıyorsunuz?” diye sormalarından korkmuştur.</p>
				<p class="normal">Ve Wilhelmstrasse’deki zekâ bu soruya yeterli bir cevap bulamamıştır.</p>
				<p class="normal">Ben Almanların Ermeni soykırımını istediğini düşünmüyorum. Almanlar bu katliamları gerçekten de istememişlerdir. Çünkü Almanların tarımsal yerleşkelerde çalıştıracak kölelere ihtiyacı vardır. Ancak Almanya durdurma gücü varken bu soykırımı seyretmekle kalmıştır ve Arabistan’daki tüm mis kokulu parfümler bile Almanların soykırım nedeni ile ellerine bulaşan kan kokusunu bastırmaya yetmeyecektir.</p>
				<p class="normal">Yukarıda anlatılanlar ışığında savaş sonrası Türklerle uğraşacak olanların karşılaşacağı bazı problemler olacaktır. Öncelikle Türkiye’nin şu anda bir Alman sömürgesi hatta Almanların en değerli sömürgesi olduğunu kabul etmeliyiz. Savaş sonrası Türklerin azınlıklar veya ezdikleri halklar üzerindeki üstünlüklerini sınırlamak veya kaldırmak yeterli olmayacaktır. İlk başta Almanların Türkiye üzerindeki kontrolünü kaldırmamız gereklidir. Bunu yapmak için Müttefik Kuvvetlerin öncelikle savaştan zaferle çıkmaları ve Alman ahtapotunun Türk ekonomisi üzerindeki gücünün kırılması gerekmektedir. Yoksa Mezopotamya’ya kadar uzanan bir Alman İmparatorluğu’yla karşılaşmamız kaçınılmazdır. Zaten şu anda Almanya bu bölgeyi tamamen kontrolü altına almış durumdadır ve Avrupa’da sürekli bir barışın sağlanması için bu bölgenin Almanların ellerinden geri alınması gerekmektedir. Bu koşulun dışında sağlanacak bir barış, ahtapotun vantuzlarını bir süreliğine kurbanının derisinden sökmeye benzer ve vantuzlar kısa sürede tekrar kurbanı sömürmeye başlarlar.</p>
				<p class="indentmetin">NOT - Almanların Ermeni soykırımındaki suç ortaklıklarına ışık tutmak açısından şimdi anlatacaklarım önemlidir. Metternich Wagenheim’ın yerine İstanbul Büyükelçisi olarak atandığında Padişah’a kabulü sırasında okumak üzere Kayser’in emirleriyle Berlin’de hazırlanmış bir mektup getirmiştir. Bu mektupta Almanya’nın şimdiye kadar Ermeni soykırımını durdurmakta yetersiz kaldığını ima eden bir cümle vardır. Talat bu mektubun okunmasına izin vermemiştir çünkü mektup soykırım hakkındaki tüm sorumluluğu Türklerin üstüne yıkmaktadır. Hâlbuki Türkiye’deki genel anlayış bu soykırımın Alman kışkırtması ve teşviki ile yapıldığı yolundadır. Sonunda taraflar arası bir uzlaşmaya varılarak mektubun halka kapalı olarak okunmasına ve Ermeni soykırımı ile ilgili bölümün resmi belgelerde yayınlanmamasına karar verilmiştir... </p>
				<div class="clrb"/>
				</body>
</html>