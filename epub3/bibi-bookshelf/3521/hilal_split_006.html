<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>hilal</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_4">BÖLÜM II<br class="chapter"/> YENİ TÜRK TEORİSİ</h1>
				<p class="normal">1908’de “Jön Türk” hareketini tanıyan bir askeri cunta Abdülhamit’i tahtından indirerek Selanik’teki berbat sürgün günlerini başlatmıştır. Darbeciler hemen “liberal” bir reform planıyla işe başlamışlar ve yalanlarıyla çağdaş Avrupa’nın Almanya dâhil bir anda sempatisini kazanmışlardır. “Güçler Dengesi” Osmanlı’ya derin bir nefes alma şansı tanımıştır. Son bir yüzyıldır bu kokuşmuş cesedi parçalamak konusunda anlaşamayan Avrupalı devletler sayesinde yozlaşmış yönetimler İstanbul’da iş başında kalmayı başarmışlardır. Ancak bugünlerde ölmüş ve kokuşmuş olan bu ceset tekrar nefes alıp vermeye ve yaşam belirtileri göstermeye başlamıştır. Yüzyıldır Avrupa’nın desteklediği reform hareketi sonunda bir işe yaramış gözükmektedir. Tüm Avrupalı devletler yeni Osmanlı yönetimini kutlamakta birbirleriyle yarışmaktadırlar. Ancak aslında Batı medeniyeti tarihinde görülmemiş bir yanılgı içindedir.</p>
				<p class="normal">Jön Türklerin samimi hedefleri veya gerçekten ne yapmak istedikleri tartışılabilir bir konudur. Bazı Batılı düşünürler başlangıçta Jön Türklerin reform ve reorganizasyon yapmayı amaçlayan vatanseverler oluklarını söyler. </p>
				<p class="normal">Tüm Batılı düşünürlerin katıldığı görüş ise başlangıçtaki amaçları ne olursa olsun Jön Türklerin iktidarı ele geçirdikten sonra Abdülhamit’in yapmayı amaçlayıp ta başaramadığı “Osmanlılaştırma” politikalarını uygulamaya koyduklarıdır. Avrupa’nın desteğini arkalarında hisseden darbeciler aslında halk tarafından sorgulanmak veya eleştirilmek istemiyorlardı. Kanımca Jön Türklerin reform politikaları Abdülhamit’in Meclisi Mebusan parodisinden daha ciddi bir politika değildi. Darbeciler 1909’da kendileri doğrudan bulaşmamış olsalar Adana’da Ermeni katliamına göz yumdular. “Güçler Dengesi” dağın fare doğurduğunun farkına varmaya başlamıştı.</p>
				<p class="normal">Başlangıçta niyetleri iyi olsa bile Jön Türk hareketindeki yozlaşma onları bir yıl içinde hedefledikleri özgürleşme ve reform hedeflerine değil darbeyle devirdikleri cinayet ve katliam sarmalına sürüklemişti. Bunları gören Abdülhamit belki de sinirden tırnaklarını yiyip kendisinin icat ettiği ve devrilmesine neden olan iç politikaların şimdi halefleri tarafından kullanılmasını seyrediyordu. İşin ilginç tarafı tüm padişahların tahtlarını korumak için en güvendikleri güç olan silahlı kuvvetler Abdülhamit’i devirmişti. Döneminde tebaasını daha sıkı baskı altına almak hatta katliamlarını daha iyi becermek için Abdülhamit askerlerinin Prusyalı subaylarca eğitilmelerine izin vermişti. Ve Prusya sayesinde modernleşen ordu kendisinin sonunu getirmişti. Avrupa’ya liberal reform sözü veren darbeciler Abdülhamit’i Ermeni katliamından dolayı değil yozlaşmış Osmanlı sistemini değiştirmek için devirmişlerdi. Darbede ve sonrasında Alman parmağı olduğu açıktı. II. Wilhem’in sabırsızca Alman göçmenlerin Ermenilerden kalan yerlere yerleştirilmeleri talebi sonrası Almanlar bir köstebek gibi Osmanlı’nın altını sessizce ve görünmeden oymuşlardı. Almanlar Osmanlı’yı doğu planlarında kullanmak için çoktan kararlarını vermişlerdi. Dolayısı ile Osmanlı İmparatorluğu’ndaki yozlaşmayı durdurmak ve devleti işler hale getirmek Almanların işine gelmekteydi. Avrupa’daki diğer güçlerin de Osmanlı İmparatorluğu’nun yozlaşmadan kurtulmasını istedikleri açıktır ancak Almanların diğer Avrupalılardan farkı, Türkleri doğuda askeri olarak kullanmak istemelerinde gizlidir. Almanlar Türk ordusunu Prusya disiplini ile eğitmeye başladılar ve eğittikleri Türk askeri zaten askeri eğitim için ideal bir kuvvetti. Artık Almanya kendi eğittiği ve Prusya disiplinini öğrettiği çok kaliteli bir askeri güce kavuşmak üzereydi.</p>
				<p class="normal">Balkan Savaşlarındaki büyük yenilgi ve Trakya dışındaki tüm Avrupa topraklarının kaybı, açık ve liberal görüşlü Jön Türk hareketinin reaksiyonuna neden olmuştu. “Osmanlılaştırma” politikaları İttihat ve Terakki Partisi’nin hedeflediği stratejiler, aslında Abdülhamit’in icat edip uygulamaya koyduğu politikaların rafine hale getirilmesini içermekteydi. Daha önce anlattığım gibi Abdülhamit’in Osmanlı gücünü pekiştirmek için stratejisi eski devlet politikalarından farklı olarak imparatorluktaki halkların gücünden yararlanmaktan ziyade onları yok etmeye dayanmaktaydı. Darbeyle göreve gelenler bu hedefe daha etkin ve hızlı ulaşacak kapasitedeydiler. Zaten 1909’da Adana’da ilk defa denenen katliam politikası iyi niyetlerle iş başına geldikleri söylenen Jön Türk hareketini dünyada görülmemiş bir zulüm rejimi haline getirmeye başlamıştı. Başta İttihat ve Terakki Partisi olmak üzere Türkler Alman kontrolündeydiler. 1914’de I. Dünya Savaşı başlangıcına kadar Almanya adeta bir örümcek gibi ağlarını Türkleri kendisine tam bağımlı hale getirene kadar sinsice örmüştü. II. Wilhem sonunda Abdülhamit’ten intikamını almıştı. </p>
				<p class="normal">İttihat ve Terakki’nin imparatorluğun yeniden organizasyonu konusunda takip ettiği “Osmanlılaştırma” politikaları homojen bir vatandaş kimliğini amaçlamaktaydı. Bu imparatorlukta Ermeni, Yahudi, Arap, Rum ve diğer halklar kendilerini inkâr ederek Osmanlı olacaklardı. Prusya’nın Polonyalılara, Macarların Roman ve Slovaklara daha önce uyguladıkları bu siyaseti şimdi Almanya’nın yeni öğrencisi Türkler uygulayacaklardı. Ama öğrenci, ustası Almanya’yı bu konuda geçecekti. Çünkü Türkler imparatorluktaki değişik halkların milliyet duygularını azaltarak Osmanlılaştırmayı değil onları soykırım ile ortadan kaldırarak imparatorlukta Türk egemenliğini sağlamayı planlamaktaydılar. Yönetimdekiler bu amaçlarını açıkça söylemeseler de bu konuda iki belge bulunmaktadır. Bunlardan birincisi İttihat ve Terakki Partisi’nin 1911’de İstanbul’daki kongre tutanaklarıdır. Bu belgede “Meclis veya ülkede yeni partilerin kurulması engellenmeli ve yeni liberal fikirler önlenmelidir. Türkiye bir İslam ülkesi olmalı ve devlette İslam etkisi hissedilmelidir. İslam dışı her türlü dini propaganda yasaklanmalıdır... Er veya geç tüm ülkede Osmanlılaştırma gerçekleşmelidir. Bunun ikna yoluyla olamayacağı açık olup askeri güç kullanımı gereklidir… Diğer ırk ve halkların merkezi hükümetten otonomi istekleri imparatorluğa karşı ihanet olarak kabul edilmelidir,” denmektedir. </p>
				<p class="normal">Üç yıl önce devrilen Abdülhamit’in amaçları bu kongre bildirgesinden daha iyi dile getirilebilir mi? Abdülhamit şimdi aslında katliamları ve iç politikaları nedeni ile değil yeterince sert olmadığından devrildiğini fark etmeye başlamıştır.</p>
				<p class="normal">İkinci belge Celal Nuri Bey’in Yahudi ve Hıristiyanlar üzerine değil Kutsal Toprakların koruyucuları Müslüman Araplar üzerine kaleme aldığı bir kitapçıktır. Bu belgede “Arap topraklarının bir an önce Türkleştirilmesi zorunludur çünkü genç Araplar arasında kabul gören yeni milliyetçilik fikirleri devletimize büyük tehdit oluşturmaktadır,” denmektedir.</p>
				<p class="normal">Yeni liberal politikalar uyarınca Osmanlılaştırma 1909 Adana Ermeni katliamı ya da Trakya’da yaşayan Rum ve Bulgarlara uygulanan kötü muamele şeklinde pratiğe dönüştürülür. Balkan Savaşları sonrası Türklerin elinde kalan son Avrupa toprağı olan Trakya Bulgar ve Rumların yoğunlukta oldukları bir bölgedir ve yeterince Osmanlılaştırıldığı söylenemez. Avrupa’nın gözü önünde bu halklara soykırım yapmak olanaksız olduğunda bu insanların topraklarından sürülerek mallarına el konması en geçerli yol olacaktır. </p>
				<p class="normal">1915 yılında Ermenilere uygulanan zorunlu göç politikaları gayet güzel bir örnektir. Bu politikanın Rum ve Bulgarlara uygulanması sonucu Trakya Hıristiyan halklardan temizlenmiştir. Daha sonraları Rumların Akdeniz kıyılarından temizlenmesi projesi başlatılmışsa da I. Dünya savaşı bu süreci kesintiye uğratmıştır. Daha sonra Türklerin Anadolu Rumlarına yapmak istedikleri katliamlar Yunan hanedanın Almanlar ile olan kan bağı nedeni ile durdurulmuştur. Almanya Rumları korurken Ermeni katliamlarına ses çıkartmamıştır. Sonuçta kurulan yeni liberal rejim Türklerin imparatorlukta en güçlü hale getirilmeleri için Ermeni soykırımı, Rum ve Bulgarların Trakya’dan zorunlu göçleri ve Akdeniz kıyılarından Rumların temizlenmesi gibi uygulamaları içermektedir. Buradaki en büyük sorun imparatorluktaki Türk nüfusun sadece yüzde kırk civarında oluşudur. İmparatorlukta Türkler 8.000.000, Araplar 7.000.000, Rumlar 2.000.000, Ermeniler 2.000.000 Kürtler, Dürzîler ve Yahudiler gibi azınlıklar ise 3.000.000 civarlarındadırlar. Ama Türklerin arkasında Almanya vardır ve I. Dünya Savaşı’nda kapitülasyonların kaldırılmasıyla azınlıkları koruyacak Avrupa ülkesi kalmamıştır. Bu azınlıkların çoğunluğu Türkçe bilmez ve Müslüman değildir. Osmanlılaştırma politikası içinde yönetim Arapların da gerçek Müslüman olduklarına inanmaz. Türklere göre adına Ermenileri katlettikleri kendi Allah’ları Cermenlerin Gott’ları misali sevgi dolu bir Tanrı’yken Arapların Allah’ları intikam peşinde koşan bir ilahtır. Arapları gerçek Müslüman olarak kabul etmeyen sinsi politika Türklerin Kur’an sayesinde diğer Müslüman azınlıkları ellerinde tutmalarını amaçlamaktadır. </p>
				<p class="normal">İttihatçı politikalar kısa sürede pratiğe dönüşür ve Arapların yeni liberal yönetimce zorunlu tutuldukları ilk uygulama Türkçe öğrenme mecburiyetleridir. Selanikli bir Milliyetçi olan Kemal Bey ve Ziya Bey çevrelerine milliyetçi gençleri toplayarak Kuran’ı Türkçeye çevirmeye başlarlar ve halife adına okunacak hutbelere imparatorluğun her yerinde Türkçe zorunluluğu getirilir. </p>
				<p class="normal">Tüm kamu dairelerinde Türkçe resmi dil haline getirilir ve Prusya disiplini içinde Arap alfabesi kullanılarak tren biletleri üzerindeki yazılar bile Türkçeye çevrilir. Yeni Türkçe akımı yabancı kelimelerin anadilden çıkartılmasını amaçlar. Ancak çoğunluğu Arapça ve Farsçadan gelen kelimelerle oluşturulmuş bir dil olan Türkçeyi yabancı kelimelerden arındırmaya çalışan milliyetçi yönetim yabancı kelimeler çıktığında elinde pek bir şey kalmadığını fark eder. Kendileri de romantik edebiyat düşkünü olan milliyetçilerin özellikle şairleri dildeki bu değişiklikten çok olumsuz etkilenirler çünkü kullanacakları kelimeler nerdeyse kalmamıştır. Örneğin Enver Paşa’nın selefi İttihatçı şair Emin Bey büyük gazete ve dergiler dil yoksunu eserleri kim yazarsa yazsın basmaktan kaçındıkları için sadece küçük yerel basılı medyada yer bulabilmektedir. Milliyetçi liderlerden Tekin Alp’in belirttiği gibi Kuran’ın Türkçeye çevrilmesi milliyetçi yönetimin büyük başarısıdır. Her ne kadar Kuran’ın Arapça dışı bir dile çevrilmesi dinen günah olsa da Tekin Alp’e göre bu çeviri Türkleri batıl öğretiden kurtarmıştır. Milliyetçiler daha da ileri giderek Arap harfleri yerine Türkçe harfler kullanmayı denediler ancak bu değişim aşılamayacak güçlükler çıkarttığından son aldığım bilgilere göre sonunda bundan vazgeçmişlerdir.</p>
				<p class="normal">Dil ve dinde uygulanan Osmanlıcılık imparatorlukta Pan-Türkizm’in pasif araçlarıdır. Türkçe imparatorlukta sadece Hıristiyan olanlar değil Türk olmayan azınlıkların tümüne önünde secde edilecek bir ilah olarak sunulmuştur. Türk dilinin zorla öğretimi aslında imparatorlukta Türk nüfustan sadece bir milyon kişi eksik olan Araplar arasında büyük problem yaratmıştır. Arapların İttihat ve Terakki Komitesi’nde yer almaları yasaktır. Benzer şekilde Rum ve Ermenilerin hükümete girmesi yasaktır. Meclis’e başka yeni partiler girmeyecek ve yeni liberal fikirler ortaya çıkarılmayacaktır. İttihat ve Terakki Partisi ile özdeşleşmiş olan Jön Türkler devirdikleri Abdülhamit’in öğretilerini benimsemişlerdir. Darbecilerin tek farkları uygulamalarının Abdülhamit’in hayal bile edemeyeceği mantıksal sonuçları amaçlamasıdır. Ben yine de milliyetçilik akımının kurucusunun Abdülhamit olduğunu düşünüyorum çünkü kendisi Türk üstünlüğünü katliamlarla sağlayabileceğini fark eden ilk kişidir. Katliamlarla Türk üstünlüğünü sağlamak herhalde İttihatçıların tren biletlerindeki yazıları Türkçeleştirmeleriyle sağlanacak üstünlükten daha etkin ve hızlıdır. Büyük savaş öncesi milliyetçiler Abdülhamit’in fikirlerini hayata geçirmişler ve Arapların yönetimde yer almalarının tehlikelerini görmüşlerdir. Dolayısıyla Türk olmayan tüm halklar milliyetçiler için reaya veya sığır sürüleri gibidir. Eski sultanlar bu sığırların sadece sütünden faydalanırlarken yeni milliyetçi akım gerektiğinde bunları keserek etlerini de yemek istemektedir. Sığırların mezbahadan belli bir süre kurtulmalarının tek yolu uslu durup sahiplerinin dilini öğrenmeleridir. Ünlü milliyetçilerden Ahmet Şerif Bey, “Araplara kendi dillerini unutturup efendilerinin dillerini öğretmek Bab-ı Ali’nin en önemli görevidir. Hükümet bunu başaramazsa kendi mezarını kendi elleriyle kazıyor duruma düşecektir çünkü dillerini koruyan Araplar tarihlerini ve geleneklerini hatırlayarak çöken Osmanlı İmparatorluğu üzerine kendi eski Arap imparatorluklarını kurmaya kalkışacaklardır,” demektedir. Bu sözler milliyetçilerin Araplara nasıl baktığını anlatan en açık ifadedir. Ermeniler, Rumlar hatta Müslüman Kürt ve Araplar bile Türkler için sığırdır. Ermeniler milliyetçilerin kutsal tapınağında kurban edilen ilk sığırlar olmuşlardır. Bir Türk jandarması bölgede görev yapan Danimarkalı bir hemşireye, “Önce Ermenileri sonra Rumları ve daha sonra Kürtleri keseceğiz,” demiştir. Milliyetçi bir mebus bu cümleye, “Kürtlerden sonra Arapları da keseceğiz,” diye ekleme yapabilirdi. </p>
				<p class="normal">Tekin Alp’e göre İttihat ve Terakki Partisi’nin Türklüğün yükselişi konusundaki sınırları sadece Osmanlı toprakları değildi. İmparatorluk topraklarında Türk gücü tamamen egemen olduktan sonra 10.000.000 nüfusunun üçte biri Türk kökenli olduğu söylenen İran’daki kardeşleri, Kayser II. Wilhem’in yardımıyla I. Dünya Savaşı sonrası gerçek Müslümanlık ve kullarını seven Allah inancına döndürüleceklerdi. İran’ın en gelişmiş yöresi olup nüfusunun tamamı Türk olan Azerbaycan’ın anavatana katılmasıyla dünya haritaları Almanların desteği sayesinde değişecekti. Benzer şekilde nüfusunun yüzde sekseni Türk olan Kafkasya bölgesi, Kırım, Kazan hatta Volga ovası büyüyen Türk sürüsüne katılacaktı. Tüm bu topraklar anavatandan ayrı düşüşmüş Türklerin yaşadığı Turan ülkesi veya Türkiye’ydi. Bari oldu olacak Turan ülkesine Madagaskar, Kudüs, Kuzey ve Güney Amerika kıtalarını da ekleyelim de tam olsun.</p>
				<p class="normal">Zamanında Avrupa’nın “Hasta Adamı” diye bilinen Osmanlı’yı ne kadar da harika bir gelecek beklemektedir. Tekin Alp, “Cesur Alman, Avusturya ve Türk askerleri otuz veya kırk milyon Türk’ü özgürlüğüne kavuşturacaklar. Bu rakama on milyon Osmanlı nüfusu eklendiğinde elli milyonluk bir ülke olarak belki de Almanya ayarı bir çağdaşlaşma düzeyine ulaşıp daha sonra daha da ileriye gidecek enerji ve kaynaklara sahip olacağız. Pek çok yönden yozlaşmış Fransız ve İngiliz medeniyetlerini geçeceğiz, ” diyordu. </p>
				<p class="normal">Yukarıdaki hesap ve planlar Tekin Alp’in 1915’te yayınladığı Türkler ve Pan-Türkizm İdeali isimli kitaptan alınmıştır. Kitap I. Dünya Savaşı’nın başlamasından sonra yayınlanmış olup sadece Türk milliyetçilerinin fikir ve amaçlarını değil Prusya’nın Türkler üzerindeki planlarını da yansıtmaktadır. Daha açık şekilde söylemek gerekirse kitap Prusya’nın hipnotize ettiği Türkleri inandırdığı boş hayalleri içermektedir. Kitap gelecekleri için beklenti açlığı çeken Türklere Prusya’nın attığı yemi ortaya koymaktadır. Bu eser Alman propagandacılar tarafından Osmanlı İmparatorluğu’nun her yerinde dağıtıma konmuştur. İmparatorluğun içinde yaşayan diğer halklar düşünülmeksizin Türkleştirilmesi ve sınırlarının genişletilmesi fikri Türkleri Alman efendilerine sadakatle bağlanmaya itmiştir. Dikkat edilirse Pan-Türkist harekette Türklerin Avrupa’da kaybettikleri Sırbistan, Romanya ve Yunanistan veya başka herhangi bir ülkeyi geri alma amacı yoktur. Böyle bir amacı ortadan kaldırarak Prusya, Balkanlar üzerinde hayalleri olan Ferdinand ve İstanbul üzerinde emelleri olan Kral Konstantin’i rahatsız edip güzel rüyalarından uyandırmak istememektedir. Pan-Türkist genişleme Rusya ve İran topraklarının talanı ile gerçekleşecektir. Prusya Türklerin Avrupa’da kaybettikleri toprakları başkalarına bahşetmekten kaçınmamıştır şimdi de Rusya’nın topraklarını tereke edecektir. Örneğin Kırım, Kazan ve Kafkasya Türklere köpeğin sahibine yalvarması için burnuna tutulan bir parça et gibi, yem olarak konabilir. Ayrıca Avusturya ya da Bulgaristan’ın ilgilenmediği Azerbaycan, Türklere sadaka olarak verilebilir. Türkler atılan yemi yutup mideye indirmişlerdir. Ve yemi yutarken dünya imparatorluğu kurarak sadık kölelerine fetihlerden parça verme sözü vermiş olan Almanya’nın yeme bağladığı misinayı görmemişlerdir. Zamanı geldiğinde sahipleri olan Almanlar misinayı çektiğinde ağız tadıyla yuttukları Rus ve İran toprakları iç organlarını parçalayarak dışarı dökülecektir. </p>
				<p class="normal">Bu güzel hayaller milliyetçi Türklerin ağızlarını sulandırmaktadır ancak aslında bunlar Alman laternasının Türkleri oyalamak için çizilmiş sihirli görüntülerinden başka bir şey değildir. Aynı amaçla Ernst Marré “Die Türken und Wir nach dem Kriege”de Türkleri uyutmak için başka hayaller yaratmak ve resimler çizmekle görevlendirilmiştir. Yazar Osmanlı İmparatorluğu’ndan bahsederken “Antik topraklardan zaman ve kumların örttüğü hazineleri çıkartabilirsek yeni bir çağ başlayacaktır,” demektedir. Daha sonra yazılarında daha az Pan-Cermen davranması gerektiğini hatırlayan yazar, “Tüm bunlardan Türkler kazançlı çıkacaklardır. Osmanlı şimdiye kadar içindeki Kürt, Ermeni, Arap, Türk ve Rum unsurları bir arada tutmakta her zaman zorlanmıştır. Bu proje Türklerin özgürleştirilmesi projesidir. Lüzumsuz Ermenileri sürerek Türkler Rusların doğudaki saldırılarından kurtulacaklardır... </p>
				<p class="normal">İmparatorluktaki tüm Türk olmayan unsurların Osmanlılaştırılmaları gereklidir,” diye konuşmaktadır. Bu düşüncelere daha fazla örnek vermenin anlamı yoktur çünkü bu konuda propaganda amaçlı milyonlarca söz söylenmiştir. Bu noktada Prusya ve Pan-Türkist amaçlar tam anlamıyla örtüşmektedirler. Almanya’nın çizgisinde kalması için Türkler, Ermenileri sürerek bölgeyi boşaltmaya, Rusya ve İran’dan toprak almaya teşvik edilirler. Tüm bu planlar Türklerin işine gelmektedir. Almanya zaten hiçbir zaman ilham vermez sadece net amaçları teşvik eder. Bu teşvikleriyle beraber süngere dolan su misali Almanlar Türklerin en küçük hücrelerine kadar nüfus ederek onları sömürgeleştirirler. Tabii bunu yaparken Türkleri mutlu etmek için Ermeni soykırımına ses çıkarılmaz. Almanların karşı çıktıkları katliamlar sadece kendi işlerine gelmeyenlerdir. Almanya’nın I. Dünya Savaşından galip çıktığını bir an için düşünürsek acaba Pan-Türkist planlardan hangileri gerçekleşecektir? Acaba savaş sonrası Türkiye diye bir yer kalacak mıdır? Hiç sanmam! Bence Avrupa ve Asya Almanyaları ortaya çıkacaktır. Aslında Almanya’nın Türkleri egemenliği almasıyla birlikte Avrupa ve Asya Almanyaları isimleri konmamış şekilde bugün de vardır. Asya Almanya’sına sadece Osmanlı devleti takma ismi verilmektedir. Bağımsız Türkiye ve Tekin Alp gibi milliyetçilerin İran’dan Volga ovalarına uzanan tatlı hayalleri çoktan yaşama şanslarını kaybetmiştirler. Kırmızı Şapkalı Kız masalı misali Türkiye denilen mum erimiş ve ninenin parmakları arasında fitili kalmıştır. Ve o anda yaşlı nine gerçek kurt yüzünü göstermektedir. </p>
				<p class="normal">Bu savaş nasıl biterse bitsin Türk milliyetçilerin hayallerinin gerçekleşmesine imkân yoktur. Almanya savaş sonrası Rusya’yı tamamen teslim alsa bile Türklere Rusya topraklarından pay vermesi, Berlin’i Türklere vermesi kadar uzak bir olasılıktır. Almanya savaşı kazanamayacağına göre Müttefikler Hasta Adam’ın yaşamasına izin vererek onu soykırımdan geçirmek istediği halklarla baş başa bırakacaklar mıdır? Tekin Alp bile buna şans tanımamaktadır.</p>
				<p class="normal">Şu anki Türk politikası imparatorluğun yüzde altmış nüfusunu oluşturan Ermeni, Rum, Arap, Yahudi ve Kürt halklarına hükümette yer vermemek hatta projeleri başarıya ulaşırsa bu halkları toptan yok etmektir. Sürgünle Türk topraklarını terk etmeyen Ermenilerin soykırımını planlayan vahşiler aynı kaderi Arap, Rum ve Yahudiler için de biçmektedirler</p>
				<p class="normal">Sonuçta Müttefikler Başkan Wilson’a yazdıkları mektupta savaştaki amaçlarından birinin de Türk mezalimi altında can çekişen halklara özgürlük vermek olduğunu belirtmişlerdir. Ve bu amaçtan hiç bir zaman geri adım atmayacaklardır.</p>
				<p class="indentmetin">NOT— Umarım Tekin Alp’in Türkler ve Pan-Türkizm İdeali isimli kitapçığı yakında İngilizceye çevrilir. Aslında Tekin Alp ismi altında yazılar yazan şahıs yabancı unsurlardan temizlenmiş bir Türk imparatorluğu hayalinde romantizm bulan Makedonyalı bir Yahudi’dir. Tekin Alp kitapçığında milliyetçi hedefleri ve şimdiye kadar ulaşılan kazanımları anlatmaktadır. Alp’e göre eskiden haremlere tıkılmış kadınlar köşelerinden çıkarak bu büyük harekete katılmışlardır. Artık sadece erkekler kadınlara değil kadınlar da erkeklere vaaz vermektedirler. İmparatorluğun her yerinde ekonomik kalkınma organizasyonları, izci birlikleri ve esnaf loncaları arasında entelektüel yapılar ortaya çıkmaktadır. Tüm bu organizasyonlar Pan-Türkizm’in en büyük düşmanı olarak İngiltere ve Rusya’yı görmektedirler. </p>
			<div class="clrb"/>
				<p class="normal">Kitapçığının ikinci bölümünde Tekin Alp samimi fakat aptalca hayali olan büyük Türk İmparatorluğu sınırlarından bahsetmektedir. Alp’e göre bu büyük imparatorluğun sınırları içinde Trakya’dan Gobi Çölü’ne kadar olan topraklar, Viktorya Gölü’ne kadar uzanan Mısır, tüm Arabistan yarımadası, İran, Hindistan’ın büyük bölümü, Karadeniz kıyıları, Volga ovaları, Hazar havzası ve Aral Gölü’ne hatta kuzey doğuda Tomsk’a kadar uzanacak bölgeler yer alacaktır. Tabii tüm bu sınırların kazanılması Almanya’nın savaştan galip çıkmasına bağlıdır ve Tekin Alp hayalindeki sınırların Almanlarca onaylanacağına salakçasına inanmaktadır. Tamamen Almanların Türklerin inanmalarını istedikleri her şeyi kapsayan bu kitapçığın Alman propagandacıları tarafından çok sevilmesine şaşırmamak lazımdır.</p>
				<p class="normal">Bu Türk imparatorluğu hayali ayrıca katillerin resmi şairi olan Ziya Gökalp tarafından da desteklenmektedir. Gökalp, Tekin Alp tarafından alıntılar yapılan ve barbarlığın açıkça övüldüğü Atilla destanını yazan kişidir. Gökalp’ın saçma sapan destanı aşağıdaki dizelerle başlamaktadır:</p>
				<p class="normal">“Ben atalarımın şanlı destanlarını tarihin tozlu ve solgun sayfalarından okumam kalbimde ve kanımda hissederim. Benim Atilla’m, benim Hunlarım şanlı soyumun şanlı kahramanlarıdırlar. Şimdi bu kahramanlar yalan ve iftirayla dolu sayfalarda alçaltılıp küçümsenseler de onlar Sezar veya Büyük İskender’den aşağı değildir, vs vs…”</p>
				<p class="normal">Bu şiirin Alman İmparatoru’nca bestelendiğine dair henüz bir kanıt bulamama rağmen bu dizelerin Alman hükümdarı ve askerlerini sevindireceği kesindir. Zaten bu şiir bugünlerde Prusya’da çok ünlüdür.</p>
				</body>
</html>