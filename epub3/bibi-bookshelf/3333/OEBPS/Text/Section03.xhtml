<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;"><a href="../Text/TOC.xhtml">Cebelitarık Yolculuğu İçin Gemiye Biniş</a><br /></h2>

  <p>KENDİSİ gibi Paris’ten kaçmış, işsiz-güçsüz birkaç arkadaşıyla her gün toplandıkları, o günlerde pek tutulan bara yetişmek için, daha çok erken olmasına karşın La Promenades des Anglais<a href="#b3dn1" id="b3dn1b"><sup>1</sup></a> boyunca hızla yürüyordu Jean-François. Güneşten, çakıllara çarpıp kırılan denizden, biraz da gençliğinden ötürü çok hızlı yürüyordu Jean-François. Massena meydanına varmadan önce çok şık bir gömlekçi dükkânının önünde durdu. Çok güzel ipekliden, karnesiz satın alınabilecek pijamalar vardı vitrinde. Hiç de gereksinimi yoktu Jean-François’in pijamaya. O anda dükkâna girdi. Bir şey yapmak gerekiyordu. Satıcı ona gülümsedi; herkes gülümserdi, yakışıklı, güçlü, yalın, art düşüncesiz mavi gözleri olan Jean-François’e. Satıcı ona gülümsediğinden Jean-François iki pijama satın aldı. Çıktı, kendini çok aptal buldu ve güldü kendi kendine. Bu sırada, deri paltolu, kısa boylu ama güçlü gövdesi ve boynu olan, yürümekten çok omuzlarını korkunç bir biçimde yuvarlayarak sallayan bir adam gördü.</p>

  <p>- Félix, Tıraşlı Félix, diye bağırdı Jean-François olanca gücüyle.</p>

  <p>Adam sert ve hızlı bir dönüşle döndü, Jean-François’i tanıdı, ama yalnızca gülümsedi. Savaş sırasında aynı serbest birlikte görev yapmışlardı.</p>

  <p>- Sen hiç değişmedin bebek, hep genç ve yakışıklısın, dedi Félix.</p>

  <p>- Ya sen, sen de öyle... dedi Jean-François.</p>

  <p>Takma adına neden olan dazlaklığına gülmek için Tıraşlı Félix’in biçimsiz şapkasını çıkarmak istedi, beriki buna engel oldu.</p>

  <p>- Hava akımından korkuyorum, dedi kısaca.</p>

  <p>- Seni hangi rüzgâr Nice’ye attı? Levallois’deki garajın ne oldu? diye sordu Jean-François.</p>

  <p>- Fritz’ler<a id="b3dn2b"></a><sup><a href="#b3dn2">2</a></sup> kendi onarım işlerinde çalışmamı istediler. O zaman ben de pılıyı pırtıyı onlara bıraktım anlayacağın, dedi Félix.</p>

  <p>Pusudayken ya da kolgezerken Jean-François’in onda gördüğü, o kapalı anlama bürünmüştü yuvarlak, neşeli yüzü. Yürekli, bodur, içi dışında bir adamdı. Jean-François severdi bu nitelikleri.</p>

  <p>- Bir şey içelim, dedi.</p>

  <p>Ama Félix istemedi. Sonra içerledi. Önce Jean-François’le konuşmak istiyordu.</p>

  <p>Oldukça sessiz bir sokağa girdiler.</p>

  <p>- Sivillikte ne yapıyorsun şu sıralar, diye sordu Félix.</p>

  <p>- Hiçbir şey, dedi Jean-François.</p>

  <p>- Ya Almanlara karşı?</p>

  <p>- Şey... Onlara da hiçbir şey, dedi Jean-François ağırdan ağıra.</p>

  <p>- Neden?</p>

  <p>- Pek bilmiyorum... Bu nasıl yapılır? Tek başına, bir şey yapılamaz... Ve çevremde kimse...</p>

  <p>- Öyleyse bende iş var senin için, tembel, dedi Félix. Bir çiçekten daha çok yakışır bu sana. Belli etmeden taşınacak gizli belgeler, saklanacak silahlar, yaman küçük çocuklara bir şeyler öğretmek, polislerle Gestapo’yu aldatmak. Gerçek bir serbest birlik işi. Güzel yaşam.</p>

  <p>- Güzel yaşam, diye yineledi Jean-François.</p>

  <p>Sürdürdüğü yaşam birden dayanılmaz oluverdi onun için.</p>

  <p>- Erken kalkman ve neden olduğunu bilmeye anlamaya çalışmadan, geceleri yollarda geçirmen gerekecek, dedi Félix.</p>

  <p>- Hareketi severim, meraklı da değilimdir, bilirsin, dedi Jean-François.</p>

  <p>Tıraşlı Félix bir an gözlerini arkadaşının yapılı omuzlarında, kararlı ve aydınlık yakışıklı yüzünde gezdirdi.</p>

  <p>- Senin gibi baskın birliğinden delikanlılara gereksinim var. Günümü boşa harcamadım.</p>

  <p>Birbirlerinden hoşnut, birkaç adım yürüdüler sessizce. Sonra yeniden söze başladı Félix:</p>

  <p>- Yarın, Marseille’ye beni görmeye geleceksin. Orada küçük bir bisiklet işliği aldım. Böylece çoluğu-çocuğu besliyorum ve kendimi gizliyorum. Adresi sana vereceğim.</p>

  <p>Ceplerinde bir not defteri aradı Jean-François.</p>

  <p>- Yok, yazmak yok, hiçbir zaman, hiçbir şey yazmak yok. Her şey ezberlenecek, her şey kafada olacak, diye bağırdı Félix.</p>

  <p>Félix dikkatle baktı Jean-François’e ve sözlerini sürdürdü:</p>

  <p>- Ve dilinde olmayacak. Kimseye bir söz söylemek yok. Anlaşıldı mı?</p>

  <p>- Deli değilim ben, dedi Jean-François.</p>

  <p>- Herkes aynı şeyi söyler, diye uyardı Félix Sonra araya bir kadın girer...</p>

  <p>Jean-François omuzlarını kaldırdı.</p>

  <p>- Ya da hiçbir şeyin kendilerinden saklanmadığı ana-babalar, diye sözlerini tamamladı Félix.</p>

  <p>- Annem, babam öldü, yalnızca Paris’ten ayrılmak istemeyen bir ağabeyim var, dedi Jean-François.</p>

  <p>Birden gülmeye başladı ve ekledi:</p>

  <p>- Bayılırım ona. Ama ona herhangi bir şey için güvenmem tehlikesi yok. Bir bebektir o.</p>

  <p>Jean-François’in körpecik yüzüne baktı Félix ve o da güldü.</p>

  <p>- Deneyimli bir kişisin, dedi Félix.</p>

  <p>Jean-François’e adresini verdi ve buldukları ilk kahveye girdiler. Rastlantı olarak alkollü içkinin bulunduğu bir gündü.</p>

  <h3 class="sigil_not_in_toc" style="text-align: center;">II.</h3>

  <p>Bu yaşam gerçekten tam Jean-François için biçilmiş kaftandı. Onun hoşlanabileceği her şey burada toplanmıştı: Beden için sert çalışma, tehlike, güçlükler içinden geçme, dostluk, sevdiği bir ekip başına uyma. Ötekiler düşünmeye, buyruk vermeye çaba harcıyorlardı. O eğleniyordu yalnızca. Kırların, bayırların güzel kırmızı yollarında bisikletle koşturuyor, trenle Toulouse, Lyon ya da Savoie’ye doğru uçuyordu. Alman gümrükçülere ve köpeklerine karşın yasak bölgelerden geçiyordu. Şifreli mektuplar, patlayıcı maddeler, silahlar, verici radyolar taşıyordu. Ambarlarda, bodrumlarda, küçük koylarda, koruluklarda İngiliz makineli tüfeklerinin kullanılışını öğretiyordu basit, ciddi, inançlı insanlara. Takma bir adla tanıtıyordu kendini onlara ve onların da kim olduklarını bilmiyordu. Yine de eşsiz bir sevgi ve güvenle seviyorlardı birbirlerini. Bir sabah, gizemli bir geminin denize attığı bir paketi elegeçirmek için denizaltı gözlükleriyle kilometrelerce yüzdü. Ayışıklı bir gece, dipsiz gökyüzünden düşen paraşütle atılanları topladı.</p>

  <p>Tıraşlı Félix (tek onu tanıyordu Jean-François örgüttekilerden) ne yorgunluktan, ne de tehlikeden koruyordu bu serbest birlikten arkadaşını.</p>

  <p>- Senin sahip olduğun bebek yüzle insan her şeyin üstesinden gelir, diyordu ona.</p>

  <p>Doğruydu bu. Jean-François de biliyordu bunu. Bu suç ortaklığı, bu yazgı dostluğu onun gücünü, gözüpekliğini, işine olan sevgisini daha bir çoğaltıyordu.</p>

  <p>Gizli eylem bir tür ziftti. Hep daha çok emiyordu. Ne denli çok iş yapılırsa, o denli çok iş kalıyordu geriye. Gereksinimler çok büyüktü. Kararlı, zamanın ve paranın boyunduruğundan kurtulmuş çok az kişi vardı. Jean-François aynı çatı altında iki gece bile uyuyamıyordu artık. Üstelik tehlikenin göbeğinde yaşıyordu. Sezinlemeden en tehlikeli olayların adamı oluvermişti. Bu nedenle bağlı bulunduğu örgütün sırlarının içine pek fazla girmemişti.</p>

  <p>Beraberindeki bir avuç gözüpek delikanlıyla birlikte o yalnızca Tıraşlı Félix’e bağlıydı. Félix de buyruklarını bir üst basamaktan alıyordu. Buradan ötesi tam bir bilinmezlikti. Ama bilinmezlik Jean-François’i ne kurcalıyor, ne düşündürüyor, ne de ilgilendiriyordu. Bundan ne ağırlık ne de yücelik duyuyordu. Hareketlilik için, oyun için doğmuştu o. Onu tanımadan, onun varlığından yararlanan bilinmez kişiler istediği şeyi ona durmadan, eşsiz bir bollukla veriyorlardı. Yaşamı dopdoluydu.</p>

  <h3 class="sigil_not_in_toc" style="text-align: center;">III.</h3>

  <p>Gizli ve yasa dışı yaşamın kendini ne denli biçimlendirip sardığını gördü Jean-François, Paris’e gitmek zorunda kaldığı bir görev nedeniyle.</p>

  <p>Jean-François Lyon garına indiğinde birkaç gün önce orta illerden birine paraşütle indirilen bir İngiliz radyo vericisinin bulunduğu bir valiz taşıyordu. Böyle bir yükle yakalanan bir adam işkenceyle öldürülmüştü.</p>

  <p>O sabah da, Gestapo’nun ve Feldjandarma’nın adamları gar çıkışında bütün yükleri gözden geçiriyorlardı.</p>

  <p>Jean-François’in düşünecek zamanı yoktu. Yanında iri dizkapaklı ve uzun baldırlı bir erkek çocuk yaşlı bir kadının ardında güçlükle yürüyordu. Jean-François çocuğu kucağına aldı ve aynı anda valizini kollarını iki yana sallayıp giden bir Alman askerine uzattı:</p>

  <p>- Şunu taşı, dostum, tekbaşıma bunu yapamayacağım, dedi, gülümseyerek Jean-François.</p>

  <p>Alman asker Jean-François’e baktı. O da gülümsedi. Valizi aldı. İçine bakmadı. Çok geçmeden, valizi bacaklarının arasında, metroda, bir kompartımandaydı Jean-François.</p>

  <p>Ama sabah iyi geçmedi. Jean-François indiği istasyonda bu kez de Fransız polisinin koyduğu yeni bir engelle karşılaştı. Valizini açmak zorunda kaldı.</p>

  <p>- İçinde ne var? diye sordu görevli.</p>

  <p>- Görüyorsun işte onbaşı, bir radyo vericisi, dedi Jean-François yalın bir biçimde.</p>

  <p>- İyi öyleyse, haydi geçin, dedi görevli.</p>

  <p>Bu iki başarıya gülerekten, radyo vericisini sol kıyıdaki bir eski eşya satıcısına verdi. Beriki birlikte öğle yemeği yemek isteğinde bulundu. Tam da bir gün önce bir gece masasını isli domuz sucuğu ve tereyağıyla değiştirmişti. Ne pahasına olursa olsun bu şöleni arkadaşıyla paylaşmak istiyordu.</p>

  <p>- Gelin bir koklayın hele şunu, dedi satıcı.</p>

  <p>Jean-François’i dükkânın arka tarafına götürdü. Dökme demirden bir sobanın üstünde domuz sucuğu tatlı tatlı kızarıyordu. Burun deliklerinin kımıldadığını duydu Jean-François. Ama kabul etmedi. Yapılacak bir süprizi vardı.</p>

  <p>Valizi kuş gibi hafifti; çok yorucu bir gece yolculuğuna karşın kendini de son derece dinç hissediyordu Jean-François. Paris’in yarısını yürüyerek aşmıştı. Düşman üniformalarının çokluğu, sokakların katı ve üzgün sessizliği bile onun neşesini zedeleyememişti. Bu sabah bir utku kazanmış olan kendisiydi.</p>

  <p>Valizini sallayarak, eski alayının marşını ıslıkla çalarak Jean -François, Muette caddesinde, geçen yüzyılın sonunda yapılmış olan, ağabeyisinin tuhaf ve sevimli otelinin önüne vardı. Bu otelde güzel tablolar, sayısız kitaplar, birkaç değerli müzik aleti vardı. Düşman akınından önce, sessiz, ince bir kadınla gözleri Jean-François’inkini andıran kavgacı bir oğlan da vardı burada. Almanlar gelince ana-oğul köye gitmişler, bir daha da dönmemişlerdi. Ama Jean-François’in ağabeysi tablolardan, müzik aletlerinden, kitaplardan dolayı ayrılmamıştı evinden.</p>

  <p>Jean-François yaşlı hizmetçinin haber vermesini engelleyip gürültüsüzce kitaplığın kapısını açtı. Ağabeysini bir koltuğa gömülmüş, kalın bir cildi okurken gördü orada. Yakası kaldırılmış kocaman bir palto, gözlerine dek iyice çekilmiş yün bir takke giydiğinden yüzünü pek seçemedi. Bu görünüm gülünç geldi JeanFrançois’e. Hızlı yürüdüğünden çok terlemişti, evin buz gibi soğuk olduğunu duymuyordu.</p>

  <p>- Selam, Saint-Luc, diye bağırdı Jean-François.</p>

  <p>Ağabeysinin adı yalnızca Luc’du. Ama aklıbaşında bir kişiliği olması, düşünsel yaşamı sevmesi ve tüm insanlara karşı iyi davranmasından ötürü birkaç okul arkadaşı ona Saint-Luc adını takmışlardı. Bu ad aile içinde de yerleşmişti.</p>

  <p>- Küçük Jean, Küçük Jean! dedi Luc, başı tam Jean-François’in omuzlarına geliyordu.</p>

  <p>İki kardeş kucaklaştılar... İkisi arasında oldukça büyük bir yaş farkı vardı, ama bu Jean’ı hiç de etkilemiyordu. Ağabeysinden çok daha güçlü, çok daha pratik, çok daha becerikli buluyordu kendini.</p>

  <p>- Tüm kitaplar, klavsen ve obualar burdalar.</p>

  <p>Demek yaşam her zaman güzel, dedi Jean-François.</p>

  <p>- Her zaman, her zaman, dedi Luc sevecenlikle.</p>

  <p>Sonra sordu:</p>

  <p>- Ama nasıl geldin, küçük Jean? Bir gezi izin belgesine<sup><a href="#b3dn3" id="b3dn3b">3</a></sup> sahip olduğunu sanıyorum?</p>

  <p>- Oh! Oh! Saint-Luc artık bulutlarda gezmiyor. Saint-Luc de bir gezi izin belgesinin gerekli olduğunu biliyor, diye haykırdı, Jean-François.</p>

  <p>Luc de gülmeye başladı. Jean-François çok yüksek sesle, Luc de hemen hemen sessiz denecek bir biçimde gülüyordu. Ama ses tonları farklı da olsa aynı türden bir gülmeydi bu.</p>

  <p>- Evet, bir gezi izin belgem var Saint-Luc, üstelik... diye karşılık verdi Jean-François. &nbsp;&nbsp;&nbsp;.</p>

  <p>Jean-François bir an durdu, çünkü gezi izin belgesinin sahte ve kusursuz bir biçimde taklit edilmiş olduğunu söylemek üzereydi. Sözünü şöyle tamamladı:</p>

  <p>- Üstelik açlıktan ölüyorum ben.</p>

  <p>- Yemek yiyeceğiz, hemen dedi Luc.</p>

  <p>Yaşlı hizmetçiyi çağırdı ve ona sordu:</p>

  <p>- İyi yiyecek olarak neyimiz var bugün?</p>

  <p>- Dünkü gibi, yine şalgam var bay Luc, dedi hizmetçi.</p>

  <p>- Ah! Ah! Peki başka?</p>

  <p>- İmansız peynir,<sup><a href="#b3dn4" id="b3dn4b">4</a></sup> dedi hizmetçi.</p>

  <p>- Ah! Ah! dedi Luc.</p>

  <p>Suçlu bir tavırla Jean-François’e baktı.</p>

  <p>- Geçen hafta hanımın köyden gönderdiği birazcık tereyağı var, ama üstüne sürmek için ekmek yok, dedi hizmetçi.</p>

  <p>Jean-François:</p>

  <p>- Bende yığınla ekmek karnesi var, dedi. Üstelik...</p>

  <p>Yine durdu. Bu karneler örgüt için bir belediye memuru tarafından çalınmıştı. Jean-François az daha ağzından kaçıracaktı bunu.</p>

  <p>- Üstelik onları size bırakabilirim, diye ekledi.</p>

  <p>Hizmetçi bir açgözlülükle sertçe çekip aldı ekmek karnesini ve bir fırına koştu.</p>

  <p>- Kendine çok kötü bakıyorsun, oysa eskiden oburdun, dedi omuzlarını kaldırarak Jean-François ağabeysine.</p>

  <p>- Yine de öyleyim, ama ne olsun istiyorsun... dedi içini çekerek.</p>

  <p>- Karaborsa, beceriklilik yok mu? diye sordu Jean-François.</p>

  <p>- Yaşlı Marion jandarmalardan korkuyor. Ben de... dedi Luc.</p>

  <p>Sen de öyle Saint-Luc, dedi Jean-François dostluk dolu, biraz da küçümseyici bir sesle.</p>

  <p>Ateşin bulunduğu tek yer mutfaktı, orada yediler yemeklerini. Luc paltosunu ve beresini çıkarmadı.</p>

  <p>- Sıcağı ambarlıyorum, dedi.</p>

  <p>- Bense iki kez ölecek kadar terledim bu sabah, diye bağırdı Jean-François.</p>

  <p>Bir kez daha durdu ve açıkladı:</p>

  <p>- Ağzına dek dolu şu trenlerde ve metrolarda boğuluyor insan.</p>

  <p>O anda zeki eşya satıcısını anımsadı Jean-François ve çağrısını kabul etmediğine üzüldü. Sonra utandı. Bir domuz sucuğuna iki yıldan beri görmediği kardeşinin dostluğunu yeğ tutardı. Ama yolculuğunun ayrıntısı üstüne Luc ona soru sorduğunda, satıcının dükkânının arkasında olma isteği duyduğunu anladı Jean-François. Orada sahte gezi izin belgesinden söz edebilecek, aldatma oyununun ustalığına hayranlık uyandırabilecek, ekmek karnesinin nereden alındığını söyleyebileck, özellikle iki günün coşkulu olaylarını ve bütün öteki şeyleri uzun uzadıya anlatabilecek, Alman ve Fransız polislerine gülebilecekti. Mağazası ambar, konak yeri, mektup kutusu olarak kullanılan satıcı da kendisiyle ilgili yüzlerce hoş öykü anlatabilecekti.</p>

  <p>Çok yeni ve pek az tanıdığı küçük eskicinin, her zaman sevdiği, seveceği, ama anılarından başka ortak yanları olmayan kardeşinden kendisine daha yakın olduğunu anladı Jean-François. Yaşamı, tüm sıcaklığı, tüm derinliği içinde güçlü, zengin gerçek yaşamı Félix gibi, Bison gibi, kendisini iki gün saklayan şu veremli işçi gibi, ya da silahların geçirilmesinde kendisine yardımcı olan işçi tulumu içinde pırıl pırıl gözlü lokomotif sürücüsü gibi adamlarla paylaşabilirdi ancak.</p>

  <p>Jean-François bu duyguyu önce savaş sırasındaki serbest birlikteki arkadaşları arasında duymuştu. Yalnız o zaman, onların arasında, onlardan ve kendisinden sözedebilirdi tüm Fransa’ya. Şimdiyse gizli savaş arkadaşlarının dışındakilerden her şeyin saklanması gerekli Jean-François için, şimdi onlar kendi gerçek halkını oluşturuyorlardı.</p>

  <p>Paris’te kalması için üç gün vermişti FeIix Jean-François’e. Ama beriki daha o gece Güney’e gitmek için trene bindi.</p>

  <p>Bunun sonucunda da, bir önsezisi olduğuna inandı.</p>

  <h3 class="sigil_not_in_toc" style="text-align: center;">IV.</h3>

  <p>Jean-François, Muette caddesinde ağabeysiyle öğle yemeği yerken, Gerbier, Lyon’da Félix’le buluşuyordu. Görüşmeleri bir tiyatro bürosunda oldu. Müdür, yazıhanelerden birini Gerbier’e vermişti. Burada, dikkati üzerine çekmeden çok tuhaf bir sürü kişiyle ilişki kurabilecekti.</p>

  <p>Gerbier’le Félix’i çok iyi tanıyanlar bile onların ilişkisinde en ufak bir değişiklik sezemezlerdi. Ama onlar Paul Dounat’ın öldürülmesinden beri bir arada yalnız olduklarında hiç doğal bulmuyorlardı kendilerini. Bu yüzden oldukça çabuk ve önceleri yapmadıkları bir biçimde zorlukla konuşuyorlardı.</p>

  <p>- İvedi bir iş olduğu için sizi getirtmek zorunda kaldım. Güney batı bölgesinde bir doktor dostumuzun evi arandı. Dinlenme evinin altı-üstüne getirilmiş, şans eseri o gün orada barındırılacak kimsemiz yoktu. Çekip gittiler, ama evi de yaktılar, dedi Gerbier.</p>

  <p>- Anlıyorum, anlıyorum, dedi Félix.</p>

  <p>- Cebelitarık yolculuğu için gemiye bindireceğimiz kaç kişi var? diye sordu Gerbier.</p>

  <p>- Dieppe komandolarından iki Kanadalı subay, bunu siz de biliyorsunuz, sonra, paraşütle inmiş R.A.F.’den<sup><a href="#b3dn5" id="b3dn5b">5</a></sup> üç yeni delikanlı ve üstelik Almanların ölüme mahkûm ettiği iki Belçikalı.</p>

  <p>- Bir de İngiltere’de staj yapacak olan radyocumuz var, bir genç kız, dedi Gerbier. Hepsi sekiz ediyor. Denizaltıyı nerede bekleyecekler?</p>

  <p>- Hay Allah, doktorun evi ne de rahattı. S.O.L.’den birinin casusluğu ya da Doriot’da eli olan birinin işi bu. Ben onlara...</p>

  <p>Yumruklarını sıktı, ama sözünü tamamlamadı Félix. Bakışı Gerbier’inkiyle karşılaştı. Dounat’ı ansıdılar.</p>

  <p>- Konumuz bu değil şimdi. Onları nerede barındıracağız? dedi çabuk çabuk Gerbier.</p>

  <p>- Orada-burada dolaşmalarına izin verecek miyiz? diye sordu Félix.</p>

  <p>- Hayır, aptallık yapabilirler. Kanadalı albay kahveye gidiyor. Çok iyi Fransızca konuştuğunu sanıyor. Herkes neyle yetineceğini biliyor. Köylüler güvenilir kişiler, jandarmalar da öyle. Ama bir geveze her şeyi bozmaya yeter.</p>

  <p>- Ya da bir ayyaş, dedi Félix.</p>

  <p>Gerbier konuşmasını sürdürdü:</p>

  <p>- Sonra denizaltı harekâttan dönüyor. Bize geçişini gitmeden ancak bir gün önce bildirecek. Herkesin yakın yerlerde toplanmış olması gerek.</p>

  <p>Dazlağı kızarıncaya dek kafasını yavaş yavaş ovuşturdu Félix.</p>

  <p>- Boşuna aradım, ama doktor bir yana, bu taraflarda tanıdığımız kimse yok, dedi.</p>

  <p>- Öyleyse kırksekiz saatten önce, bölgede bir araştırma yapıp adamlarımızı kabul edecek bir ev, bir han ya da bir fabrika bulmak gerek, dedi Gerbier.</p>

  <p>- Şansa bağlı, karşılığını verdi Félix.</p>

  <p>- Ben de biliyorum bunu, dedi Gerbier.</p>

  <p>Arada bir Londra’dan aldığı telgrafları düşünüyordu. Bunlarda örgütün yaptığı gecikme ve sakıntısızlıklardan duyduğu şaşkınlığı belirtiyordu genel kurmay. Belli bir sertlikle ekledi:</p>

  <p>- Her tehlikeye karşı bir sigorta şirketi değiliz biz.</p>

  <p>- Bizim çalıştığımız koşullarda, olsa olsa tersi olabilir bunun, dedi Félix.</p>

  <p>- Her şey bu görev için seçeceğiniz adama bağlı. Bir örgütleyici ya da çok zeki bir adam olması gerekmez. Kararlı, özellikle güvenilebilecek insanları bilebilen doğru ve sağlam görüşlü biri olmalı. Bir içgüdü sorunu bu, dedi Gerbier.</p>

  <p>- Anlıyorum, anlıyorum... dedi Félix, bu ölçülere uygun bir delikanlı var elimde. Serbest birlikten arkadaşım. Onu hiç görmediniz, ama kimden sözettiğimi biliyorsunuz. Bir av köpeği gibi koku alır. Yalnız şimdi Paris’te. Bu sabah Dubois’e yeni bir posta bırakmak zorundaydı.</p>

  <p>- Ne zaman döner? diye sordu Gerbier.</p>

  <p>- Üç gün sonra.</p>

  <p>- Neden?</p>

  <p>- Savaştan bu yana görmediği bir kardeşi var... Ona böylesine çabuk gereksinim duyulacağını bilmiyordum,, dedi Félix.</p>

  <p>- Ah şu aile öyküleri... dedi Gerbier dişlerinin arasından.</p>

  <p>- Bu uyarı bana mı? diye sordu Félix.</p>

  <p>Sesi kendini zor tuttuğunu gösteriyordu, ama öylesine saldırgandı ki, Gerbier yanıtlamaktan alıkoydu kendini. Félix’in gözleri uykusuzluktan çakmak çakmaktı. Gözkapaklarının çevresi kızarmıştı. Yuvarlak yüzü toprak rengindeydi.</p>

  <p>“Yeterince uyumuyor, sinirleri zayıflamış. Ama bizden hiç kimse yeterince uyumuyor ki...” diye düşündü Gerbier.</p>

  <p>Gerbier’in sustuğunu gören Félix aynı iç öfkesiyle yeniden sözü aldı.</p>

  <p>- Aile konusundaki sitem banaysa, biraz fazla oluyor.</p>

  <p>İlk anda anlamadı Gerbier. Sonra anımsadı ve sordu:</p>

  <p>- Küçük oğlan nasıl?</p>

  <p>- İyi değil, karşılığını verdi Félix, doktor ciğerlerinde gölgeler buldu.</p>

  <p>- Onu köye göndermek gerek, dedi Gerbier.</p>

  <p>- Neyle? diye sordu Félix. Bütün zamanını yollarda harcayan ya da bin türlü işle uğraşan benim gibi birinin metelik kazanacak zamanı olmayacağını düşünmeniz gerek. Karım ev işleri yaptığı için karnımız doyabiliyor. Oldum olası gururludur karım. Böyle olunca, bana yeteneksiz, tembel gözüyle bakıyor. Ne söyleyebilirim ona? Çocuk da tek başına nemli atölyede iş görmeye çalışıyor?</p>

  <p>- Şimdiye dek bundan bana söz etmemiştiniz, ödeneğimiz var... dedi Gerbier.</p>

  <p>- Oh, rica ederim, bay Gerbier, önüne gelene avuç açacak bir yüzüm mü var benim? dedi Félix.</p>

  <p>Gerbier gerisinde oturduğu masanın tahta üstlüğüne tırnağının ucuyla çizgiler çiziyordu dalgın dalgın. O anda garajcı Félix ona Roger Legrain’i anımsatıyordu. L... kampının veremli küçük elektrikçisini... Aynı yüksek onur. Aynı erdem duygusu... Gerbier’in sessizliği çok sıkıyordu Félix’i şimdi.</p>

  <p>- Bütün bunları yakınmak için söylemedim size, diye mırıldandı Félix. Niye yakalandım bilmiyorum... Demin bana aileden söz ettiğinizde tekbaşınıza olduğunuzu, böylece kimseye yükümlü olmadığınızı düşündüm. Yapılan iş açısından bu bir şanstır...</p>

  <p>Gerbier tırnağının ucuyla tahtayı çizmeyi sürdürüyordu. Kimseye yükümlü değildi... doğru. Az kaldı Legrain’e takılıyordu. Ama Legrain kabul etmemişti kaçmayı... Bu da bir şanstı.</p>

  <p>- Bu durumda şu araştırma görevi için ne yapalım? diye sordu birdenbire Gerbier.</p>

  <p>- Ben kendim gideceğim, karşılığını verdi Félix.</p>

  <p>Gerbier, Félix’in kızarmış gözkapaklarına, yanaklarının kötüleşen tenine baktı inceden inceye.</p>

  <p>- İyice uyumanız gerek, dedi Gerbier.</p>

  <p>- Bu sorun değil, dedi Félix, ama yarın sinemaya götürmek için karıma ve oğluma söz vermiştim.</p>

  <p>Bu kez sözünü tutabildi Félix, Paris-Nice expresinde Jean-François’i buldu.</p>

  <h3 class="sigil_not_in_toc" style="text-align: center;">V.</h3>

  <p>Çiftlik, yol yarısında, denizle büyük ana yol arasına kurulmuştu. Eski biçimde sağlamca yapılmış geniş kilerler, kara tarafındaki konutun ön yüzünü nal biçiminde örtüyordu. Deniz ufkuna doğru sürülü tarlalar, bağlar, ağaç toplulukları uzanıyordu denizin kıyısına dek. Bu mülkler duvarlarla çevriliydi. Jean-François bir keçiyolunun kıyısına oturmuş, bisikletini de yanına yatırmış, çiftliği inceliyordu inceden inceye. Günboyu not aldığı elverişli sığmakların en uygunu bu görünüyordu kesinlikle. Jean-François bisikletine atladı.</p>

  <p>Avluda tavuklar dolaşıyordu. Sekinin basamaklarında yaşlı bir çiftlik uşağı odun kırıyordu.</p>

  <p>- Patron nerede? diye sordu Jean-François ona.</p>

  <p>Yaşlı adam çabalayaraktan güçlükle doğruldu, yarık yarık olmuş elinin tersiyle anlamsız, terli yüzünü kuruladı, daha iyi işitmek için elini kulağına koydu.</p>

  <p>- Sizi işitmiyorum, dedi.</p>

  <p>- Patron, diye bağırdı Jean-François.</p>

  <p>Kapı açıldı, siyah elbiseli ve atkılı bir kadın göründü. Orta yaşlı, kısa boyluydu. Başını dimdik tutuyordu.</p>

  <p>- Patron burada yok, kentte, dedi bölgeye özgü bir deyişle.</p>

  <p>Bu donuk, düzgün, sert yüze gülümsedi Jean-François.</p>

  <p>- Önemi yok bayan, hiç kuşkum yok gerçek patron sizsiniz, dedi.</p>

  <p>Jean-François yuvarlak yakalı bol bir kazak, eski dar paçalı bir pantolon, bisiklet çorabı, eski spor ayakkabılar giymişti. Sarı, karmakarışık saçları alnına dökülüyordu. Ama çiftlik sahibi kadın ellerinden, davranışlarından, sesinden onun refahlı bir sınıftan olduğunu anladı.</p>

  <p>- Karaborsa için önemli değil. Satacak hiçbir şeyimiz yok, dedi.</p>

  <p>- Bana içecek bir şey verebilirsiniz herhalde, boğazım ateş gibi yanıyor, dedi Jean-François.</p>

  <p>Toz genç adamın kirpiklerini ve şakaklarını aklaştırmıştı. Bölgede kış çok tatlı geçerdi. Yollar çok kuruydu.</p>

  <p>- İçeri giriniz, dedi kadın.</p>

  <p>Büyük salonda kocaman ocağın oyuğunda ateş vardı. Batmakta olan güneş eski mobilyaların cilâlı tahtasında parıldıyordu. Kırılan odunun kuru gürültüsü ve tavukların gıdaklama sesleri geliyordu dışardan. Çiftlik sahibi kadın masaya bir şişeyle bir bardak koydu.</p>

  <p>- Su yeterdi, dedi Jean-François.</p>

  <p>Kadın yüksekten:</p>

  <p>- Augustine Vieilat’ın evinde hiçbir zaman bir yolcudan şarap esirgenmez, hele şu kıtlık günlerinde dedi.</p>

  <p>Jean-François ağır ağır içti. Her yudumun ona verdiği haz okunuyordu aydınlık yüzünde.</p>

  <p>- Bir bardak daha ister misiniz? diye sordu Augustine Viellat.</p>

  <p>- Seve seve, iyi bir şarap, karşılığını verdi Jean-François.</p>

  <p>- Bizim toprağımızın ürünü, dedi çiftlik sahibi kadın.</p>

  <p>Jean-François’in içki içişine baktı, gülümsemekle yetindi. Oğlu yoktu, böyle sağlam, yakışıklı, yalın bir oğlu olsaydı sevinirdi.</p>

  <p>- Savaştınız mı? diye sordu.</p>

  <p>- Başından sonuna dek, serbest birliklerde, dedi Jean-François.</p>

  <p>- Serbest birliklerde iyi askerlerin olduğu söyleniyor dedi Augustine Viellat.</p>

  <p>- Öyle söyleniyor, dedi Jean-François gülerek.</p>

  <p>Birden kalktı, bir sandığın üstüne konmuş olan radyonun düğmesini açtı, ibreyi Londra yayınının yapıldığı yerin üstüne getirdi.</p>

  <p>- Saati gelmedi, dedi çiftlik sahibi kadın.</p>

  <p>Masanın yanında, ayakta duruyordu. Jean-François onun yanına, masanın bir köşesine gelip oturdu.</p>

  <p>- Gece olmadan birkaç arkadaşı saklayacak bir yer bulmam gerek, dedi.</p>

  <p>Kadının yüzü değişmedi ama, soru sormak için sesini alçalttı:</p>

  <p>- Bunlar kaçak tutsaklar mı?</p>

  <p>- İngilizler, karşılığını verdi Jean-François.</p>

  <p>- Nasıl İngilizler? diye haykırdı Augustine Viellat.</p>

  <p>Şaşkınlık sesini yükseltmesine yol açmıştı. İçgüdüsel bir kaygıyla pencereye baktı. Yalnızca yaşlı sağır uşağı gördü.</p>

  <p>- Dieppe çarpışmasından gelenler var, düşmüş havacılar var, dedi Jean-François.</p>

  <p>- Aman Allahım... diye mırıldandı Augustine Viellat. Aman Allahım, evimize dek İngiliz askerleri. Onların yalnızca ülkemizin kuzeyinde bulunduğunu sanıyordum.</p>

  <p>- Önceleri saklanmaya oradan başladılar, dedi Jean-François, eşsiz bir biçimde karşılandılar.</p>

  <p>- Umarım İngiliz askerleri bütün iyi Fransız evlerinde kendi evlerinde gibidirler, karşılığını verdi çiftlik sahibi kadın.</p>

  <p>Augustine Viellat siyah atkısını göğsünde çaprazladı. Biraz titriyordu atkı.</p>

  <p>- Öyleyse onları size getirebilirim? diye sordu Jean-François.</p>

  <p>- Teşekkür edeceğim size, karşılığını verdi kadın.</p>

  <p>- Tehlikesiz değil bu iş, dedi Jean-François, önceden söyleyeyim size. Onlarla ayrıca...</p>

  <p>- Evimde bana öğüt vermek için sizi gerçekten biraz genç buluyorum yavrum, diye sözünü kesti Augustine Viellat.</p>

  <p>Jean-François sordu:</p>

  <p>- Ya güvenlik?</p>

  <p>- Kocam ve kızım benim gibi düşünürler, uşaksa kayınbabamın zamanından beri burdadır, dedi sabırsızca Augustine Viellat.</p>

  <p>- Yedi ya da sekiz kişiyiz biz.</p>

  <p>- Ev büyük.</p>

  <p>- Ya yiyecek işi? diye sordu Jean-François.</p>

  <p>- Çok şükür açlıktan ölünmedi Augustine Viellat’nın evinde, şu kıtlık günlerinde bile, karşılığını verdi çiftlik sahibi kadın.</p>

  <h3 class="sigil_not_in_toc" style="text-align: center;">VI.</h3>

  <p>İki gece içinde birer ikişer geldiler. Kanadalı Dieppe komandoları on yerde konaklamışlardı; balıkçı kulübelerinde, önemsiz soyluların şatolarında, dağ köylerinde, yol üstündeki hanlarda. Kraliyet Hava Kuvvetleri pilotu yaralı iki İngiliz haftalarca bir köy doktorunun evinde bakılmışlardı. Belçikalı gönüllü yardımcı erler bir orman kesimi işinde oduncu gibi çalışmışlardı. En son, kaçmadan önce Almanların sağ elinin bütün parmaklarını kırdığı asık suratlı bir PolonyalI getirdi Félix.</p>

  <p>Bu adamları tavan arasına yatırmak için, Augustine Viellat bütün karyolalardan yatakları indirmiş, dolaplardan evin en güzel çarşaflarını çıkarmıştı. Onları doyurmak içinse, otlarla ütülenmiş çiğ jambon, kaz kavurması, kümes hayvanları yumurtası, dağ balı, saf şekerle çiftlikte yapılmış reçeller buldu. Böylece onun bir kıtlık kışı için biriktirilmiş tüm yedek erzakı esirgemediğini, ailesinin tüm ekmek payını kendilerine sunduğunu hiçbir zaman bilmediler konukları. Bu kibirli ve zorba patron sıkılganlık dolu bir özenle ağırlıyordu onları. İngilizler ve Kanadalılar onun özellikle ağırladığı konukları oluyordu. Onlar biraz masalımsı yaratıklar gibi geliyordu ona. Öylesine uzaktan geliyorlardı. Onların ülkelerinde de savaşılıyordu.</p>

  <p>Böylesi bir özen gösterdiği için kendisine teşekkür etmek istediklerinde:</p>

  <p>- Susunuz lütfen, siz olmasanız biz ne olurduk? diyordu onlara Augustine Viellat.</p>

  <p>Konukları, tüm Fransa’da hep böyle ağırlandıklarından sıkılmış bir tavırla gülümsüyorlardı.</p>

  <p>Sakat ayağından dolayı 1914’te ve 1939’da açığa çıkartılan Jules Viellat “Şimdi ben de biraz olsun savaşıyorum” diye tekrarlayıp duruyordu kendi kendine. Arada bir bunu söylüyordu, ama yalnızca kızı Madeleine’ye. Karısınaysa hiç cesaret edemiyordu. Kara gözlü, Augustine gibi İspanyol tenli Madeleine, iri-yarı, tatlı sözlü, Kanadalı albaya mı yoksa çocuk yüzlü küçük havacıya mı daha tutkun olduğunu bilemiyordu. Belçikalılarsa konuşma biçimleriyle, biraz neşeli öyküleriyle güldürüyorlardı onu. Yaşlı uşak bir sınır köyünden olduğu için patronlarının haydutları konuk ettiğini sanıyordu. Onun bu sanısına kimse karışmıyordu.</p>

  <p>Gece olunca, İngiliz yayınlarını dinlemek için kapıları ve pencereleri sıkı sıkıya kapatılmış çiftliğin büyük salonunda toplanıyordu herkes. Kendi halinde, köylülerden oluşan bu aileden başka kişi tanımayan eski mobilyalar arasında, eski duvarlarda bu yabancı ve alışılmamış yüzlerin gölgelerini hayran hayran gözlüyor ve inanmazcasına küçük kibirli başını sallıyordu Augustine Viellat. Bu adamların bir denizaltıyla gideceklerini düşündükçe (çiftlikteki konuklar söylemişlerdi bunu ona, bunu söylecek denli bir güvenlik içinde buluyorlardı kendilerini) bu öyküyü Madeleine’nin doğacak çocuklarına anlatışını ve küçüklerin de bunu bir masal gibi dinleyişlerini canlandırıyordu gözünde.</p>

  <p>Bu durum aşağı-yukarı bir hafta sürdü. Sonra, bir akşam, Jean-François dönüp geldi. Ertesi gece yola çıkılacağını bildirdi. Ellerinin titremesini gizlemek için Augustine Viellat atkısını göğsünde çaprazladı. Uyumak için birbirlerinden ayrılacaklarında Augustine, Jean-François’i alıkoydu.</p>

  <p>- Fırsat olduğunda, başkalarını da ağırlamaktan sevinç duyacağım, dedi ona utangaç bir tavırla.</p>

  <p>Bu isteği Jean-François’i hiç şaşırtmadı. Rastlantı sonucu direnişe katkıda bulunan insanların her kezinde mutlu olduklarını ve bu işi sürdürmek istediklerini görmüştü.</p>

  <p>Ya düşmana karşı duyulan kin, ya bir dayanışma duygusu, ya da böylece doyurulma olanağı bulan bir serüven isteği olabilirdi bu; Jean-François bunun ne olduğuyla uğraşacak bir yaratılışta değildi. Ama bu alıştırmayla tüm ülke değerli konaklama yerleri ve sayısız suç ortaklarıyla donanıyordu.</p>

  <p>- Müşteriler eksik olmazlar, dedi Augustine’e Jean-François gülümseyerek.</p>

  <p>Mavi gözleri bir an Jules Viellat’ın dinlediği radyoya takıldı kaldı.</p>

  <p>- Hem sonra evinizden yayın da yapılabilir, dedi Jean-François.</p>

  <p>- İyi anlamadım, dedi çiftlik sahibi kadın.</p>

  <p>- Londra’yla konuşabiliriz, dedi Jean-François.</p>

  <p>- Aman allahım! diye haykırdı kadın. Londra’yla konuşmak! Bizim evimizden ! Benim evimden! Duyuyor musun Jules? Duyuyor musun Madeleine?</p>

  <p>- Dikkat, bu ölüm cezasıdır, dedi Jean-François. Kirişleri işlenmiş büyük salonda Viellat ailesinin soluklarını duydu.</p>

  <p>- Bu konuda sen ne düşünüyorsun Jules? diye sordu kadın.</p>

  <p>- Senin istediğini istiyorum, dedi Jules Viellat.</p>

  <p>Augustine, Kanadalıların, Belçikalıların, İngilizlerin, Polonyalıların yatarken tavan arasında çıkardıkları ağır ayak seslerini dinledi ve:</p>

  <p>- Öyleyse istiyorum, dedi.</p>

  <p>- Bunu yarın başkana söyleceğim, dedi Jean-François.</p>

  <p>Gerbier gün doğmadan geldi. Yaşlı, sakallı bir radyo operatörü ve görünüşü anlamsız genç bir kadın vardı yanında.</p>

  <p>Gerbier’i bir yana çekip ona şöyle söyledi Jean-François:</p>

  <p>- Balıkçı bu gece saat on sularında bizi bekliyor. Onun kocaman bir kayığı var. Herkesi taşıyabilir. Böylece birkaç kez yolculuk durumu ortadan kalkacak. Nöbetçilerden sakınmak için evin kızı bu yere sizi tarlaların içinden götürür.</p>

  <p>- Çok iyi düşünülmüş, dedi Gerbier.</p>

  <p>- Dönebilir miyim? diye sordu Jean-François.</p>

  <p>- Hayır, dedi Gerbier.</p>

  <p>Bir sigara yakıp sözü aldı yeniden:</p>

  <p>- Size verilecek bir görevim var. Önemli bir görev yavrum (sesi özel bir biçimde tatlı ve etkileyiciydi) büyük başkanı denizaltıya götüreceksiniz. Duyuyorsunuz değil mi? Büyük başkanı. O da gidiyor. Onun herkesle birlikte gemiye binmesini istemiyorum. Tehlikeli olur bu. Çok kalabalığız biz. Siz onunla yola çıkacaksınız - başka bir yerden- küçük bir sandalla. Bison getirecek onu size. Ben gemiye varınca size işaret vereceğim. Üç mavi nokta ve bir çizgi.</p>

  <p>- Anladım. Her şeyi yaparım, dedi Jean-François.</p>

  <p>Çok sevinmişti. Kürek çekmeye bayılırdı.</p>

  <p>Augustine Viellat yeni konuklarına kahvaltı vermek için indi.</p>

  <p>- Bu akşam çok işimiz olacağı için size ne kadar borcumuz olduğunu hemen öğrenmek istiyorum bayan, dedi Gerbier.</p>

  <p>- Oh! diye mırıldandı Augustine... Oh! nasıl söylersiniz...</p>

  <p>- Ama... bir hafta boyunca sekiz kişi... hele şu güç günlerde, diye diretti Gerbier.</p>

  <p>- Ya siz, size de gündelik mi ödeniyor yaptığınız şeyler için? diye sordu sertçe Augustine. Hayır! Öyleyse, her ne kadar köylüyseler de Viellat’ların da sizin kadar gururlu olduklarını öğreteceğim size.</p>

  <p>Legrain’i düşündü Gerbier, Félix’i düşündü ve kahvaltı etmek için mutfağa gitti. Kahvaltısını bitirince kendisine artık bir kez bile bakmamış olan Augustine’ye:</p>

  <p>- Londra’dan dönerken size bir şeyler getirmeme izin vermenizi isteyecektim, dedi.</p>

  <p>- Siz... geri döneceksiniz, dedi dili dolaşarak biraz başı dönen Augustine. Bu da olabiliyor demek?</p>

  <p>- Arada-sırada, dedi Gerbier.</p>

  <p>- Ama özgür bir ülkede olduktan sonra bu işlere yeniden başlamak çok daha korkunç bir şey.</p>

  <p>- Bilmiyorum... Benim ilk yolculuğum bu, size bir anı getirmek beni çok sevindirir, dedi Gerbier.</p>

  <p>Augustine derin bir soluk aldı ve mırıldandı:</p>

  <p>- Silah, bana silah getiriniz. Gün gelecek tüm bölgenin işine yarayacak bu.</p>

  <h3 class="sigil_not_in_toc" style="text-align: center;">VII.</h3>

  <p>Ortalık zifiri karanlıktı. Yine de küçük koyu mazgal mazgal çeviren sarp kayaların sırtları gece göğünün gerisinde görülebiliyordu. Deniz bu koya girebilmek için bir tepenin altını oymuş, bir mağara haline getirmiş, kertikli bir ok biçiminde kendine dar ve sarp bir yol açmıştı.</p>

  <p>Koyun gerisinde Jean-François kumların üstüne uzanmıştı. Denize öylesine yakındı ki büyük dalgalar çıplak ayaklarını ıslatıyordu. Dizlerine dek sıvanmış keten bir pantolonla eski yün bir kazak giyinmişti. Bu hafif ve gevşek giysilerin içinde kendini son derece rahat duyuyordu. Gecenin derinliklerinde olup bitenleri daha iyi duymak ve daha iyi görmek için gözlerini kapıyordu düzenli aralıklarla. Jean-François bunu serbest birlikteyken gece nöbetleri sırasında öğrenmişti. Boş yere düşman ve korku yaratan karanlıkların aldatıcı görünüşlerini yoketmeyi de öğrenmişti böylece.</p>

  <p>Hızlı bir esinti kumları kamçıladı. Bunun hemen yatıştığını duyunca sevindi. Denizin dalgalanmasından korkmuyordu. Başarıyla yaptığı tüm alıştırmalar içinde en iyisi denizcilik oyunlarıydı. Kendi gücünün, ustalığının bilincindeydi. Kötü havada bile, dizinin erişebileceği bir sığlıkta karaya oturan kayığı İngiliz gemisine dek götürebileceğinden güvenliydi. Ama yolcusu için durgun bir suyu yeğ tutuyordu Jean-François. Denize alışkın olmayabilirdi o.</p>

  <p>Jean-François gözlerini kapadı ve bir dinleme aygıtı kesildi. Dalgadan başka hiçbir şey kımıldamıyordu çevresinde. Çok uzaktan, yüksekten, kıyının girinti ve çıkıntılarına bakan zikzaklı yoldan hafif bir motor sesi geliyordu. Bu Bison’un arabası olabilirdi. Jean-François gözkapaklarını araladı. Büyük başkanın az sonra kayıkta olacağını, herkes gibi onun da boyutları ve ağırlığı olacağını düşünmek yadırgatıyordu onu. Ne Fölbdin ekibi ne de Félix’in kendisi hiç yaklaşmamışlardı ona. Adsız, tanımsızdı o. Şu sırada onun buyruklarıyla hapse, işkenceye ölüme gidiyorlardı insanlar. Gökten silahlar yağdırıyor, dalgalardan cephane çıkartıyordu. Varlığı bir tür kutsal bir buluta bürünmüştü. Gidişi olağanüstü bir tiyatro oyununun tüm hazırlıklarını kapsıyordu. Bilinmeyen bir yerden gelip denizin derinliklerinde kaybolmaya gidiyordu.</p>

  <p>Ve işte hiçbir zaman ciddi şeyler düşünmeyen Jean-François her şeyi önceden bilen, düzenleyen, buyuran büyük başkana kürekçilik yapacaktı. Jean-François bundan büyüklenme değil, ama bir tür kıvanç duyuyordu. “Piramidin tepesi ve tabanı birleşiyor, ilginç bir matematik. Savaştan sonra bunu Saint-Luc’e anlatmalıyım” diye düşündü Jean-François. Kendi kendine gülümsediğinin farkına vardı gecenin içinde. Yün takkesi, şalgamları, jandarmalara karşı duyduğu korkuyla zavallı Saint-Luc’ü ansıdı. Oysa yaşam ne de güzel ve genişti...</p>

  <p>Hafifçe dirseklerinde doğruldu Jean-François. Her türlü düşünce kafasından uçup gitti. Koyun sağ yanında uzanan kayaların ucunda birinin kımıldadığını duyduğundan kuşkusu yoktu. Adam bu yere çok alışkın olmalıydı. Bir çakıl taşını alıp götüren su çalkantısından daha fazla bir gürültü yapmamıştı. Şimdi sessizlik yeniden her yanı kaplamıştı. Büyük başkan her an gelebilirdi. Her an gecenin içinde işaret yanabilirdi. Kim olduğu bilinmeyen bu nöbetçi onları görmemeliydi. Kıyı boyunca sürünerek ilerlemeye başladı Jean-François... Elinde kauçuk bir cop vardı. Islak kumlara bulanmış Jean-François bir yılan gibi hafif ve kayaraktan koyun çevresini çabucak dolaştı. Böylece iki kaya yığını arasında bir üçüncü, hareketsiz bir yığın, daha koyu renkte bir karaltı gördü. Buydu adam.</p>

  <p>Jean-François copun sapını elinin ayasına iyice yerleştirdi. Nöbetçinin kafasına inecek vuruş öldürücü olmamalıydı, ama gündoğana dek onu sersemletmeliydi.</p>

  <p>Jean-François birkaç santim daha ilerledi. Şimdi tam yeriydi. Kaslarını sıktı. Ama adam birden bir kayanın ardında kayboldu ve Jean-François boğuk bir ses işitti:</p>

  <p>- Aptallığı bırak, silâhlıyım.</p>

  <p>İki ufak dalga biribiri ardından sivri buruna çarpıp kırıldı. Bu kez aynı ses sordu (onun kendini savunmaya alışkın olduğunu anladı Jean-François):</p>

  <p>- Bu saatte burada ne yapıyorsunuz?</p>

  <p>- Ya siz? karşılığını verdi Jean-François kayanın üstünden atlamaya hazır bir durumda.</p>

  <p>- Ben Augustine Viellat’ın kayınbiraderiyim, dedi görünmeyen adam.</p>

  <p>Jean-François’in tüm bedeni gevşedi ve mırıldandı:</p>

  <p>- Bizim çiftlik sahibimizin mi?</p>

  <p>Adam saklandığı yerden çıktı:</p>

  <p>- Gemiye biniş için her şeyin yolunda olup olmadığını görmek için dolaşıyorum.</p>

  <p>- Peki nasıl? diye sordu Jean-François.</p>

  <p>- Yolunda, her şey yolunda. Jandarma devriyesi çok yukarıdan geçti. Almanlar çok değiller. Üstelik ülkeyi tanımıyorlar. Gümrüğe güveniyorlar, dedi adam.</p>

  <p>- Gümrüğe mi! diye sordu Jean-François.</p>

  <p>- Gümrüğe mi ne demek? Çok iyidir o! Gümrük... benim o! Tüm bölgenin çavuşuyum.</p>

  <p>- Gerçekten iyiymiş, dedi Jean-François.</p>

  <p>Copunu cebine koydu.</p>

  <h3 style="text-align: center;">VIII.</h3>

  <p>Mavimsi bir ateşin parıltıları suyun üstünde yükseldi, titredi ve kayboldu. Jean-François işareti görüp o anda ayağa kalktı. Hemen hemen aynı anda koyun gerisindeki ana yoldan başlayan keçiyolunda ağır ve beceriksiz adım sesleri duydu. Sessizlik öylesine derindi ki, bu adımların herbirinin sesi tüm Fransa’da duyuluyormuş gibi geldi Jean-François’e. Copunun sapını avucunda sıkıp cebindeki tabancanın emniyetini açtı. Ona verilen buyruk her ne pahasına olursa olsun gidişi sağlamaktı.</p>

  <p>Birkaç saniye sonra iki karaltı kumda kaymaya başladı. Bunlardan biri:</p>

  <p>- Bindiriniz, diye mırıldandı.</p>

  <p>Bison’un sesini tanıdı Jean-François.</p>

  <p>Sandalı kıyıdaymışçasına yakınına ittirdi ve hareketsiz durması için tüm gücünü kullandı.</p>

  <p>Yine de yolcu öylesine beceriksizce bindi ki, az kalsın deviriyordu sandalı.</p>

  <p>“Bu serbest birlikle eğitim görmemiş, anlaşılan” diye düşündü aceleyle Jean-François. Kayığı yakaladı ve kendini küreklerin arasında buldu.</p>

  <p>- Şansınız açık olsun büyük başkan, diye fısıldadı Bison.</p>

  <p>Böylesine beceriksiz bir adamın kim olabileceği ancak o zaman&nbsp;<span style="text-indent: 0.8em;">aklına geldi Jean-François’in. Nesneler karşısında gösterdiği beceriksizliği ona son derece etkili ve saygıdeğer göründü.</span></p>

  <p>“Benim gibi olsaydı, büyük başkan olmazdı” dedi kendi kendine Jean-François.</p>

  <p>Artık kayığı olabildiğince çabuk, olabildiğince hızlı yönetmekten başka bir şey düşünmedi. Yolcu kayığın gerisine oturmuştu.</p>

  <p>İşaret bir kez daha yandı. Bu ışığa dek gidilecek uzaklık oldukça önemliydi. Ama Jean-François yumuşakça bir kürek daha çekti. Sandal yan batmış bir denizaltının kıç tarafına varıp yanaştı.</p>

  <p>Gemiden biri eğildi. Güçlü bir meşaleden çıkan bir ışık demeti kayığı tümden aydınlattı bir an. Kayıktaki iki adam ilk kez karanlıktan kurtulan yüzlerini gördüler birbirlerinin. Arkalıksız kanepeden güçlükle kalkan adam, boğuklaşmış bir sesle şöyle dedi:</p>

  <p>- Tanrım... küçük Jean... olabilir mi bu?</p>

  <p>Jean-François de tanımıştı ağabeysini.</p>

  <p>- Büyük başkan, dinle... nasıl... diye kekeledi.</p>

  <p>Meşale söndü. Gece öncekinden daha bir karanlık ve içine girilmez oldu. Kör bir adım attı Jean-François, kardeşine değer değmez görünmeyen kollar onu yukarı çekip aldı. Denizaltı uzaklaştı ve daldı.</p>

  <p>Şartlanmayla, Jean-François kardeşini götüren iz üstüne sürdü kayığını. Birden gücü kesilmiş, bırakıverdi kürekleri. Kayık yavaş yavaş kendiliğinden gitmeye başladı... Olup biteni anlamak ve kavramak için ne kadar zaman geçtiğini bilemedi Jean-François.</p>

  <p>Sonra şöyle mırıldandı:</p>

  <p>- Kutsal Saint-Luc... Ne aile...</p>

  <p>Sonra da gülmeye koyuldu ve karanlık denizde kıyıya doğru yol aldı türkü söyleyerekten.</p>

  <p class="araver">----------</p>

  <p><a href="#b3dn1b" id="b3dn1"><sup>1</sup></a><br /></p>

  <p>İngilizlerin gezinti yeri (Çev.)</p>

  <p><a href="#b3dn2b" id="b3dn2"><sup>2</sup></a><br /></p>

  <p>Almanlar</p>

  <p><a href="#b3dn3b" id="b3dn3"><sup>3</sup></a><br /></p>

  <p>Bu öykünün geçtiği dönemde Fransa bir tür iç sınırla ikiye bölünmüştü ve bir bölgeden ötekine geçmek için, Almanlardan bir gezi izin belgesi almak gerekiyordu.</p>

  <p><a href="#b3dn4b" id="b3dn4"><sup>4</sup></a><br /></p>

  <p>Hiçbir besin değeri olmayan peynir.</p>

  <p><a href="#b3dn5b" id="b3dn5"><sup>5</sup></a><br /></p>

  <p>İngilizlerin Kraliyet Hava Kuvvetleri</p>
</body>
</html>
