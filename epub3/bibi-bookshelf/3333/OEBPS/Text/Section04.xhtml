<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;"><a href="../Text/TOC.xhtml">“Olağanüstü İnsanlar Onlar”</a><br /></h2>

  <p>MUMLARIN IŞIĞINDA akşam yemeği yeniyordu. Uzun, ince ve pembe çay rengindeydi mumlar. Yaşlı bayan, konukları olduğunda, başka bir aydınlanma biçimini uygun görmüyordu. Dost çehresiyle, Kral VII. Edouard zamanında yapılmış olan ve hâlâ salonların duvarlarında asılı duran akrabalarının başresimlerine benzemekteydi biraz. Belgrave Square caddesine bakıyordu ev. Bombalar çevredeki birçok binayı yıkıntıya çevirmişti ama, yaşlı bayan hiçbir zaman düşünmemişti evinden ayrılmayı. Hizmetçiler askerlik yapamayacak bir yaşta olduklarından evinin düzenini ve alışkanlıklarını eskisi gibi korumuştu. Bu hizmetçilerden biri Dostluk Bağlarını Güçlendirme günlerinde işe alındığından, Londra’daki seçkin Fransızları sık sık evinde ağırlamak zorunda kalıyordu. Haber vermeden, son anda yanlarında konuk getirebiliyorlardı bu Fransızlar. Komşum da bunlardan biriydi.</p>

  <p>Fransa’dan geliyordu. Kendisini bu topluluğa sunan ve kendinden uzağa oturmuş olan dostunun dışında kimseyi tanımıyordu bu masada. Konuşma doyurucu ve parlaktı ama onun hiç bilmediği olaylar ya da kişilerle ilgiliydi. Konuşulanı değil, sözcükleri anlayabiliyordu. Gerçekliği olmayan bir kıyıya çıkmış yolcu gibi gözle görülebilir bir biçimde yabancıydı ve bu yaşamın ne yasalarını ne de kurallarını biliyordu.</p>

  <p>Beni şaşırtmadı bu durum. Ben de komşumla aynı durumdaydım. Ortak durumumuz ve ortak yalnızlığımız ona çekiyordu beni doğal olarak. Ayrıca kıvırcık, aklaşmış saçlar, geniş ve sağlam bir alın, yüz çizgilerindeki yalınlık ve tatlılık onun yüzüne daha bir sevimlilik kazandırıyordu. Çok parlak ve biraz yorgun gözleri vardı. Bu gözler hem bir şeyler öğrenmek isteyen hem de sevinçli bir özenle tek tek geziyordu çiçekler, duvardaki süslemeler, yaşlı hizmetçiler, şamdanlar üzerinde. Ondaki güçlü derin düşüncenin sağlamlığıyla birlikte hayalciliğe eğilimini ve temizyürekliliğini de duyuyordu insan. Kişisel yapısı ve ilgileri günlük yaşam tasalarının dışında tutmuştu onu hiç kuşkusuz. Bir profesör... Bir laboratuvar bilgini... Bir botanikçi olabilir.</p>

  <p>- Çevremizdeki her şey şaşırtıcı değil mi? diye sordum komşuma.</p>

  <p>- Şaşırtıcı olmaktan da öte bir şey, bir mucize içine düşmüş gibiyiz, dedi çoşkuyla.</p>

  <p>Biraz zayıf ama inandırıcılığı güçlü bir sesi vardı komşumun.</p>

  <p>- Bir çırpıda yaşam öylesine kolaylaşıveriyor ki... dedi.</p>

  <p>Bu sözcükler Londra’da sık sık ağırlığını duyduğum bir kaygıyı uyandırdı bende.</p>

  <p>- Çok kolaylaşıyor, dedim.</p>

  <p>Komşum sevgiyle baktı bana (onun başka türlü bakmayı bilmediğini anladım sonradan) ve biriyle konuşurken taşıdığı yumuşaklığın hiç de zayıflıktan değil iyilikten olduğunu anladım hemen.</p>

  <p>- Bizim içinde yaşadığımız koşulları düşünüyorsunuz ve burada ak ekmek yığınları, bedende köpüren sabunla her sabah yapılan sıcak banyo sıkıntı veriyor size, dedi.</p>

  <p>Düşünceli ve duru gözlerini kapadı yarı yarıya:</p>

  <p>- Kuşkusuz terbiyesizlik ediyorum ama, doğrusu, pişman değilim bundan. Bir şey nasılsa öyle kabul ederim onu.</p>

  <p>Varlığıyla, kişiyi düşündüğünü olduğu gibi söylemeye iten çok az insandan biriydi komşum.</p>

  <p>- Fildişi kulenizden pek dışarı çıkmak zorunda kalmıyorsunuz sanırım, diye bir noktaya dokundum.</p>

  <p>- Benim bir kitaplık faresi olduğumu söylemek istiyorsunuz değil mi? diye sordu komşum gülerek.</p>

  <p>Gülüşünü unutmayacağım. Güçlükle duyulabiliyordu ama öylesine yumuşak, öylesine temiz, öylesine inanmış bir sesi vardı ki, olgun bir insanın yüzünü çocuksu bir ışıkla aydınlatıyor, bu yaşta böylesine gülebilmesi insanda hayranlık ve imrenme duygusu uyandırıyordu. Birden evrenin ne gibi eğlenceli şeyler sunduğunu sanki öğreniyor ve kendi gülüşünü duymak için gülüyor denebilirdi. Çok hoş bir şeydi bu.</p>

  <p>- Nereden anladınız bunu? Omuzlarımın biçiminden mi? Saçlarımdan mı? diye sordu komşum.</p>

  <p>Şakaklarını bukle bukle örten gür, ak saçlarını çekiştirdi sıkıntılı bir tavırla ve şöyle söyledi:</p>

  <p>- Çok uzadılar, biliyorum. Ama bir İngiliz berbere gitmeye karar veremiyorum bir türlü. Bizimkilere öylesine alıştım ki. Eşsiz insanlardır onlar.</p>

  <p>Kendisiyle ilgili böyle bir konuda birden gösterdiği çoşkunluk, bana biraz saçma göründü. Duygularımı belli etmiş olmalıyım. Çünkü komşum yeniden gülmeye başladı. Aklaşan saçlarını karıştırmayı bırakmadığından, onun bu denli genç gülüşü daha da çok çekicilik taşıyordu.</p>

  <p>- El becerikliliği değil düşündüğüm, gerçekten değil, dedi.</p>

  <p>Başıyla da hayır dedi ve şöyle sürdürdü sözlerini:</p>

  <p>- Paris’te, sol kıyıdaki bir berber salonuna alışkınım. Gösterişsiz bir işyeri burası. İki kalfayla birlikte patronun kendisi de çalışır. Karısı kasada oturur. Okul çıkışı ödevlerini dükkânın arka kısmında yapmaya gelen bir erkek, bir de kız çocukları var. Kendi halinde bir aile. Oysa bir sabah dükkâna girdiğimde berberim, tıraş etmekte olduğu müşterisini birden bırakıp sırasını bekleyen bir başka müşteriye doğru hızla yürüdü ve onun elindeki basılı bir kâğıdı çekip aldı ve bağırarak bana koştu: “Bakınız bana gelen şeye bakınız, bayım. Posta kutumda buldum onu.” Gizli bir gazete kopyası tutuyordu elinde. “İçindeki yazılar çok yaman. Almanlara karşı, onların ortaklarına karşı adlar açıklanarak, her şey ayrıntılarıyla yazılmış. Böyle şeyleri basmak için yürek ister. Doğru değil mi baylar” dedi berberim.</p>

  <p>“Ve herkes, yüzü sabunlu olanlar, makasın ya da kırkma makinesinin altındaki herkes alkışladı onu. Gizli gazete dükkânda elden ele dolaştı. ‘Düşününüz o bana gönderildi. Bana!’ diyordu patron. Gururla parıldıyordu yüzü. ‘Bize gerçekten büyük bir saygınlık gösteriyorlar’ dedi yavaşça kasada oturan karısı. ‘Çabuk okuyunuz, çok kişi bekliyorum, bu sabah her birinin okuması gerek’ diye fısıldadı bana patron. Az daha vitrine asacaktı gazeteyi.”</p>

  <p>- Direniş gazetelerinin yayınına ölüm cezası konmasından önce mi yoksa sonra mı bu olay? diye sordum.</p>

  <p>- Sonra, çok sonra, karşılığını verdi komşum.</p>

  <p>Güldü. Çok çarpılmış, çok sevecen bir hayranlık taşıyordu yüzü. Bu öykü onun için yepyeni bir şey gibiydi. Bunu ona ben anlatmış gibiydim.</p>

  <p>- Berberler olağanüstü insanlardır, diye güvence verdi.</p>

  <p>Bu sırada yemek bitmek üzereydi, garson çikolatalı krema sunuyordu. Krema bol ve hafifti. Hem tadı hem de görünüşü çok güzeldi. Bu inanılmaz nesnenin tüm değerini anlayabilmek için Fransa’dan gelmiş olmak gerekliydi.</p>

  <p>- Ah... dedi komşum. Tam bir saflıkla kendini güzel yemeğine vermek için konuşmasını kesti. Sonra mırıldandı.</p>

  <p>- Bu akşam yemeği bir peri oyunu.</p>

  <p>Ciddi ve hülyalı bakışı bir ucunda oturduğumuz yemek masası boyunca gezindi yavaş yavaş. Bu bakışı izleyerek, çiçeklerin, yemek takımlarının, kristallerin güzelliğinin ve uşakların sevimliliğinin bilincine vardım ben de. Bu adamın öyküsü bütün bunları unutturmuştu bana. Ama o, casuslar, gardiyanlar, cellâtlar birliğinin eline bırakılmış bir halkın anıları ve gizli çabaları kafasının içindeyken bile, mutlu bir konutun sevimliliklerinin kusursuzca tadına varabilme üstünlüğüne de sahip görünüyordu.</p>

  <p>- Gerçek bir peri oyunu. Üstelik bizi tanımayan bu yaşlı bayana çok şey borçluyuz, dedi.</p>

  <p>Konut sahibi bayan masanın ortasında dimdik oturuyordu. Küçük ve ince başı siyah ince müslinden işlemeli bir yakanın ortasında yükseliyordu. Bu renk ve bu kumaş saçlarının parlak aklığına daha bir parlaklık kazandırıyordu. Gözleri de son derece canlıydı. Sözlerini duyamayacak kadar uzakta oturuyorduk ama, dudaklarının bükümleri zekâ, irade ve alay doluydu.</p>

  <p>- Kadınlar olağanüstü yaratıklardır, dedi komşum.</p>

  <p>Bu kez de coşkunluğunun anlamını önemsemediğimden yarı şaka, yarı suçlu ekledi:</p>

  <p>- Bilirsiniz, her tür çikolatalı kremanın dışında bir konu bu. Mathilde adında, kocası noter yazmanı olan birini anımsıyorum. Onu görmedim ama, dostlarımdan bir kız öğrencinin ondan sık sık sözettiğini duydum.</p>

  <p>(“Hiç kuşku yok bu bir profesör” diye düşündüm.)</p>

  <p>“Metroda yolculuk yaparken, Alman subay ve erlerinin cebine Almanya’ya karşı yazılmış bildiriler koymak bu kız öğrencinin çok hoşlandığı bir eğlenceydi. Tüm küçük-burjuvalar için Paris belediyesince yaptırılmış, kirası pek pahalı olmayan büyük bir evin aynı katında oturuyordu Mathilde’yle. Kız öğrenci tasasızca oğlanları eve alıp çok serbest bir cinsel yaşam sürdürürken, noter yazmanının karısı ve yedi çocuğu üç odalı bir konutta boğuluyorlardı. Mathilde sarı, kuru, ev işlerinden ötürü çökmüş, belki de aynı nedenden ötürü çok aşırı bir biçimde namusluydu. Üstelik dostum anarşisttir. Kocasına uyan Mathilde’yse Fransız Hareketi’nin bağnazlarındandı. Kısacası ancak iki kadının becerebileceği gibi diş biliyorlardı birbirlerine.”</p>

  <p>“Bir gün kız öğrenci salt alay olsun diye, Mathilde’nin mantosunun içine bir bildiri kaydırır yavaşça. Ama noter yazmanının karısı işgal askerlerinden daha keskin gözlere sahipti. Anlarsınız nedenini, çocukları gözetmek, fazla gaz yakmamak, bir şey çaldırmamaya özen göstermekle geçiriyordu günlerini. Kız öğrencinin bileğini yakalayıp kâğıdı okur.”</p>

  <p>“Çok şükür tanrım, sonunda bunlardan birini ele geçirdim!” der Mathilde.</p>

  <p>“Olay merdivenlerde geçer. ‘Size girelim’ diye buyruk verir Mathilde. Ne pahasına olursa olsun herkesin duyacağı bir olaydan sakınmak isteyen arkadaşım onun sözünü dinler.</p>

  <p>“Bekâr evinde yatak karmakarışıktır. Makyaj kutuları, çok özel tuvalet eşyası, boş şişeler ortalığa atılmıştır. Mathilde geri çekilir gibi olur. ‘Hiç aklıma gelmezdi..’ diye mırıldanır. Ama uzun yüzünü saran tiksinti birden bir yakarış ve alçak gönüllülük anlatımına dönüşür. Genç kızın ellerini kendi ev işinde yıpranmış ellerinin içine alır sıkıca ve şöyle der: ‘Matmazel bana yardım etmelisiniz.’ ‘Size yardım etmek mi? der bir şey anlamayan öğrenci kız. ‘Almanlara karşı’ diye yanıtlar Mathilde. Bu asık suratlı ve son derece sert kadın, bu yüzü ve bedeni gibi duyguları da kurumuş gibi görünen kadın, gerçek bir coşku nöbetine tutulur birden. Çocuklarının açlığını, işe yaramayan kuyrukları, kömürsüz geçen kışların acısını, kocasının ciğerlerindeki iltihabı, hiç elegeçmeyen elbise ve ayakkabı avını anlatır. Sözlerinin hiçbirinde yakınma havası yoktur. Almanlara karşı çılgın bir başkaldırışı dile getirir. Hareketsiz kalmış olmak tek üzüntüsüdür Mathilde’nin. Ama ne yapabilirdi ki? Direniş çevrelerinden kimseyi tanımamaktadır. Kocası (zavallı bir adam olduğunu anlamıştır onun) Mareşal’e inanıyordu hâlâ. ‘Almanların yok edilmesinde görev almak istiyorum. Hiçbir şey güç, çetin ya da tehlikeli olmayacak benim için. Almanların kafalarının koparılmasına yardımcı olmak istiyorum’ diye bitirir sözlerini Mathilde. Bu nöbet boyunca bir kez olsun sesini yükseltmemiştir. Ama sözcüklerin sertliği, ince dudakların, solgun yanakların titremesi, her zaman dikkatli ve sönük olan bir bakışın dayanılmaz pırıltısı, bağırıp çağırmaların yapamadığı etkiyi yapmıştır dostuma. ‘Basılmış kâğıtlarımızı dağıtma işinde benimle çalışacaksınız. Başka hiçbir şey bilmeyecek ve buyrukları yalnız benden alacaksınız' der ona. Sanırım gazetenin adını işiten ve odanın akıl almaz düzensizliğine son bir kez daha bakan Mathilde, bilincine karşı güç bir savaş vermek zorunda kalır. Ama kabul eder. Ona ilkin sokağın bir kısmı, sonra tümü, daha sonra da tüm ilçe verilir. Onun kusursuz bir yöntem ve özenle yerine getirdiği çok geniş bir iştir bu. Tartışma yapmıyordu. Her zaman her şey için zaman buluyordu. Hiç usanmıyordu. Kuyruklara çok erken gidiyor, giysileri ve çamaşırı daha geç onarıyordu. Bu hiç kimseyi ilgilendirmiyordu. Kocası hiçbir şey bilmiyordu.</p>

  <p>“Arada-bir bilgi almak için kat komşusunun evine erkenden girdiğinde, kızın yatağında bir yolcu bulunuyordu, ‘bir savaş arkadaşı’ diyordu kız, ne olduğu belirsiz bir gülümseme beliriyordu Mathilde’nin dudaklarında, buyrukları dinleyip çekip gidiyordu. Daha da zayıflamıştı ama, artık yüzünde yaşama karşı bir kin yoktu. Basılı kâğıtların kalın tomarına patlayıcı madde eklenmesi gerektiğinde daha bir mutlu oluyordu. Onları Paris’ten geçirmek için ne yaptığını biliyor musunuz? 18 aylık bir bebek olan son çocuğu için kullandığı küçük arabanın altına koyuyordu gazetelerini ve gerektiğinde dinamit lokumlarını. Biraz daha büyük olan kızların ikisi ona eşlik ediyorlardı Pelerinlerinin altına tıkabasa gizli gazete nüshaları koyuyorlardı. İyi beslenmemiş çocuklarına hava aldırmaya çıkan bu çökük yüzlü ciddi kadından kim kuşkulanırdı?”</p>

  <p>Herkes yemek masasından kalkıp büyük salona geçmişti. Biz de öyle yaptık. Ama komşum beni, sabahtan akşama dek, altında yasak gazete ve patlayıcı maddeler bulunan bir arabayla kansız bebeğini aç ve acıklı Paris sokaklarında dolaştıran, soluk ve özenle yamalı elbisesi içindeki bu zayıf gölgenin arkasına takmayı az önce öylesine becermişti ki, salona geçtiğimizin farkında değildim. Komşum konuşmasını sürdürdü:</p>

  <p>- Şimdi Mathilde bir başkasının boşboğazlığı yüzünden yakalanmış bulunuyor. Hiçbir şey onu konuşturamadı. Fransa’dan ayrıldığımda, polis onun geleceği konusunda henüz karar vermemişti.</p>

  <p>Beyaz favorili uşaklar kahve, içki, sigara, tütün sunuyorlardı.</p>

  <p>- Sigara içmiyorum, dedi komşum. Ama çevremde Virginia tütünü ya da Havana tütünü içilmesinden hoşlanırım. Özellikle burada. Bu kokunun bu yere ne denli yakıştığını görüyorsunuz değil mi?</p>

  <p>Komşum durmaksızın beni bir evrenden ötekine geçirtebilecek güçteydi. Ama onun zekâsı kolayca acıklı ve hemen hemen korkunç denecek bir biçimde birbirine karşık görüntüleri dengeleyip uyumlulaştırdıkça, bir tür metafizik bir ürküntüyle bakıyordum bu zengin ve sıcak odaya, bu bolluğa, bu güvenliğe.</p>

  <p>Üstelik Fransızların acısına ve savaşına öylesine yakın, onun havasına öylesine kapılmıştım ki, açlık, baskı korku altındaki yeraltı yaşamı bu anda insan için en doğal yaşam gibi görünüyordu bana. Hiç kuşkusuz yaratıkların çoğunun içinde yatan kolaya kaçma dürtüsüyle ev sahibimizin çevresinde oluşan gruba karışarak bütün bunları unutup rahatça şaka yapabilir, sigaramı tüttürebilir, viskimi yudumlayabilirdim. Bu iş daha önce Londra’da başıma gelmişti. Öyle yapmadıysam bu komşumdan dolayıdır. Bütün bunlara karşın ondan ayrılmayı düşünmüyordum.</p>

  <p>- Lille sokağında bu ev sahibinin çok benzeri bir Fransız var, dedi. Onun salonları biraz daha soğuk, yemekleri daha azdır, her yerde olduğu gibi orada da sigaralar dörde bölünür. Ama dinçlikte, törelere bağlılıkta, zekâ ve egemen tavırlarda benim dul kontesim bu sevimli yaşlı leydiden hiç de geri kalmaz.</p>

  <p>- Saint-Germain mahallesine sürekli gidenlerden misiniz? diye sormaktan kendimi alamadım.</p>

  <p>- Kontesin çok güzel sesi olan Steinvay marka bir piyanosu vardı. Müzik çalışmak için arada-bir ona giderdim, diye karşılık verdi komşum gülerekten.</p>

  <p>Yeni bir dikkatle bakıyordum komşuma. Onun bir laboratuvar adamı olduğuna nerden karar vermiştim? Bukleli saçlarından, sağlam alnından, ciddi ve saf gözlerinden, gülüşünün özelliğinden dolayı mı? Ama bütün bu yüz çizgileri, tam değilse bile, bir sanatçıya da yaraşabilirdi.</p>

  <p>Biri geniş salonun bir köşesine gizlenmiş pikaba bir caz plağı koydu.</p>

  <p>- Bu havaların en azından konuşmaya engel olmaması gibi hoş bir yanı var, dedi komşum. Saint-Germain mahallesinde de müzik çalışılıyordu, gerçek müzik ama. Gizli çalışmalar da yürütülüyordu. Yaşlı Kontes kurduğu tüm bağları, tüm etkinlikleri, çok kabarık olduğu bilinen, çok uzun duygu yaşamı boyunca kazandığı tüm hayranlıkları bu işe sokmuştu. Eski bir kuşaktan olan bu dostlar arasında yüksek görevlerde olan çok kişi vardı. Onları korku altında tutuyor, Mareşal’i yadsımaya, suç ortaklığına zorluyordu. Atalarının Lauzun ya da Richelieu dükü tarafından yazılan pusulaları sakladığı yazı masası şimdi sahte kimlik belgeleri, sahte görev buyrukları, ad yerleri boş sahte yolculuk kartları, yargıçlara, polis komiserlerine, hapishane müdürlerine yazılmış sahte salık mektuplarıyla tıka basa doluydu. Akıl almaz ölçüde sakıntısızdı kontes. Ama biraz da komik olan egemen tavrı onu kurtarıyor. Ona alt tarafı yaşlı bir deli” deniyor ve karışılmıyor...</p>

  <p>Bir başka plak çalınıyor... Yine bir başka caz havası... Komşum sürdürdü konuşmasını:</p>

  <p>- Otuz yaşlarında, dar ve çökük göğüslü hemen hemen saçsız, sivilceli ve iplik gibi ince parmaklarıyla sivilcelerini aralıksız kaşıyan ufacık-tefecik bir yeğeni var kontesin. Orta öğrenim görmüş, Protestan, mesleksiz, az geliri olan biri. Başarısız, beceriksiz iyi bir aile çocuğunun tam bir örneği. Her zaman büyük halasının işlerini yaptığından direnişin içine girmişti o da. Olağanüstü bir tip!</p>

  <p>Bu kez kendimi tutamadım:</p>

  <p>- İnsan, neden diye merak ediyor, dedim.</p>

  <p>- Çünkü, dedi komşum, bağlantı görevlilerinin en iyisi oldu bu oğlan. Berbat sağlığına karşın, uyumadan, yemek bile yemeden haftalarca tren yolculuğu yaptı. Engelleri zorladı, tuzakları serip önledi. İpliğimsi parmaklarıyla sivilcelerini kaşımasını sürdürerek belki on kez kaçınılmaz bir ölümün üstüne gitti. Tutuklandı ve oldukça sıkıştırıldı. Tek bir sözcük bile alamadılar onun ağzından. Yaşlı kontes onu kurtardı. Hapisten çıkıp kontesin evine geldiğinde güçlükle yürüyebiliyordu. Sivilceleri yaraya dönüşmüştü. O zaman yalnızca bir kez duygularından sözetti: “Artık kimse beni savaş boyunca kolay bir görev almış asker olarak suçlamayacak.”</p>

  <p>Tüm bir yaşamı betimleyen bu açık-seçik bilgi beni öylesine şaşırtmıştı ki, bir haykırış koparmaktan kendimi alıkoyamadım. Komşum gülmeye başladı ve bana:</p>

  <p>- Aşağılık duygusu için şaşırtıcı bir iyileştirme yöntemi değil mi bu? diye sordu.</p>

  <p>- Gerçekten çok kişiyi tanıyor ve gizlerinin çoğunu biliyorsunuz, karşılığını verdim.</p>

  <p>- Gizlerin söylenmesi gereken bir mesleğim var, dedi komşum.</p>

  <p>Gülüşü her zamankinden daha da sessizdi. Yeniden dikkatlice baktım bu adama ve, “gerçekte bir sinir uzmanı ya da psikolog olmasın bu?” diye düşündüm.</p>

  <p>Ama ben yüzünü incelerken, birden başını çevirip kendine yaklaşılmaz bir adam halini aldı. Pikaba bir başka plak konmuştu, Bach’dan bir oratoryoydu bu. Güzellikte büyük bir yatıştırma gücü vardır. Sonunda şatafatlı duvar kaplamaları ve aynalarda büyülü bir biçimde çoğalan mumların titrek alevleri arasında, Belgrave Square’nin salonunda rahatlamış buldum kendimi. O küçük berberi, o öğrencileri, o Mathilde’yi, o sıkıntıya düşmüş iyi aile çocuğunu bu salona ve onun rahatlığına kavuşmuş olarak düşledim. Ama, orada oldukları, her an izlendikleri, üstleri-başları perişan, karınları aç, yürekliliklerinin gösterişsiz ama kutsal gizinden ötürü titreyip soluklaştıkları için şimdi daha da çok seviyordum onları.</p>

  <p>Orgların kalın sesleri bitmişti. Yavaş yavaş yeniden başladı konuşmalar.</p>

  <p>- Bu oratoryo son kez çalındığında Thomas dinliyordu onu, dedi komşum. Hiçbir zaman onun gibi bir dostum olmadı. Ondan daha zeki bir insana rastlamadım.</p>

  <p>Komşum her zamanki gibi akıcı, yumuşak bir sesle konuşuyordu. Bu sırada dostunun acıklı bir sonla ölmüş olduğunu anladım. O da sezinledi anladığımı.</p>

  <p>- Evet, diye doğruladı tatlılıkla, Thomas, Majestic otelinin bodrumunda ensesinden bir kurşunla vurularak öldürüldü. Onun aracılığıyla Londra’ya bilgiler gönderen küçük bilginler grubu ortaya çıkarılıp tutuklandığında o taşrada bulunuyordu. Saklanabilirdi. Ama arkadaşlarının yazgısını paylaşmamak hiç olacak şey değildi onun için. Paris’e dönüş en ağır suçu üstlendi. Dostlarının öldürüldüğünü gördükten sonra sonuncu kişi olarak ölüm cezasına çarptırılmayı başardı.</p>

  <p>Doğal olarak bu öyküye de, onda bir tik durumuna gelen “olağanüstü” sözcüğünü eklemesini bekledim komşumun. Ama bu sözcüğü kullanmadı. Kuşkusuz komşum için, tinsel yükselişin belli bir noktasında şaşırtıcı olan hiçbir şey yoktu artık.</p>

  <p>Suskunluğumu sürdürüyordum, komşumsa gülmeye başladı. Bunu nasıl anlatabiliyordu bilmiyorum ama, ölmüş bir dostu bu gülüşten daha başka bir şeyin yüceltmesi olası değildi.</p>

  <p>Çıkıp gitti komşum, sırtını yuvarlaklaştırıp elleriyle aklaşmış buklelerini karıştıraraktan.</p>

  <p>Eski bir arkadaş olan Philippe Gerbier yanıma yaklaştı. Sordum ona:</p>

  <p>- Salondan çıkan adamın adını biliyor musunuz?</p>

  <p>- Saint-Luc diyebilirsiniz, dedi yarı gülümsemesiyle.</p>

  <p>- Onu iyi tanıyor musunuz?</p>

  <p>- Evet, dedi Gerbier.</p>

  <p>Bitirmekte olduğu sigarasıyla bir yenisini yakarak ekledi:</p>

  <p>- Birkaç gün sonra, önümüzdeki ay doğuşunda Fransa’da olacak.</p>

  <p>Hemen izin isteyip ayrıldım...</p>

  <p>Sokaklarda askerler öğrenci kızların çevresini sarıyorlardı. Neşeli sesler taksi çağırıyordu.</p>

  <p>Önümüzdeki ay doğuşunda! Önümüzdeki ay doğuşunda! diye düşündüm. Projektörlerin ışınlarıyla bölünmüş gökyüzüne bakaraktan. Önümüzdeki ay doğuşunda...</p>

  <p>Ne gerçek adını, ne de gerçek işini bildiğim bu adamın çikolatalı kremadan, Virginia tütününden duyduğu sevinci anımsıyordum... Ve Bach’ın oratoryosunu dinlerken yüzünün biçimini.</p>

  <p>Bu hem çocuk, hem bilge bakışlı, gülüşü batmayan komşuyu, bu olağanüstü komşuyu bir gün yeniden görebilecek miydim?</p>
</body>
</html>
