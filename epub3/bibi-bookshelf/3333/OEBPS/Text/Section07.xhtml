<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;"><a href="../Text/TOC.xhtml">Atış Alanı</a><br /></h2>

  <p>ESKİ KIŞLANIN orta kısmı çok uzun, tümsek biçiminde bir koridorla atış alanına bağlanmıştı. Yedi hükümlü bir SS birliğinin askerleriyle sarılı olarak birer birer bu koridora sokuldular. Gerbier hemen hemen orta yerindeydi dizinin. Öğrenci başta yürüyordu. Köylü sonuncuydu. Hükümlüler ağır ağır ilerliyorlardı. Ayaklarındaki demirleri de taşıyorlardı. Koridorda dışarı açılan bir delik bile yoktu. Düzenli aralıklarla yerleştirilen ampuller belirsiz bir ışıkla aydınlatıyordu koridoru. Hükümlülerin ve silahlı muhafızların gölgeleri duvarlarda titrek bir dev bölüğü biçimlendiriyordu. Dar geçidin çınlayan sessizliğinde, asker postallarının sesi büyük ve derin bir gürültü oluşturuyor, aynı anda hükümlülerin zincirlerinin şangırdadığı, demirlerinin gıcırdadığı işitiliyordu.</p>

  <p>“- Bu bir tür senfoni yaratıyor. Büyük başkanın bunu işitebilmesini isterdim” dedi içinden Gerbier.</p>

  <p>Müzikten söz ederken Luc Jardie’nin yüzünü saran anlatımı anımsadı Gerbier. Tümsekli koridorda bu yüzle karşılaşmaktan doğan bir şaşkınlığa uğrar gibi oldu hemen. Zincirler şangırdıyor, demirler gıcırdıyordu.</p>

  <p>“- Gerçekten tuhaf bir şey. Kösteklerimizin bana büyük başkanı düşündürmesi. Onlarsız... belki de...” dedi kendi kendine.</p>

  <p>Ve birden, “ben aptalın biriyim” diye düşündü.</p>

  <p>Şu anda her görüntünün, her duyumun önceden düşünülmemiş sakınılmaz bir dönüşle kendisini Luc Jardie’ye götürdüğünü anladı.</p>

  <p>“Sevmek sözcüğü yalnızca büyük başkanla ilgili olduğunda bir anlam taşıyor benim için. Her şeyden daha çok bağlıyım ona” dedi kendi kendine Gerbier. Ama bağrından bir yanıt geldi ona: “Her şeyden daha çok, yaşamdan daha az.”</p>

  <p>Gölgeler dans ediyor, köstekler inildiyordu.</p>

  <p>“Yaşarken en çok sevdiğim Saint-Luc, ama yaşamak istediğim an kaybolan Saint-Luc.”</p>

  <p>Gölgeler... zincirlerin gürültüsü... Gerbier git gide daha bir hızla düşünüyordu.</p>

  <p>“- Hem birazdan öleceğim... hem korkmuyorum... öleceği zaman insanın korkmaması olanaksız... öleceğime inanmam çok dar-kafalı, çok hayvan olduğumu gösterir. Ama buna son ana dek, sınırın son adımına dek inanmazsam hiçbir zaman ölmem. Ne buluş! Nasıl da hoşlanırdı bundan büyük başkan! Bu düşünceyi derinleştirmem gerek... hem...”</p>

  <p>Bu noktada Gerbier’in kıvılcım saçan tasarımı birden kesildi. İlk anda bu kesintinin nedenini anlayamadı. Sonra çınlayan, tüm dar geçidin içini dolduran bir şarkı işitti. Tanıyordu şarkıyı. Marseillaise’ydi. Öğrenci başlamıştı. Ardından hemen ötekiler de katılmışlardı. Öğrencinin, hahamın, işçinin gür, tutkulu, güzel sesleri vardı. Gerbier en iyi onların sesini işitiyordu. Ama onları dinlemek istemiyordu. Düşünmek istiyordu. Bu sesler sıkıyordu onu. En çok da şarkı söylemek istemiyordu.</p>

  <p>“- Marseillaise... hep böyle bir durumda ortaya çıkar”" dedi Gerbier kendi kendine. Bir an yarı-gülümsemesi belirdi dudaklarında.</p>

  <p>Hükümlülerin dizisi ağır ağır ilerliyordu. Şarkı, dokunmadan üstünden geçiyordu Gerbier’in.</p>

  <p>“- Onlar düşünmek istemiyorlar, ama ben istiyorum” dedi kendi kendine. Bildiği dizelerin bitmesini yabanıl bir sabırsızlıkla bekliyordu. Koridor uzundu.</p>

  <p>“- Daha düşünecek zamanım olacak” dedi Gerbier.</p>

  <p>Marseillaise bitti.</p>

  <p>“Buluşumu çabuk, daha çabuk derinleştirmeliyim” diye düşündü Gerbier. Ama öğrencinin gür ve arı sesi yeniden yükseldi. Bu kez Gerbier büyülü bir el tarafından tutsak edilip bağlandığını duydu içinden. Le Chant du Départ<sup><a href="#b7dn1">*</a></sup> onu hep bu biçimde etkilerdi. Bu vurgular, bu sözcükler duygulandırırdı Gerbier’i. Direndi. Ötekiler gibi yapmak istemiyordu. Çözülecek önemli bir sorunu vardı. Yine de melodinin göğsünden boşandığını duydu. Dişlerini sıktı. Arkadaşları şarkıyı sürdürüyorlardı:</p>

  <p>“Bir Fransız onun için yaşamalı...</p>

  <p>“Onun için ölmeli bir Fransız...”</p>

  <p>Gerbier daha bir güçle sıktı dişlerini. Çünkü bu dizeler gırtlağında söylenmeye başlamıştı bile. Kendini sürüklenmeye bırakmalı mıydı?</p>

  <p>“- Boyun eğmeyeceğim... boyun eğmeyeceğim... Topluluk güdüsü bu... makinelilerin önünde koşmak istemediğim gibi şarkı söylemek de istemiyorum” dedi kendi kendine Gerbier.</p>

  <p>Ağzından boşanmaya hazır şarkıyı tutmasında yardımcı oldu bu düşünce Gerbier’e. Bir iç tehlikeyi yenmiş olduğunu anladı.</p>

  <p>Köstekli dizi, sol taraftaki duvarın kalınlığı içine oyulmuş küçük bir kapıya ulaştı. Gölgeler dansı kesti. Zincirlerin şangırtısı sustu. Şarkı da sustu. Bir nöbetçi kapıyı açtı. Koridorun bir kesimine doğal bir aydınlık yayıldı. Öğrenci yeniden başladı Marseillaise’ye ve tutuklular ölecekleri alana girdiler birbiri ardından.</p>

  <p>Sıradan bir askeri atış alanıydı burası. Oldukça yüksek duvarlarla çevrili, çıplak bir dörtgen. Dipteki duvarın karşısında, dar bir alanla duvardan ayrılmış olan nişan tahtalarının dizildiği bir tepecik görünüyordu. Birkaç eski bez ve kâğıt parçası bu tepenin üstünde sabahın keskin esintisiyle titreşiyordu. Işık gür ve yürek karartıcıydı. Şarkı söylemeyi birer birer kesti tutuklular. Birkaç adım ötedeki makineli tüfekleri görmüşlerdi. İdam mangasına komuta eden çok zayıf, maden suratlı bir SS teğmeni saatine baktı.</p>

  <p>“- Alman titizliği” diye homurdandı komünist işçi.</p>

  <p>Öğrenci olanca gücüyle serin havayı soluyor ve küçük bıyığının üstüne çekiyordu.</p>

  <p>“- Koşmak istemiyorum... koşmak istemiyorum..” diyordu kendi kendine Gerbier.</p>

  <p>Ötekiler büyülenmişçesine SS teğmeninden ayırmıyorlardı bakışlarını. SS teğmeni bir buyruk verdi bağırarak. Askerler hükümlülerin kösteklerini tutan asma kilide birer anahtar sokup çevirdiler. Demirler toprağa düştü kulak yırtan bir gürültüyle. Gerbier hafif bir vuruşla titrediğini duydu. Bacaklarının yepyeni, gencecik olduğu, onları hiç gecikmeden denemesi gerektiği, bacaklarının da bu alanı koşmak istediği izlenimine kapıldı. Kendisini uçarcasına götürecek gibiydi bacakları. Gerbier arkadaşlarına baktı. Onların da aynı sabırsızlıkla çalışıyordu kasları. Özellikle öğrenci kendini güç tutuyordu. Gerbier SS subayına baktı. Teğmen bir sigarayı yavaş yavaş sağ başparmağının tırnağına vuruyordu. Yeşile çalan anlamsız gözleri vardı. .</p>

  <p>“- Bacaklarım ne istediğini çok iyi biliyor” diye düşündü birden Gerbier. “Kendini görüye hazırlıyor.”</p>

  <p>Gerbier, demirlerden ötürü bu adamın duyduğu güven karşısında daha bir zincire vurulmuş buldu kendini. Subay saatine bakıp çok belirli bir Fransızcayla tutuklulara şöyle söyledi:</p>

  <p>“Bir dakika sonra sırtınız makinelilere, yüzünüz tepeye dönük olarak durum alacaksınız. Gücünüzün yettiğince koşacaksınız. Hemen ateş etmeyeceğiz. Size bir şans vereceğiz. Tepenin arkasına ulaşabilen daha sonra, bundan sonraki hükümlülerle idam edilecek.”</p>

  <p>Subay bir manevra buyruğu veriyormuşçasına madensi güçlü bir sesle konuşmuştu. Konuşmasını tamamlayınca sigarasını yaktı.</p>

  <p>“- Her zaman denenebilir... kaybedilecek bir şey yok...” dedi köylü, hahama.</p>

  <p>Haham karşılık vermedi, ama gözleriyle yutarcasına tepeye dek olan uzaklığı ölçüyordu. Daha ötesini düşünmeden öğrenci ve genç Bretanyalı da aynı şeyi yapıyorlardı.</p>

  <p>Askerler yedi adamı subayın buyurduğu gibi dizdiler. Artık silahları görmeyen, ama onların ağızlarını sırtında duyan Gerbier’i hiç alışmadığı bir gerilim sardı. İçindeki bir yay onu ileri itiyor gibiydi.</p>

  <p>“- Haydi koşun...” dedi SS teğmeni.</p>

  <p>Öğrenci, haham, genç Bretanyalı ve köylü birden fırladılar. Komünist, Gerbier ve şato sahibi kımıldamadılar. Ama birbirine karşıt iki güç arasında denge arıyormuşçasına ileri-geri sallandıkları sanısına kapılmışlardı.</p>

  <p>“- İstemiyorum... koşmak istemiyorum” diye söyleniyordu kendi kendine Gerbier.</p>

  <p>SS teğmeni, Gerbier’in ve arkadaşlarının yanaklarını sıyırıp geçen üç kurşun sıktı tabancasıyla. Denge bozuldu. Ve, üç mahkûm da arkadaşlarını izledi.</p>

  <p>Gerbier kendiliğinden koştuğu kanısında değildi. İçinde düğümlendiğini sandığı yay açılıp tam öne fırlamıştı. Daha düşünebiliyordu. Onu tepeye doğru götüren bu koşunun hiçbir işe yaramayacağını da biliyordu. Hiç kimse bu atış alanından sağ çıkmamıştı. Yaralı kurtulan bile olmamıştı. Makineliyi kullananlar işlerini iyi biliyorlardı.</p>

  <p>Mermiler başının üstünde, yamaçlara doğru vınladılar.</p>

  <p>“- Bunlar boşa atılan mermiler... hepsi de seçkin atıcı... koşu hızlansın diye... en uygun uzaklığı bekliyorlar... yorulmak boşuna...” diyordu kendi kendine Gerbier.</p>

  <p>Bu sırada yanından geçen her vınlamada adımını daha bir açıyordu. Aklı karmakarışık olmuştu. Beden düşünceye üstün gelmişti. Çok geçmeden korkudan çılgına dönmüş bir tavşandan başka bir şey olmayacaktı. Tepeye bakmayı yasaklamıştı kendine. Bu umuda bağlanmak istemiyordu. Tepeye bakmak ölüme bakmak demekti ve o kendisini ölüm durumunda bulmuyordu. İnsan düşündüğü sürece ölmez. Ama beden kazanıyordu... hep beden kazanıyordu düşünceye karşı. Gerbier bu bedenin Londra’daki Ritz otelinde de gevşediğini anımsadı... Mumların alevleri gözlerinin önünde titredi... Büyük başkanla birlikle yaşlı Lady’nin evindeki akşam yemeği. Keskin güneş ışınları gibi parıldıyor, parıldıyordu mum alevleri.</p>

  <p>Sonra birden karanlık oldu. Yoğun ve kara bir duman dalgası kapladı bir uçtan bir uca tüm atış alanını. Karanlık bir perde inmiş gibiydi. Gerbier’in kulakları öylesine vınlıyordu ki, sis bombalarının patlama seslerini bile duymuyordu. Ama düşüncesi en son, kopma sınırında olduğunda bu yoğun sisin kendisi için olduğunu sezinledi. Ölüm durumunu kabullenmeyen tek kişi olduğundan sisten yararlanabilen tek kişi de o oldu.</p>

  <p>Öteki hükümlüler birden durdular. Çok büvük bir oyun için kendilerini kaslarının güdüsüne bırakmışlardı. Oyun kesilmişti; kasları artık onları taşımıyordu. Gerbier’se tüm soluğunu, tüm gücünü koydu ortaya. Artık hiçbir şey düşünmüyordu. Makineli tüfek ateşleri arkasından geliyor, onu kuşatıyordu. Ama atıcılar avın bulunduğu sanılan yöne ateş etmekten başka bir şey yapamıyorlardı artık. Kolundan bir et parçasını alıp götürdü bir mermi. Bir öteki kalçasına saplandı. Daha bir hızla koştu. Tepeyi aştı. Tepenin ardı duvardı. Bu duvarın üstünde Gerbier bir ip görür gibi oldu... evet bir ipti bu gerçekten.</p>

  <p>Ayaklarının yardımı olmaksızın, bir jimnastikçi gibi bileklerinin gücüyle yükseldiğini anlamaksızın duvarın tepesinde buldu kendini. Birkaç yüz metre ötede bir araba... gerçekten bir araba gördü. Atlattı.. Uçarcasına koştu... Bison onu bekliyordu. Motor çalışıyordu, araba kalktı. İçinde Mathilde ve Jean-François.</p>

  <p style="text-align: center;"><br/>***<br/></p>

  <p>Bison arabayı çok iyi, çok hızlı sürüyordu. Gerbier, Jean-François ve Mathilde konuşuyorlardı. Bu işin güç olmadığını söylüyordu Jean-François. Serbest birlikte hep iyi bir bomba atıcısı olmuştu.</p>

  <p>Önemli olan Mathilde’nin yaptığı gibi yapılacak işi dakikası dakikasına iyi saptamaktı. Mathilde’yse toplanan bilgilerle bu işin kolayca ayarlandığını söylüyordu.</p>

  <p>Gerbier dinliyor, karşılık vermiyordu. Bütün bunlar, yüzeyde, önemsiz şeylerdi. Tek bir soru, düşüncesini tümden sarıyordu Gerbier’in, bir ana soru:</p>

  <p>“Ya koşmasaydım?...”</p>

  <p>“Yolunda olmayan bir şey mi var? Geride kalan arkadaşlar mı?” diye sordu Jean-François.</p>

  <p>“Hayır” karşılığını verdi Gerbier.</p>

  <p>Arkadaşlarını düşünmüyordu. SS teğmeninin madensi yüzünü, sigarasını tırnağına yavaş yavaş vururken ve onu da ötekiler gibi çılgın bir tavşan örneği koşturmaktaki kararlılığı sırasında taşıdığı donuk bakışlarını düşünüyordu.</p>

  <p>“- Tiksiniyorum yaşamaktan” dedi ansızın Gerbier.</p>

  <p>Araba bir köprüyü, sonra bir ormanı geçti. Ama SS subayının yüzü, sigarası, başparmağının tırnağı gözünün önünden hiç gitmiyordu Gerbier’in. Kusmak geliyordu içinden.</p>

  <p>Almanlara karşı artık hiçbir şeyle daha fazla artamayacak ölçüde içinin kinle dopdolu olduğuna güvenliydi Gerbier bu zamana dek. Yürekten bağlandığı bir kinin tüm kaynaklarını tükettiğine de güvenliydi. Oysa, şimdiye dek tanımadığı, tüm ötekileri de yeniden canlandırarak aşan büyük bir öfkenin birden yüreğini parçalayıp yuttuğunu duydu. Ama yapışkan, bir an bile rahat bırakmayan, varlığından utanç duyulan bir öfkeydi bu. Aşağılanmanın öfkesi...</p>

  <p>“- Benim kinimi de kirletti...” diye düşünüyordu Gerbier umutsuzlukla.</p>

  <p>Duyduğu acı yüz çizgilerini kaplamıştı. Mathilde kendisinden umulmayan bir davranışta bulundu. Gerbier’in bir elini alıp bir an kendi elleri içinde tuttu. Gerbier bu davranışı önemsemiş görünmedi. Ama yaşamını kurtarmış olmasından daha çok bu davranışından ötürü gönül borcu duydu Mathilde’ye.</p>

  <p class="araver">----------</p>

  <p><a href="#b7dn1" id="b7dn1"><sup>*</sup></a><br /></p>

  <p>Ayrılışın Şarkısı (çev.)</p>
</body>
</html>
