<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;"><a href="../Text/TOC.xhtml">Hitler Döneminde Bir Son Gece</a><br /></h2>

  <p>ALMAN ASKER dar geçitteki yürümesini kesip zırhlı yüzünü kapının dörtköşe deliğine yapıştırdı. Ölüm cezasına çarptırılanlar arasında yalnız Gerbier dikkat etti deliği tıkayan bu maden, et ve bakıştan oluşan parçaya. Yaşamın bittiğini düşünmeyen tek kişiydi o. Ölümün eşiğinde görmüyordu kendini.</p>

  <p>Alman askerin gözleri Gerbier’inkilerle karşılaştı.</p>

  <p>“Hiç de korkuyor gibi değil” diye düşündü asker.</p>

  <p>Öteki mahkûmlar, çıplak döşeme tahtalarının üstüne halka biçiminde oturmuş, alçak sesle konuşuyorlardı.</p>

  <p>“Onlar da korkmuyorlar. Ama sabahleyin...” diye düşündü asker.</p>

  <p>Bir an, kendisinin de yaşamak için yalnızca iki saati olsaydı nasıl davranırdım diye sordu kendi kendine. Aynı zamanda bu adamların ne yapabildiğini de düşündü. Sonra esnedi. Nöbet uzundu. Öldürme işlemi yerine gelene dek arşınlamak daha iyi olurdu. Ne de olsa, savaştı bu.</p>

  <p>Gerbier bakışını kendisi gibi ayakları zincirli arkadaşlarının üstüne çevirdi. Eski Fransız kışlasının bu koğuşunun mora çalan gri renkte duvarları vardı. Kötü elektrik ışığı aynı rengi veriyordu mahkûmlara da.</p>

  <p>Gerbier’den başka altı kişiydiler. Konuşulanları Gerbier’in yeniden dalgın dalgın dinlemeye başladığı anda, belirgin bir Bretanyalı ağzıyla konuşuyordu biri. Çok genç olduğu henüz zayıf olan ses perdesinden anlaşılıyordu ancak. Şimşirle yontulmuşcasına aşınmış ve çizgili basit yüzü genç oluşunu gösteren, hiçbir iz taşımıyordu. Bir tür derin bir inanmazlık içinde dondurulmuş gibiydi. Artık kurtulmadığı imgelerle yaralanmış bir adamın komik anlamını taşıyordu patlak gözleri.</p>

  <p>“Bu ikinci kez kurşuna dizilmek durumunda kalışım” diyordu çocuk. “İlki tam olmadı, çünkü o zaman ancak 15 yaşındaydım. Brest’te, İngiltere’ye giden Fransız askerlerin bırakmak zorunda kaldıkları makineli tüfekler yüzündendi. Biz bunların Almanların eline geçmesini istemedik. Toprağa gömdük. Bir postacı bizi sattı. Omuzlarına bir bıçak yedi ama, benden biraz daha yaşlıca olan oniki arkadaş idam edildi. Yaşım gözönüne alınarak, son dakikada, benim için verilen karar değiştirildi ve sivil tutsak olarak Almanya’ya yollandım. Kaç yıl yediğimi hiçbir zaman öğrenemedim. Orada hiçbir şey bilmeden yaşayıp geberiyordu insan. Kaçmadan önce geçirdiğim otuz ay boyunca ne bir paket, ne bir mektup aldım. Bizimkilerin ne olduğum konusunda hiçbir bilgileri olmadı. Annem bu yüzden kafasını bozdu.”</p>

  <p>“Bu sivil hapishanelerde her yerde insan vardı. Avusturyalı, Polonyalı, Çek, Sırp, sonra doğal olarak çokça Alman. Açtık... hep açtık!... İştahları kesilsin diye, ot yataklardan çıkartıp ufalayarak bir parça gazete kâğıdına sardıkları ot saplarını tütün içer gibi içiyorlardı insanlar. Ben hiç içmedim. Bunu yapmak zorunluluğundaydım oysa... Öylesine açtım ki!..”</p>

  <p>Yarısı dolu bir sigara paketi uzattı yoldaşlarına Gerbier. Herbiri bir sigara aldı, bir yaban domuzunki gibi gri ve sert sakallı bir köylü olan en yaşlının dışında herbiri sigarayı yaktı. Köylü sigarayı kulağının arkasına koyup şöyle dedi: “Bunu sonrası için saklıyorum.” Onun idam saati demek istediğini anladı herkes. Alman asker dar geçitte sigara kokusunu duydu, ama bir şey demedi. Sigara paketini Gerbier’e satan kendisiydi.</p>

  <p>“- Bu samanı içerken yakalanan 25 sopa cezasına çarptırılıyordu” dedi patlak gözlü genç Bretanyalı. “Ama her fırsatta, bir hiç yüzünden bile ceza verildiğinden şöyle düşünüyordu herkes: ha biraz çok, ha biraz az... Ve içiliyordu yine de.</p>

  <p>“Sopa dayağını atmak zorunda olanlar da yine tutuklular arasındandı. Sırtınızı soyup öyle vuruyorlardı. Gardiyanlar vuruşları sayıyorlardı. Vuruşlar yeterince güçlü değilse, dövenleri dövülenlerin yerine geçiriyorlardı. Ölüm cezaları için -vardı, her zaman vardı- aynı yöntem uygulanıyordu. Hükümlüyü asmak için onun arkadaşları, hem de en iyi arkadaşları seçiliyordu. Ama hükümlü hemen darağacına çekilmiyordu. Kararla uygulama arasında günler, çoğu kez haftalar geçiyordu. Hiçbir şey bilinmezdi, söyledim size. Darağacı orada, avluda hazırdı hep... Hükümlüler -sırtlarına ve dizlerine büyük, kara bir haç yapılıyordu- çalışmalarını sürdürüyorlardı... Sonra güzel bir sabah, darağacının çevresine kare biçiminde bizi sıralıyorlardı ve içimizden dört arkadaş cellatlık yapıyordu bir zavallıya. Kara haçlı öteki hükümlüler hangi gün olacağını bilmeden kendi günlerini bekliyorlardı. Bu durumu anlamak için onların gözlerini görmüş olmak gerek..</p>

  <p>“Bir kezinde asılan bir Polonyalıydı. Kendileri de Polonyalı olan dört dostu boynuna ipi geçirmeden önce ondan bağışlanmalarını dilemek için önünde diz çöktüler. Hükümlü onların herbirine haç işareti yaptı ve kucaklaştılar. Bu durumu anlamak için onları görmüş olmak gerek...”</p>

  <p>“Ölüler aynı çukura atılıp üstüne sönmemiş kireç konuyordu. Bu işi yapanlar da biz geride kalanlardık hep. Çukura atılanlar yalnız idam edilmişlerin ölüleri değildi. Açlıktan, hastalıktan... ölenler de aynı çukura atılıyorlardı. Ayrıca artık bu biçimde yaşamaya dayanamayıp ölümü seçenler de. Bir nöbetçinin üstüne yürüyorlardı bunlar. Nöbetçi uyarılarda bulunuyordu.. Ama onlar aldırmıyorlardı, o zaman nöbetçi de çekip vuruyordu.”</p>

  <p>Kamış yüzlü genç Bretanyalı burnunu çekti, mendili yoktu.</p>

  <p>“Ama kafamın içindeki en korkunç şey bu ölüler değil” dedi. “Bir akşam hücremin değiştirilip saçları ve sakalı apak zavallı bir yaşlının yanına konmam oldu. Bu yaşlı, beni görünce bir köşeye büzülüp kendisini vurmaya geliyormuşum gibi ellerini yüzüne kapadı. İlkin onun deli olduğunu sandım... Çok deli vardı... Ama hayır, aklı başındaydı. Yalnız Yahudiydi. Ve bu yüzden Almanlar... Alman tutuklular demek istiyorum (gardiyanlardan sözetmiyorum), onu dövüyorlar, sakalından tutup hücrenin içinde yerlerde sürüklüyorlar, onun yaşlı ak başını duvarlara çarpıyorlardı. Tutukluların bir başka tutukluya... zavallı bir yaşlıya yaptıklarına bakın...”</p>

  <p>Gerbier’in yanındaki sinirsel bir titremeye tutuldu. Küçük, esmer, kıvırcık saçlı, fıldır fıldır, melankolik gözleri olan biriydi bu.</p>

  <p>“Bir Yahudi” diye düşündü Gerbier.</p>

  <p>Arkadaşlarını tanımıyordu. Yalnızca son gece için bir araya getirmişlerdi onları.</p>

  <p>“- Böylece, kaçışımdan birkaç ay sonra beni Almanya’ya çalışmaya göndermek istediler, ben de bir bıçakla kendimi savundum” dedi onsekiz yaşındaki çocuk anlatımını değiştirmeksizin. “Ve işte&nbsp;<span style="text-indent: 0.8em;">benim başıma gelenler... Bu kez... tamam... yaşım da uygun...</span>”</p>

  <p>Kulağında sigarası duran köylü sordu:</p>

  <p>“Epeycesini temizledin mi bari oğul?”</p>

  <p>“Zamanım olmadı” dedi Bretanyalı.</p>

  <p>“İyi, bense, payıma düşeni tam yaptım” dedi köylü. Sert ve gri kıllarla kaplı dudakları aralandı. Gülmüyordu. Gülümsemiyordu. Bu daha çok av köpeklerinde hoşnutluğu anlatan dudak sarkıtma hareketine benziyordu. Köylünün dişleri kara ve sağlamdı.</p>

  <p>“Günah çıkarmaya gitseydim, bu düşüncenin durup dururken aklıma gelmediğini söylemem gerekirdi. Rastlantı benim için iyi bir vaftiz babası oldu” dedi. Elverişli bir pazarlıktan söz ediyormuşçasına göz kırpıp ellerini ovuşturdu.</p>

  <p>“Mülküm büyük bir yolun karşısındadır. Fritz’lerin çevrede konaklama yerleri vardı. İçecek bir şeyim olup olmadığını sormak için her zaman buradan bana geliyorlardı. İçecek bir şey satıyordum onlara, hem de pahalı. Kazanç meselesi. Ancak tek tek gelebiliyorlardı, çünkü yasaktı bu iş. Onlar arkadaşlarından hep kuşku duyarlar. Ve, böylece, bir akşam yarı sarhoş bir asteğmen açık kapağını görmediği bodrumun içine düştü. Derindir bodrumum... Fritz’in ensesi kırılmış. Aşağı indiğimde onu ölü buldum. Başıma iş açılmasını istemediğimden bodrumun içine gömdüm onu... Belki de kafamı çalıştıran bu ölü oldu... Bu konuda kesin bir şey söyleyemem ama, böylece birkaç gün sonra bir Fritz içeri girdiğinde kapak yine açıktı. O da bir bardaktan çok içmişti ve o da düştü. Yalnız, bu kez birazcık ben de yardım etmiştim. Onu da ilkinin yanına gömdüm... Sonra bir başkası, bir başkası daha... Hesabını tutuyordum. Ondokuza dek çıktı... Sonunda fazla ileri gittim. Artık kendimi tutamıyordum... Çağırıyordu beni bu kapak. Ayda bir Fritz’in kaybolması dikkat çekmeyebilir. Ama haftada iki ya da üç olursa, kabul etmek gerek, artık bunun anlaşılmayacak yanı kalmaz. Kommandatür araştırma yaptırdı. Sonunda gelip benim bodruma da baktılar. Bodrumun zemini, ah bu zemin... çok yükselmişti. Üç dizi Fritz vardı. Ve böylece buradayım... kendi payıma düşeni iyi yaptım.”</p>

  <p>Köylü, avından hoşnut bir köpeğin tavrını ansıtan dudak hareketini yeniden yaptı.</p>

  <p>“Onu savaş gurubumuza almalı” diye içinden geçirdi Gerbier. “Ama birkaç dakika sonra kurşuna dizilecek” diye düşündü aynı anda. “Ben de...” dedi içinden bir ses. Tanımadı bu sesi Gerbier. Onun sesi değildi bu. İnanamadı buna.</p>

  <p>Bu sırada bir üçüncü hükümlü konuşuyordu. Onların konuşmasını kayıtsızlıkla, hatır için dinlediğini anladı Gerbier. Her birinin yalnızca bir isteği, bir acelesi vardı: Ölmeden önce içindekileri boşaltmak.</p>

  <p>“Henüz yirmi yaşımda olsam da, ben de yaptım payıma düşeni” diyordu söz sırası gelen hükümlü. Sesinin ateşliliğinden, yüzünün canlılığından, hapishanede uzamış esmer, cansız, küçük bıyığına dek... gençlik taşıyordu ondan. Çıkık alnı, sağlam omuzlarıyla bir tosunu andırıyordu.</p>

  <p>“- Lorrain’in düşman eline geçen kesimindenim. Almanlar, benim sınıfımın en geç altı ay içinde Alman ordusunda hizmete çağrılacağını duyurduğunda, üniversite kurslarına gidiyordum. Bir saniye bile duraksamadığımı kabul edersiniz sanırım. Noel’i evimde geçirecek zamanım vardı. Çok güzel bir geceyarısı yemeği yedik. Nasılsa annem bir kaz elegeçirmişti. Babam son iyi şarap şişelerini çıkarmıştı. Haber vermeden onları bırakacağım için biraz canım sıkılıyordu. Yemeğin sonunda babam beni kucaklayıp kapıya dek götürdü. Kapıyı açtı ve bana, “görevini biliyoruz” dedi. Annem hazırladığı bir valiz ve para verdi bana. Sabah, Fransız topraklarına geçtim. O sırada kendi kendime, “dostum, böyle anne ve baban varken çok rahat küçük bir yaşam sürdürüp başkalarının senin için utku kazanmasını bekleyemezsin” diye düşündüm. Paris’te, yararlı olmayı araştırdım. Bir grup yaman genç tanıdım. Özgür düşünceli bir gazetede çalıştım. Hep yazar olmak istediğimi size söylemeliyim. Ve sonunda yazar oldum... Hem de benzeri olmayan tarihi bir dönemde. Göreceksiniz, yüz yıl, bin yıl okunacak bu gazeteler.”</p>

  <p>Gerbier bir an yoksul ışıktan, morumsu gri renkteki duvarların yansısından çok daha güçlü, bu denli canlı bir kanla renklenen yanakları inceledi.</p>

  <p>“Nitelikli bir çocuk bu. L’Etudiant Patriote ya da Les Lettres Françaises’de yazmış olmalı” diye düşündü.</p>

  <p>Bir başka hükümlü konuşuyordu. İncecik yüz çizgileri olan incecik bir adam. Bağdaş kurup oturmuş olmasına karşın, gövdesi bir zırh gibi dimdik. Parlak gözleri, özel bir anlaşılırlıkta sesi vardı.</p>

  <p>“- Baylar sizin aranızda olma onurunu bana veren, bile bile yapılan bir eylem değil” dedi. “Taşıdığım duygulara karşın Mareşal’e karşı tavır takınma yürekliliğini gösteremedim. Zekâma yeterince güvenmiyordum. Günah çıkaran papazım -onun öğütlerini her zaman tuttum- kendimi daha iyi anlamam için beklememi önerdi bana. Küçük bir şatom ve topraklarım vardı. Dört de çocuğum. Onlar için yaşadım. Hayır, bir harekete katılmadım ama, kıyılan kişilere sığınma hakkını vermezlik edemedim. Evimde İngilizler, kaçak tutuklular, kaçak yurtseverler, Yahudi çocuklar sakladım.”</p>

  <p>Gerbier’in yanındaki kıvırcık saçlı, başını sinirli sinirli salladı.</p>

  <p>“İş benim tutuklanmamla son buldu. Sorgu sırasında ailemi görebildim. Çocuklar ilkin beni tanımadılar. Kirliydim. Bir haftalık sakalım vardı. Üstelik bir haydut gibi giyinmiştim. Onları kucakladığım zaman korktular. Gözleriyle annelerinden yardım istiyorlardı. Sonunda, küçük kızlar için verilen bir kursa giden yedi yaşındaki büyük kızım, ‘Baba, Mareşal’e karşı çok kötü davrandığınız doğru değil, değil mi?’ diye sordu bana. Yaşantımda ilk kez bu çocuğu yanıtlayamadım. Sınıfta Mareşal’i onlara öylesine sevdiriyorlardı. Mareşal beni kamu güvenliği adına eski serbest bölgede iki yıl hapsettirdi, Almanlar bu bölgeyi ele geçirince de beni onlara verdi. Tüm düşmanlarımı bağışladım. Hıristiyanlığımı göstermekte en büyük güçlüğü Mareşal’e karşı duydum.”</p>

  <p>Gerbier’in yanında oturan devingen ve melankolik bakışlı adam öylesine telaşla söze başladı ki, sözcükler birbirine takılıyor gibiydi. Gerbier, bunun nedeni, adamın sabırsız bir ırktan oluşu mu yoksa yalnızca zamanın az kalmış olması mı, diye sordu kendi kendine.</p>

  <p>“- Ben hahamım” dedi Gerbier’in komşusu. “Büyük bir kentte haham. Almanlar, haham olduğum için, beni Yahudiliklerini gizleyen Yahudileri ortaya çıkarmakla görevli bir komisyonda görevlendirdiler. Dinliyor musunuz beni? Bu tür komisyonlarda beş kişi vardır; iki Alman, iki katolik Fransız ve bir Fransız Yahudisi. Ben sonuncusuydum. Dinliyor musunuz beni?.. Her hafta ilgili yetkililerin Yahudi olduklarından kuşku duydukları erkekler ve kadınlar geçiriliyordu önümüzden. Biz de onların Yahudi olup olmadıklarını söylemek zorundaydık. Bir Yahudinin, özellikle bir hahamın dindaşlarını tanıma olanağı bir başkasından daha çoktur. Dinliyor musunuz beni?.. Almanlar daha iyi biliyordu bunu. Bu yüzden beni bu işe uygun görmüşlerdi. Evet yerine hayır dediğimi anladıkları an, beni kurşuna dizeceklerdi. Dinliyor musunuz beni? Yalnızca bir evet demem insanları ölmek için Polonya’ya sürgüne gönderecekti. Bir haham için ne sevinilecek bir durum...”</p>

  <p>Gerbier’in komşusu çok üzgün ve suçlu bir tavırla yüzünü döşeme taşlarına doğru eğerek içini çekti:</p>

  <p>“Hep hayır dedim... Ve işte bu yüzden buradayım...”</p>

  <p>Altıncı hükümlü sürekli olarak bir elini yüzünün sol tarafına bastırıyordu. Bir gözü yoktu, eti haşlanmış gibiydi.</p>

  <p>“Komünistim, üstelik hapisten kaçmış bir tutukluyum” dedi. “Evime döndüğümde ne karımı, ne kızkardeşimi, ne de çocukları bulabildim. Kimse bir şey bilmiyordu. Olup bitenler şöyleydi: Kızkardeşim partiden bir milletvekiliyle evliydi. Kocası hapse atılmış. Ona paket gönderebilmek için kızkardeşim arkadaşlarından para toplamaya başlamış. Bir gün bu suçtan bir başka milletvekili karısının tutuklandığını öğrenir. Sinirleri hiçbir zaman güçlü değildi kızkardeşimin. Bunu duyunca aklını kaçırmış. Çılgınlık onunla birlikte oturan karımı da sarmış. Böylece bir köşede saklanmak için çekip gitmişler. Ama gidecek bir yeri yoktu. Herkesten korkuyorlarmış. Kimseye zararları dokunsun istemiyorlarmış. Sonunda, tarlalar içinde terk edilmiş bir baraka bulmuşlar. Buradan yalnızca geceleri, toprağı kazıp patates bulmak için çıkıyorlarmış. Patates de tükenince ot kökleri yemeye başlamışlar. Aylarca ekmeksiz, ateşsiz, çamaşırsız, sabunsuz kalmışlar. Çocuklar da öyle. İki benim, bir de kızkardeşimin. Duruma ben elkoyduğumda, yemin ederim, görülecek durumda değillerdi... Şimdi iyiler, arkadaşların yanındalar.”</p>

  <p>Derin derin soluk aldı ve şaşılacak ölçüde anlaşılır bir sesle sürdürdü konuşmasını:</p>

  <p>Adam birden dişlerini sıkıp homurdandı: “Pis göz... bana verdiğin şu acıya bak...”</p>

  <p>“Bana gelince, hiçbir zaman bilinmeyecek ne olduğum. Gestapo kimliğimi öğrenmeyi başaramadı. Sahte bir adla kurşuna dizileceğim.”</p>

  <p>Adam içgüdüsel olarak Gerbier’e doğru döndü, ötekiler de ona uydular. Gerbier sessizliğini bozmaya karar vermişti. Arkadaşlarına içten bağlanamadığını duyuyordu. Hiçbir şey için onlara güvenemezdi. Onlar da onun gizine hiç merak duymuyorlardı.</p>

  <p>Onu gözleriyle sorguya çekiyorlarsa, bu basit bir incelik gereğiydi. Bununla birlikte Gerbier de konuştu:</p>

  <p>“Bana kalsa, hemen koşuya başlamak istemem” dedi.</p>

  <p>Kimse bir şey anlamadı. Gerbier bu hükümlülerin tümünün direnişten kopuk ya da buna yabancı kimseler olduğunu ansıdı ve şöyle dedi:</p>

  <p>“- Burada, kurşuna dizme işi kaçan hedefe doğru yapılır makineli tüfekle. Bunu eğitim için yaptıklarını sanıyorum... Bir eğlence değilse... Sizi bırakırlar, hızınızı alır, yirmi ya da otuz metre kadar gidersiniz. O zaman ateş açarlar... Bu değişken hedefler üstüne iyi bir atış çalışmasıdır. Ben bu tadı vermek istemiyorum onlara.”</p>

  <p>Gerbier sigara paketini çıkardı, kalan üç sigarayı bölüp paylaştırdı.</p>

  <p>“- Kimse koşmak istemez” dedi öğrenci.</p>

  <p>“- Neye yarar ki” dedi köylü.</p>

  <p>“- Bu gerçekten yazı mı tura mı gibi bir şey” dedi şato sahibi.</p>

  <p>Miğfer, et ve bakıştan oluşan parça, kapının deliğini tıkadı yeniden. Alman asker, Gerbier’e birkaç sözcük haykırdı: “Sigaranın çabuk içilmesini istiyor” diye aktardı Gerbier. “Birazdan bizi almaya gelirler. Cansıkıcı bir durumla karşılaşmak istemiyor.”</p>

  <p>“- Olabildiğince canları sıkılıyor zaten” dedi Komünist omuzlarını silkerek.</p>

  <p>Öğrencinin birden rengi attı. Şato sahibi haç çıkardı. Haham İbranice âyetler mırıldanmaya başladı.</p>

  <p>“- Bu kez tamam” dedi onsekiz yaşındaki Bretanyalı.</p>

  <p>Gerbier yarı-gülümsemesiyle gülümsüyordu. Köylü ağır ağır kulağının ardındaki sigarayı aldı.</p>
</body>
</html>
