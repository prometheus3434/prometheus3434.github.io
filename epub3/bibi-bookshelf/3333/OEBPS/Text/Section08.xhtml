<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;"><a href="../Text/TOC.xhtml">Mathilde’nin Kızı</a></h2>

  <h3 class="sigil_not_in_toc" style="text-align: center;">I.</h3>

  <p>UZUN SÜREDİR bu küçük evde kimse oturmuyordu. Kötü bir toprak parçasına sıkış sıkış kurulmuş çevredeki kulübelerden ayırdedilen bir yanı yoktu. Yalnızca daha nemliydi ötekilerden, çünkü daracık bahçesi arkada bataklık bir alanla birleşiyordu. Gerbier, atış alanından kaçışını izleyen gece buradan Bison’la birlikte gelmişti bu eve. Fişler ve belgeler içeren bir valiz taşıyordu Gerbier. Bison’sa bir yiyecek çantası yüklenmişti. İki adam gürültüsüzce kulübeye girdiklerinde hemen küf kokusuyla karşılaşmışlardı.</p>

  <p>“Güvenlik, güzel bir şey değil be” demişti Bison.</p>

  <p>Çantasını mutfağa koyup gitmişti. Gerbier bahçeden küflü küçük eve girilen kapıyı özenle kapamıştı.</p>

  <p>Üç aydır buradan dışarı çıkmamıştı.</p>

  <p>Pencere kanatları hep kapalı durmuştu. Yola bakan kapı hiç açılmamıştı. Gerbier hiç ateş yakmamıştı (bereket erken gelmişti bahar). Sayacın rakamlarını çoğaltmamak için elektrik ışığını hiç kullanmamıştı. İyice örtülmüş bir gaz lambasının ışığında çalışıyordu. Soğuk şeyler yiyordu. Haftada bir kez ancak karaborsada bulunabilmiş ekmek ve konserve getiriliyordu ona postayla. Bu ziyaretlerin tarihi ve saatleri önceden saptanıyordu. Bunların dışında, Gerbier’in umutlanacak hiçbir bağlantısı yoktu dışarıyla. Büyük başkan en katı bir biçimde sakıntılı olunmasını buyurmuştu. Gerbier’in resimleri basılıp her yana asılmıştı. Gestapo onu eleverene büyük bir ödül koymuştu.</p>

  <p>Geceleri iyice karanlık basınca Gerbier bahçeye çıkıyordu. Ama çok az kalıyordu bahçede. Bir köpek havlayınca, ya da komşu kulübelerden birinin kapısı gıcırdayınca eve dönüyordu hemen.</p>

  <p>Bir yaşam yansısı sızdırmadan üç ay yaşamıştı.</p>

  <h3 class="sigil_not_in_toc" style="text-align: center;">II.</h3>

  <p>Geceyarısı yaklaşıyordu. Gerbier ayakkabılarını çıkarmış, kulübenin iki odası arasında gidip geliyordu. Gaz lambası kâğıtların -planlar, mesajlar, notlar- bulunduğu masanın ancak bir parçasını aydınlatıyordu. Posta hazırdı. Gerbier artık ne yapacağını bilmiyordu. Böyle bir süre daha yürüdü. Sonra omuzlarını kaldırdı, bir iskambil destesi alıp fala başladı.</p>

  <p>Bahçeye bakan kapının kilidinde yavaşça bir anahtar döndü. Gerbier falını bıraktı, ama az sonra yeniden oynayacakmış gibi, yerli yerinde bıraktı kâğıtları. Gözlerini kapadı.</p>

  <p>“- Bison mu, Jean-François mi?” diye sordu kendikendine. “Bison’sa Mathilde’den haber getirir...”</p>

  <p>Gerbier’in kuru ve sert dudakları kasıldı. Beyin acısına karşı savaşan bir insan gibi alnını kırıştırdı.</p>

  <p>“- Ahmaklaşıyorum” diye mırıldandı. Giriş aralığının kapısı gürültüsüzce itildi ve eşikte bir karaltı belirdi. Karaltı çok belirgin olmasa da bunun birden Bison da, Jean-François da olmadığını gördü Gerbier. Bu adam onların boyunda değildi. Uzun saçlı ve hafif kamburdu. Gerbier ayağa kalktı ama ilerleyemedi. Adam zayıf, yumuşak, nerdeyse sessiz denecek bir gülüşle güldü.</p>

  <p>“- Siz... sizsiniz büyük başkan” diye fısıldadı Gerbier zor inanan bir sesle.</p>

  <p>Luc Jardie masaya yaklaştı. Her adımı yüzünü daha bir biçimlendiriyor gibiydi. Gerbier ellerini Jardie’nin omuzlarına koydu, gözlerini kırpmadan hayran hayran baktı ona.</p>

  <p>“- Sizinle biraz konuşmak istiyorum. Küçük kardeşim Jean bana yolu gösterdi. Dışarda gözcülük yapıyor” dedi Luc Jardie.</p>

  <p>Gerbier, Jardie’nin omuzlarını tutmayı sürdürüyor, parmakları ceketin eskimiş kumaşını okşuyordu.</p>

  <p>“- Çene ve gözler eski sağlamlığını koruyor. Ama artık o yarı gülümsemesi yok” diye düşündü Jardie.</p>

  <p>Gerbier sonunda şöyle konuştu:</p>

  <p>“Sizi son gördüğüm yer, büyük başkan, atış alanının ortasıydı. Mumlar arasında gördüm sizi. Anımsıyor musunuz, Londra’dayken mumlar arasında yenilen akşam yemeğini? Koşuyordum... ötekiler gibi ben de koşuya katılmıştım, biliyorsunuz... onlar gibi şarkı söylemek istememiştim, çünkü ölüme bir çare bulmuştum; sizi düşünüyordum. Şarkı söylemedim, ama koştum... Ne berbat bir şey bu...”</p>

  <p>“- Bir insan olmanın berbat bir şey olduğunu düşünmüyorum” dedi Jardie gülerek.</p>

  <p>Gerbier söyleneni işitmiş görünmedi. Kollarını iki yanına bırakıp yeniden konuşmaya başladı:</p>

  <p>“- Sorgularda kendimi tuttum yine de. Bana çok kötü davranmadıkları da bir gerçek. Bıçak geçiremeyecekleri taşı anladıklarını sanıyorum. İnsanlarda buna ilişkin bir belirti olsa gerek. Bazı kişiler çok sıkı önlemler almış olsalar da yakalanıyorlar. Bison ve kardeşiniz gibi bazıları da hep kurtuluyor... onlarda bu belirti olsa gerek...”</p>

  <p>Luc Jardie masaya dizilmiş fala çevirdi bakışını.</p>

  <p>“- Biliyorum... biliyorum...” dedi Gerbier.</p>

  <p>Alnı yeniden kırıştı ve birden karıştırdı iskambilleri.</p>

  <p>“- Ara sıra, hapishanenin daha az can sıkıcı olduğunu düşünüyorum” dedi. “Vereceğim yanıtları düşünmek vardı. Kaçma çarelerini arıyordum. Ötekileri dinliyordum. Gardiyanlarla konuşuyordum. Burası bir pamuk yığını. Islak, karanlık bir pamuk yığını. İmgeler ve düşünceler at koşturuyor. Bağlantıyı koparmak korkusu da var. Hapishanede bir komünisti anımsıyorum. Atış alanındaki değil. Bir başkası. Benim gibi o da uzun süre saklanmak zorunda kalmış. Arkadaşı da, onun görebildiği tek arkadaşı da, tutuklanmış. Haftalarca bağlantısı olmamış dışarıyla. Bu son durumun her şeyden kötü olduğunu söylemişti. Bizde hücreleşmenin pek o denli katı olmadığını biliyorum. Komünistlerin disiplinini çok düşündüm.”</p>

  <p>“- Gerbier, bir şeyi bilmek istiyorum...” diye dostça sordu Jardie. “Sizi bu biçimde ve böyle çabuk konuşturan yalnızlık mı? Yoksa Mathilde’yi düşünmenizi engellemek mi istiyorsunuz?”</p>

  <h3 class="sigil_not_in_toc" style="text-align: center;">III.</h3>

  <p>Jean-François duvarın dibine görünmez ve kımıltısız bir biçimde çömelmişti. İçerde, ağabeysi onun bilmediği bir görevi yerine getiriyordu. Ağabeysi...</p>

  <p>“- Ne var? Neden eskisi gibi değil?” diye soruyordu kendi kendine Jean-François. “Değişken kim? O mu? Ben mi?”</p>

  <p>Jean-François izlenen, tutuklanan, işkenceden yüzünün biçimi değişen, boğazlanan, kurşuna dizilen arkadaşlarını düşündü. Baltalamaları, öldürmeleri, binlerce dağıtılan gazeteleri, Londra’yla kurulan bağlantıyı, paraşütle inişleri, denizaltıya binişleri, bağlı olduğu, işkenceyle karşı karşıya, ama utku kazanan yeraltı oymağının yarattığı mucizelerle ortaya konulan görkemli başarıları düşündü. Muette sokağındaki küçük otelde orgu ve yaşlı hizmetçisiyle oturan, Jean-François’in hep savunmasız, duygulandırıcı, biraz da gülünç olarak bildiği bu ağabeyden almıştı kaynağını her şey. Ve her buyruk ondan geliyordu. Jean-François için büyük başkan olamıyordu o, ama artık eski Saint-Luc de değildi.</p>

  <p>Jean-François kulübeye dek getirdiği adama ne ad vereceğini bilemiyordu artık.</p>

  <h4 class="sigil_not_in_toc" style="text-align: center;">IV.</h4>

  <p>“- Mathilde’yi konuşmak zorundayız bu akşam” dedi Luc Jardie.</p>

  <p>Hem Jardie’ye, hem de örtülü lambadan gelen ışığın dar çemberine çok yakınmışçasına başını geriye atlı Gerbier.</p>

  <p>“- Bunu yapmak zorundayız” diye tatlılıkla üsteledi Jardie.</p>

  <p>“- Ne yapmak için?” diye sordu Gerbier kısa ve düşmanca denecek bir sesle. “Şimdilik söylenecek bir şey yok. Haberleri bekliyorum. Posta nerdeyse gelir.”</p>

  <p>Luc Jardie lambanın yakınına oturdu. Gerbier de oturdu, ama aydınlık bölgenin dışına. Parmakları dağıttığı iskambillerden birinin köşesini kütleştiriyordu bilinçsizce. Ardından bir sigara aradı, ama kalmamıştı sigarası. Hep posta gelmeden bitirmiş oluyordu tütününü.</p>

  <p>Luc Jardie:</p>

  <p>“Haberler geledursun. Ama daha az insancıl sorunlar üzerinde eskiden yaptığımız gibi, bu sorunun tüm verilerini de sizinle önceden bir gözden geçirmek isterdim. Anımsıyor musunuz o günleri?” dedi.</p>

  <p>Gerbier anımsadı... Jardie’nin kitabını... Muette sokağındaki küçük oteli., ortak tasarımlarını... Bilgi ve bilgelik derslerini...</p>

  <p>Karartılmış lambanın altında, nemli odada, Jardie’nin yüzü o zamanki gibiydi. Hep o böylesine genç gülüş, ak saçlar. Yine aynı alın çizgileri. Yine o dalgın ve düşünceli gözler.</p>

  <p>“- Nasıl isterseniz, büyük başkan” dedi Gerbier. Yeniden kendini çok özgür düşünceli ve her şeyi açıklıkla düşünür durumda buluyordu.</p>

  <p>“İlkin siz anlatın” dedi Jardie.</p>

  <p>“- Olaylar şöyle zincirleniyor. Mathilde 27 Mayıs’ta yakalandı. Ona hiçbir kötülük yapılmadı. Bunu bize çok acele olarak bildirme olanağını buldu. Hem de çok sıkı bir biçimde gözetim altında olmasına karşın. Sonra Almanların Mathilde’nin geçmişiyle ilgili araştırma yaptıklarını öğreniyoruz. Gestapo, onun ilk tutuklanmasından sonra alınan beden ölçüleri ve parmak izi fişini kolayca ortaya çıkarıyor. Almanlar bu yoldan Mathilde’nin gerçek adını ve ailesinin oturduğu yeri öğreniyorlar. Porte d’Orléans’daki kışlamsı büyük eve giderek onun büyük kızını alıp götürüyorlar.”</p>

  <p>Luc Jardie alnını biraz öne eğmiş, şakaklarına sarkan ak düşmüş kıvırcık saçlarını parmaklarıyla büküp duruyordu. Onun bakışını göremeyen Gerbier konuşmasını kesti. Jardie başını kaldırdı ama saçlarıyla oynamasını sürdürüyordu.</p>

  <p>“- Ayrıca bir de resim sorunu var” dedi.</p>

  <p>“- Evet. Güvenlik açısından Mathilde’nin yaptığı tek yanlışlıktı bu. Çocuklarının resimlerini üzerinde saklaması. Onu bulunmayacak bir biçimde sakladığını sanıyordu. Gestapo’nun araştırıcıları buldu resmi. Bu sinirsiz kadındaki çözülme noktasını hemen anladı Almanlar. Öyle ki, Mathilde, hem de bizim bildiğimiz Mathilde, resmin kendisine bırakılması için yalvarmaya başlamış. İnanılacak gibi değil...”</p>

  <p>“- Çok güzel bir şey” dedi Jardie.</p>

  <p>Arkasından sordu:</p>

  <p>“- Siz resmi gördünüz mü?”</p>

  <p>“- Mathilde bunu bir kez göstermişti bana. Anlamsız birkaç çocuk yüzü ve fazla bir anlam taşımayan, körpe , tatlı, temiz bir genç kız” dedi Gerbier.</p>

  <p>Yeniden durdu.</p>

  <p>“- Ya sonra?” diye sordu Jardie.</p>

  <p>Çok alçak bir sesle şöyle dedi Gerbier:</p>

  <p>“- Mathilde’den bir SOS aldık. Almanlar ona şöyle bir seçim hakkı tanımışlar: Ya bizde tanıdığı bütün önemli kişileri söyleyecek, ya da kızı Rus sınırından gelen askerlerin gittiği Polonya’daki bir geneleve gönderilecek.”</p>

  <p>Gerbier yeniden bir sigara aradı boşuna. Jardie saçlarıyla oynamayı bırakıp ellerini düz olarak dizlerinin üstüne koydu ve şöyle dedi:</p>

  <p>“Sorunun verileri bunlar. Ben çözüm bulmak için geldim.”</p>

  <p>Gerbier bir iskambilin köşesini kütleştirdi, arkasından bir başkasını daha. Şöyle dedi:</p>

  <p>“Mathilde kaçabilir.”</p>

  <p>Jardie başını salladı.</p>

  <p>“- Bir şey mi biliyorsunuz?” diye sordu Gerbier.</p>

  <p>“Onun kaçamayacağından ve kendisini öldüremeyeceğinden başka bildiğim hiçbir şey yok. Gestapo rahat, kız her şeyin karşılığı.”</p>

  <p>“- Mathilde zaman kazanabilir” dedi Jardie’ye bakmadan Gerbier.</p>

  <p>“- Ne kadar zaman?” diye sordu beriki.</p>

  <p>Gerbier karşılık vermedi. Korkunç derecede sigara içme isteği duyuyordu.</p>

  <p>“Posta bu akşam hiç gelmeyecek galiba” dedi öfkeyle.</p>

  <p>“- Mathilde’den haberler için mi, yoksa bir sigara için mi sabırsızlanıyorsunuz?” diye iyilikle sordu Jardie.</p>

  <p>Gerbier birden ayağa kalktı ve bağırdı:</p>

  <p>“- Bu kadını, ne olduğunu, neler yaptığını, nasıl küçüldüğünü düşündüğüm zaman... düşünmek istemiyorum artık... istemiyorum... Ah namussuzlar, namussuzlar...”</p>

  <p>“- Öyle bağırma Gerbier, unutma ki ev boş biliniyor” dedi Jardie.</p>

  <p>Yavaşça bileğinden yakaladı Gerbier’i ve yeniden oturttu.</p>

  <h3 class="sigil_not_in_toc" style="text-align: center;">V.</h3>

  <p>Jean-François görmek ya da işitmekten çok sezinledi Bison’un yaklaştığını.</p>

  <p>“- Guillaume” diye fısıldadı Jean-François “hemen girme, işareti beklemek gerekiyor.”</p>

  <p>Bison, Jean-François’in yanına, duvarın dibine çömeldi.</p>

  <p>“- Ne var ne yok?” dedi kulağına genç adam.</p>

  <p>"- Şöyle böyle” dedi Bison.</p>

  <h3 class="sigil_not_in_toc" style="text-align: center;">VI.</h3>

  <p>Gerbier iki dirseğini masaya koymuş, çenesini birleştirdiği ellerinin içine almıştı. Böylece, boğazını sıkan ve alt çenesini kasan öfkeyi hapsettiğini sanıyordu. Uzun süre dalgın dalgın baktı Jardie’nin <span style="text-indent: 0.8em;">aydınlık yüzüne. Sordu:</span></p>

  <p>“Nasıl, nasıl beceriyorsunuz bu namussuzlara karşı kinle titrememeyi? Mathilde’nin kızının başına gelen türden bir öyküyü öğrendiğinizde bir an olsun bunların tümünü yoketmek, çiğnemek isteği duymuyor musunuz gerçekten?”</p>

  <p>“- Hayır, Gerbier, gerçekten hayır” dedi Luc Jardie. “Birazcık düşünsenize, insanlara karşı beslenilen genel duyguyu etkileyeceği bilinen bir düzende, korkunç bile olsa, yeni bir olgu değil bu. Metafizik bir anlayışı değiştirebilecek olan bunun artması ya da eksilmesi değil. Girişimde bulunduğumuz her şey özgür düşünceli insanlar olarak kalmak için yapıldı. Kin özgür düşünmeye karşı bir engeldir.”</p>

  <p>Jardie gülmeye başladı. Odaya ışık veren kaynak artık lamba değil de onun yüzüymüş gibi oldu.</p>

  <p>Yeniden söze başladı Jardie:</p>

  <p>“- Yanlışlık yapmak üzereydim. Size az önce söylediğim şey, aklın bir ürünüdür. Her akıl ürünüyse organik bir duyguyu haklı çıkarmak için ortaya konur. Gerçek şu ki, ben insanları yalnızca seviyorum. Bütün bu işlere karışmam, yalnızca, insanların bir kısmındaki insancıl olmayan duygulara karşı oluşumdandır.”</p>

  <p>Yeniden güldü Jardie ve şöyle dedi:</p>

  <p>“- Siz de bilirsiniz belki, Mozart’ın yada Beethoven’in berbat edildiğini işittikçe, zaman zaman, bunu yapanı öldürme isteği duyduğum olmuştur! Kin midir bu?”</p>

  <p>Bir tutam ak saçı parmağına doladı.</p>

  <p>Düşünceli düşünceli şöyle dedi Jardie:</p>

  <p>“- Metroda duyduğum bir korkuyu anımsıyorum. Çenesinde küçük bir sakalı olan, biçimsiz omuzlu, duman rengi kelebek gözlüklü bir adam gelip karşıma oturmuştu. Bu gözlüğün arkasından inatla ve tuhaf bir biçimde bakmaya başladı bana. Polis beni hiç tasalandırmamıştı. Ne yaptığımı ve gerçek kimliğimi bilen tek sizsiniz. Ama yine de korkmuştum. Hiç belli olmaz... Ara sıra başımı kaldırdığımda bu bakışla karşılaşıyordum. Sonra, bir ara adam bana göz kırptı. O zaman tanıdım Thomas’ı, sevgili Thomas’ımı. Bilirsiniz, sonradan idam edilen ve Sorbonne’de fizikçi olan koruyucum. Evet, evet, savaştan beri görmediğim ve çok ustaca makyaj yapmış olan Thomas’ın ta kendisiydi. Onu kucaklamak için bir davranışta bulundum ama bir parmağını kaldırarak durdurdu beni. Onu tanımamam gerektiğini anladım. Böylece, karşılıklı birbirimize bakmakla yetindik. Ara sıra duman rengi camlarının ardından bana göz kırpıyordu. Sonra bir durakta indi. Onu bir daha da görmedim.”</p>

  <p>Jardie, ellerini yeniden dizlerinin üstüne bıraktı ve gözlerini yarı kapayarak:</p>

  <p>“Belleğimde kalan ilk göz kırpışıdır” diye sözü aldı yeniden. “İki insan arasında her şeyi yeniden yoluna koyan o göz kırpış. Gün gelip, bir Alman’a benim de böyle göz kırpabileceğimi sık sık düşlemişimdir.”</p>

  <p>Çenesini öfkeyle sıkan Gerbier:</p>

  <p>“Bense gördüğüm son Alman’ın bakışını anımsıyorum” dedi.</p>

  <p>“Peki sonra” diye sordu Jardie.</p>

  <p>“- Yılan derisi renginde gözlerdi beni koşmaya zorlayan SS subayının gözleri. İnan olsun, benim yerimde olsaydınız...”</p>

  <p>“- Ama sizin yerinizde de olsam, dostum Gerbier, bir saniye duraksamazdım” diye haykırdı Jardie. “Bir tavşan gibi, zavallı bir tavşan gibi kurtulmuş olurdum. Hiçbir utanç duymaksızın hem de. Sizin gibi ne büyük başkanı, ne de Londra’daki mumları görürdüm. Öyle de korkardım ki...”</p>

  <p>Jardie yüzünü ergenlik çağındaki bir çocuğunkine benzeten o sessiz gülüşüyle bol bol gülmeye başladı. Ardından ciddi bir biçimde şöyle dedi:</p>

  <p>“- Ne denli görkemli olduğunuzu bilemezsiniz, Gerbier.”</p>

  <p>Gerbier odanın içinde adımlamaya başladı.</p>

  <p>“- Sorunumuzun çözümünden ne çok uzaklaştık” dedi birden Jardie.</p>

  <p>“- Bu, postaya bağlı” karşılığını verdi Gerbier.</p>

  <p>“- Bison gelmiş olmalı. Ama sizinle biraz uzunca konuşma gereksinimi duymuştum” dedi Jardie.</p>

  <p>Gerbier giriş aralığına doğru gitti.</p>

  <p>“- Burada olduğumu Bison’un bilmesinde bir yarar yok” dedi Jardie. Yan odaya geçip yavaşça kapıyı kapadı.</p>

  <h3 class="sigil_not_in_toc" style="text-align: center;">VII.</h3>

  <p>Bison içeri girdi, arkasından da Jean-François. Bison bir paket sigara verdi Gerbier’e.</p>

  <p>“- Bunun için çıldırıyorsunuz, biliyorum” dedi.</p>

  <p>Gerbier karşılık vermedi. Mavimsi kâğıdı açarken biraz titriyordu elleri. Açlık çeken bir insanın oburluğuyla çekti ilk solukları. Sonra sordu: “Mathilde’den ne haber?”</p>

  <p>Gerbier’in sigara içişine, iri ve geniş yüzüne yayılan dostça ve kaba bir suç ortaklığı havasıyla bakmakta olan Bison birden katılaştı.</p>

  <p>“- Seni dinliyorum” diye sabırsızlıkla üsteledi Gerbier.</p>

  <p>“Bir şey bilmiyorum” dedi Bison.</p>

  <p>“-Ya izleme ekibinizden ne haber?”</p>

  <p>Bison derin kırışıklarla dolu dar alnını yavaşça yere doğru eğdi.</p>

  <p>“- Bir şey bilmiyorum” karşılığını verdi.</p>

  <p>Gerbier onun bakışlarını aradı, ama bulamadı.</p>

  <p>Bison yumruğunu ezik burnunun altına dayayıp dişlerinin ve sıkılı parmaklarının arasından:</p>

  <p>“- Hiçbir şey bilmiyorum, dedi, her şey postada.”</p>

  <p>Çok ince ve şifreli yazılarla doldurulmuş pelür kâğıtları uzattı ona. Gerbier cebine attığı paketten bir sigara daha yaktı ve işe koyuldu. Jean-François ve Bison karanlıkta ayakta sessizce duruyorlardı. Bu durum uzun sürdü. Sonunda Gerbier başını kaldırdı. Tam lambanın altındaydı.</p>

  <p>Işık çemberi birden sertleşen yüzünün çizgilerini tuhaf bir biçimde aydınlatıyordu.</p>

  <p>“- Mathilde önceki gün serbest bırakılmış, arkasından Gerbonnel, Arnand ve Roux tutuklanmış” dedi Gerbier.</p>

  <p>Bison’a döndü ve sordu:</p>

  <p>“- Doğru mu?..”</p>

  <p>“Postada ne varsa doğrudur” dedi Bison.</p>

  <p>Sesi her zamarkinden daha bir pürüzlüydü.</p>

  <p>Gerbier bu kez Jean-François’e döndü:</p>

  <p>“- Bunu biliyor muydunuz?” diye sordu.</p>

  <p>“- Rapor işiyle ben görevli değilim” karşılığını verdi Jean-François.</p>

  <p>Bu en bağlı, en güvenilir en çetin iki adamın bocaladığını anladı Gerbier. Onların yerinde olsa kendisinin de onlar gibi davranacağını anladı. Bu nedenle de birden tüm iç didişlemelerden, tüm kuruntulardan, tüm acıma duygusundan kurtardı yakasını. Ve ağır ağır, her zaman boyun eğilen bir ses tonuyla şöyle dedi Bison’a:</p>

  <p>“- Mathilde en kısa zamanda, tüm olanaklar kullanılarak ortadan kaldırılmalı...”</p>

  <p>“- Doğru olamaz bu” dedi Bison. Dar alınlı başını salladı ve bir solukta sürdürdü sözlerini:</p>

  <p>“Hayır, bayan Mathilde’ye dokunmayacağım. Onunla çalıştım. Benim canımı kurtardı o. Makineliyle Gestapo’ları temizlerken gördüm onu. Büyük bir kadın o. Erkeklere gerektiğinde... istediğiniz her şeyi yapabilirim. Ama bayan Mathilde’ye, ölsem hiçbir şey yapamam...”</p>

  <p>Gerbier yeniden bir sigara yakıp şöyle dedi:</p>

  <p>“- Tartışmak boşuna, onun ortadan kalkması gerek ve kalkacak...”</p>

  <p>“- Bunu yapmayacaksınız” dedi Bison.</p>

  <p>“Bu işi sizden başka yapacak adamlarımız var. Gerekirse bu ben de olabilirim” diyerek omuzlarını kaldırdı Gerbier.</p>

  <p>“Bunu yapmayacaksınız” diye fısıldadı Bison. “Hakkınız yok buna... söyleyeyim size. Atış alanında bir şampiyon gibi boşuna koşmuş olurdunuz, şu anda da ortak çukurda olurdunuz üstelik, bayan Mathilde elbombalarıyla atış alanını bombalayarak işe karışmayı düşünmemiş olsaydı.”</p>

  <p>Gerbier’in yüzü tüm anlamını yitirdi. Bison, Gerbier’e yaklaştı. Korkunç sırtı birden karanlıktan kurtuldu.</p>

  <p>“Bunu yapmayacaksınız” dedi. “Hepimizi satmış olsun isterse. Beni savundu o. Sizi savundu. Şimdi de kızını savunuyor. Onu yargılamak bize düşmez.”</p>

  <p>Bison çok alçak sesle konuşuyordu. Sesi tehlikeli bir biçimde yalvarıcıydı.</p>

  <p>“- Yeter...” dedi Gerbier. “Sorun çözümlenmiştir. Siz istemediğiniz için, postaya bir yazı koyacağım bu işle ilgili...”</p>

  <p>Bison yeniden ve daha alçak sesle konuştu:</p>

  <p>“- Siz bu işi yapacak kadar alçaksanız, ben sizi daha önce haklarım” dedi.</p>

  <p>Gerbier yazmaya koyuldu.</p>

  <p>Yanında, lambanın altında Bison’un yüzü öyle bir anlama büründü ki, Jean-François bileğini yakaladı onun.</p>

  <p>“- Bir başkana dokunamazsın” diye mırıldandı.</p>

  <p>“- Defol, çabuk defol. Hiçbir şey öğretemezsin bana. Ben Lejyonun adamlarını yönetirken sen bilye oynuyordun. Yıkıl gözümün önünden. Sana söylüyorum... Yoksa ikiniz de öteki dünyayı boylarsınız.”</p>

  <p>Jean-François, Bison’un kaslarının gücünü biliyordu. Geri çekildi ve lastik cobunu aldı. Gerbier’in eli masanın çekmecesindeki tabancanın üstüne gitmişti.</p>

  <h3 class="sigil_not_in_toc" style="text-align: center;">VIII.</h3>

  <p>“Sanıyorum, bu oturulmayan evdeki tüm silahlardan habersiz birine gereksinim var” dedi Luc Jardie.</p>

  <p>Gerbier yönünü dönmedi. Jean-François şartlanmayla kardeşinin yanına gidip durdu. Bison, karanlığın içine çekildi, Jardie’yi yalnızca bir kez görmüştü, ama onun büyük başkan olduğunu biliyordu.</p>

  <p>“- Dostum, oturunuz” dedi ona Jardie, “sen de otur” dedi Jean-François’e.</p>

  <p>Jardie bir sandalye alıp sözlerini sürdürdü:</p>

  <p>“- Bir sigara yakın. Bunun yararlı olduğu söylenir. Değil mi Gerbier?..”</p>

  <p>Sonunda yönünü döndü Gerbier, ve:</p>

  <p>“- İşittiniz mi her şeyi?” diye sordu.</p>

  <p>Jardie ona karşılık vermedi. Bison’a şöyle söyledi:</p>

  <p>“- Haklısınız, Mathilde olağanüstü bir kadındır. Düşünebildiğinizin ötesinde olağanüstü bir kadın... Ama onu öldüreceğiz.”</p>

  <p>“- Olamaz bu” diye mırıldandı Bison.</p>

  <p>“- Olur, olur... Göreceksiniz dostum. Mathilde’yi öldüreceğiz. Çünkü bunu kendisi istiyor” dedi Jardie.</p>

  <p>“- Bunu size bildirdi mi?” diye sordu heyecanla Bison.</p>

  <p>“- Hayır, ama böyle olduğu besbelli. Birazcık düşününüz. Mathilde yalnızca kızını kurtarmaya çalışsaydı bir ad ve adres listesini kolayca verebilirdi. Bilirsiniz belleğini...”</p>

  <p>“- Korkunçtur” dedi Bison.</p>

  <p>“- Güzel. Bunu yapacak yerde Mathilde, adamlarımızın durmadan ev değiştirdiği, onlarla yeniden bağlantı kurması gerektiği masalını anlatıyor... bir sürü şeyler. Kısaca, kendisinin serbest bırakılmasını sağlıyor. Bu kısım yeterince açık, değil mi?”</p>

  <p>Bison karşılık vermedi. Başını bir sağa bir sola salladı.</p>

  <p>“- Mathilde’nin yerinde olduğunuzu, dostlarınızı elevermek zorunda kaldığınızı ve kendinizi öldürme olanağınızın bulunmadığını varsayın...” dedi Jardie.</p>

  <p>“- Haklanmamı isterdim, doğru” dedi Bison ağır ağır.</p>

  <p>Jardie gülmeye başladı.</p>

  <p>“- Öyleyse kendinizin Mathilde’den daha yürekli ve daha iyi olduğunuzu mu düşünüyorsunuz?” diye sordu Jardie.</p>

  <p>Bison kıpkırmızı oldu:</p>

  <p>“Beni bağışlayın büyük başkan” dedi.</p>

  <p>“Tamam” dedi Jardie. “Bir Alman arabası alacaksınız, küçük Jean sürecek, arkada ben de sizinle olacağım.”</p>

  <p>Gerbier öyle sert bir davranışta bulundu ki, lamba titredi.</p>

  <p>“Büyük başkan, nedir bu çılgınlığın anlamı?” diye sordu sertçe.</p>

  <p>“Mathilde’nin beni görmekten hoşnut olacağı kanısındayım” dedi Jardie.</p>

  <p>Jean-François mırıldandı:</p>

  <p>“Rica ederim, bu senin için değil Saint-Luc.”</p>

  <p>Kardeşi eski takma adı kullandığı için Jardie elini onun omuzuna koydu. Her zamankinden daha bir dostça gülerek şöyle dedi:</p>

  <p>“Bu bir buyruk.”</p>

  <p>“- Buna gerek yok büyük başkan” dedi Bison.</p>

  <p>Gerbier postayı yeniden yazdı. Bison onu alıp götürdü. Jean-François kardeşinin işareti üzerine dışarı çıktı.</p>

  <h3 class="sigil_not_in_toc" style="text-align: center;">IX.</h3>

  <p>“Mathilde konusunda öne sürdüğünüz şeylerden emin misiniz?” diye sordu Gerbier.</p>

  <p>“- Bilebilir miyim...” dedi Jardie.</p>

  <p>Bir tutam ak saçı parmakları arasında yuvarladı.</p>

  <p>“- Bu varsayım doğru olabilir” diye söze başladı yeniden. “Mathilde çocuklarını da görmek istemiş olabilir. Bu iş ona ölmekten daha güç gelmiş olabilir... Öğrenmek istediğim de bu.”</p>

  <p>Gerbier titredi ve çok alçak bir sesle şöyle dedi:</p>

  <p>“- Siz, o infazcıların arabasında... Bu dünyada kutsal bir şey kalmadı artık.”</p>

  <p>Alt çenesinin titremesini gizlemeyi bile düşünemiyordu.</p>

  <p>“- Daha önemli bir şey için kaldım burada sizinle. Birkaç şeyi danışmak için Londra bizden bir adam istiyor. İlk yolculuğunuz olacak bu...” dedi Jardie.</p>

  <p>Gerbier bir iskambilin köşesini kütleştirdi:</p>

  <p>“- Bu bir iyileşme izni mi?” diye sordu.</p>

  <p>Jardie gülmeye başladı ve şöyle dedi:</p>

  <p>“- Hâlâ mı koşmak istemiyorsunuz, Gerbier?..”</p>

  <p>“Oh, çok istiyorum bu kez” karşılığını verdi Gerbier.</p>

  <p>Buruk ama güçlü bir sevincin tüm bedenini dolaştığını duydu.</p>

  <h3 class="sigil_not_in_toc" style="text-align: center;">X.</h3>

  <p>Mathilde infazcıların arabasını gördüğünde ona yaklaştı. Jardie onun yüzünün taşıdığı anlamdan hiçbir şey çıkaramadı.</p>

  <p>Bison her zamanki gibi, kusursuzca çekti tetiği.</p>

  <p>Jean-François de peşlerine takılanları şaşırtmayı başardı.</p>

  <p style="text-align: center;"><br/>***<br/></p>

  <p>Gerbier Londra’da üç hafta kaldı.</p>

  <p>Çok sağlıklı ve dinlenmiş olarak döndü Fransa’ya.</p>

  <p>Yarı-gülümseme alışkanlığını kazanmıştı yeniden.</p>
</body>
</html>
