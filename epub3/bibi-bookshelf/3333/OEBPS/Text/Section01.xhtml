<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;"><a href="../Text/TOC.xhtml">Kaçış</a><br /></h2>

  <p>YAĞMUR YAĞIYORDU. Tepenin kıvrımlarını izleyen kaygan yolda cezaevi arabası ağır ağır çıkıp iniyordu. Gerbier arabada bir jandarmayla yalnızdı. Öteki jandarma arabayı sürüyordu. Gerbier’e gözcülük edenin köylü yanakları ve oldukça ağır bir kokusu vardı.</p>

  <p>Araba ana yoldan bir başka yola sapınca açıklama yaptı bu jandarma:</p>

  <p>- Ufak bir uğrak yapacağız. Ama aceleniz yok sanırım.</p>

  <p>- Gerçekten yok, dedi Gerbier, dudaklarında yarım bir gülümsemeyle.</p>

  <p>Cezaevi arabası, çevresinde başka yapı bulunmayan bir çiftlik evinin önünde durdu. Gerbier demir kafese geçirilmiş çatı penceresinden yalnızca göğün ve tarlaların çok az bir parçasını görebiliyordu. Sürücünün koltuğundan indiğini işitti.</p>

  <p>- Uzun sürmez, dedi jandarma, arkadaşım biraz erzak alacak. Şu sıkıntılı günlerde elden geldiğince paçayı kurtarmak gerek.</p>

  <p>- Öyle, dedi, Gerbier.</p>

  <p>Jandarma kafasını sallayarak tutuklusunu dikkatle gözden geçirdi. İyi giyimli, ses tonu güven verici, hoş görünüşlü bir adamdı. Ne de kötü bir zaman... Kelepçeli görmekten canı sıkıldığı ilk adam bu değildi.</p>

  <p>- Gideceğimiz kampta durumunuz kötü olmayacak! dedi jandarma. Yiyecekten söz etmiyorum elbette. Savaştan önce o yemekleri köpekler bile yemezdi. Yemek işi bir yana, denildiğine göre, Fransa’daki toplama kamplarının en iyisiymiş bu Almanların kampı.</p>

  <p>- Söylediğinizi pek iyi anlamıyorum, dedi Gerbier.</p>

  <p>- Sanırım şu tuhaf savaş sırasında pek çok tutsak alınacağı umuluyordu. Onlar için ülkede büyük bir merkez kuruldu. Oysa bir tane bile tutsak gelmedi. Ama bugün iyi iş görüyor, diye açıkladı jandarma.</p>

  <p>- Kısacası, şansım varmış dedi Gerbier.</p>

  <p>- Doğru dediniz bayım! diye haykırdı jandarma.</p>

  <p>Yeniden sürücü koltuğuna geçti. Cezaevi arabası yeniden yola koyuldu. Balçıklı kırlara yağan yağmur dinmemişti.</p>

  <p style="text-align: center;"><br/>***<br/></p>

  <p>Gerbier elleri serbest ama ayakta, kamp komutanının kendisine bir şey söylemesini bekliyordu. Kamp komutanıysa Gerbier’in dosyasını okuyordu. Arada bir, sağ elinin başparmağını yanağındaki çukura bastırıyor, sonra da yavaş yavaş geri çekiyordu. Yağlı yumuşak, sağlıksız derisinde birkaç saniyelik beyaz bir iz beliriyor, sonra esnekliğini yitirmiş bir sünger gibi güçlükle yeniden şişiyordu. Bu davranış komutanın düşündüğü anları gösteriyordu.</p>

  <p>“Hep aynı şey, gelen kim, onlara nasıl davranmak gerek bilinmiyor artık” diye düşünüyordu.</p>

  <p>Cezaevi müdürü olduğu, savaş öncesi günleri anımsayarak içini çekti. Yalnızca yiyeceklerden elde edilen çıkarlar konusunda dikkatli olması gerekiyordu. Öteki işlerin hiçbir güçlüğü yoktu. Tutuklular belli takımlar halinde kendi kendilerine düzene giriyorlardı ve her takımın kendine özgü bir davranış kuralı vardı. Şimdiyse her şey tersineydi, kampın yiyeceklerinden istenildiği kadar önceden çekilip alınabiliyordu (kimse de tasa duymuyordu bu işten), ama insanları seçmekten daha kafa yorucu bir işti bu. Yargısız, hükümsüz gelenlerin ne kadar tutuklu kalacağı belli olmuyordu. Oldukça kabarık bir dosyayla gelenlerse çok çabuk çıkıyorlar, belediyede, valilikte, Vichy<a href="#b1dn1" id="b1dn1b"><sup>*</sup></a>’de bile yeniden etkinlik kazanıyorlardı.</p>

  <p>Komutan bakmıyordu Gerbier’e. Yüzlere ve giyimlere bakaraktan kişiler üzerine yargıya varma yöntemini bırakmıştı artık. Jandarmaların tutuklularıyla birlikte ona getirdikleri polis notlarındaki satırlardan bir şeyler çözmeye çalışıyordu.</p>

  <p>“Bağımsız kişilik, keskin zekâ; kibirli ve alaycı tavır” diye okuyordu kumandan. “Ezilmesi gerek” diye yorumluyordu. Sonra “seçkin bir köprü ve yol mühendisi” diye yazıyordu. “İyi kollamalı” diyordu kendi kendine, başparmağıyla yanağında.</p>

  <p>“Gaulle taraftarlığından kuşku duyuluyor.” - “Ezilmesi gerek, ezilmesi gerek.” - Ama daha sonra: “koğuşturmazlık kararıyla serbest bırakılmış.” - “etkinlik, biri etkinliğini kullanmış... iyi kollamaIı.”</p>

  <p>Kumandanın başparmağı içyağımsı derisinde daha derin bir çukur yaptı. Yanak eski durumuna hiç dönmeyecekmiş gibi geldi Gerbier’e. Yine de yavaş yavaş kayboldu çukurluk. O sırada kumandan belli bir törensel havayla açıklamada bulundu:</p>

  <p>- Sizi Alman subayları için yapılmış olan bir bölüme vereceğim.</p>

  <p>- Bu saygınlık beni duygulandırdı, dedi Gerbier.</p>

  <p>İlk kez kumandan çok yemek yiyen bir adamın ağır, anlamsız bakışlarını yeni tutuklusunun yüzüne yöneltti.</p>

  <p>Beriki belli belirsiz gülümsemekle yetindi. Dudaklar ince ve sıkılmıştı.</p>

  <p>“Kuşkusuz kollamak gerek, ama dikkatli de olmalı kollarken” diye düşündü kamp kumandanı.</p>

  <p style="text-align: center;"><br/>***<br/></p>

  <p>Ambar memuru tahta tabanlı bir çift ayakkabı ve abadan yapılmış kırmızı, kısa bir iş gömleği verdi Gerbier’e.</p>

  <p>- Tutuklulara bu uygun görüldü, diye söze başladı.</p>

  <p>- Almanlara, biliyorum, dedi Gerbier.</p>

  <p>Giysilerini çıkarıp gömleği giydi. Sonra ambarın eşiğinde gözlerini kamp alanında dolaştırdı. Otlu, düz bir yaylaydı burası, boş toprak dalgaları bir bağlanıp bir çözülüyordu çevresinde. Alçak gökyüzünden yağmur yağıyordu durmadan. Akşam oluyordu. Onları ayıran dikenli tel ağı ve nöbetçilerin devriye gezdiği yol şimdiden iyice aydınlatılmıştı. Ama düzlüğün içine yayılmış irili ufaklı binalar karanlıktı. Gerbier bunların en küçüklerinden birine doğru yöneldi.</p>

  <p>Baraka beş kırmızı gömlekliyi barındırıyordu.</p>

  <p>Albay, eczacı, bir gezginci tüccar kapının yanına bağdaş kurmuşlar, ters çevrilmiş bir karavananın üstünde karton parçalarıyla domino oynuyorlardı. Öteki iki tutuklu geride alçak sesle konuşuyorlardı.</p>

  <div>
    <p><span style="text-indent: 0.8em;">Armel ot mindere uzanmış, içerdekilere verilen tek battaniyeye sarınmıştı. Legrain kendininkini de onun üstüne yaymıştı ama, bu da Armel’in titremesini önleyemiyordu. Öğleden sonra yine çok kan kaybetmişti. Sarı saçları ateşin teriyle yapış yapıştı. Zayıf yüzü az ama değişmeyen tatlı bir anlam taşıyordu.</span><br /></p>
  </div>

  <p>- İnan, inan bana Roger, inancın olsaydı mutsuz olmayacaktın. Çünkü başkaldırma gereğini duymazdın o zaman, diye mırıldanıyordu Armel.</p>

  <p>- Ama ben böyle olmak istiyorum, böyle, dedi Legrain.</p>

  <p>Zayıf yumruklarını sıktı, çökük göğsünden bir tür hırıltı çıkararak öfkeyle yeniden söze başladı:</p>

  <p>- Buraya geldiğinde sen yirmi yaşındaydın, bense onyedi. Sağlıklıydık, kimseye kötülük yapmamıştık, yalnızca yaşamak istiyorduk. Şimdi bak şu halimize. Çevremizde olup bitenlere bak! Hem böyle olsun, hem bir Tanrı olsun! Ben anlamıyorum bunu.</p>

  <p>Gözlerini kapamıştı Armel. Yüz çizgileri iç çöküntüsü ve artan karanlık nedeniyle silinmiş gibiydi.</p>

  <p>- Her şey yalnızca Tanrı’yla anlaşılabilir, diye yanıtladı.</p>

  <p>Armel ve Legrain kampa ilk gelen tutuklulardandı. Legrain’in başka bir arkadaşı yoktu dünyada. Kanı tümden çekilmiş bu meleksi yüzü rahat ettirmek için her şeyi yapmak istedi. İnsanlarla tek bağını sağlayan bu yüz, sevecenlik ve acıma duygusu veriyordu ona. Ama Armel’in mırıltılarını yatıştırmaya engel olan çok güçlü ve yokedilmez bir duygu vardı içinde.</p>

  <p>- Yok böyle bir şey, Tanrı’ya inanmam ben, dedi. Namussuzlar için, yaptıklarını öteki dünyada ödemek ucuz bir kurtuluş yolu. Ben adaleti bu dünyada görmek istiyorum. Ben...</p>

  <p>Barakanın kapısında oluşan hareket Legrain’i durdurdu. Yeni bir kırmızı gömlekli giriyordu içeri.</p>

  <p>- Adım Philippe Gerbier, dedi yeni gelen.</p>

  <p>Albay Jarret du Plessis, eczacı Aubert ve gezginci tüccar Octave sırayla kendilerini tanıttılar.</p>

  <p>- Buraya neden geldiğinizi bilmiyorum bayım, dedi albay.</p>

  <p>- Ben de fazla bir şey bilmiyorum bu konuda, diye karşılık verdi Gerbier yarı gülümseyerek.</p>

  <p>- Ama benim neden içeri alındığımı hemen öğrenmenize önem veririm, diye sürdürdü sözlerini albay. Bir kahvede Amiral Darlan’ın alçak olduğunu söyledim. Evet.</p>

  <p>Oldukça tumturaklı bir ara verdi albay, sonra yüksek sesle yeniden söze başladı:</p>

  <p>- Şimdi de denizcilerin askerlerle alay etmesine gözyuman Mareşal Petain’in bir alçak olduğunu ekliyorum sözlerime. Evet!</p>

  <p>- Hiç değilse bir düşünce uğruna acı çekiyorsunuz siz albayım! diye bağırdı gezginci tüccar. Ama Gaulle taraftarlarının gösteri yaptığı bir alandan yalnızca işim gereği geçmekte olan zavallı ben...</p>

  <p>- Ya ben, diye sözünü kesti eczacı Aubert, daha da kötü benim durumum.</p>

  <p>Birden Gerbier’e sordu:</p>

  <p>- Malher Obüsü’nün ne olduğunu biliyor musunuz?</p>

  <p>- Hayır, dedi Gerbier. .</p>

  <p>- Bu genel bilgisizlik beni öldürdü, diye sözü yeniden aldı Aubert. Malher Obüsü basınçla kimyasal tepkiler elde etmeye yarayan sivri kubbe biçiminde bir sıvı kaptır, bayım. Ben uzman kimyacıyım bayım. Çok çaba harcamıştım bir Malher Obüsü elde edebilmek için üstelik. Obüsü bulundurduğumu ihbar ettiler. Bir türlü derdimi anlatamadım yetkililere.</p>

  <p>- Yetkili yok artık, yalnızca alçaklar, namussuzlar var! dedi albay. Evet, benim emekliliğimi de geçersiz saydılar.</p>

  <p>Bu öyküleri belki yüz kez dinlemek zorunda kalacağını anladı Gerbier. Aşırı bir incelikle barakada kalabileceği yeri sordu. Koğuşun başkanlık görevini yapan albay, dipte boş bir ot yatak gösterdi ona. Valizini buraya taşırken Gerbier öteki arkadaşlarına yaklaştı. Legrain’e elini uzattı. Beriki adını söyleyip:</p>

  <p>- Komünist, diye tanıttı kendini.</p>

  <p>- Bu yaşta mı? diye sordu Gerbier.</p>

  <p>Legrain kıpkırmızı oldu ve çabucak yanıtladı:</p>

  <p>- Partiye kaydolmak için çok küçüktüm, doğru, ama ne farkeder. Babam ve öteki militanlarla birlikte ben de tutuklandım. Onlar başka yere gönderildiler. Yaşam burada onlar için çok rahat olacaktı. Ben de onlarla gitmek istedim, ama göndermediler.</p>

  <p>- Çok oldu mu? diye sordu Gerbier.</p>

  <p>- Ateşkesten hemen sonra.</p>

  <p>- Demek bir yıla yakın, dedi Gerbier.</p>

  <p>- Kampın en yaşlısı benim, dedi Roger Legrain.</p>

  <p>- En eskisi, diye düzeltti Gerbier, gülümseyerek.</p>

  <p>- Benden sonra Armel gelir, diye sözü aldı yeniden Legrain... Şu yatan küçük öğretmen.</p>

  <p>- Uyuyor mu? diye sordu Gerbier.</p>

  <p>- Hayır, çok hasta, diye fısıldadı Legrain. Pis bir dizanteri.</p>

  <p>- Revir yok mu? diye sordu Gerbier.</p>

  <p>- Yer yok, dedi Legrain.</p>

  <p>Ayakların uzandığı taraftan tatlı, zayıf bir ses duyuldu:</p>

  <p>- Ölmek için her yer iyidir.</p>

  <p>Armel’e eğilerek sordu Gerbier:</p>

  <p>- Neden buradasınız?</p>

  <p>-Hiçbir zaman Yahudilere ve İngilizlere kin duymayı çocuklara öğretemeyeceğimi bildirdim, diye yanıtladı gözlerini açma gücü olmayan öğretmen.</p>

  <p>Gerbier doğruldu. Duygularını belli etmiyordu. Yalnızca dudakları daha bir koyu renk almıştı.</p>

  <p>Gerbier kendisine ayrılan ot yatağın başucuna valizini yerleştirdi. Mobilya ve eşya bakımından baraka tümden yoksundu. Yalnızca orta yerde gece için çok pis bir su fıçısı vardı.</p>

  <p>- Hiçbir zaman gelmeyen Alman subayları için gerekli olan her şey vardı. Ama müdür ve gardiyanlar kendilerine aldılar, geri kalan da karaborsa barakalarına gitti dedi albay.</p>

  <p>- Domino oynar mısınız? diye sordu Gerbier’e eczacı.</p>

  <p>- Ne yazık ki hayır, dedi beriki.</p>

  <p>- Size öğretebiliriz, diye önerdi gezginci tüccar.</p>

  <p>- Sağolun, ama gerçekten en ufak bir istek duymuyorum öğrenmek için, dedi Gerbier.</p>

  <p>- Öyleyse bizi bağışlayın, gece bastırmadan yalnızca bir oyunluk zamanımız var, dedi albay.</p>

  <p>Karanlık bastırdı. Yoklama yapıldı. Kapılar kapatıldı. Barakada hiç ışık yoktu. Legrain’in soluğu ıslık gibiydi, sıkışmıştı. Küçük öğretmen köşesinde fazla ses çıkarmadan sayıklıyordu. Gerbier şöyle düşündü: “Kamp kumandanı pek öyle beceriksiz değil. Üç geri zekâlı adamla iki tükenmiş çocuğun arasında beni boğmak istiyor.”</p>

  <p style="text-align: center;"><br/>***<br/></p>

  <p>Ertesi gün Roger Legrain barakadan çıktığında yağmur yağıyordu. Yağmura ve dört bir yandan esintiye açık düzlükte nisan sabahının keskin ayazına karşın, Gerbier ayaklarında tahta ayakkabıları, kalçalarına bir havlu sarılı, kültürfizik yapıyordu. Donuk renkli, kuru, sağlam yapılı bir bedeni vardı. Kaslar şişkin değildi, ama uyumlu ve tıkız işleyişleri sarsılmaz bir kitle duygusu veriyordu. Legrain bu hareketleri üzüntüyle izledi. Onun ciğerleriyse derin soluk aldığında oyuk bir hava kesesi gibi ıslık çalmaktan başka bir şey yapmıyordu. İki hareket arasında Gerbier seslendi:</p>

  <p>- Şimdiden gezmeye mi gidiyorsun?</p>

  <p>- Kampın elektrik istasyonuna gidiyorum, orada çalışıyorum, dedi Legrain.</p>

  <p>Gerbier bir eğilme hareketini tamamlayıp Legrain’e yaklaştı.</p>

  <p>- İyi bir yer mi? diye sordu.</p>

  <p>Legrain’in çökük yanaklarını birden bir kızıllık kapladı. Zaman zaman olan bu hal onun çok genç oluşunun tek belirtisiydi. Yoksunluk, tutukluluk, özellikle ağır ve yakasını bırakmayan bir iç başkaldırışı içinde sabırlı çalışması, yüzünü, tüm davranışlarını korkunç bir biçimde olgunlaştırmıştı.</p>

  <p>- Yaptığım iş için bir lokma ekmek bile almıyorum. Ama bu mesleği seviyorum. El becerimi yitirmek istemiyorum. Bütün sorun bu, dedi Legrain.</p>

  <p>Gerbier’in doğuştan çok ince, kartalsı bir burnu vardı. Bu yüzden gözleri birbirine çok yakınmış gibi duruyordu. Şu anda Legrain’e baktığı gibi birine dikkatle baktığında, hiç kesilmeyen gülümser havası bir derin kırışıkta toplanıyor, gözleriyle tek bir kor parçasına dönüşüyordu. Gerbier hiç konuşmadan yerinde durduğu için Legrain takunyalarının üstünde döndü.</p>

  <p>- Güle güle arkadaş, dedi Gerbier tatlı bir sesle.</p>

  <p>- Birden ateş almışçasına ona doğru döndü Legrain:</p>

  <p>- Siz... siz... komünistsiniz? dedi dili dolaşarak.</p>

  <p>- Hayır, dedi Gerbier, komünist değilim.</p>

  <p>Bir saniye durdu ve gülümseyerek ekledi:</p>

  <p>- Ama bu, benim arkadaşlarımın komünist olmasını engellemez.</p>

  <p>Gerbier kalçalarına sarılı havluyu sıkılayıp yeniden kültürfiziğe koyuldu. Legrain’in kırmızı gömleği yağmurlu düzlükte yavaş yavaş kayboldu.</p>

  <p style="text-align: center;"><br/>***<br/></p>

  <p>Öğleden sonra, gökyüzü biraz açılınca Gerbier kampın çevresini dolaştı. Bu iş birkaç saatini aldı onun. Düzlük geniş ve baştan aşağı tutuklular kentiyle kaplıydı. Vichy’nin buyrukları, tutsaklarının sayısı günbe gün artan halkı bu yüksek çıplak toprak parçasına yönelttiği ölçüde, tutuklular kentinin de düzensiz ve gelişigüzel bir biçimde büyüdüğü görülüyordu. Orta kısım Alman tutuklular için yapılmış olan ana çekirdeği oluşturuyordu. Kuralına uygun sağlam yapılardı bunlar. Hapishane yönetiminin büroları bunların en iyilerine yerleştirilmişti. Arkalarda tahtadan, dalgalı saçtan, katranlı kartondan barakalar gözalabildiğine ardarda sıralanıp gidiyordu. Büyük kentleri çevreleyen cüzzamlıların oturduğu bölgelere benziyordu bu konum. Yer, yine yer, her gün daha çok yer gerekiyordu.</p>

  <p>Yalancılar için. Üçkâğıtçılar için. Farmasonlar için. Kabilliler için. Lagion’a karşı çıkanlar için. Yahudiler için. Boyun eğmeyen köylüler için. Çingeneler için. Sabıkalılar için. Siyasî zanlılar için. Amaçları kuşku uyandıranlar için. Hükümetin canını sıkanlar için. Halk üzerindeki etkisinden korkulanlar için. Kanıtsız koğuşturmaya uğrayanlar için. Cezalarını doldurmalarına karşın serbest kalmaları istenmeyenler için. Suçsuzlukları yüzünden yargıçların cezalandırmayı, yargılamayı kabul etmemesine karşın, cezalandırılanlar için...</p>

  <p>Ailelerinden, işlerinden, kentlerinden, gerçeklerinden koparılıp basit bir devlet memuru kararıyla sınırsız bir süre için artık denizin erişemediği çamurlu plajlardaki döküntüler örneği, kamplara kapatılmış yüzlerce insan.</p>

  <p>Sayısı her gün artan bu insanları gözetmek için sayısı her gün artan başka insanlar gerekiyordu. En aşağılık işsizler, hiçbir işe yaramayanlar, alkolikler, yozlaşmışlar arasından gelişigüzel, çarçabuk alınıyordu bunlar. Giysilerinin üstünde üniforma olarak yalnızca bir bereleri, bir de kollukları vardı. Çok az para alıyorlardı. Birden yetkiye kavuşuyordu bu düşkünler. Olanca zalimliklerini ortaya koyuyorlardı. Her şeyden para sızdırıyorlardı: Yarısını alıp korkunç fiyatlarla yeniden sattıkları kıtlık tayınlarından, tütünden, sabundan, ufak-tefek temizlik eşyasından. Bu gardiyanları harekete getiren tek dürtü çürümüşlüktü.</p>

  <p>Gezinti sırasında Gerbier bunlardan iki erzak üstencisini tanıdı. Barakalarının önüne uzanmış tutuklularla da birkaç söz alışverişi yaptı. İnsan biçiminde kırmızımsı mantarlardan oluşan bir tür küfe yaklaştığı sanısına kapıldı. Yeterince beslenmeyen, kırmızı gömlekleri içinde titreşip dalgalanan, aylak, tıraş olmamış, kir pas içindeki bu insanların bakışları puslu, boş ağızları gevşek ve esnekliğini yitirmişti. Bu kendini bırakmışlığın oldukça doğal olduğunu düşündü Gerbier. Gerçek devrimciler yakalandıklarında her zaman olduğu gibi derin, dilsiz zindanlara atılıyor ya da Gestapo’ya veriliyorlardı. Bu kampta da çürümeye boyun eğmeyen kararlı birkaç adam vardı hiç kuşkusuz. Ama kara yazgının yıktığı bu büyük sürünün arasından onları bulmak için zaman gerekliydi. Legrain’i ansıdı Gerbier, onun yorgun ama bükülmeyen çizgilerini, zayıf ama dimdik omuzlarını. Yine de bu çürütücü ortamda en uzun süreyi geçiren oydu. Gerbier kampta Alman mahallesi denilen bu orta yerdeki binaların arasında bulunan elektrik istasyonuna doğru yöneldi.</p>

  <p>Oraya vardığında önlerindeki çöp yüklü arabaları iten, iskeleti çıkmış, Kabilli bir dizi adamla karşılaştı. Çok ağır ilerliyorlardı. Nerdeyse ha koptu ha kopacaktı elleri. Kafaları kuş gibi incecik boyunlarına çok ağır geliyordu. Birinin ayağı sürçtü. Dengesi bozulan elarabasındaki çöpler yere döküldü. Kabuklar, pis artıklar toprağa yayıldı. Gerbier ne olduğunu anlayacak zaman bulamadan kudurmuş çılgın bir tür sürünün bu çerçöp döküntüsüne atıldığını, ardından da bir başka sürünün koşuştuğunu gördü. Gardiyanlar yumrukla, tekmeyle, copla, öküz sinirleriyle vurmaya başladılar. İlkin düzeni sağlamak için görev gereği vurdular, ama çabucak haz duydular bundan ve kendilerinden geçtiler. İnsanın dayanıksız, duyarlı noktalarına nişan alıyorlardı. Karına, böğürlere, karaciğere, cinsel organlara. Cansız yere sermeden bırakmıyorlardı kurbanlarını.</p>

  <p>Gerbier birden, boğuk ve ıslığı andırır sesini duydu Legrain’in.</p>

  <p>- Deli ediyor beni, deli ediyor beni bu zavallıların Afrika’daki yurtlarından kandırılıp getirildiklerini düşünmek. Fransa’dan, güzel Fransa’dan, iyi yürekli büyük baba Mareşal’den sözedildi onlara. Günde 10 frank vereceklerine söz verdiler onlara. Oysa şantiyelerde bunun ancak yarısını alabildiler. Neden diye sorduklarında da buraya gönderildiler. Sinekler gibi ölüyorlar. Ölecek zaman bulamazlarsa böyle oluyor işte...</p>

  <p>Soluğu kesilen Legrain boğuk, uzun bir öksürükle öksürmeye başladı.</p>

  <p>- Hepsinin hesabı sorulacak, dedi Gerbier. İyice keskinleşti yarı gülümsemesi o anda. Onun yüz çizgilerini bu anlam kapladığında sıkıntı duyardı çoğu kişi. Ama Legrain’e güven aşılıyordu.</p>

  <p style="text-align: center;"><br/>***<br/></p>

  <p>Mayısın ortalarına doğru uzun bir süre hava güzel oldu. Geciken bahar birden parıldadı olanca gücüyle. Kampın otları içinden binlerce küçük çiçek fışkırdı. Tutuklular güneşlenmeye başladılar. Dışarı fırlamış belkemikleri, çıkıntılı kaburgalar, pörsümüş deriler, kemiğinin biçimini almış olan kollar taptaze çiçeklerin içinde dinleniyorlardı. Günboyu düzlüğü adımlarıyla arşınlayan Gerbier baharın yerlere serdiği bu hastane insanlığıyla yüzyüzeydi aralıksız. Bundan hoşnutsuzluk mu, acıma mı duyuyordu, yoksa bir aldırmazlık içinde miydi bilemezdi kimse. Kendisi de bilmiyordu bunu. Ama öğleyin ötekiler gibi Legrain’in de sıcağın altına serildiğini gören Gerbier, onun yanına gitti ivedilikle.</p>

  <p>- Böyle yapmayın, bir şey örtün üstünüze, dedi.</p>

  <p>Legrain söz dinlemeyince, Gerbier genç adamın acınacak durumdaki gövdesine bir iş gömleği attı.</p>

  <p>- Uykunuzda soluğunuzu ve öksürüğünüzü duyuyorum. Kesinlikle bir şey var ciğerlerinizde. Güneş sizin için çok tehlikeli, dedi.</p>

  <p>Gerbier o güne dek barakalarındaki eczacıdan ya da albaydan daha çok ilgilenir görünmemişti Legrain’le.</p>

  <p>- Siz doktora benzemiyorsunuz, dedi Legrain şaşkın şaşkın.</p>

  <p>- Değilim, ama Savoie’de bir enerji hattının kurulmasını yönettim. Veremliler için de kuruluşlar vardı orada. Doktorlarla konuşma olanağını buldum böylece, dedi Gerbier.</p>

  <p>Legrain’in gözleri ışıldamaya başladı. Bağırarak:</p>

  <p>- Yoksa sizde mi elektrikle uğraşıyorsunuz? dedi.</p>

  <p>- Sizin gibi, dedi Gerbier, neşeyle.</p>

  <p>- Hayır olamaz! Sizin bu işle bir patron olarak çalıştığınız anlaşılıyor. Ama yine de meslekten söz edebiliriz, dedi Legrain.</p>

  <p>Boşboğaz görünmekten korktu ve hemen ekledi:</p>

  <p>- Arada-sırada.</p>

  <p>- İsterseniz hemen, dedi Gerbier.</p>

  <p>Legrain’in yanına uzandı. Bir yandan ot ve çiçek saplarını çiğneyip bir yandan genç adamın çalıştığı elektrik grubu konusunda anlattıklarını dinledi.</p>

  <p>- Sizi oraya götürsem hoşunuza gider mi acaba? diye sordu, Legrain sonunda.</p>

  <p>Oldukça ilkel ama bilgi ve zevk bakımından sağlam bir istasyon gördü Gerbier. Ayrıca Legrain’in yardımcısını da gördü. Bu Yahudi kökenli, Avusturyalı yaşlı bir mühendisti. Viyana’dan Prag’a, Prag’dan da Fransa’ya kaçmak zorunda kalmıştı. Çok sıkılgandı. Ezilip büzülerek elden geldiğince küçülmeye çabalıyordu. Şimdi, bunca yol alış ve korkudan sonra yazgısından hoşnut görünüyordu.</p>

  <p style="text-align: center;"><br/>***<br/></p>

  <p>Bu adamla ilgili öğrendikleri kısa süre sonra geçen bir olayın önemini anlamasını sağladı. Gerbier’e.</p>

  <p>Toplama kampının giriş kapısının önünde bir Gestapo otomobili durdu. Engel parmaklıkları kaldırıldı. Bereli ve kolluklu birkaç gardiyan arabanın basamaklarına çıktılar. Külrengi otomobil Alman mahallesine doğru yavaş yavaş ilerledi. Elektrik istasyonunun yanında durdu. Bir SS subayı inip gardiyanlara küçük binaya doğru kendisini izlemelerini işaret elti. Güneşlenme saatiydi. Çok sayıda tutuklu otomobile yaklaştı. Üniformalı şoför sigara içiyor, dumanını geniş ve yassı burnunun deliklerinden çıkarıyordu. Sıska, yarı çıplak, sessiz insanlardan oluşan çite bakmıyordu bile. Bu sessizliğin orta yerinde bir çığlık duyuldu. Bir çığlık, bir çığlık daha. Sonra bu çığlıklar hayvan iniltisine çok benzeyen bir iniltiye dönüştü. Yarı çıplak insanlar büyük bir korkuya kapıldılar. Ama korkunç olayı gözleme çekiciliği korkudan daha ağır bastı. Beklediler. Gardiyanlar aksaçlı bir adamı küçük yapının dışına sürüklediler. Yaşlı mühendis durmadan bağırıp çağırarak debeleniyordu. Birden yarı çıplak, sessiz, soluk insanlar çitini gördü. Birbirini tutmayan sözler söylemeye başladı. Yalnızca, “Fransız toprağı... Fransız yönelimi... serbest bölge...” sözleri anlaşılabiliyordu.</p>

  <p>İlkin seyircilerin arkasında bir kenarda duran Gerbier farkında olmadan son sırayı geçti, ondan sonrakini de geçti, ilk sıraya ulaşıp yine ilerlerken titrek ve sıcak bir el onu bileğinden yakaladı. Gerbier’in gergin bedeni bir sıçramayla gevşedi ve gözleri sayrıl durağanlığından kurtuldu.</p>

  <p>- Sağol, dedi Legrain’e.</p>

  <p>- Olanca gücüyle bir soluk aldı Gerbier. Neden sonra nöbetçilerin yaşlı mühendisi arabaya alışlarını, şoförün geniş burun deliklerinden yuvarlak dumanlar çıkarmasını izledi bir tür doymaz bir tiksintiyle.</p>

  <p>- Sağol, dedi, yine Gerbier.</p>

  <p>Gözlerin en ufak bir biçimde katılmadığı o ünlü yan gülümsemesiyle gülümsedi Legrain’e.</p>

  <p>Akşam barakada olaydan söz etmek istedi Legrain. Ama Gerbier her tür konuşmadan kaçındı. Bunu izleyen günlerde de durum böyle oldu. Öte yandan öğretmen Armel gitgide kötüleşiyordu. Böylece Legrain’in kafasında artık dostundan başka düşüncesi kalmadı.</p>

  <p style="text-align: center;"><br/>***<br/></p>

  <p>Küçük öğretmen bir gece her günkünden daha fazla sayıklamadan öldü. Kabilliler sahh erkenden ölüsünü alıp götürdüler. Legrain işine gitti. Gün, bir değişiklik olmadan, önceki günler gibi geçti. Barakaya döndüğünde albay, eczacı ve gezginci tüccar domino oyununu bırakıp onu yatıştırmak istediler.</p>

  <p>- Üzgün değilim. Armel için böyle daha iyi, dedi Legrain.</p>

  <p>Gerbier hiçbir şey söylemedi Legrain’e. Öğleden sonra bir gardiyandan satın aldığı sigara paketini verdi ona. Legrain, kendini bitkin düşüren öksürüğe karşın üstüste üç tane içti bundan. Gece oldu, yoklama yapıldı. Kapılar kapatıldı. Albay, gezginci tüccar, eczacı birbiri ardından uyudular. Legrain rahat görünüyordu. Gerbier de uyudu.</p>

  <p>Alışılmış bir gürültüyle uyandı. Legrain öksürüyordu. Yine de uyku tutmadı Gerbier’i Daha bir dikkatle dinledi. Ve anladı. Legrain hıçkırıklarının sesini bastırmak için öksürmeye çabalıyordu. Gerbier el yordamıyla Legrain’in elini arayıp buldu ve çok alçak sesle:</p>

  <p>- Ben burdayım dotum, dedi.</p>

  <p>Birkaç saniye Legrain’in ot yatağının bulunduğu yerde en ufak bir çıt bile çıkmadı. “Özsaygısıyla savaşıyor” diye düşündü Gerbier. Tam yerinde bir yargıydı. Ama alt tarafı bir çocuktu Legrain. Birden hafif, kemikli, küçük omuzlu bir bedenin kendisini sardığını duydu. Güçlükle duyulıbilen bir inilti işitti.</p>

  <p>- Dünyada kimsem yok artık... Armel beni bıraktı. Belki de şimdi sevgili Tanrısının yanındadır. Çok inanıyordu ona. Ama ben aşağılarda göremiyorum onu... Ona inanmıyorum bay Gerbier... Özür dilerim sizden... Ama dayanamıyorum artık. Dünyada kimsem yok. Arada-sırada konuşun benimle bay Gerbier, yaparsınız bunu değil mi?</p>

  <p>O zaman Legrain’in kulağına şunu söyledi Gerbier:</p>

  <p>- Direnişte hiçbir arkadaş yalnız bırakılmaz bizim aramızda.</p>

  <p>Legrain sustu.</p>

  <p>- Direniş. Duyuyor musun? diye üsteledi Gerbier. Kafanın içinde bu sözcükle uyu. Şu an Fransız dilinin en güzel sözcüğüdür bu. Sen bilemezsin bunu. Çünkü seni burada tüketirlerken oluştu o. Uyu, söz veriyorum oru öğreteceğim sana.</p>

  <p style="text-align: center;"><br/>***<br/></p>

  <p>Gerbier işinde eşlik ediyordu Legrain’e. Yolda yavaş yavaş giderlerken şöyle anlatıyordu Gerbier:</p>

  <p>- Anladığın gibi, onlar tankları içinde, görmeyen gözlerle geldiler. Tankların tırtıllarının halkların yeni yasasını çizmek için yapıldığını düşünüyorlardı. Çok tank yaptıklarından bu yasayı yazmak için doğmuş olduklarına inanıyorlardı. Özgürlükten, düşünceden ödleri patlıyordu. Onların gerçek savaş amacı, düşünen insanı, özgür insanı öldürmektir. Kendileri gibi kör olmayan her şeyi yok etmek istiyorlar. Fransa’da da kendileriyle aynı hazzı paylaşan insanlar buldular ve onları hizmetlerine aldılar. Bunlar seni, yaşamaya bile başlamamış olan seni, çürütmek için koydular buraya. Küçük Armel’i öldürdüler. Sığınma hakkına inanan zavallıları nasıl teslim ettiklerini gördün. Bir yandan da, ülkeyi elegeçirenin yüce gönüllü olduğunu yayıyorlardı. İğrenç bir Moruk<a href="#b1dn2" id="b1dn2b"><sup>**</sup></a> ülkeyi kandırmaya çalışıyordu. “Uslu durunuz, yumuşak olunuz” diye akıl veriyordu. “Gururlu, kıvançlı, özgür olduğunuzu unutunuz. Sizi yenene boyun eğin, gülümseyin. Rahatça sürünerek yaşamanıza izin verecektir o.” Moruğun çevresini saranlar Fransa’nın safdil, yumuşak başlı olduğu varsayımındaydılar. Tam bir ılımlılık ülkesi, elverişli ortam ülkesiydi Fransa. “Fransa öylesine uygar, öylesine yumuşaktı ki,” diye düşünüyorlardı, “yeraltı savaşının ve gizli ölümün anlamını yitirdi. Kabul edecek, uyuyacak.. Ve uykusunda biz onun gözlerini görmez yapacağız.” Şunu da düşünüyorlardı: “Başkaldıranlardan korkmuyoruz. Onların bağları yok. Silahları yok. Ve kendimizi korumak için Almanların tüm tümenleri bizim.” Onlar kendilerini böyle avuturlarken doğdu direniş.</p>

  <p>Gerbier’e doğru başını çevirme yürekliliğini bulamadan yürüyordu Roger Legrain. Bir mucizenin tamamlanmasına engel olmaktan korkar gibiydi. Gururlu ve konuşma yönünden öylesine ölçülü, öylesine cimri olan bu adam birden delicesine sözler patlatıyor ve evren birden bir başka evren oluyordu. Kampın otlarını ve barakalarını, kırmızı gömleklileri, angaryalar altında sürüklenen Kabillilerin açlıktan kadidi çıkmış silûetlerini görüyordu Legrain. Ama bütün bunlar biçim ve anlam değiştiriyorlardı. Kampın yaşamı artık dikenli tellerde durmuyor, tüm ülkeye yayılıyordu boydan boya; aydınlanıyor, bir anlam kazanıyordu. Kabilliler, Armel ve kendisi de büyük bir insanlık safına giriyorlardı. Kör, azgın, zincire vurulmuş, karmakarışık, küt, çözümsüz, tüm varlığını parçalayarak, kırıp geçirerek içinde debelenen bu başkaldırıştan yavaş yavaş kurtulduğunu anlıyordu Legrain. Hem de büyük bir gize yaklaştığını anlıyordu. Bu gizi görmesi için örtülerini kaldıran arkadaşına bakamayacak denli bilgisiz ve zayıftı.</p>

  <p>- Bu nasıl oldu, hiç bilmiyorum, diyordu Gerbier. Sanırım bunu hiç kimse de bilemeyecek kolay kolay. Ama bir köylü kırsal alandaki bir telefon telini kesti. Yaşlı bir kadın bastonunu bir Alman askerinin bacaklarına indirdi. Bildiriler elden ele dolaştı. La Villete’de bir kasap zorbalıkla et almak isleyen bir yüzbaşıyı buzhaneye kapattı. Bir kasabalı yolunu soran işgalcilere yanlış yol gösterdi. Demiryolu memurları, papazlar, kaçak avcılar, bankacılar, tutukluların yüzlercesinin kaçmasına yardımcı oldular. Çiftlik sahipleri İngiliz askerlerini sakladılar. Bir fahişe işgalcilerle yatmayı kabul etmedi. Subaylar, Fransız askerleri, duvarcılar, ressamlar silahları sakladılar. Sen buradaydın. Hiçbirini bilemezsin bunların. Bu uyanışı, bu kımıldamayı anlayan için bu, dünyanın en çoşkulu olayıydı. Tüm Fransız toprağına yayılmaya başlayan özgürlüğün özsuyuydu bu. Böylece Almanlar, onların uşakları ve Moruk kendiliğinden fışkıran bu bitkiyi yok etmek istediler. Ama onlar budadıkça daha iyi boy atıyor. Hapishaneleri doldurdular. Kampları çoğalttılar. Çılgına döndüler. Albayı, gezginci tüccarı, eczacıyı hapsettiler. Daha da çok düşman kazandılar. Kurşuna dizdiler. Oysa, bitkinin büyük ve yayılmak için özellikle gereksinim duyduğu şey kandı. Çok kan aktı. Akıyor. Oluk oluk akacak da. Ve bu bitki orman olacak.</p>

  <p>Gerbier ve Legrain elektrik santralının çevresini dolaştılar. Gerbier şöyle sürdürdü sözlerini:</p>

  <p>- Direnişe katılan her kişi Alman’a nişan alıyor. Ama aynı anda Vichy’ye, onun Moruğuna, Moruğun kör araçlarına, kampın müdürüne, her gün işyerinde gördüğün gardiyanlara da vuruyor. Fransa’nın ölü gözlü olmasını, körleştirilmesini istemeyen Fransızların tümü direnişin ta kendisidir.</p>

  <p style="text-align: center;"><br/>***<br/></p>

  <p>Legrain ve Gerbier otların üstüne oturmuşlardı. Yamaçlardan gelen rüzgâr ılık ılık esiyordu. Akşam oluyordu. Direnişin gazetelerinden sözediyordu Gerbier genç adama.</p>

  <p>- Bunları yayımlayanlar düşündüklerini yazma yürekliliğini gösteriyorlar mı? diye sordu Legrain, yanakları al al olmuş bir halde.</p>

  <p>- Onlar her şey için yüreklidirler, kendi düşüncelerinden başka yasaları, başka efendileri yok onların. Bu düşünce yaşam isteğinden daha güçlüdür onlarda. Bu sayfaları yazanların kim olduğu bilinmiyor, ama bir gün yaptıkları bu iş için onlara anıtlar dikilecek. Kâğıdı bulan ölümü göze alıyor. Sayfaları birleştirenler ölümü göze alıyorlar. Yazıları yazanlar ölümü göze alıyorlar. Gazeteleri dağıtanlar ölümü göze alıyorlar. Hiçbir şey bu işi engelleyemez. Yoksul odalarda saklanmış Roneo’lardan, bodrumların dibine gizlenmiş baskı makinelerinden çıkan haykırışı hiçbir şey boğamaz. Bu gazetelerin görünüşü her zaman satılan gazeteler gibidir sanma. Bunlar küçük, dört köşe, yoksul kâğıtçıklardır. Başarısızca kötü basılmış ya da daktilo edilmiş kâğıtlardır bunlar. Harfler soluktur. Başlıklar pek seçilmez. Mürekkep dağılır genellikle. Tüm olanaklar kullanılarak çıkarılır. Bir hafta bir kentte, öbür hafta başka bir kentte. Hazır elde ne varsa o kullanılır. Ama gazete çıkar. Yazılar yeraltı yollarını izler. Biri onları toplar, biri gizlice düzene kor. Gizli ekipler sayfaları bir araya getirirler. Polisler, sivil polisler, casuslar, muhbirler harekete geçerler, arama-tarama yaparlar, ortalığı altüst ederler, koku almaya çalışırlar. Gazete Fransa’nın yollarında dolaşır durur. Büyük değildir. Görünüşü güzel değildir. Eski-püskü, parçaları kopmuş bavulların içine doldurulur. Ama onun satırlarından herbiri bir altın parıltısı gibidir. Özgür düşüncenin parıltısı.</p>

  <p>- Babam basımcıydı... Şimdi anlıyorum, dedi Legrain, bu gazetelerden çok olmasa gerek.</p>

  <p>-Yığınla var onlardan. Direnişteki her önemli hareketin onbinlerce basılan kendi gazetesi var. Ayrı grupların gazeteleri var. Taşranın gazeteleri var. Doktorların, müzisyenlerin, öğretmenlerin, üniversitelilerin, ressamların, yazarların ve mühendislerin de kendi gazeteleri var.</p>

  <p>- Ya komünistlerin? diye sordu Legrain, alçak sesle.</p>

  <p>- Elbette, L’Humanité onların. Önceden olduğu gibi.</p>

  <p>- L’Huma, L’Huma, diye tekrarladı Legrain.</p>

  <p>Çukur gözleri bir esrime içindeydi. Daha konuşmak istedi, ama bir dizi öksürük nöbeti bundan alıkoydu onu.</p>

  <p style="text-align: center;"><br/>***<br/></p>

  <p>Öğlendi. Tutuklular yemek yerine kirli sudan oluşan karavanayı gövdeye indirmişler, güneşin altında kımıltısız yatıyorlardı. Barakanın gölgesinde Gerbier’le oturuyordu Legrain.</p>

  <p>- Direnişte çok ölen oluyor, diyordu Gerbier. Bir sanayicinin kızı bağlı olduğu örgütün hiçbir şeyini ele vermek istemediği için Gestapo tarafından asılacaktı. Babası onu görme olanağını buldu. Bildiklerini konuşması için kızına yalvardı. Kızsa ona hakaret edip, görüşme sırasında yanlarında bulunan Alman subayına babasını götürmesini söyledi... Hıristiyan sendikalarından bir militan, zayıflığı yüzünden, ya da çıkarı gereği Almanlarla dostluk kurmuştu. Karısı onu kovdu. Ve gencecik oğlu bir direniş grubuna girdi. Bir baltalama hareketine katıldı, nöbetçileri öldürdü. Yakalandığı zaman annesine şöyle yazdı: “Her şey aklandı... İyi bir Fransız ve iyi bir Hıristiyan olarak ölüyorum.” Mektubu okudum... Ünlü bir profesör tutuklanıp, Fresnes’deki Gestapo hücrelerinden birine atılır. Ad elde etmek için ona işkence yaparlar. Direnir... Direnir... Ama gücü tükenir sonunda. Kendisinden korkar. Gömleğini yırtıp asar kendini... Paris’te Alman kanının aktığı büyük bir gösteri sonunda düzinelerle insan ölüm cezasına çarptırılmıştı. Ertesi gün şafakta kurşuna dizileceklerdi. Bunu biliyorlardı. Bunlardan biri, bir işçi, tuhaf öyküler anlatmaya başlar. Bütün bir gece arkadaşlarını güldürür. Bu olayı işçinin ailesine anlatan hapishanedeki bir Alman papazıdır.</p>

  <p>Legrain gözlerini çevirip duraksayaraktan sordu:</p>

  <p>- Bu göstericiler arasında komünistler yok muydu acaba, bay Gerbier?</p>

  <p>- Onların hepsi komünistti, diye yanıtladı Gerbier. Ölmeden önce, belki de direnişin en güzel sözcüklerini söylemiş olan Gabriel Peri de bir komünistti. “Hoşnutum, türkü söyleyen yarınları hazırlıyoruz biz” diye yazmıştı.</p>

  <p>Gerbier elini Legrain’in cılız bileğine koydu ve tatlı bir sesle ona şöyle dedi:</p>

  <p>- Bir kezcik de olsa beni anlamanı istiyorum. Komünistlerle ötekiler arasında artık hiçbir biçimde ne kin, ne kuşku, ne de engel var. Bugün tüm Fransızlar, aynı savaş safındayız ve düşmanın ilk elde saldırdıkları kişiler komünistlerdir. Bunu biliyoruz. Komünistlerin en yiğit kişiler kadar yiğit ve iyi örgütlenmiş olduklarını da biliyoruz. Onlar bize yardım ediyorlar, biz de onlara. Onlar bizi seviyorlar, biz de onları. Her şey çok yalın bir durum kazandı.</p>

  <p>- Anlatın bay Gerbier, daha anlatın, diye mırıldandı Legrain.</p>

  <p style="text-align: center;"><br/>***<br/></p>

  <p>Daha çok gece konuşacak zaman bulabiliyordu Gerbier. Her yanı sıkı sıkıya kapalı küçük barakalar sıcağı günboyu içeriye yığıp duruyordu. Ot yataklar kalçaları yakıyordu. Geceler boğucuydu. Tutsaklık arkadaşları uykularında bir o yana bir bu yana dönüp duruyorlardı. Ama hiçbir şey ilgilendirmiyordu Legrain’i, farkında olmadan iki elini göğsüne bastırmaya zorlayan ciğerlerinin sıklaşan ıslıkları bile. Kentlerdeki ya da küçük köylerdeki gizli radyo istasyonlarının özgür dünya dostlarıyla konuşmayı nasıl başardıklarını anlatıyordu Gerbier. Bilinmeyen operatörlerin çalışmalarını, kurnazlıklarını, sabırlarını, içinde bulundukları tehlikeleri, şifreli mesajların yarattığı olağanüstü müziği anlatıyordu. Düşmanı saran geniş dinleme ve gözetleme ağına değiniyor, düşman alaylarını, savunma hatlarını sayıyor, bunun belgelerini açıklıyordu. Her mevsimde, her saatte, bağlantı görevlilerinin koştuklarını, yolları aştıklarını ve tüm Fransa’ya yayıldıklarını anlatıyordu Gerbier. Bu yeraltı Fransa’sını, bu gönüllü silah deposunu, durmadan sığınak değiştiren komuta yerlerinin, bilinmeyen yöneticilerin, durmadan yer, ad, kılık, yüz değiştiren erkek ve kadınların Fransa’sını betimliyordu.</p>

  <p>- Bu insanlar, diyordu Gerbier, isteseler kendi köşelerinde rahat rahat oturabilirlerdi. Hiçbir şey onları eyleme zorlamıyordu. Usluluk, sağduyu onlara Alman süngülerinin gölgesinde yiyip içip uyumayı, işlerinde yarar sağlamayı sürdürmelerini, karılarına gülümsemeyi, çocuklarını büyütmeyi öğütlüyordu. Maddi yararlar ve kısır sevecenliğin olanakları böylece sağlanmış oluyordu onlara. Vicdanlarını susturup uyutmak için Vichy Moruğunun hayır dualarına da sahiptiler. Gerçekten, özgür ruhlardan başka hiçbir şey onları savaşa zorlamıyordu.</p>

  <p>- Yasa dışı insanın, direniş insanının yaşamı hangi koşullardan oluşur bilir misin? diyordu Gerbier. Onun kimliği yok artık, ya da varsa bile gerçek kimliğini unutmuştur. Yiyecek karnesi yoktur. Yarım-yamalak da olsa beslenemez artık. Ya bir merdiven altında, ya bir sokak kızının yanında, ya bir dükkânın döşeme taşlarının üstünde, ya terkedilmiş bir samanlıkta, ya da bir gar sırasının üstünde uyur. Polisin gözetlediği yakınlarını göremez bir daha. Karısı da direnişe katılmışsa -bu yaygın bir durumdur- çocukları rastlantılara bırakılır. Yakalanma korkusu bir kat daha artar. Her gün arkadaşlar kaybolur, ya işkence görürler, ya da kurşuna dizilirler. Peşinde biri, gölgesinden bile korkarak, ne ateşi, ne yatağı olan, karanlık derme-çatma bir barınaktan bir başka derme-çatma barınağa gider durur.</p>

  <p>Sözlerini şöyle sürdürüyordu Gerbier:</p>

  <p>- Ama o hiçbir zaman yalnız değildir. Zincire vurulmuş tüm bir halkın inancını, sevecenliğini duyar kendi çevresinde. Yardımcılar bulur tarlalarda, fabrikalarda, işçi mahallelerinde, şatolarda. Dostlar bulur jandarmalar, demiryolu işçileri, kaçakçılar, satıcılar, papazlar, yaşlı noterler, genç kızlar arasında. En yoksulu, bile azıcık ekmek payını onunla bölüşür. Fransa’nın tüm ekinleri için savaştığından bir fırına gitme hakkı bile yoktur onun.</p>

  <p>Böyle anlatıyordu Gerbier.</p>

  <p>Cayır cayır yanan, yatağın üstünde, boğucu karanlıkta, sayısız ve silahsız savaşçılardan oluşan yepyeni ve mutlu bir ülke, yeryüzünde benzeri görülmemiş kutsal dostluklardan oluşan güzel bir yurt keşfediyordu Legrain. Direnişin yurdunu.</p>

  <p style="text-align: center;"><br/>***<br/></p>

  <p>Bir sabah işine giderken, birden sordu Legrain:</p>

  <p>- Bay Gerbier, direnişte siz bir başkan mısınız?</p>

  <p>Legrain’in yanan, yıpranmış genç yüzünü delercesine dikkatli bir bakışla inceledi Gerbier. Sınırsız bir doğruluk ve bağlılık gördü bu yüzde.</p>

  <p>- Bir hareketin kurmayındaydım ben, dedi. Burada kimse bunu bilmiyor. Paris’ten geliyordum. Sanırım bir ihbar yüzünden Toulous’da tutuklandım. Ama ellerinde hiçbir kanıt yok. Beni yargılama cesaretini bile bulamadılar. Böylece buraya gönderdiler.</p>

  <p>- Ne kadar zaman için? diye sordu Legrain.</p>

  <p>Gerbier omuzlarını kaldırdı ve gülümsedi:</p>

  <p>- Canları ne kadar isterse, dedi. Bunu herkesten iyi biliyorsun sen.</p>

  <p>Legrain durdu ve gözlerini dikip yere baktı. Sonra boğuk ama kesin bir sesle şöyle dedi:</p>

  <p>- Bay Gerbier, buradan gitmeniz gerek.</p>

  <p>Legrain bir an durakladı, başını kaldırdı ve sözlerini şöyle sürdürdü:</p>

  <p>- İnsanlara gereklisiniz dışarıda.</p>

  <p>Gerbier karşılık vermediği için yeniden sözü aldı Legrain:</p>

  <p>- Bir düşüncem var benim... Uzun bir süreden beri de düşünüyordum bunu... Bu akşam bunu söyleyeceğim size.</p>

  <p>Ayrıldılar. Gerbier erzak üstenciliği yapan gardiyandan sigara satın aldı. Düzlüğün çevresini dolaştı. Her zamanki gülümseyişi vardı yüzünde. Sabırlı bir biçimde Legrain’i coşturmak için anlattığı öyküler ve betimlemeler arasında izlediği amaca adım adım yaklaşıyordu.</p>

  <p style="text-align: center;"><br/>***<br/></p>

  <p>Albayın, gezginci tüccarın, eczacının derin derin uyuduklarından iyice emin olduktan sonra Legrain:</p>

  <p>- Size düşündüğüm şeyi söyleyeceğim, diye fısıldadı.</p>

  <p>Legrain bir düşündü, sözcükler aradı. Sonra şöyle söze başladı:</p>

  <p>- Kaçmayı engelleyen nelerdir? İki şey var: Dikenli tel ve nöbetçiler. Dikenli tellerin durumu şu: Toprak her yerde aynı düzeyde değil, sizin gibi ince yapılı bir insanın ötesini-berisini biraz yırtarak altından geçebileceği yerler var, Bay Gerbier.</p>

  <p>- Bu yerlerin hepsini biliyorum, dedi Gerbier.</p>

  <p>- Dikenli teller için durum bu işte, dedi Legrain. Geriye nöbetçiler kalıyor. Nöbetçilerin bulunduğu yola dek koşmak, orayı geçmek ve gözden kaybolmak için kaç dakika gerekli size?</p>

  <p>- Oniki... en çok on beş, dedi Gerbier.</p>

  <p>- İyi, nöbetçilerin bu süreden daha çok bir zaman göremeyeceği şeyi yapabilirim, dedi Legrain.</p>

  <p>- Ben de böyle düşünüyorum, dedi Gerbier rahatça. Becerikli bir elektrikçi için önceden elektriğin kesilmesini sağlamak güç bir iş değildir.</p>

  <p>- Demek siz de bunu düşündünüz, diye mırıldandı Legrain. Ama ufacık bir söz bile çıtlatmadınız bana bu konuda.</p>

  <p>- Ben buyruk vermeyi ve almayı severim. İstemeyi bilmem, konunun senden gelmesini bekliyordum, dedi Gerbier.</p>

  <p>Karanlıkta arkadaşının yüzünü görebilme çabasıyla dirseğine dayandı Gerbier ve şöyle dedi:</p>

  <p>- Bu durumdan neden kendin için yararlanmadığını sık sık sordum kendi kendime.</p>

  <p>Yanıtlayamadan bir öksürük nöbetine tutuldu Legrain.</p>

  <p>- Başlangıçta, dedi, bunu Armel’le konuştum. Uygun bulmadı. Belki de çok kolay bir biçimde olacağa boyun eğiyordu. Ama söylediği şey bir bakıma doğruydu da. Kırmızı gömleklerimizle kimliksiz, erzak karnesiz pek uzağa gidemezdik. Sonra da Armel hastalanmıştı. Onu bırakamazdım. Hem benim sağlığım da pek iyi değildi. Ama sizin açınızdan durum çok başka. Direnişteki dostlarınızla...</p>

  <p>- Bana sigara satan gardiyan aracılığıyla şimdiden bir bağlantı kurdum, dedi Gerbier. .</p>

  <p>Damdan düşercesine ekledi: .</p>

  <p>- Bir hafta, en geç iki hafta sonra buradan gidebiliriz.</p>

  <p>Bir sessizlik oldu. Yıpranmış böğründe Legrain’in yüreği öylesine hızlı çarpıyordu ki, Gerbier bile duyuyordu onun vuruşlarını, Genç adam şöyle mırıldandı:</p>

  <p>- Biz dediniz değil mi bay Gerbier?</p>

  <p>- Elbette öyle, dedi Gerbier. Sen başka türlü mü düşünüyordun yoksa?</p>

  <p>- Arada bir beni de götüreceğinizi düşünüyordum ama, buna güven duymaya cesaret edemiyordum, dedi Legrain.</p>

  <p>Her sözcüğün üstünde durarak ağır ağır sordu Gerbier:</p>

  <p>- Demek kendin burada kalarak benim kaçışımı hazırlama düşüncesine vardın, öyle mi?</p>

  <p>- Kendi kendime böyle karar vermiştim, dedi Legrain.</p>

  <p>- Bunu yapacak mıydın?</p>

  <p>- Direnişin size gereksinimi var, bay Gerbier.</p>

  <p>Birkaç dakikadan beri bir sigara içmeyi çok canı çekiyordu Gerbier’in. Yine de sigara yakmadan bekledi, yüzünde en ufak bir heyecan izi görülmesinden nefret ediyordu.</p>

  <p style="text-align: center;"><br/>***<br/></p>

  <p>Domino oyununa başlarken Albay Jarret du Plessis şu uyarıda bulundu arkadaşlarına:</p>

  <p>- Küçük komünistin çok canlanmış bir hali var. İşe her gidişinde türkü mırıldanıyor artık.</p>

  <p>- Bahardandır, diye doğruladı gezginci tüccar.</p>

  <p>- Daha çok her şeye alışmasındandır, diye iç geçirdi eczacı. O da ötekiler gibi, zavallı çocuk.</p>

  <p>Üç adamın hiçbir düşmanlığı yoktu Legrain’e karşı. Tersine, onun yaşı, mutsuzluğu, fizik yapısı, onların doğal temiz yürekliliğini depreştiriyordu. Armel’e sırayla bakmayı önermişlerdi Legrain’e. Ama dostunu başkalarından kıskanan Legrain onların yardımını kabul etmemişti. Dışarıdan bir yiyecek paketi aldıklarında bunun birazını Legrain’e vermek istemişlerdi. Ama, bu iyi davranışların karşılığını onlara geri verme olanağına hiç sahip olmadığını bilen Legrain bunları kesinlikle kabul etmemekte direnmişti. Bu yabansı tavrı nedeniyle domino oyuncuları genç adamın varlığını unutmaya başlamışlardı yavaş yavaş. Ama tavrındaki değişiklik dikkati üstüne çekmişti yeniden. Bir akşam, eczacı, ailesinden gelen bir paketin içinde bulduğu çikolatalardan arkadaşlarına verirken Legrain de elini uzattı.</p>

  <p>- Aferin! diye haykırdı Albay Jarret du Plessis. Küçük komünist insanlara alışıyor.</p>

  <p>Albay, Gerbier’den yana döndü ve ona şöyle dedi:</p>

  <p>- Bu sizin etkiniz bayım, kutlarım sizi.</p>

  <p>- Sanırım bu daha çok çikolataların etkisi, karşılığını verdi Gerbier.</p>

  <p>Birkaç saat sonra, kendilerinden başka uyumamış kimse kalmayınca Gerbier şöyle söyledi Legrain’e:</p>

  <p>- Oburluğunu açıklayacak zamanı tam da buldun.</p>

  <p>- Şey, yakında ona bir şey gönderebileceğimi düşünmüştüm, diye mırıldandı genç adam.</p>

  <p>- Onlar da aynı şeyi düşünmüş olabilirler. İnsan başkalarını kendinden daha aptal sanmamalı hiçbir zaman, dedi Gerbier.</p>

  <p>Sustular. Biraz sonra Legrain utanarak sordu:</p>

  <p>- Bana kızdınız mı bay Gerbier?</p>

  <p>- Yok canım, geçti gitti.</p>

  <p>- Öyleyse akım kesildikten sonra ne yapacağınızı bana anlatır mısınız? diye istekte bulundu Legrain.</p>

  <p>- Ayrıntıları sana daha dün, önceki gün anlattım.</p>

  <p>- Yeniden anlatmaz mısınız? dedi Legrain, buna inanamıyorum... hem uyku tutmuyor... Sahi gerçekten bir araba olacak mı?</p>

  <p>- Evet bir gazojen, dedi Gerbier, sanırım Guillaume kullanacak.</p>

  <p>- Yabancı askerler birliğinin “sert” denen eski çavuşu mu? Hani şu adına Bison da denen mi? diye fısıldadı Legrain.</p>

  <p>- Arabada sivil giysiler olacak, diye sürdürdü konuşmasını Gerbier. Bir papaz evine götürüleceğiz. Daha sonra ne olacağını da göreceğiz.</p>

  <p>- Direnişteki dostlar bize sahte kimlik verecekler değil mi? diye sordu Legrain.</p>

  <p>- Evet, yemek karneleri de.</p>

  <p>- Beni komünistlerle tanıştıracak mısınız bay Gerbier? Ben de direnişte onlarla çalışacak mıyım?</p>

  <p>- Söz veriyorum.</p>

  <p>- Yine birbirimizi göreceğiz değil mi bay Gerbier?</p>

  <p>- Bağlantı görevlisi olursan.</p>

  <p>- Benim de olmak istediğim bu, dedi Legrain.</p>

  <p>Birbirini izleyen geceler boyu aynı şeyleri sordu durdu Legrain:</p>

  <p>- Lütfen, bana Bison denilen Guillaume’yi ve her şeyi anlatın, bay Gerbier.</p>

  <p style="text-align: center;"><br/>***<br/></p>

  <p>Gerbier satın aldığı sigara paketi içinde ince bir kâğıt buldu. Ayakyoluna gitti, mesajı dikkatle okuyup yaktı. Sonra her zaman yaptığı gibi dikenli telörgünün çevresinde dolaştı. Akşam üzeri Legrain’e şöyle dedi:</p>

  <p>- Her şey yolunda, cumartesi günü gidiyoruz.</p>

  <p>- Dört gün sonra, dedi dili dolaşarak Legrain.</p>

  <p>Zayıf yanaklarındaki kan tümden çekildi, sonra birden geri geldi, yeniden çekildi.</p>

  <p>Gerbier’in göğsüne yaslanarak:</p>

  <p>- Affedersiniz... dedi. Başım dönüyor. Mutluluktan.</p>

  <p>Legrain yavaşça yere bıraktı kendini. Son haftanın genç adamı korkunç bir biçimde yorduğunu anladı Gerbier. Yüzü küçülmüş, gözleri daha bir büyümüştü. Burnu bir balıksırtı gibi inceydi. Gırtlak kemiği iyice ortaya çıkmıştı.</p>

  <p>- Dingin olman ve duygularına egemen olman gerek, dedi Gerbier sertlikle. Cumartesiden önce gücünü yeniden toplamalısın. Hem yürünecek beş kilometre yol var. Öğle çorbamı sen içeceksin, unutma.</p>

  <p>- İçeceğim bay Gerbier.</p>

  <p>- Yeterince uyumuyorsun. Yarın revire ilaç almaya gideceksin.</p>

  <p>- Gideceğim bay Gerbier.</p>

  <p>Her zamankinden daha erken ayrıldı barakadan Legrain ve eşiğe dek Gerbier ona eşlik etti. .</p>

  <p>- Burada topu topu üç gecemiz var ve sonra.</p>

  <p>Bison’un arabası... dedi Legrain.</p>

  <p>Koşarak gitti. Gerbier onun ardından bakıp şöyle düşünüyordu: “Çok genç, dayanır.”</p>

  <p>Öğle yemeğinde, Gerbier kendi karavanasını Legrain’e verdi. Ama beriki başıyla hayır dedi.</p>

  <p>- Bunun gerekli olduğunu biliyorum ama dedi, yiyemem, midemi bulandırıyor.</p>

  <p>- Öyleyse ekmeğimi al, çalışırken yersin, dedi Gerbier.</p>

  <p>Legrain karamsı dilimi önlüğünün cebine tıkıştırdı. Davranışı <span style="text-indent: 0.8em;">cansız ve bitkin, yüzü şaşkındı.</span></p>

  <p>- Üzgün bir görünüşün var, diye uyardı Gerbier.</p>

  <p>Legrain karşılık vermedi ve elektrik istasyonuna doğru yöneldi. Akşam Bison’dan ve öteki şaşılası işlerden anlatmasını istemedi Gerbier’den.</p>

  <p>- İlacını aldın mı? diye sordu Gerbier.</p>

  <p>- Aldım. Sanırım hemen uyuyacağım.</p>

  <p>Perşembe günü davranışı daha bir başkalaştı. Öğle yemeği yemedi ve barakada gece olmasını beklerken Gerbier’le konuşacak yerde domino oyununu izledi. Hemen uykuya dalmış göründü.</p>

  <p>Cuma günü, eczacıyla saçma bir ağız dalaşı yaptı ve ona “pis burjuva” dedi. Gerbier o anda bir şey söylemedi, ama ortalık kararıp sessizleşince, hemen uyumuş görünen Legrain’in kolunu sertçe yakaladı ve sordu:</p>

  <p>- Yolunda gitmeyen bir şey mi var?</p>

  <p>- Şey... yok bir şey, dedi Legrain.</p>

  <p>- Lütfen söyle, dedi Gerbier. Güven mi duymuyorsun? Sinirlerin mi bozuldu? Payıma düşen işi noktası noktasına yapacağım, sana söz veriyorum.</p>

  <p>- Biliyorum bay Gerbier.</p>

  <p>- Öyleyse senin açından mı bir şey var?</p>

  <p>- İş temiz olacak. Bunu size kanıtlayabilirim.</p>

  <p>- Öyleyse ne var?</p>

  <p>- Bilmiyorum bay Gerbier, gerçekten... baş ağrısı, mide bulantısı.</p>

  <p>Gerbier’in gözleri, bir yüzün gizini çözmek istediği zaman olduğu gibi birbirine yaklaştı, ama karanlıkta bir şey seçemedi.</p>

  <p>- Çok ilaç aldığın içindir, dedi sonunda Gerbier.</p>

  <p>- Öyledir kuşkusuz bay Gerbier.</p>

  <p>- Yarın daha iyi olacaksın, dedi Gerbier. Bison’la arabayı görünce.</p>

  <p>- Bison, diye tekrarladı Legrain.</p>

  <p>Ama daha ileri gidemedi.</p>

  <p>Geceki bu konuşmanın düşüncesizliği ve acımasız kıyıcılığını sonradan sık sık anımsadı Gerbier.</p>

  <p style="text-align: center;"><br/>***<br/></p>

  <p>Cumartesi sabahı, alışılmış gezintisi sırasında, Avusturyalı yaşlı mühendisin götürüldüğünden beri Legrain’in yalnız çalıştığı elektrik istasyonundan geçti. Legrain’in sakin olduğunu gördü ve sevinçle.</p>

  <p>- Her şey hazır, dedi genç adam.</p>

  <p>Legrain’in işini gözden geçirdi Gerbier. Kısa devreyi yapacak olan saat mekanizması akıllıca ye kusursuz bir ustalıkla tasarlanmıştı. Akım istenilen saatte kesilecekti.</p>

  <p>- Rahat olunuz, diye güvence verdi Legrain. Onarım için en azından kırk dakika gerekli gece işindeki bilgisizlere.</p>

  <p>- Kimse bunu senden daha iyi yapamazdı. Artık dışarda sayılırız, dedi Gerbier.</p>

  <p>- Sağol bay Gerbier, diye mırıldandı genç adam. Pırıl pırıldı gözleri.</p>

  <p style="text-align: center;"><br/>***<br/></p>

  <p>Günün son ışıklarında oyunlarını tamamlıyorlardı eczacı, albay, gezginci tüccar. Düzlüğü akşamın külrengi sisleri kaplıyordu. Ama gür ve durağan bir ışık çemberi alacakaranlığı kampın içinde hapsediyordu. Dikenli tel ağı arasındaki devriye yolu keskin bir biçimde aydınlatılmıştı. Bu ışık çemberinin arkasını ona karşıt düşen gece bastırmıştı bile. Barakalarının önünde Gerbier’le Legrain dikenli tellerin üstündeki ışıklara bakıyorlardı sessizce. Kilitleri açmak için Legrain’in işlikten getirdiği cebindeki alete dokunuyordu Gerbier. &nbsp;O sırada bereli, bir gardiyan bağırdı.</p>

  <p>- Yoklama</p>

  <p>Legrain ve Gerbier içeri girdiler. Nöbetçi barakadakileri sayıp kapıları kapadı. Daha bir karanlık oldu ortalık. Elyordamıyla buldu herbiri ot yatağını. Albay, gezginci tüccar ve eczacı gitgide azalan birkaç söz alışverişi yaptılar aralarında bir süre. Gerbier ve Legrain susuyorlardı. Onların alışık olduğu soluklarla uykuya daldı komşuları. Gerbier ve Legrain suskunluklarını sürdürüyorlardı.</p>

  <p>Legrain’in sessizliğinden hoşnuttu Gerbier. Bu bekleyiş sırasında bir duygu taşkınlığı göstermesinden korkuyordu. Legrain’in hazırladığı mekanizmanın gece yarısı görevini yapması gerekiyordu. Aşağı-yukarı daha bir saat vardı. Gerbier birkaç sigara içti, sonra kapıya dek gitti ve gürültü yapmadan kilidi maymuncukla açtı. Kapı kanadını itti. Düzlüğü kuşatan hoyrat ışığı gördü. Ot yatağa dönüp haber verdi:</p>

  <p>- Hazır ol Roger, az bir zaman kaldı.</p>

  <p>O sırada bir kez daha Legrain’in yürek çarpıntılarını duydu Gerbier.</p>

  <p>- Bay Gerbier, size bir şey söylemem gerek, diye mırıldandı genç adam güçlükle.</p>

  <p>Zar zor bir soluk alarak:</p>

  <p>- Ben gitmiyorum, dedi.</p>

  <p>Her ne denli kendi kendini denetleyebilse de sakıntısızca sesini yükseltme noktasına geldi Gerbier birden. Ama kendini tuttu ve her zaman karanlıkta konuştukları gibi bir ses tonuyla:</p>

  <p>- Korkuyor musun, diye sordu tatlılıkla.</p>

  <p>- Oh! Bay Gerbier, diye inledi Legrain.</p>

  <p>Legrain’in korkudan uzak olduğundan kuşku duymadı Gerbier. Onun yüzünü görmüşcesine:</p>

  <p>- Yol yürümek için oldukça yorgunsun sanırım, dedi. Gerekirse ben seni taşırım.</p>

  <p>- Yürüyebilirim, yürüyebilirim, çok uzun olsa bile, dedi Legrain.</p>

  <p>Bunun doğru olduğunu anladı Gerbier.</p>

  <p>- Açıklayacağım size, bay Gerbier, sözümü kesmeyin yalnızca, Çabuk bitirmem gerek. Hem de çok güç bir şey, dedi Legrain.</p>

  <p>Legrain’in ciğerleri hırıldadı. Öksürdü ve yeniden söze başladı:</p>

  <p>- Uyumak için bana salık verdiğiniz ilaçları almaya gittiğimde doktoru gördüm. İnce adam doktor. Halden anlayan bir yaşlı. Armel’le birlikte beni o yerleştirdi buraya. Tavandan yağmur sızmıyor hiç değilse, döşeme kuru duruyor. Elinden daha fazla bir şey de gelmezdi. Onunla konuşulabileceğini söylemek istiyorum size. Görünüşümü iyi bulmadı. Sırtımı dinledi. Bana söylediklerinden pek bir şey anlamadım... Ama bir ciğerimin eridiğini, ötekinin de erimeye başladığını anlamama yetti. Beni çıkma umudu olmadan, hep tutuklu görmek onu çok fazla üzdü. O zaman, dışarda olsam ne yapılabileceğini sordum ona. İki yıl sanatoryumda kalırsam iyileşebileceğimi söyledi. Bu olmadan, hiçbir şeye yaramazmışım. Allak-bullak çıktım onun yanından. Beni gördünüz... Direnişin yaşamıyla ilgili bana anlattıklarınızı düşündüm her an. Bu sabah gidemeyeceğimi anladım kesinlikle.</p>

  <p>Kendini çok katı sanırdı Gerbier. Öyleydi de gerçekten. Hiçbir zaman düşüncesizce davranmayacağını sanırdı. Böyle de yapardı. Yalnızca güvenilir bir suç ortağı elde etmek için coşturmuştu Legrain’i öyküleriyle. Yine de düşüncesizce ve ölçüsüzce olmuştu bu iş. Bilinmez bir kıskaca kapılmıştı.</p>

  <p>- Seni bırakmayacağım, dedi. Para olanaklarım var, gerektiğinde daha da bulurum. Sen güven altında olacak ve bakılacaksın. Gerekli süre içinde sağlığını kazanacaksın.</p>

  <p>- Bunun için gitmiyordum ben, bay Gerbier. Bağlantı görevlisi olmak istiyordum. Önemi olmayan sağlığım için arkadaşların yiyecek karnesini almak istemiyorum. Direnişi tıkamak istemiyorum. Onun ne olduğunu bana iyice anlattınız, dedi karanlıkta görünmeyen genç adam, rahat bir sesle.</p>

  <p>Gerbier bir şey söyleyecek durumda olmadığını anladı. Legrain sürdürdü sözlerini:</p>

  <p>- Ama yine de çok sevinçliyim direnişi öğrendiğim için. Artık eskisi gibi mutsuz olmayacağım. Yaşamı anlıyor ve seviyorum. Armel gibiyim, şimdi benim de inancım var.</p>

  <p>Biraz canlandı ve daha güçlü bir sesle:</p>

  <p>- Ama adaleti öteki dünyada umuyorum demek değildir bu. Bay Gerbier, söyleyiniz buradaki ve suyun öte yakasındaki dostlara, söyleyiniz onlara çabuk olsunlar. Görmeyen gözlü insanların sonunu görecek zamanım olsun istiyorum, dedi.</p>

  <p>Sustu ve ardından gelen sessizliğin süresini ne o ne de öteki ölçtü. Düşünmeden her ikisi de devriye yolundaki ışıkların parıltısını gösteren kapının yarığına dikmişlerdi gözlerini. İkisi birden ayağa fırladı aynı anda: Bu ışıklı tel kopmuştu birden. Özgürlüğün karanlıkları tutsaklığın karanlıklarına kavuşmuştu. Gerbier ve Legrain kapıdaydılar.</p>

  <p>Tüm sıkıntısına, tüm sağduyusuna karşın yine de konuştu Gerbier:</p>

  <p>- Baltalamayı anlayacaklar, kaçtığımı öğrenecekler. Araştırma yapacaklar ve akıllarına sen geleceksin.</p>

  <p>- Yaptıklarından daha fazla ne yapabilirler ki bana? diye mırıldandı Legrain.</p>

  <p>Gerbier gidemiyordu.</p>

  <p>- Tersine size yararlı olacağım. Onarım için beni çağırmaya gelecekler. Öyle çabuk dışarı çıkarım ki sizin boş yatağınızı görmezler ve böylece bir yarım saat daha oyalayabilirim onları. Siz de Bison’la uzaklarda olursunuz.</p>

  <p>Gerbier eşiği atladı.</p>

  <p>- Son bir kez daha düşün, dedi yalvarırcasına.</p>

  <p>- Ben kimseye yük olacak nitelikte bir kişi değilim. Yük olmaya direnişle mi başlayacağım? karşılığını verdi Legrain.</p>

  <p>Gerbier arkasına bakmadan kapı kanatlarının arasından süzüldü ve dikenli tellerin kusurlu yanına yöneldi. Burayı yüz kez incelemişti ve bu yere dek yüz kez saymıştı adımlarını.</p>

  <p>Legrain kapıyı özenle kapadı, eski-püskü yatağına yöneldi, ot yatağın astarını ısırdı. Sonra uslu uslu uzanıp bekledi.</p>

  <p class="araver">----------</p>

  <p><a href="#b1dn1b" id="b1dn1">*</a></p>

  <p>İkinci Dünya Savaşı'nda Nazi Almanyasıyla uzlaşan Mareşal Pétain’in kurduğu hükümete başkentlik (1940-1944) yapan kentin adı. Bu nedenle Mareşal Pétain’in yönetimi “Vichy Hükümeti” diye anılır. (Yayımcının notu)</p>

  <p><a id="b1dn2"></a><a href="#b1dn2b">**</a></p>

  <p>Mareşal Pétain</p>
</body>
</html>
