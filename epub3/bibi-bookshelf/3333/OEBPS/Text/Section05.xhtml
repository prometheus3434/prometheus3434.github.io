<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;"><a href="../Text/TOC.xhtml">Philippe Gerbier’in Notları</a><br /></h2>

  <p>İNGİLTERE’DEN döndüm dün. Uçak gecenin karanlıklarına daldığında J’yi anımsadım. Kötü bir atlayış yapıp iki bacağını da kırmıştı. Yine de paraşütünü yere indirebilmiş, ama onu önünde buldukları ilk çiftliğe dek beş-altı kilometre sürüklenmişti.</p>

  <p>Bense, pilot işaret verdiğinde oldukça hızlı bir yürek çarpıntısına tutulmuştum. Gereksiz bir korkuydu. Rüzgâr yoktu. Ekili bir tarlaya düşmüştüm. Paraşütüm yere inmişti. Yöreyi iyi bildiğimden yalnızca yöresel önemi olan küçük istasyonu kolayca buldum.</p>

  <p>Köylüler, işçiler, demiryolu görevlileri ilk treni bekliyorlardı. Alışılmış konuşmalar en başta, yiyecek, giyecek üstüneydi. Sonra bomboş çarşılar, dayanılmaz duruma gelen savaş salmaları, yakacak bir şeyin bulunamaması konuları geliyordu. Bunlara bir yenisi de eklenmişti: sürgünler. Bireyleri sürgüne gitmeyen, ya da gitmek üzere olmayan tek bir aile kalmadığını söylüyorlardı. Oğullarını, yeğenlerini, torunlarını kurtarma çarelerini bulmak için yapıyorlardı bu yolculuğu. Zindanların durumu, zincire vurulanların başkaldırışı, bedensel kin de konuşma konusuydu. Ayrıca savaş haberlerini de tartışıyorlardı. Bir radyo aygıtı olanlar Londra’dan yapılan yayınların ayrıntılarını iletiyorlardı ötekilere. İki gün kadar önce Fransız mühendisleri için B.B.C.’de yaptığım konuşmayı düşündüm.</p>

  <p>Küçük C... kentinde trenden ayrıldım. Güney bölgesindeki genel komuta yerimize doğrudan doğruya gitmek istemiyordum. Londra’ya gönderilen son teller tasalandırıcıydı. Dostlarımızdan bir mimarın evine gittim. Bir hortlak görmüş gibi karşıladı beni: “İngiltere’den geliyorsun ha, İngiltere’den geliyorsun ha” diyordu durmadan.. Radyoda sesimi tanımıştı. Onun böylesine ayırdedici bir niteliği olduğunu bilmiyordum. Orada oldukça aptalca ve oldukça önemli bir sakıntısızlıkta bulunmuştum. Boşboğazlıklarda pek öyle kötü yüreklilik, gevezeliğe eğilim, ya da kökeninde hayranlık yatan aptallık bile olmaz. Bizim insanlarımızın çoğu taşkın duyguludurlar. Arkadaşlarını, özellikle de başkalarını büyültmeyi, yüceltmeyi severler. Bu onları ayakta tutar, onlara yaşama sevinci verir, günlük, küçük, tekdüze yaşamlarına renk katar. “Biliyor musunuz? X... eşsiz bir iş yaptı”der bir şey öğrenen biri bir ikinci kişiye. İkinci de hayranlığını bir üçüncüyle paylaşmak gereksinimini duyar. Böylece sürer gider bu durum. Sonunda bir gizli polisin kulağına dek gider öykü: Duyguların bu cömertliği kadar korkunç başka hiçbir şey olamaz.</p>

  <p>Oysa Londra’da olduğum için, bir tapınma nesnesi olma tehlikesiyle karşı karşıya bulunuyorum. Bunu mimarın bana gösterdiği davranış biçiminde de gördüm. Kişiliği olan, aklı başında bir adamdır. Yine de bana doğaüstü bir yaratıkmışım gibi bakıyordu. Dönmüş olmam onu pek şaşırtmıyordu. Ama Londra’da birkaç hafta geçirmiş olmam, Londra’nın havasını solumuş olmam, Londra’daki insanlarla görüşüp konuşmuş olmam allak-bullak ediyordu onu. Bu tatili, bu rahatlık ve güvenlik içinde geçen günleri çok değerli bir övünç belgesi olarak değerlendiriyordu. Görünüşte çok saçma olan bu davranışın açıklaması oldukça basittir. Her şeyin yitmiş gibi göründüğü bir zamanda İngiltere, insanı ısıtan tek umut ocağı oldu. Milyonlarca Avrupalı için karanlıklarda yanan bir inanç ateşiydi o. Bu ateşe yaklaşmış olan ya da yaklaşmakta olan herkes ondan olağanüstü bir yansı alıp taşıyordu. Müslümanlarda, Mekke’ye giden kişi Hacı adını alır ve yeşil bir sarık giyer. Şimdi ben de bir Hacı’yım. Köleleşen Avrupa'nın yeşil sarığına hak kazandım. En ufak bir dinsel inancım olmadığı için, hem de Londra’dan geldiğim için bu bana oldukça gülünç geliyor. Orada görüş açısı tümden başkaydı.</p>

  <p>Orada, hayran olunan tek şey Fransa’da yaşamaktır. Açlık, soğuk, yoksulluklar, zorla alıştırıldığımız kıyımlar, düşünceyi, duygusallığı en yüksek ölçüde etkiliyor orada. Direnişin insanlarına gelince, dinsel denecek bir coşku uyandırıyorlar. Daha şimdiden destanlaştıkları anlaşılıyor. Bunu burada söyleseydim, omuz silkerlerdi bana. Saatler boyu kuyruklarda beklediği için yüzü asılan, çocuklarının kansızlaştığını görerek çaresizlikten ağlayan, Almanya’ya göndermek için kocasını kendisinden koparıp alan hükümete ve düşmana lanetler yağdıran, bir damla süt ya da bir gram et alabilmek için sütçünün, kasabın çevresinde bayağılıklar yapan kadın hiç mi hiç inanmayacaktı olağanüstü bir yaratık olduğuna. Ne her hafta yasak gazetelerimizle dolu eski bir valizi taşıyan çocuk, ne radyo mesajlarımızı kayda geçen operatör, ne benim raporlarımı çoğaltan genç kız, ne bize bilgi veren papaz, ne yaralılarımızı iyileştiren doktor, özellikle ne Félix, ne de Bison hiç mi hiç inanmayacaklardı kahraman olduklarına. Üstelik ben de inanmıyorum buna.</p>

  <p>Öznel düşüncelerin ve duyguların hiçbir değeri yoktur. Gerçek, salt olguların içindedir. Boş zamanım olduğunda, olaylardan sonra, direnişin iyi bir haber alma merkezinde görev almış birinin bilebileceği olguları bir süre not etmek istiyorum. Daha sonra, zamanı geldiğinde, bu ayrıntılar yığını bir tümü oluşturacak ve bana bir yargıya varma olanağı sağlayacak.</p>

  <p>Yaşarsam.</p>

  <p>Geceyi mimarın evinde geçirdim. Bölge başkanımızla görüştüm. Demiryolu görevlisi. Eski sendika yazmanı. Kıpkızıl, kusursuz bir örgütçü. Her şeye karşı dayanıklı bir kişiliği var. Ulusun tüm kuruluşları demiryolu görevlileri gibi bağlı ve kararlı olsalardı örgütlerimiz çalışmakta büyük güçlüklerle karşılaşmazlardı.</p>

  <p>Bu adam telgraflardan vardığım olumsuz yargının doğru olduğunu söyledi bana. Polis arama-taramaları yapılmış, tuzaklar kurulmuş, Gestapo direnişi kırmak istiyor. On kez boşa vursa da sonunda dolu bir şey ele geçiriyor. Lyon, Marseille, Toulouse, Savoie’deki gizli postalarımız ortaya çıkartılmış. Üç vericimiz elcgeçirilmiş. Kuzey bölgesinde olup biteni henüz bilmiyoruz ama güneyde durum ciddi. Hırçın, yorulmak nedir bilmeyen, sicil bürosunda küçük bir memur olan yardımcım hemen idam edilmiş, yazmanım genç kız Polonya’ya sürülmüş, Félix tutuklanmış.</p>

  <p>Görünüşe göre, Lemasque’nin durumu oldukça iyi. Bürosunda gizli bir yardımlaşma haber merkezi kurmuş. Ötekiler yakalandıkça bu gizli haber merkezi giderek önem kazanmış. Lemasque yakalananların yerini iki misli yeni arkadaşla doldurmuş. Kendisi hızlı, güçlü, etkili bir kişilik göstermiş. Ama sinirlerinden korku duyuyorum. Zamanında dönmüşüm.</p>

  <p>Demiryolu işçileri mimarın evinde çok kalmamamı öğütlüyorlar bana. De Gaulle’cü olarak tanınıyormuş. Kent de küçük.</p>

  <p style="text-align: center;"><br/>***<br/></p>

  <p>Ev sahibim Baron de V... şimdi. Konutum Vlll. Louis devri güzel bir şato. Mülkü bir park, bir orman, bir göl, zengin geniş tarlalar oluşturuyor. Daha güvenli, daha hoş bir sığınak düşünülemez. Bağlantıları yeniden kurup kafa dinçliği içinde planlar yapabileceğim. Baron tümden benim hizmetimde. Önemli bir kişi bu. Uzun bir burnu, güneşten ve rüzgârdan yanmış derisi, sert bakışlı gözleri var. Hem kurda hem tilkiye benziyor. Yalnızca topraklarım ve avı seviyor. Belli ki, eski bir süvari subayı. Karısı ve çocukları korku içinde yaşıyorlar. Onun korktuğu tek yaratıksa külot pantolonunu hiç bacağından çıkarmayan, yaşlı bir kız olan ablası. Baron de V... cumhuriyetin and içmiş bir düşmanıydı. Savaştan önce, kralcı bir başkaldırma için, komşu ile atlı bir baskın yapmak amacıyla yarıcılardan, köpek bakıcısı uşaklardan ırgatbaşlarından av tüfeği ve tabancayla silahlandırılmış bir manga oluşturmuştu. Kusursuz bir biçimde düzenlenmiş ve eğitilmiş olan bu manga şimdi de var. Ama Almanlara karşı savaşacak. Silahlar eksiksiz. Baron’un topraklarına sayısız paraşütle inişler yapılıyor. Direnişin hiçbir örgütüne bağlı değil. Ama onların hepsine yardım ediyor.</p>

  <p>Karısı ve çocukları yattığında ablasıyla birlikte atına atlayıp paraşütçüleri karşılamaya gidiyor.</p>

  <p>Bölge başkanımız olan sendika yazmanının bana salık verdiği, bu feodal adamdı işte. Bir devrimciyle yaptığı işbirliği üzerine takıldım Baron de V...’ye. Bana şu karşılığı verdi: <b>“Kızıl bir Fransa’yı yüzü kızaran bir Fransa’ya yeğ tutarım bayım.”</b></p>

  <p style="text-align: center;"><br/>***<br/></p>

  <p>Félix’den haberler getirdi Jean-François.</p>

  <p>Félix sokakta tutuklanmış, kusursuz Fransızca konuşan, ama aslında Gestapo ajanı olan iki kişi tarafından. Çok dövülmeden sorguya çekilmiş. Kimliğini söylemek istemediği için Gestapo’nun üç adamı gece yarısı onu evine götürmüş. Félix’in gizli eylemlerinden hiç haberi olmayan karısı ve küçük oğlu korkuya kapıldıklarından onun kimliğini söylemekte güçlük çıkarmamışlar. Gestapo ajanları Félix'i karısının ve oğlunun önünde bayıltıncaya dek dövmüşler. Sonra, odadaki her şeyi kırıp geçirerek arama yapmaya koyulmuşlar. Félix kendine gelip kalkmak için hafifçe kımıldamış. Kıyasıya dövülmüş yeniden. Araştırma sürmekteyken Félix yeniden ayılmış. Ama bu kez kımıldamamış. Jean-François’in dediğine göre, soğukkanlılığını iyice toparlayınca birden pencereye atılmış, pencere kanatlarını kırıp sokağa atlamış. Odası birinci kattaymış. Ayak bileklerinden biri çıkmış, ama yine de koşmuş. O sırada bisikletli bir Fransız devriyesi oradan geçiyormuş. Félix jandarma onbaşısına gerçeği söylemiş. Onlar da onu bizimkilerden birinin evine götürmüşler. Ertesi gün Félix, bizden olan bir klinikteymiş. Daha ertesi gün bir başka klinikte, daha ertesi günün ertesinde yine bir başka klinikteymiş. Ancak bu son yerde Gestapo izini kaybetmiş. Félix in hafif bir alçısı varmış, yakında çıkacakmış. Benden yeni bir iş istiyormuş. Artık bir daha, savaşın sonuna dek, karısını ve küçük oğlunu göremeyecek. Karısının ona çok kızdığını düşünüyor.</p>

  <p style="text-align: center;"><br/>***<br/></p>

  <p>Lyon’lu bir ilkokul öğretmeni iki geceyi trende geçirip postayı bana ulaştırmak için pazarından yararlandı. Yeniden trene binmeden önce uyuyor şu sırada. Öylesine besinsiz kalmış ki öğreteceği basit bilgileri sınıfta sık sık unutur olmuş. Çocuklara gelince, artık onları kara tahtaya kaldırma yürekliliğinde bulunamıyor. Bacakları taşımıyor artık onları. Açlıktan düşüyorlar.</p>

  <p style="text-align: center;"><br/>***<br/></p>

  <p>Bir köy papazı dua okumaya geldi şatoya. Günlerini ve gecelerini çiftliklerde koşturmakla geçiriyor. “Senin, der bir köylüye, Almanya’ya gitmek istemeyen üç adamı saklayacak yerin var.” “Sen, der bir başka köylüye, bunlardan ikisini beslemek zorundasın.” Ve bu böyle sürer gider. Herkesin olanaklarını bilmektedir. Büyük etkinliği var. Sözü dinlenir. Almanlara ihbar edilir. Fransız yetkilileri onu uyarır. “İvedi davranmam gerek, der, hapse girmeden önce, bunlardan üçyüzünü yerleştirmek istiyorum.” Şimdi bu, bir tür spor oluyor. Saatle yarış.</p>

  <p style="text-align: center;"><br/>***<br/></p>

  <p>Ben ayrıldığımda işte çalışmak istemeyen ayısı birkaç bindi. Şimdi bu onbinleri buluyor. Çoğu köylere çekilde ama, çoğu da doğal barınaklara sığınıyor ve makilerin içinde saklanıyorlar. Savoie makileri, Cevennes makileri, Massif Central makileri, Pyrénées makileri. Bunların herbiri genç insanlardan oluşan bir orduya sahip. Olanaklar ölçüsünde onları beslemek, kadrolarını tamamlamak, cephaneyle donatmak gerekiyor. Direniş için yeni ve çok önemli bir sorun bu.</p>

  <p>Bazı gruplar kendi kendilerine komün biçiminde örgütlendiler. Arasıra bir gazete çıkarıyorlar. Kendi yasaları var. Bür tür küçük cumhuriyet gibiler. Bazıları her gün bayrak töreni yapıyorlar. Lorraine Haçlı bayrakları da var. Önümüzdeki günlerde Londra’ya gidecek postada bu törenlerin resimleri bulunuyor.</p>

  <p>Ama delikanlıların, genç işçilerin, öğrencilerin, tezgâhtarların, memurların çoğunun düzenli ve güçlü bir yönetime, paraya, bağlantı kurmaya gereksinimleri var. Bunlarla uğraşmak için üç kişilik bir komite kurmaya karar verdik: Félix, Lemasque ve Jean-François. Onların üstünlükleri ve eksiklikleri birbirini tamamlıyor.</p>

  <p style="text-align: center;"><br/>***<br/></p>

  <p>İngiltere’den gelen insanları ve paketleri karşılamak için bir ekip gönderildi. Ekip şu kişilerden oluşuyor: bir tulumbacı, bir kasap, bir belediye yazmanı, bir jandarma, bir doktor. Taşıma araçları: jandarma arabası ve kasabın kamyoneti.</p>

  <p style="text-align: center;"><br/>***<br/></p>

  <p>İyi bir gün:</p>

  <p>1. Denizaltıyla hareket etmeden önce bizi konuk eden çiftlik sahibi bayanın evinde bir verici istasyon çalışmaya başladı.</p>

  <p>2. Félix sapasağlam bir ayak bileği ve upuzun bir sakalla klinikten çıktı.</p>

  <p>3. Mathilde geldi.</p>

  <p>Sorgu için götürüldükleri Paris’teki Adalet Sarayı’ndan altmış tutukluyla birlikte kaçmış. Bu işin nasıl ve kim tarafından hazırlandığını bilmiyor. En güçlü olasılık, içerde görevli yandaşların olması. Tek bir parolayla Dauphine meydanına bakan kapıya ulaşan koridoru geçerek kapıyı açıp çıkmışlar.</p>

  <p>Mathilde üç gününü Paris’te saklanarak geçirmiş. Çocuklarını görme tutkusuna karşı direnmiş. Şimdiye dek böylesine güç bir duruma düşmediğini, bundan sonra da düşmeyeceğini söylüyor. Tüm aramalardan gizleyebildiği bir resim gösterdi bana. En büyüğü onyedi yaşında bir genç kızdan başlayıp Mathilde’nin uzun süre yasak gazete tomarı üstünde yatırıp gezdirdiği bir bebeğe dek altı çocuk. “Büyük kızım Thérése’nin küçüklere iyi bakacağına güveniyorum. Savaşın sonuna dek ben artık onlarla ilgilenemem” diyor Mathilde. Resmi alıp yeniden sakladı. Artık ona uzun süre bakmayacakmış kanısı veren bir tavırla yaptı bu işi. Hemen iş istedi, çok ve tehlikeli iş. Biraz düşüneceğimi söyledim. Çok ve iyi iş yapabileceğini biliyorum. Onu en iyisinde kullanmak gerek. İş beklediği için şatoda kalıyor.</p>

  <p style="text-align: center;"><br/>***<br/></p>

  <p>Çok sayıda rapor inceledim.</p>

  <p>Direnişin insanları için yaşam alanı durmaksızın daralıyor. Tutuklamaları, Alman mahkemelerini, ölüm kararlarını çoğaltıyor Gestapo. Ve şimdi Fransız polisi hapse attığı Fransızları düşmanın her isteyişinde veriyor ister istemez. Hapishane, toplama kampı, gözaltı ya da yetkililerin basit bir uyarısı vardı önceleri. Şimdi her şey için ölüm, ölüm, ölüm.</p>

  <p>Ama bizimkiler de öldürüyorlar, öldürüyorlar, öldürüyorlar.</p>

  <p>Fransızlar öldürmeye ne alışıktılar, ne de hazırdılar. Onların kişilik yapıları, iklimleri, ülkeleri, ulaştıkları uygarlık düzeyi kandan uzaklaştırıyordu onları. Direnişin ilk günlerinde, soğukkanlılıkla insan öldürmeyi, tuzak kurmayı suikast hazırlamayı düşünmenin bizim için ne güç bir iş olduğunu anımsıyorum. Bu yüzden, insanları silahlandırmak ne güç bir işti. Bu iğrençlikler kaçınılmaz bir biçimde düşünülüyor şimdi. İlkel insan Fransızların ülkesinde yeniden boy gösterdi. Ocağını, aşını, çoluğunu-çocuğunu, onurunu savunmak için öldürüyor. Her gün öldürüyor. Alman’ı, satılmışı, casusu öldürüyor. Bilinçli olarak öldürüyor. Bilinçsiz olarak öldürüyor. Fransız halkının katılaştığını söyleyemem. Ama bilendi.</p>

  <p style="text-align: center;"><br/>***<br/></p>

  <p>Mathilde, Paris’ten gelirken, büyük başkanın evine müzik dinlemeye gittiği şu dul kontesle yapmış yolculuğunun bir bölümünü. Kontes o güne dek sakladığı ufak-tefek bir İngiliz askerini de yanında götürüyormuş. Bir tren aktarması sırasında, bekleme salonunda iki saat geçirmek gerekmiş. Birden kimlik denetimi yapılmaya başlanmış. İngilizin kimliği yok. Tek bir Fransızca sözcük bilmiyor. Yaşlı bayan onu yere yatırıp üstüne oturmuş. Çok eski moda uzun ve bol eteklerini açıp yaymış. Hiçbir şey görmemiş polisler. Elbette buna yolcuların suç ortaklığı da eklenmeli.</p>

  <p style="text-align: center;"><br/>***<br/></p>

  <p>Mathilde’yle uzun konuşmalar yaptım. Büyük başkan onun nitelikli bir kadın olduğunu söylemişti bana. Yine de çok şaşırttı beni. Örgütlemek, yönetmek, hem de iş görmek için yaratılmış Mathilde. Kolay ve açık-seçik görüyor. Doğru görüyor. İradesi, çalışma düzeni, sabrı, ayrıca Almanlara karşı sarsılmaz bir kini var. Tüm aile bağları düşman tarafından kesildiğinden, düşmana karşı eşsiz bir silahtır şimdi o.</p>

  <p>Mathilde hapiste kılık değiştirme çareleri, kaçma biçimleri, öldürme tekniği konusunda çok şey öğrendi. Onu yardımcım olarak görüyorum. Tüm güney bölgesini dolaşacak ve bölge başkanlarıyla bağlantı kuracak. Büyük bir kentte yeniden bulacak beni. Bağlantı kurma işi burada çok ağır yürüyor.</p>

  <p style="text-align: center;"><br/>***<br/></p>

  <p>Rastlantı mı? Şans mı? Önsezi mi? İçgüdü mü? Bilmiyorum.</p>

  <p>Bir hafta önce şatodan ayrıldım. Ben ayrıldıktan iki gün sonra bölge başkanımız olan demiryolu işçisiyle Baron de V... tutuklanmış. Hemen kurşuna dizmişler.</p>

  <p style="text-align: center;"><br/>***<br/></p>

  <p>Fransa bir hapishane şimdi. Her gün başların üstüne daha fazla çöken ağır bir hotoz gibi duyuyor insan orada korkuyu, yoksulluğu, kuşkuyu, mutsuzluğu. Fransa bir hapishane ama, yasa dışılık eşsiz bir kaçış yolu. Kimlik kartları mı? Yapılıyor. Yiyecek karneleri mi? Çalınıyor belediyeden. Araba mı, benzin mi? Almanlardan alınıyor. Can sıkan adamlar mı? Ortadan kaldırılıyor. Yasalar, kurallar yok artık. Yasa dışı kişi onların kurduğu ağların dışına kayan bir gölgedir. Güç olan hiçbir şey yok artık; çünkü aşılması en güç şey olan kişi varlığının temeli korunma içgüdüsünden kopularak başlanıyor bu işe.</p>

  <p style="text-align: center;"><br/>***<br/></p>

  <p>Yolculuk sahnesi.</p>

  <p>Tren gerektiğinden daha uzun süre bekledi Toulouse garında. Gestapo’nun adamları kimliklere bakıyorlar. Benim vagonumdalar (üçüncü sınıf). Kompartımanımdalar. Terslik yok. Adımları uzaklaşıyor. Ama bir başka polis çıkageliyor ve yolculardan birine kendisini izlemesini işaret ediyor. Yolcu, Alman’a sırtını dönüp düşürdüğü gazetesini yerden almak ister gibi eğiliyor, koltuk altında asılı emniyeti açık bir tabancayı alıp ceketinin cebine koyduğunu hepimiz görüyoruz. Bütün bunlar çok doğal bir biçimde ve çabucak oluyor. Çıt çıkmıyor. Yolcu valizini alıp çıkıyor. Tren hareket ediyor. Yolcu yeniden görünüyor. “Bir yanlışlık yaptılar” diye yerine otururken. Bir sigarayı ikiye bölüp bir parçasını tüttürüyor. Konuşmalar yeniden başlıyor kompartımanda.</p>

  <p style="text-align: center;"><br/>***<br/></p>

  <p>Yolculuk sahnesi.</p>

  <p>İnsanların birbiri üstüne balık istifi dizildiği üçüncü sınıf bir vagonun koridorunda genç bir kız, kötü bir kâğıda sarılı, birkaç metre ötesinde duran büyücek bir pakete arada-bir çabucak bir göz atıyor. Yolcuların debelenmesi. Tren duraklarında gidiş gelişler, birbirini ezen insanlar. Paket ortadan yırtılıyor. Genç kız uzaklaşıyor. Paketin içindekiler dağılıyor. Yasak gazete tomarları bunlar. Yolcular yerden topluyorlar onları. Genç kız yok ortalıkta.</p>

  <p>Valiz ya da sağlam kâğıt ve sicim olmamasının bir sonucu.</p>

  <p style="text-align: center;"><br/>***<br/></p>

  <p>Direnişe bağlı bir grup Marseille’de geceleyin lağım kapaklarını açmışlar. Sokağa çıkma yasağından sonra yalnız Almanlarla dostlarının sokağa çıkmalarına izin verildiğinden, lağımların derinliklerinde kemikleri çürüyenler arasında bu olaya üzülecek insan olamazdı.</p>

  <p style="text-align: center;"><br/>***<br/></p>

  <p>Gestapo ve onun buyruğunda çalışan Fransız polisi, göz belleği güçlü, aranan yurtseverlerin resimlerini iyice incelemiş adamlar yerleştiriyorlar bütün önemli garlara. Büyük gazinolarda, oyun salonlarının kapılarında görülen ve işi her oyuncunun yüzünü tanımak olan görevlilere benzer “fizyonomistlerdi” bunlar.</p>

  <p style="text-align: center;"><br/>***<br/></p>

  <p>Gestapo gizli işlemleri için çoğu kez yumuşak görünüşlü, madalyalı yaşlıları kullanıyor. Bu aksaçlı baylardan saha az nefret ediliyor. İnsan onlar tarafından izlendiğinde tehlike eli kulağında değil üstelik. Belli bir yere yerleşiyorlar ve bilgi topluyorlar. Ama izleyicilerin yerinde daha genç ve daha sağlamları görünürse, her şeye hazır olmak gerek.</p>

  <p style="text-align: center;"><br/>***<br/></p>

  <p>Büyük bir kentte, bir sorgu yargıcının evinde hizmetçi kimliğinde oturuyorum. Kılıf iyi. Ne yazık ki, her zaman çok kişiyle görüşmek zorunda kalıyorum. Sessiz bir evde geliş gidişler çabucak dikkat çekiyor. Uzun süre kalamayacağım.</p>

  <p style="text-align: center;"><br/>***<br/></p>

  <p>Mathilde yolculuğundan döndü. Bölgelerimiz üzerine eksiksiz bir rapor sundu bana. Herkesi görmüş. Bütün gecelerini trende geçirmiş. Yoksullukta büyük bir aileyle uğraşmaktan daha az yorucu bir iş bu ona göre. Gerçekte o hiç ev kadınına benzemiyor artık.</p>

  <p>Sanırım, yeni yaşama biçimi ve soğuk, umutsuz bir öfke onun görünüşünü ve davranışlarını değiştirdi. Ama buna alıştığını görüyorum. Çoğu kez yolda kılık değiştirdiğini söyledi bana. Bazan saçlarını pudralıyor, ağırbaşlı kara bir elbise giyiyormuş. Bazan boyanıyor, gözalıcı bir biçimde giyiniyormuş. “Ağırbaşlı bir bayan görünümünden yaşlı bir fahişe görünümüne oldukça kolay geçiyorum” diyor Mathilde kendine özgü, ivecen haliyle.</p>

  <p>Onun yaptığı en önemli işlerden biri, operasyonlarda karışıklık olmaması için, bölge başkanlarıyla öteki grupların bağlantısını kurmak oldu. Birbirlerinden ayrı iki ya da üç örgütün aynı anda aynı amaca yöneldiği oluyor: baltalama, ray sökme, suikast ya da idam gibi. Bağlantısız çalışırlarsa, yok yere, iş gören insan sayısı iki üç kat artıyor ve tehlikeler de. Bu da bir başka işte çalıştırılabilecek bir ya da iki ekip ediyor. Ayrıca küçük bir işlem yapmak istenirken büyük bir işlemin hazırlandığı yere polis birliklerini çekmekten de sakınmak gerek. Planların değişiminde kaçma ve boşboğazlık fırsatlarının çoğaldığı su götürmez bir gerçek.</p>

  <p>Gizli yaşamın bitmeyen sorunu bu, güven duyulmadıkça kimse örgüte alınamaz, kimseye iş yaptırılamaz. Güvense sakıntısızlıktır. Zararı azaltmanın tek yolu hücrelere bölünmek. <b>Yeraltı ülkesinde olduğu gibi, hücreleşmenin en büyük ustaları komünistlerdir. Mathilde de onlarda gördüğü güce, disiplin ve yönteme hayran kalarak döndü. Ama en azından çeyrek yüzyıldır gizil eylem içinde olduklarından, onlar gibi olamayız biz. Onlar usta bizse çırağız.</b></p>

  <p style="text-align: center;"><br/>***<br/></p>

  <p>Mathilde gündüz bir terzi kadının evinde, çatı katında bir oda buldu. Hemşire olduğunu söyledi. Savaş gruplarımızdan birini yönetecek.</p>

  <p style="text-align: center;"><br/>***<br/></p>

  <p>Hep sorgu yargıcının evindeyim. Aslında örgüte hizmete hazır bir dosttan başka bir şey değil sorgu yargıcı. Ama güvenilir bir dost. Bizden dört kişinin suçlandığı de Gaulle’cü bir olayın soruşturmasını yaptı. Bu dört kişiden biri tutuklanınca öteki üç kişiyi hücreye attıran açıklamalarda bulundu. Yargıç muhbire söylediklerini geri aldırmayı, bunların yalnızca verdiği ifadeler olduğunu söyletmeyi başardı. “Benim kararlarım size en hafif cezayı verdirecek” demişti yargıç ona.</p>

  <p>Gerçekteyse, muhbirin olabildiğince uzun süre içerde kalması için her şeyi yaptı. Biz hapishaneler yapamıyoruz. Arada bir Vichy’ninkileri kendimiz için kullanabilmemiz büyük bir şans.</p>

  <p>Yargıç bana her akşam olayın gelişimlerini anlatıyordu. Üç arkadaş nasıl kurtulduklarını ancak savaştan sonra öğrenecekler.</p>

  <p>Onlar ve ben yaşarsak.</p>

  <p style="text-align: center;"><br/>***<br/></p>

  <p>Büyük başkan Paris’te.</p>

  <p>Ona Jean-François aracılığıyla sözlü uzun bir rapor gönderdim. Jean-François geri döndü. Félix, Lemasque ve Jean-François’in hemen maki işiyle ilgilenmelerini büyük başkan da onaylıyor. Mathilde’yi grup başkanlığına getirmemi de yerinde buldu.</p>

  <p style="text-align: center;"><br/>***<br/></p>

  <p>Jean-François Paris’e giderken bildiri dolu bir valiz de götürüyordu. Ayrıca bu valize bir de jambon koymuştu. Ağabeysine acımıştı. Gerçekten büyük başkan açlıktan ölüyor... Sokakta bir gezici nöbetçiye yakalanınca Jean-François, valizini açmak zorunda kalmış. Nöbetçi içini iyice gözden geçirmiş. Sert bir yüzü varmış nöbetçinin, Jean-François onu yere yıkıp kaçmaya hazırlanıyormuş. Ama nöbetçi yalnızca şöyle söylemiş: “Almanlara karşı yapılan işi karaborsayla karıştırmamalısınız.” Jean-François bu öyküyü kardeşine anlattığında derin bir coşkuya kapılmış büyük başkan. Bizden birçoğunun yaşamını seve seve verdiği maceralardan bile çok etkilemiş bu onu.</p>

  <p style="text-align: center;"><br/>***<br/></p>

  <p>Gestapo muhbirlerine büyük paralar ödüyor. Gestapo bütçesinin ayda bir milyon frank olduğu 10.000 nüfuslu küçük bir kent biliyoruz. Bu parayla çok iyi bilinen dört alçağı satın alabildi. Kolaylıkla görülebilirdi onların hesabı. Ama son hesaplaşmaya dek onlara dokunmamanın daha iyi olduğunu düşünüyorum. Tanınan satılmışlar daha az tehlikelidirler.</p>

  <p style="text-align: center;"><br/>***<br/></p>

  <p>Düşmanın içinde bile dostlarımız var. Onların çokluğundan, iyi iş yapmalarından, iyi örgütlü olmalarından acaba düşman ne ölçüde kuşku duyuyor diye soruyorum kendi kendime. Vichy’nin örgütlerinin sözünü bile etmiyorum. Bizimkilerin yerleşmediği ne bir ilçesi, ne bir belediyesi, ne bir hapishanesi, ne bir malzeme ofisi, ne bir jandarma karakolu, ne bir komiserliği, ne de bir bakanlık özel kalemi var onun. Arkadaşlarımızdan birinin Gestapo’ya teslim edilme tehlikesiyle karşı karşıya kaldığı her kezinde Laval’ın kendisi çalışma masasının üstünde bunun sorumlusunun kendisi olduğunu ona hatırlatan bir not buluyor. Vichy sorununda bir güçlük yok. Ama Almanların içinde de adamlarımız var.</p>

  <p style="text-align: center;"><br/>***<br/></p>

  <p>Bison her zaman kusursuz. Mathilde ondan dört Alman üniforması istedi. Bison da elde etti bunları.</p>

  <p>Bu kesinlikle dört Alman askerinin ölmüş olması demektir. Bison’un bunu nasıl yaptığını hiçbir zaman öğrenemeyeceğiz. Legion adamlarının suskunluğu var onda.</p>

  <p>Mathilde onu şaşırtıyor ve korkutuyor. “Güçlü kadın” diyor onun için.</p>

  <p style="text-align: center;"><br/>***<br/></p>

  <p>Yer değiştirdim. Beşinci takma adla bir apartmandayım. Kimliğim: Emekli sömürge subayı. Sıtmaya karşı iğne oluyorum. Mathilde hemşire olarak iğneleri yapmaya geliyor.</p>

  <p style="text-align: center;"><br/>***<br/></p>

  <p>General de Gaulle’nin hizmetinde çalışanlardan L.. Londra’dan döndü. Beşinci yolculuğu bu onun. Yola çıkmadan önce çok işi varmış. Uykusuz iki gecenin arkasından uçağa binip paraşütle atlıyor ve oniki kilometre yürüyüşten sonra, sabahın köründe trene biniyor. Uyukluyor trende ister istemez. Hızla yanındakinin üstüne düşünce uyanıyor. Kendisini İngiltere’de sanmaktadır. "Oh, I am so-sorry” der. Gözlerini ovuşturunca yanındakinin bir Alman subayı olduğunu görür. Neyse ki tatsız bir şey olmaz.</p>

  <p style="text-align: center;"><br/>***<br/></p>

  <p>Londra’ya son gidişinde L.. ailesini de birlikte götürdü. Ailesinin güvenlik altında olması gerekliydi. Karısı, üç küçük kızı (10, 6, 4 yaşlarında) ve 18 aylık bir bebek. L..’nin öyküsü şöyle:</p>

  <p>“İngiltere’ye gitmek isteyen bir tekne sahibiyle anlaştım. Teknesinin görünüşünü değiştirdi. Sabah, hareketimizden önce kızlarımı uyandırdım. Henüz karanlıktı. Onlara sessiz olmalarını ve her zamankinden daha dikkatli ve inançlı dua etmelerini öğütledim. Çok tehlikeli bir deniz yolculuğu yapacağımızı ve Tanrı bize yardım etmezse bir daha birbirimizi göremeyeceğimizi söyledim onlara. Tekne küçük bir ırmakta demirlemişti. Bize ayrılan gizlenme yerine yerleşip yola çıktık. Irmağın denize kavuştuğu yerde Alman gümrükçülerinin denetimi vardı. Postallarının sesini işitiyordum, yüreğimin üstünde gezinir gibiydiler. Sırtüstü yatmıştım, bebeği kollarımda tutuyordum. Bir bağırsa, bir inlese mahvolurduk. Kulağına söyledim bunu, anladığından kuşkum yok. Denetim uzun sürdü. Çıt çıkarmadı yavrucak.”</p>

  <p>“Londra’ya yerleştikten sonra on yaşındaki büyük kızımın düzenli olarak tuttuğu bir günlüğü karıştırdım. Geceki uyandırılışı, duayı, uyarılarımı çok ayrıntılı bir biçimde yazmış. Şöyle bitiriyordu sözlerini: “Bu tür şeylere alıştığımız için, şaşırmadık.”</p>

  <p style="text-align: center;"><br/>***<br/></p>

  <p>Mathilde’nin ilk işlemi.</p>

  <p>En yararlı grup başkanlarımızdan biri tutuklu yattığı hastaneden az önce hapishaneye götürüldü. Dün akşam, içinde dört Alman askeri ve bir hemşire bulunan bir ambulans bu hastaneye geldi. Hemşire bölge başkanımızın kendisine verilmesini belirten Gestapo buyruğunu gösterdi. Ne Mathilde, ne de adamları silahlarını kullanmak zorunda kaldılar.</p>

  <p style="text-align: center;"><br/>***<br/></p>

  <p>Félix, Lemasque ve Jean-François sürgünden kaçan askerlerin sığındıkları dağ barınaklarını örgütlendirmek için yoğun bir biçimde çalışıyorlar.</p>

  <p>Lemasque’nin bölgesini gezdim.</p>

  <p>Coşkulu bir tip değilim ama, gördüğüm şeyleri hiç unutacağımı sanmıyorum. Yüzlerce ama yüzlerce insan vahşet çağına dönmüşler. Yıkanma olanakları yok. Tıraş olamıyorlar. Uzun saçları dalga dalga güneş ve yağmurdan yağızlaşmış yanaklarına düşüyor. Çukurlarda, mağaralarda, çamurların içinde yatıyorlar. Yiyecek sorunu her gün korkunç bir sorun. Köylüler ellerinden geleni yapıyorlar ama, onların da olanakları sınırsız değil. Giysiler parça parça olmuş. Ayakkabılar taşlara çarpa çarpa yırtılmış. Ayakkabı yerine eski tekerlek lastiği parçalarını ya da ağaç kabuklarını iplikle ayaklarına bağlamış delikanlılar gördüm. Bunlardan bazılarının giysi yerine eski bir patates çuvalını ikiye bölüp bir peştemal gibi göğüslerinin çevresine sardıklarını gördüm. Bu delikanlılar neyin nesidirler, çiftçi midirler, işçi midirler, memur mu yoksa öğrenci midirler? Artık bilmenin olanağı yok. Hepsi aynı zayıflığı, aynı yoksulluğu, aynı sertliği, yüzlerinde bile aynı rengi taşıyorlar. Gördüklerim Lemasque ve seçtiği yardımcılar tarafından iyi bir biçimde disipline sokulmuşlardı. Olanaklarımız ölçüsünde onlara yiyecek ve para yardımı yapıyoruz. Ama öteki makilerde binlerce kaçak var. Hiçbir gizli örgütün onların en ilkel gereksinimlerini sağlama olanağı yok. Öyleyse onların açlıktan ölmeleri, yağma yapmaları, ya da gidip teslim olmaları mı gerekiyor? Henüz kış gelmedi. Kahrolsun genç insanlarımızı böyle bir seçim karşısında bırakanlar!</p>

  <p style="text-align: center;"><br/>***<br/></p>

  <p>Lemasque şaşırtıcı bir biçimde gelişti. Ben Londra’dayken üstlendiği işler ve şimdiki görevi kararlı olmayı, yönetebilmeyi öğretti ona. Sinirlerini denetleyebiliyor. Coşkunluğu bastırılmış, ama üstü örtülü bir ateş gibi için için yanıyor. Yönetimindekiler gibi içgüdüleriyle hareket eden insanlar üzerinde kesin ve güçlü bir etkisi var.</p>

  <p>Jean-François ve Félix’in bölgelerini görecek zamanım olmadı. İlk gidecek ulakla bu denetim konusunda Londra’ya ivedi bir rapor hazırlamam gerek.</p>

  <p style="text-align: center;"><br/>***<br/></p>

  <p>Félix bir bağlantı görevlisiyle makisi için gerekli şeylerin bir listesini gönderdi bana. Listenin başında aşağıdaki not var:</p>

  <p>“Vichy bölgeye bizi sıkıştırmak için bir gezgin muhafız bölüğü gönderdi. Komutanla bağlantı kurdum. Konuşup anlaştık. Bana şu açıklamayı yaptı: ‘Hiçbir korkunuz olmasın. Cumhuriyet muhafız alayında subaydım ben. Cumhuriyeti korumak için and içtim. Bugün Cumhuriyet makilerde. Onu koruyorum’ diye açıklamada bulundu.”</p>

  <p style="text-align: center;"><br/>***<br/></p>

  <p>Mathilde doğruluğuna bütünüyle güven duymadığımız bazı bilgileri kesin bir biçimde açığa kavuşturan bir bulgu yakaladı.</p>

  <p>Mathilde’nin kiraladığı çatı katının sahibi terzi kadının oniki yaşlarında bir oğlu var. İçinde bulunduğumuz dönemdeki bütün kentli çocuklar gibi onun da külrengi teni, cansız kasları, açlık dolu gözleri var. Çok tatlı, son derece duyarlı bir çocuk, Mathilde onu çok seviyor. Bu küçük oğlan T.. otelinde üniformalı uşak olarak çalışıyor. İyi bir yer. Ücret yönünden değil, orada çocuğa verilen lokanta artıkları yönünden. Bu şölenlerin bir kaçına Mathilde de çağrılmış. Bir çocuğun annesine daha çoğunu vermek için aç olmadığını söylemesi, aynı oyunu annenin de oynaması, ama bunlar söylenirken bakışların yiyeceklerden ayrılamaması kadar dokunaklı bir görünüm olamaz.</p>

  <p>Bir süredir çocuk korkunç geceler geçiriyormuş. Uykusunda inliyor, ağlıyor, bağırıyor, soluğu tıkanıyormuş. Onu sarsan bu titremeler giderek büyük çırpınışlara dönüşmüş. Sayıklıyor gibiymiş, “kötülük yapmayınız...”, “onu öldürmeyiniz...”, “kesiniz, rica ederim kesiniz böyle bağırmayı” diyerek.</p>

  <p>Annesi hep bir hemşire olarak bildiği Mathilde’ye başvurmuş. Mathilde gecenin bir kısmını çocuğun sayıklamalarını dinlemekle geçirmiş. Sonra onu sakıntıyla uyandırmış. Konuşmuş onunla. Kendisinin de çocuğu olan ve çocukları seven Mathilde gibi bir kadın çocuklarla nasıl konuşulacağını bilir. Terzinin oğlu ona her şeyi anlatmış. Bir hafta kadar önce çalıştığı otelin üçüncü katındaki müşterilerin hizmetine vermişler onu. Sahanlıkta durup zil seslerine koşmak zorundaymış. Katın tümüyle iyi Fransızca konuşan, ama tümü de Alman olan bay ve bayanlar tarafından tutulmuş olduğunu söyler. Bu kişilerin çok konuğu oluyormuş. Her zaman iki Alman askeri arasında gelen kadın ve erkeklermiş bunlar. Bu Fransız kadın ve erkeklerin korkmuş ama korkusunu göstermek istemiyora benzeyen bakışları varmış. Üstelik onlar her zaman 87 nolu odaya alınıyorlarmış. Hemen hemen her zaman bu odadan alışılmamış çığlıklar, gürültüler, yakarışlar duyuluyormuş. Bir ara çığlıklar kesilir gibi oluyor, sonra yeniden, yeniden başlıyormuş. “Yemin ederim, siz bile hasta olursunuz madam, işitseniz. Hele kötülük yapılan kadınların sesleri çok korkunç. Oradan bir başka odaya götürüyorlar ve sonra geri getiriyorlar. Bu şey yeniden başlıyor. Bundan hiç kimseye sözetmek istemiyordum. Çünkü bunu düşünmeye korkuyorum” der çocuk Mathilde’ye.</p>

  <p>Böylcce bu kentteki işkence odasını bulduk.</p>

  <p style="text-align: center;"><br/>***<br/></p>

  <p>Ertesi gün Mathilde terzi kadına oğlu için ne söyleyeceğini sordu bana.</p>

  <p>“- Onu hemen otelden ayırmasını elbette” dedim.</p>

  <p>“İyi ama, oğlunun aynı işte kalması için kadını inandırdım. Böyle bir yerde bir haberciye, hem de masum bir haberciye sahip olmak çok değerli bir şey üstelik” dedi bana Mathilde.</p>

  <p>Mathilde’nin dudakları incelmişti. Çok üzgün bir bakışla inceledi beni. Ona haklı olduğunu söylemekte büyük güçlük çektim.</p>

  <p style="text-align: center;"><br/>***<br/></p>

  <p>Gazetemize ağır bir darbe.</p>

  <p>Birbirinden ayrı birçok basımevinde basılıyor. Herbirinde bir kısmı. Böylece bizim için çalışan basımcılar çabuk iş görüyorlar, dikkat de çekmemiş oluyorlar. Sonra, aynı gün dizgi kurşunları bir evin çıkış geçidine sıralanmış on mektup kutusundan birine götürülüp bırakılıyor. Bu evde oturan ve bu mektup kutusunu kullanan arkadaş kurşunları alıp gazetenin basımının yapıldığı bir başka basımevine ulaştırıyor. Dün, mektup kutusunun dibi çıkmış, kuşkusuz çok eski olduğundan. Kurşunlar çıkış geçidine düşmüş. Oradan geçmekte olap aptal bir kiracı bunları patlayıcı madde sanmış (kentte hemen her gün bombayla bir adam ölüyor). Kiracı polise başvurmuş. Dostumuz hücrede şimdi. Üstelik Gestapo inatla istiyormuş onu.</p>

  <p>87 nolu odada onun direneceğini sanıyorum. Ama yine de bütün basımevlerini değiştirmek gerek. Şimdi Alman işkencesinden dolayı durum ortada. Bir şey bilen bir arkadaş tutuklandı mı onun bildiği her şeyi Gestapo biliyor diye düşünmek gerek. Adımı ve yerimi değiştiriyorum.</p>

  <p style="text-align: center;"><br/>***<br/></p>

  <p>Gezgin muhafız bölüğünün yüzbaşısı Félix’e verdiği sözü tuttu. Makide sürgünden kaçan bir tek asker bile bulmadı. Her gün koruların ve vadinin içinde bir araştırma yaptırıyor, ama işaret olarak kulakları yırtan bir gürültü çıkaran bir motosikleti önceden göndermeye özen gösteriyor. Böylece herkes önceden haberli oluyor. Ama yüzbaşı, insan avı işlerini gözetmek ve yönetmek için iki SS subayının geldiğini bildirdi Félix’e.</p>

  <p style="text-align: center;"><br/>***<br/></p>

  <p style="text-align: justify;">Bir bar işleten dostumuza bir genelev patronu şöyle der:</p>

  <p style="text-align: justify;">“- Evim Almanlarla dolup taşıyor. Hiç böylesine iş görmemişti bu ev. Ama bu parayı istemiyorum ben. Ellerimi yakıyor. Onu Almanlara karşı kullanmak istiyorum.”</p>

  <p style="text-align: justify;">Bar sahibi bu isteği Bison’a söyledi, o da Mathilde’ye. Genelev patronunu gördü Mathilde.</p>

  <p style="text-align: justify;">“- Bunun gerçekten Almanlara karşı kullanılacağından nasıl güvenli olabilirim?” diye sormuş genelev sahibi.</p>

  <p style="text-align: justify;">“- Kararlaştıracağınız bir söz Londra radyosunda söylenecek size” karşılığını vermiş Mathilde.</p>

  <p style="text-align: justify;">Sözü gönderdik. BBC’den tekrarlandı. 500 bin frank aldık. Üstelik, eşsiz bir konutu da hizmetimize verdi. Ordudaki bağlarından ötürü bize çok yardımı dokunan, polisin izlediği yaşlı bir general şimdi orada saklanıyor.</p>

  <p style="text-align: center;"><br/>***<br/></p>

  <p>Félix’in bir deneyimi.</p>

  <p>Gezgin muhafız bölüğü yüzbaşısı, iki SS subayının kendisinden kuşkulanmaya başladığını ve onların baskısına uzun süre dayanamayacağını bildirdi. Félix iki Almanın yerlerini ve alışkanlıklarını incelemeye koyuldu. Gezgin muhafız bölüğü büyük bir köyde konaklamış. İki Alman da dağın yamacında bir kulübe kiralamışlar. Erkenden kalkıp kahve içmek için kulübeyle köy arasındaki bir hana gidiyorlarmış her gün. Hana giden keçiyolunun iki yanı da çok dik ve belli bir yerde dönemeç yapıyormuş. Pusu için çok uygun bir yer.</p>

  <p>Félix küçük bir makineli kullanıyor. Tekbaşına Almanları ortadan kaldırabilir. Ama köyde Almanlara karşı her şeyi yapmaya hazır olduklarını her yerde söyleyen iki geveze var. Biri postacı, öteki saraç. Félix bunun onlar için kendilerini doğrulama fırsatı olduğunu düşünüyor. Kahve palavracısıysalar, bunun ortaya çıkarılması iyi olur. Ama gerçekten iş yapabilecek güçteyseler, onlara çengel atmak gerek. Félix postacıya ve saraca bu işi öneriyor. Onlar da kabul ediyorlar.</p>

  <p>Şafakla üç adam keçiyolunun dönemecine yerleşiyorlar. Félix’in makinelisi var. Postacının ve saracın da tabancaları. Güneş doğmak üzeredir. Almanlar yaklaşıyorlar. Kendi dilleriyle konuştukları ve yüksek sesle güldükleri işitiliyor. Hiçbir kuşku taşımıyorlar. Elegeçirilmiş bir ülkenin efendisi onlar. Félix ortaya çıkıp makinelisini onların üstüne doğrultuyor. İki subay bir an bu kısa, sakallı, yuvarlak ve kırmızı yüzlü adama bakıyorlar. Ellerini kaldırıyorlar.</p>

  <p>“Hemen anladılar, yüzlerinde kıpırtı bile olmadı” diye anlattı bana Félix. İşi bitirmek için Félix'in yalnızca tetiğe basması yeterdi. Ama postacının ve saracın kendilerini doğrulamalarını ya da çıraklık görevlerini yapmalarını istemektedir. Onlara herbirinin bir adamı öldürmesini buyurmuş. İlerleyip birkaç kurşun sıkmışlar. Ama biraz gözlerini kapayaraktan. Hemen yıkılmış Almanlar. Çukurları önceden hazırmış. Félix ve suç ortakları ölüleri buraya atıp, üstlerini otlu büyük toprak parçalarıyla örtmüşler. Bu üç adamın dışında <span style="text-indent: 0.8em;">hiç kimse SS subaylarının ölülerini bulamayacak.</span></p>

  <p>“Güzel bir iş” dedi bana Félix. “Ama açık söylemek gerekirse, biraz şaşırdım. Bu salaklar gerçekten yürekli. Beni anladıkları zamanki bakışları yüreğime oturdu. Kendi silahlarımızı ve SS’Ierinkini sakladık. Almanların gittiği meyhaneye gittik kahve içmek için. Postacı ve saraç nasıl böyle davranabiliyorlar diyordum kendi kendime. Çünkü birçok acımasız öldürmeler gördüğüm halde benim bile içim bulanıyordu. Onlarsa rahat rahat içkilerini içip tahta kanepenin üstünde horlamaya koyuldular. Öğleden sonra hiçbir şey olmamışçasına postacı mektuplarını dağılmaya, öteki de yaptıklarını satmaya gitti.”</p>

  <p>Félix tıraşlı kafasını ovuşturup şöyle dedi: “Çok değişmiş Fransızlar.”</p>

  <p style="text-align: center;"><br/>***<br/></p>

  <p>Postacı ve saraçtan ötürü sevinecek büyük başkan. Bu eşsiz zekâ ve kültür sahibi adam yalnızca çocukların ve basit insanların öykülerinden hoşlanıyor.</p>

  <p style="text-align: center;"><br/>***<br/></p>

  <p>Çok alçakgönüllü bir çiftin yanında kalıyorum. Evin erkeği, bir ipekli kumaş mağazasında muhasebeci olarak çalışıyor, gecelerini de bizim bağlantı ajanımız olarak yolculukla geçiriyor. Kadın, kuyruklara giriyor, yemek yapıyor, evle uğraşıyor, bana yazmanlık yapıyor. Bunlar da aynı biçimde onun gecelerini uykusuz geçirmesine yol açıyor. Sık sık bayılıyor. Bu konuda kocasıyla konuştum. Çok doğal buluyor bunu. Sevmiyor değil karısını. Ama ona göre bizim işimiz önde geliyor.</p>

  <p style="text-align: center;"><br/>***<br/></p>

  <p>Sanırım direnişin insanlarında yaratılışlarına ters düşen bir evrim oluyor. Tatlı, sevecen, yumuşak olan kişiler katılaşıyorlar. Benim gibi katı olanlarsa -şimdi de öyleyim- duygulara daha bir yatkın oluyorlar. Nedendir bu? Belki yaşamı gülen renkler altında gören insanlar direnişin ortaya çıkardığı genellikle tehlikeli gerçeklere karşı bir tür iç kalkanla savunuyorlar kendilerini. Belki de insanlar içinde benim gibi oldukça karamsar bir görüşe sahip olanlar, direnişte insanın, düşündüklerinden daha değerli olduklarını anlıyorlar.</p>

  <p>Değişmeden kalan yalnızca büyük başkan var. Bir insanın bilmeden kendisinde taşıdığı iyi ya da kötü olanakları onun çok uzun bir süredir kabul etmiş olduğunu sanıyorum.</p>

  <p style="text-align: center;"><br/>***<br/></p>

  <p>Sık sık birlikte çalıştığımız bir grubun başkanı Louis H...’yle uzun bir konuşma yaptım. Önce çok belirgin bir sorundan söz ettik. Bir toplama kampında Louis H...’nin çok bağlı olduğu üç adamı var. Gestapo bu üç adamını istemiş. Dört gün sonra trenle gönderilecekler Gestapo’ya.</p>

  <p>Louis H...’nin örgütü bir aydan bu yana korkunç bir baskı altında tutuluyor. Arkadaşlarının kurtarılmalarını sağlayacak adamları yok. Bu işlemi yüklenip yüklenmeyeceğimizi sormaya gelmiş bana. Gerekli buyrukları vereceğim.</p>

  <p>Sonunda, farkında olmayarak, eski lise arkadaşlarının, asker arkadaşlarının, ya da savaş arkadaşlarının yaptığı gibi anılara daldık. Her ikimiz de direnişin en eski adamlarıyız. Köprülerin altından çok suyun ve çok kanın aktığını gördük. Louis H..., başlangıçta gruplarında bulunan 400 kişiden bugün yaşayan ya da serbest olan 5 kişi sayabiliyor. Bizde yaşayan oranı daha yüksek olsa da (şans, ya da örgüt sorunu olabilir bu) kayıp sayısı yine de korkunç. Gestapo da durmadan daha sıkı, daha acımasız biçiyor. Ama düşman artık direnişi yokedemez. Geçti, çok geç artık. Bir yıl önce, Almanlar iyi seçilmiş bir milyon adamı kurşuna dizseler ya da tutuklasalardı, örgütlerimizin boynunu vurup uzun süre, belki de savaşın sonuna dek, direnişi kırabilirler diyorduk Louis H...’yle birbirimize. Bugün olanaksız bu. Kadrolar, yedekler, gönüllüler, yandaşlar çok şimdi. Tüm erkekler elegeçse kadınlar kalır geride. Onların da içinde şaşırtıcı olanlar var. Direniş bir Hydre<a href="#b5dn1" id="b5dn1b"><sup>1</sup></a> biçimini aldı. Başını kessen, yerine her kan damlasından on baş fışkırıyor.</p>

  <p style="text-align: center;"><br/>***<br/></p>

  <p>Louis H... gitti. Bir tür sarsıntı geçiriyorum, Ölenleri saymak iyi değil. Hem de şu sıralarda uyuyamıyorum yeterince.</p>

  <p>Her gün insanların kurşuna dizildiği Mont Valerien’i, her gün bir öldürme mangasının karşısına bir kamyon dolusu tutuklunun getirildiği Chaville’nin o malikanesini, her gün arkadaşların makineliyle tarandığı Z...’nin atış alanını düşündüm.</p>

  <p>Her gün, her gece kadınların göğüslerinin dağlandığı, ayak parmaklarının kırıldığı, tırnaklarının altına iğneler batırıldığı, cinsel organlarına elektrik akımı verildiği Fresne’nin hücrelerini, Vichy’nin bodrumlarını, T... otelinin 87 nolu odasını düşündüm. Açlıktan, veremden soğuktan, pis ve zararlı böceklerden insanların öldüğü hapishaneleri; toplama kamplarını düşündüm. Üç kez tümüyle yeni-baştan kurulan gazetemizin ekibini düşündüm. Hareketin doğuşunu gören erkek ve kadınlardan bir tekinin bile kalmadığı bölgelerimizi düşündüm.</p>

  <p>Plan çizen bir mühendis gibi gerçekçi olarak kendi kendime sordum: elde ettiğimiz sonuç bütün bu kayıplara değer mi? Gazetemiz yazarlarının, basımcılarının, dağıtıcıların ölüm bedelini ödüyor mu? Küçük baltalamalarımız, iyi planlanmış suikastlarımız, belki bir daha hiç eyleme geçmeyecek olan basit gizli ordumuz korkunç yıkımlarımızı onarabiliyor mu? Biz başkanlar, yiğit, namuslu, zayıf, sabırsız, coşkun bunca insanı gizlilik, açlık, işkence dolu bir savaşa kışkırtmak, sürüklemek, kurban etmekle iyi mi yapıyoruz? Sonuç olarak, utkunun bize gereksinimi var mı gerçekten?</p>

  <p>Gerçekçi olarak, onurlu bir matematikçi olarak, bu konuda hiçbir şey bilmediğimi kabul etmek zorunda kaldım. Üstelik buna inanmadığımı da. Rakamlara ve eldeki sonuçlara, bakılırsa, zararına çalışıyoruz. Öyleyse onurluca bu işi bırakmak gerek diye düşündüm. Ama her şeyi bırakmak düşüncesini taşıdığımda artık bunun olanaksızlığını da anladım. Bizi savunma ve koruma görevini ve bunun tüm yükünü başkalarına bırakmanın olanaksızlığını. Almanlara tepkisiz, onursuz, kinsiz bir ülke anısı bırakmanın olanaksızlığını. Ulusun yazgısını taşıyan bir terazi kefesinde, ne üniformasını, ne bayrağını, ne de topraklarını ele geçirerek öldürdüğümüz bir düşman ölüsünün, bir savaş alanının tüm ölülerinden daha ağır ve daha etkili olduğunu anladım. Fransız halkının en güzel savaşını verdiğimizi anladım. Somut olarak az yararlı bir savaş; çünkü, bizim katkımız olmadan da utku kesinleşmiştir. Kimsenin bizi zorlamadığı bir savaş. Utkusuz bir savaş. Öldürmeler ve suikastlar savaşı. Tek sözcükle, karşılıksız bir savaş. Ama bir kin işi, bir sevgi işi bu savaş. Bir yaşam işi.</p>

  <p>Büyük başkan bir gün o sessiz gülüşüyle şöyle demişti:</p>

  <p>“<b>- Bir halkın kanını böyle bolca akıtabilmesi en azından onun alyuvarları olduğunun kanıtıdır.</b>”</p>

  <p style="text-align: center;"><br/>***<br/></p>

  <p>Bir komünist bana şöyle demişti:</p>

  <p>“Ufacık-tefecik, gösterişsiz bir hanım olan kız arkadaşıma Santé hapishanesinde öylesine işkence yapmışlar ki, oradan kaçalıdan bu yana üzerinde hep zehir taşıyor. Anlarsınız, artık bu acıya bir daha katlanacak güçte değil, ölümü yeğ tutuyor. Bu nedenle, tutuklandığında kullanmak için partiden istedi zehiri. Çünkü Almanlara karşı savaşmayı bırakmak, anlarsınız, yapılacak hiçbir şeyin kalmaması demektir. Hemen ölmek daha iyi.”</p>

  <p style="text-align: center;"><br/>***<br/></p>

  <p>Günümü köyde, büyük bir bağ sahibinin evinde geçirdim.</p>

  <p>Başka şeyler arasında şunu söyledi bana bağ sahibi:</p>

  <p>“- Bir tanka gereksiniminiz olursa, bana gelin.”</p>

  <p>Ordularımızın çekildiği sırada, onun Renault marka eski bir zırhlı araba bulduğunu öğrendim. Onu ite ite garajlarından birine dek getirip çevresinde duvar örmüş. Bu demir hurdasının artık hiçbir işe yaramadığını ona söyleyecek gücüm yoktu. Bundan öylesine gurur duyuyordu ki... Üstelik bunun için kolay ve tatlı yaşantısını tehlikeye atmıştı.</p>

  <p style="text-align: center;"><br/>***<br/></p>

  <p>Mathilde ve Bison, Louis H...’nin bizden istediği üç tutuklunun kaçırılma işini yoluna koymaya gittiler.</p>

  <p style="text-align: center;"><br/>***<br/></p>

  <p>Jean-François’in bir macerası.</p>

  <p>Jean-François’in çalıştığı maki bölgesi oldukça önemli bir kentte; çok uzak değil. Jean-François azık, gereç, sahte görev belgeleri sağlamak, bağlantı kurmak vb. için sık sık oraya gidiyor. Sanırım çok sık gitmiş olmalı ki, trenden inerken Fransız polislerince tutuklanmış.</p>

  <p>Jean-François serbest birlikten ayrıldıktan sonra da elbombalarından hoşlanıyordu. Valizinde üç elbombası varmış. İki muhafızla yolcuların kalabalığı arasında garın dar çıkışında ilerlerken Jean-François valizinin fermuarını açıp içindekilerin yere dökülmesini sağlamış. Eğilip dökülenleri toplarken elbombalarını ceplerine kaydırmış. Komiserliğe götürürlerken ayakkabısının bağlarını bağlamak için iki kez eğilmiş. Elbombaları kaldırımın kenarındaki su yolunda kalmışlar.</p>

  <p>O anda onun davranışlarında bir kötülük olmasından kuşkulanmış polisler ve ellerini kelepçelemişler.</p>

  <p>“- İfadesini imzalayabilmesi için biraz çıkarın şunu” demiş komiser Jean-François karşısına getirildiğinde. Bileklerindeki kelepçeler çıkar çıkmaz Jean-François iki kolunu gerip iki yanındaki görevlilere birer yumruk atmış. Yere düşerlerken Jean-François’e asılmışlar. Onları silkip komiseri itmiş ve polis bürosunun çıkışına doğru koşmuş. Bu sırada bir papaz içeri girmekteymiş.</p>

  <p>“- Hırsız, hırsız” diye bağırmışlar, Jean-François’in peşinden gelmekte olan polis memurları. Papaz kapının tam ortasına dikilmiş.</p>

  <p>“- De Gaulle’cüyüm, de Gaulle’cüyüm!” diye bağırmış Jean-François.</p>

  <p>Papaz onun geçmesini sağlayıp hemen çıkışı polis memurlarına tıkamış. Hep birlikte eşiğe yuvarlanmışlar. Polisler papazın giysisinin eteklerinden kurtulmak için çabalayıp dursunlar, Jean-François bir sokağı, sonra bir başka sokağı, bir başka sokağı daha dönüp yakalanma çemberinin dışına çıkmış.</p>

  <p>Ama ne kadar zaman için? Eşkâli gerekli yerlere verilmiştir. Boğuşma sırasında ceketi yırtılmış. Tanıdığı kimselerden birinin evine gitse, tüm bölgedeki örgütün izini vermiş olurdu polise. İvedilikle kentten ayrılması gerekmektedir. Ama gar öteki yerlerden daha çok gözetim altındadır. Jean-Fraçois yürüyerek gitmeye karar verir, ama önce görünüşünü değiştirmek ister. Hiç kimsenin bulunmadığı bir berber dükkânına girer. Sahibine seslenir. Beriki terliklerini sürüyerek çıkar dükkânın arkasından. Sevimsiz, kurnaz bir yüzü, ıslak gözkapaklarının ardında sıkıntı saklı gözleri vardır. Gerçek bir muhbirin yüzü. Ama Jean-François’in ne zamanı ne de seçme olanağı vardır. Bıyıklarını kestirmek, kırçıl kumral saçlarını siyaha boyatmak istediğini söyler.</p>

  <p>“- Bir şaka hazırladım. Bir kız arkadaşla bahse girdik” der.</p>

  <p>Berber hiçbir karşılık vermez. Sessizce işe koyulur. Arada-sırada, Jean-François berberin bakışlarını araştırır aynada. Ama onun hiç bakmadığını görür. Bir saat boyunca ağzından tek sözcük çıkmaz adamın.</p>

  <p>“Beni eleverdi” diye düşünmekledir Jean-François.</p>

  <p>“Oldu mu?” diye sorar berber sonunda.</p>

  <p>“Çok iyi” karşılığını verir Jean-François.</p>

  <p>Gerçekten tanınmaz bir duruma gelmiştir. Bu esmer, katı yüze bakmak kendisine bile güç gelmektedir. Berbere yirmi frank verir.</p>

  <p>“Üstünü getireyim size” der beriki.</p>

  <p>“Önemli değil” der Jean-François.</p>

  <p>“Üstünü getireyim” diye üsteler berber. Çok kirli bir perdenin arkasında kaybolur. Bu davranış üzerine onun kendisini elevereceğinden hiç kuşku duymayan Jean-François iki şeyden hangisini yapacağında kararsızdır: kaçsa mı, yoksa kaçmadan önce adamı da temizlese mi? Karar verecek zaman bulamadan berber kolunda eski bir yağmurlukla çıkagelir.</p>

  <p>“- Çabuk bunu giyin” der alçak bir sesle yine Jean-François’e bakmadan. “Palto pek iyi değil ama bundan başka bir şeyim yok. Sizinki gibi yırtık elbiselerle insan çabucak dikkat çeker.”</p>

  <p style="text-align: center;"><br/>***<br/></p>

  <p>Her zamanki gibi bu öyküyü neşeli neşeli anlatıyordu Jean-François, ama bu neşenin her zamanki sıcaklığı yokmuş gibi geldi bana. Gülüşü katılaşmıştı biraz. Belki de bu Jean-François’in tüm görünüşünü değiştiren mürekkep rengi saçlarından ileri geliyordu. Belki o da artık sürekli tehlike içindeki insanın belirtisini taşımaya ve omuzlarının arkasında o görülmez gözcünün varlığını duymaya başlıyor.</p>

  <p>Ne olursa olsun artık büyük başkanla bağlantı işini yapmayacak. En ufak bir ipucunun polisi Saint Luc’e dek götürmesini istemiyorum. Bunu Jean-François’e de söyledim. Hiçbir şey söylemeden kabul etti. Kardeşinden çok seyrek ve çok kısa sözediyor. Anlaşılan kardeşiyle büyük başkanın aynı kişi olması şaşırtıcı geliyor ona. Jean-François’in bu sakıntısı üzüyor beni. Hoşuma gidiyordu onun sık sık “Saint-Luc” demesi.</p>

  <p style="text-align: center;"><br/>***<br/></p>

  <p>Louis H.’nin bize kaçırılmaları görevini verdiği üç arkadaş dün 7.45 trenine bindiler. Elleri kelepçeli, beş jandarmanın gözetiminde üçüncü sınıf bir kompartımandaydılar. Mathilde de onlarla aynı anda bindi trene. Sırtında siyah bir manto, başında da aynı renk bir şal. Tutukluların vagonundaydı. Tren birçok istasyondan geçtikten sonra ıssız bir alanda ilerliyordu. Saat 11.10’da Mathilde alarm kolunu çekti. Sonra tutukluların bulunduğu yandaki kompartımana sokulup kapısında durdu ve başındaki şalı çıkardı. Tren yavaşlayınca Bison’la iki adamımız demiryolunun şavından çıkıp jandarmaların ve Louis H.’nin arkadaşlarının bulunduğu kompartımana daldılar. Adamlarımızda makineli tüfek vardı. Jandarmalar tutukluların kelepçelerini çözmek zorunda kaldılar. Sonra da jandarmaların giysileri soyuldu. Pek kızgın görünüyorlardı jandarmalar. Louis H.’nin arkadaşları ve bizimkiler jandarmaların üniformalarını ve filintalarını alıp trenden atladılar. O sırada tren şefi geldi.</p>

  <p>“- Gidebilirsiniz” diye bağırdı ona Bison.</p>

  <p>Tren yeniden yola koyuldu. Mathilde inmedi bile.</p>

  <p style="text-align: center;"><br/>***<br/></p>

  <p>Bu kaçırma işi için seçilen yer oldukça geniş bir mülkün oniki kilometre kadar uzağındaydı. Bana bir tank sunan koca bağcının mülküydü bu. Bağcı demiryolunun öte yamacında iki atlı arabasıyla beklemekteydi. Arabada iki büyük boş fıçı vardı. Louis H.’nin adamları ve bizimkiler fıçıların içine girdiler. Bağcı onları böylece götürüp evinin şaraphanesine sokuyor. Bison ve iki arkadaşı gece yeniden yola çıkıyorlar. Kaçaklarsa bir hafta bağcının evinde kalarak kendilerini unutturacaklar ve toparlanacaklar.</p>

  <p style="text-align: center;"><br/>***<br/></p>

  <p>O taraflara yaptığım bir yolculuk sırasında onlarla bir gece geçirdim. Üç adamın kemiklerinin üstünde deriden başka bir şey kalmamış. Onların kampındaki yönetim Legrain’i tanıdığım kampın yönetiminden çok daha sertmiş. Zoraki ve gereksiz işlerde çalıştırılıyorlar, dışardan paket almıyorlar, her an bir gözcü bulunduruyorlar, gece bile her barakanın içine nöbetçiler koyuyorlarmış. Tellerden yüksek gerilimli akım geçiriyorlarmış. Öylesine bir açlık varmış ki, tutuklular kampta biten otları yiyorlarmış. Kumandan her sabah koltuğunun altında bir kamçı, yoklama yapıyormuş. Gardiyanları da coşturuyormuş bu durum.</p>

  <p>“- Bu sırada hoyratlıklar birden kesildi ve bu da arkadaşlarımızın en tuhafının girişimiyle oldu” dedi kaçanlardan biri. “Bu taşralı deligöz, normal zamanda, yöresel gazetelerde yayınlanan macera romanları yazmakla sürdürüyordu yaşamını. Romanlarındaki biçimde direnişe geçti. Kurşuna dizilmemiş olması bir mucize. Ondan daha atak, daha geveze, daha kuruntucu bir insan görmedik. Ama bir gün komutana kampın içinde gizli bir vericinin olduğunu, Londra’yla haberleştiğini, bir kez daha bir tek tutukluya vurulursa onu idam ettireceğini söyledi. Böylece, yaşlı canavarı korku sardı.”</p>

  <p style="text-align: center;"><br/>***<br/></p>

  <p>Aynı kampta komünistler için bir bölüm varmış. Her zaman olduğu gibi onlara özel biçimde korkunç işlemler yapılıyormuş. Bunlardan birkaç kişinin kaçmayı nasıl başardığı bilinmiyor. Üç gün sonra da tutuklanmak için kendileri dönmüşler. Partinin buyruğu olmaksızın kaçmışlar. Bu yüzden parti onları geri göndermiş kampa.</p>

  <p style="text-align: center;"><br/>***<br/></p>

  <p>Bu bana Chateaubriant kampından kaçan bir komünist milletvekiliyle yaptığım konuşmayı anımsattı. Rahatlıkla kaçabilirmiş. Ama partisinin buyruğu olmadan yapmamış bu işi. Kaçış için arkadaşlarından yalnızca üç kişi belirtilmiş. Sonradan onların resmen öldürülecek ilk rehineler arasında oldukları anlaşılmış.</p>

  <p>Hapishanede ve toplama kampında bu milletvekilinin en büyük acısı evinde tutuklanmış olmasıymış. Oysa Komünist Partisi, sorumlu militanlardan hiçbir zaman evlerinde yatmamalarını istemiş.</p>

  <p>Yaşamın yirmibeş yılını partisine vermiş olan bu adam:</p>

  <p>“- Anlarsınız, partiden çıkarılmış olabilirdim. Üstelik bunu haketmiştim. Çok şükür, uygulamada incelik gösterip beni yalnızca sert bir biçimde azarladılar ve bir işle görevlendirdiler.”</p>

  <p>Bu iş yasa dışı “L<sup>,</sup>Humanite”yi çıkarmaktı. O sıralarda bu gazetenin dört başyazarı arka arkaya kurşuna dizilmişti.</p>

  <p style="text-align: center;"><br/>***<br/></p>

  <p>Direniş hareketinde, komünistlerden sözederken sesi ve yüzü her zamankinden daha ciddi bir anlama bürünmeyen bir tek kişi tanımıyorum.</p>

  <p style="text-align: center;"><br/>***<br/></p>

  <p>Londra’da Fransızlarla ilgili işlerde çalışan bir subay önemli bir <span style="text-indent: 0.8em;">görevle birkaç hafta kalmak için Paris’e gelmişti. Renault fabrikalarının Amerikalılar tarafından bombardıman edildiğinin ertesi günü, metroda, bu fabrikalarda çalışan, bir kolu sarılı bir işçinin hava akınının sonuçlarından sevindiğini açık açık söylerken duyduk. Arkadaşım, işçinin sağlam eline bir şey koydu yavaşça. Bu bir Lorrain haçıydı.</span></p>

  <p>“- Bu davranışımın aptalca bir şey olduğunu biliyorum, ama üç yıldan beri Fransa’da değilim. Yeni bir halk bulmam biraz başımı döndürüyor” dedi arkadaşım bana.</p>

  <p style="text-align: center;"><br/>***<br/></p>

  <p>Kumandan Marki de B.’yle birlikte oldukça uzun bir yolculuk yaptım.</p>

  <p>Yurtsever olduğu için ömür boyu kürek cezasına çarptırılmış. Otuz ay süren korkunç bir tutukluluktan sonra kaçmış. Son derece atılgan, her zaman kavrayışlı, çok değişik huyda bir adam. Biz onun için İngiltere’ye gitme olanakları araştırırken, o sanki hiç sakıncalı durumu yokmuş, tüm polis onun peşinde değilmiş gibi, her konuda bilgi toplamak için tüm ülkeyi dolaşıyordu.</p>

  <p>“Şimdiye dek kör gibi yaşamış olduğumu anladım. Bizim çevremizdeki insanların halka yaklaşıp onu tanıyabilmesi için doğrusu ne olanak, ne zaman, ne de istek var. Kaçışımdan bu yana yalnızca halkı görüyorum. Bu dersi unutmayacağım.”</p>

  <p>Bir akşam, bağlantı işindeki aksama yüzünden, kumandan de B... kimliksiz, parasız, kimseyi tanımadığı bir köyde kalakalmış. İlkokul öğretmeninin kapısını çalıp kendisini konuk etmesini istemiş ondan. Öğretmen soru sormadan, bu hiç tanımadığı adamı akşam yemeğinin (doğal olarak yoksul işi bir yemek) hazırlandığı yemek odasına götürmüş. Orada bir kadın ve iki çocuk varmış. Yemekten sonra, Kumandan de B... öğretmeni bir yana çekip şöyle demiş:</p>

  <p>“- Sizin bir aileniz var. General de Gaulle taraftarı yüksek rütbeli bir subay olduğumu, kaçak olduğumu, başımı götürene Gestapo’nun ödül vereceğini size söylemek zorundayım.”</p>

  <p>Öğretmen yanıt olarak döşemenin üstündeki bir tahtayı kaldırıp iki parabellum göstermiş kumandana.</p>

  <p style="text-align: center;"><br/>***<br/></p>

  <p>Bir tren aktarmasında, çok sarhoş bir Alman askerinin bulunduğu bir kompartımanda yer bulabildik. Çok geçmeden ayaklarımızın üstüne kusmaya başladı. Kumandan de B...’nin yüzü sapsarı oldu ve hafif sesle şöyle dedi: “Heraus, Schwein...”<sup><a href="#b5dn2" id="b5dn2b">2</a></sup> Alman askeri sivil giyinmiş bir Alman subayının ya da bir Gestapo ajanının karşısında olduğunu mu sandı? Buyruk veren bir sese şartlanmış olarak mı uydu? Bilmiyorum. Ama kompartımandan ayrıldı.</p>

  <p style="text-align: center;"><br/>***<br/></p>

  <p>Direnişin insanlarının çoğu, zamanlarının büyük kısmını trenlerde geçiriyorlar. Ne olursa olsun telefona, telgrafa, mektuplara güvenilmemeli. Her haberi kişi götürmeli. Her gizli şey, her bağlantı bir yer değişikliği gerektirir. Üstelik silah, gazete, telsiz, baltalama araçlarının dağıtımı işi de var. Bu da dolap beygirleri gibi tüm Fransa’yı dolaşan bir bağlantı görevlileri ordusunun gerekliliğini ortaya koyuyor. Hem de onların karşılaştıkları korkunç kıyımın nedenini açıklıyor. Durmadan yolculuk yapmak zorunluluğunda bulunduğumuzu düşman da çok iyi biliyor. Kendi örgütümden ya da bir başka örgütten iki, üç, ya da dört arkadaşa rastlamadığım azıcık uzunca bir tek yolculuk yapmadım şimdiye dek. Üstelik tanıdıklarımın dışında pek çoğunun da bağlantı görevlisi olduğunu anlamışımdır. Düzene karşı olma, bu konuda hemen hemen yanılmaz bir içgüdü geliştiriyor. Bu içgüdünün polislerde de aynı güçte olup olmadığını soruyorum kendi kendime.</p>

  <p style="text-align: center;"><br/>***<br/></p>

  <p>Bakımlı bir sakalı, Légion d’Honneur nişanı olan yaşlı bir bay tarafından izlendiğimi sanıyorum. Gestapo’nun yaklaşma oyunu mu acaba? Bizimkilerden birini bu yaşlı bayın peşine taktım.</p>

  <p style="text-align: center;"><br/>***<br/></p>

  <p>Bison saçma bir kazaya uğradı. Almanlardan çalınan bir motosikleti çok hızlı sürüyormuş. Tekerler yerden kesilmiş. Komada hastahaneye kaldırılıyor. Üstünde iki tabancası ve sustalısı var.</p>

  <p>Silahlar mahkeme kalemine teslim ediliyor. Durum Fransız ve Alman polisine bildiriliyor. Bison baygın olarak ameliyat masasına taşınıyor. Kafatası çatlamış, çene kemikleri kırılmış. Gereken tedavi yapılıyor. Polis geliyor, ama onun kendinde olmadığını görerek sorguyu ve araştırmayı ertesi güne bırakıyorlar. Gün ağarırken Bison kendine geliyor. Başı sargılar içindedir. Korkunç acı çekmektedir. Yanında muhafız yoktur. Yataktan kalkıyor bir pencereden çıkarak hastahaneden ayrılıyor. Sendeleyerek kente gidiyor. Dostların bulunduğu bir banliyö yönüne giden bir tramvay geçmektedir. Bison tramvaya biniyor. Sonradan bunları bana anlatırken “dört kapı görüyordum, dedi, bereket ki doğrusunu bulabildim.”</p>

  <p style="text-align: center;"><br/>***<br/></p>

  <p>Beni izleyenler ikileşti. Légion d’Honneur nişanlı yaşlı bay ve milli piyango satar görünen bir başkası. Ortadan kaybolmak gerek. Kuşkusuz çok yolculuk yaptım.</p>

  <p style="text-align: center;"><br/>***<br/></p>

  <p>Hiç hoş olmayan bir durum. Beni saklayan kadın korkuyor. Dostlarımızdan bir papaz ondan beni barındırmasını istemişti. O da bu işi görev duygusuyla yapıyor, çünkü yıllardır bu papaz yönetiyor onu. Ama büyük bir kaygı içinde olduğunu anlıyorum. Zil çalsa ya da kapı vurulsa soluğu kesiliyor. Üstelik benim için de bağıntısız kalmak olanaksız.</p>

  <p style="text-align: center;"><br/>***<br/></p>

  <p>Kılık değiştirmeyi düşünüyorum. Ama biribirine çok yakın gözlerim, çok belirgin bir burnum var. Yüzümde bir sakal doğal olmaz. Hem bütün sakallılar polisin dikkatini çekiyor şimdi. Güldürü oynamak için yaratılmamışım hiç. Kolayca kambur olabilen bir arkadaşımız vardı. Öylesine acınacak bir görünüşe bürünüyordu ki, metroda Almanlar yerlerini sık sık ona veriyorlardı. Binbir özenle oturuyordu. Kamburunda da çok şey taşıyordu.</p>

  <p style="text-align: center;"><br/>***<br/></p>

  <p>İvedi bir görev beni yolculuğa zorluyor. Beni barındıran kadının gözlerinde nasıl da bir rahatlama var.</p>

  <p style="text-align: center;"><br/>***<br/></p>

  <p>Madam S...’nin apartmanından ayrıldığım gün polis gelmiş. Arama hiçbir sonuç vermemiş. Madam S...’yi hemen alıp götürmüşler.</p>

  <p style="text-align: center;"><br/>***<br/></p>

  <p>Bir süredir günü gününe yaptığım, hem de Londra’dan istenen bir dizi planı tamamlamak için yola çıktım. Genellikle, konu alanıma oldukça yakın bir yerde oturan ve bana tüm bilgileri veren bir çiftlik sahibinin evine giderim. Büyük ölçüde gözetim altında tutulan bir bölgede dikkati çekmemek için en yakın kentteki bir doktor beni bir orman kıyısına dek arabasıyla götürür. Oradan çalılıkların koruyuculuğu altında çiftliğe giderim. Bu kez doktorun benzini azdı. Ancak çukur bir yola dek beni götürebildi ve hemen döndü. Çukur yolun girişinde -gece çok güzeldi- bir Alman askeri dolaşıyordu. İndiğimi görmedi, ama arabanın gelip geri gittiğini gördü.</p>

  <p>Akşam yemeğini çiftlik sahibinin evinde yedim. Günlük planlarımı bitirdim. Çukur yoldaki Alman askeri içeri girip de kendisini izlememi işaret ettiğinde planları henüz cebime koymuş bulunuyordum. Keçiyolu ıssızdı. Bir an sırtına atlayıp sersemletmeyi, sonra da öldürmeyi düşündüm. Ama çiftlik sahibini kurşuna dizdirmekten korktum. Aynı nedenden ötürü planlarımı atma yürekliliğini de gösteremedim. Askerî bir karakola geldik. Asker beni teğmen rütbeli bir komutana götürüp ona durumu açıkladı. Esmer bir teğmendi. Bunun beni umutlandırdığını çok iyi anımsıyorum. Esmer Almanları sarışınlarına yeğ tutarım.</p>

  <p>“- Bu çiftlik sahibinin evinde ne yapıyordunuz?” diye sordu bana teğmen. Yanıtımı hazırlayacak zamanım oldu. Tarım sigortası komisyoncusu olduğumu söyledim.</p>

  <p>“- Hangj sigorta?”</p>

  <p>“- Zürih?” dedim. Bunu rastgele söylememiştim. Bilmiyorum nasıl bir içgüdüydü ki bu, subayın ilgisini çekebilecek bir şirket adı söylersem, onun kötü düşüncelerini uzaklaştırabileceğim uyarısında bulundu bana. Adı iyi seçmişim. Gerçekten o Zürih’i biliyormuş, ben de biliyordum. Bahçelerinden, tiyatrolarından, müzelerinden sözettik. İsviçre’den de. Üstümü aramadan bıraktı beni.</p>

  <p style="text-align: center;"><br/>***<br/></p>

  <p>Hazırladığım planları Paris’te Opera caddesindeki bir iş bürosuna kendim götürüp vermem gerekiyordu. İki gün sonra yalnızca, önemsiz yollardan giderek vardım oraya. Zile basınca kapı kendiliğinden açıldı. Bir el, bileğimden yavaşça yakalayıp beni içeri çekti.&nbsp;<span style="text-indent: 0.8em;">Alman polislerinin karşısındaydım. Sabahtan beri büro bir tuzak olmuş.</span></p>

  <p>“Kimsiniz? Ne için geldiniz?” Kuruluşun normal çalışmalarına uyan bir neden uyduruyorum. “-Kâğıtlarınız.” İki ihtiyar tarafından gözhapsine alınışımdan sonra çıkartılan en yenilerini gösteriyorum. Polislerden biri telefona gidip Gestapo yetkililerinden biriyle görüşüyor. Almanca anladığım için konuşmayı izleyebiliyorum. Telefonun öteki ucundan polise bir ad listesi okuması isteniyor. On gün kadar önce kullandığım adı işitiyorum. Polis bana doğru gelip kâğıtlarımı geri veriyor ve beni kapıya dek itiyor. Elimden geldiğince yavaş inmeye çalışıyorum merdivenleri. Kapıcı odasında gözlüklü bir adam görür gibi oluyorum. Çıkıyorum, yürüyorum ve bir vitrinin önünde duruyorum. Birkaç adım ötemde gözlüklü bir adam var. Bildiğim bir fırına dek gidiyorum. İki çıkışı var. Böylece birkaç dakika kazanıyorum. Birden bir itfaiyeci kışlası görüyorum. Orada çok uyanık kimseler buluyorum. Bir yangın arabasına saklıyorlar beni ve bu arabayla sol kıyıda en iyi ajanlarımızdan biri olan bir antikacıya götürüyorlar. Planlarımı ona veriyorum ve ertesi gün eski sandalye yüklü bir elarabasını iterek Paris’ten çıkıyorum.</p>

  <p style="text-align: center;"><br/>***<br/></p>

  <p>Üç kez vuruş üstüne vuruş geldi, en kötüsünden de kurtuldum. Varsayımların son derece iyi bir birleşimi. Dindar biri bu olaylar dizisine bir mucize derdi. Bir bakara oyuncusuysa bunun bir uğurlu el olduğunu söylerdi.</p>

  <p style="text-align: center;"><br/>***<br/></p>

  <p>Çok küçük bir köyde gizli çalışan bir kasabın evinde kalıyorum. Her gün ona ya bir domuz, ya bir dana, ya da bir koyun getiriliyor. O da bunları kesip kolayca satıyor. Ucuz etle beslediği halk da onu koruyor. Bu adam bir karaborsa azizidir. Yalnızca ekmeğini kazanmak istiyor. Tek zevki Almanları ve Vichy’yi atlatmak. Beni çok az bir parayla besliyor ve konuk ediyor. En iyi et parçalarını bana veriyor. İnanılacak gibi değil ama, etten bıktım. Gizli çalışan kasap ayrıca yakında Londra’ya gidecek olan eski bir bakanı da saklıyor. Birlikte top oynuyoruz. Hava güzel. Canlandırıcı bir dağ havası. Zaman geçip gidiyor.</p>

  <p style="text-align: center;"><br/>***<br/></p>

  <p>İnsan bizim gibi suç ortaklarının, işlerinin ya da kovalamaların yönlendirmesine göre, güvenli olmayan bir yerden güvenli olmayan bir başka yere dolaşır durursa şaşılacak yerlerden geçer. Şaşırma yeteneği de körlenir. Ama bu kez şaşırma yeteneğim yeni sığındığım bir yer nedeniyle büsbütün uyandı.</p>

  <p>Bu, duvar doğramaları, halıları, tabloları ve çağının mobilyalarıyla küçük bir XVIII. yüzyıl şatosuydu. Çevresinde sessiz büyük ağaçlar. Önünde nilüferlerle dolu bir göl. Ve, yosunlarla örtülü ağaçlıklı yollar. Parkı sınırlayan, yıkılmaya başlamış duvarların çemberi içinde her şey uyuyor gibi.</p>

  <p>Küçük şato hiç evlenmemiş olan iki yaşlı kızkardeşin. Üç çeyrek yüzyıldan beri burada oturuyorlar. Hayran oldukları bir de erkek kardeşleri varmış. 1914’te öldürülmüş. Dostları yavaş yavaş azalmış. Artık hiç kimseyi tanımıyorlar. Ana yolların uzağında bir mülk bu. Hiç Alman görmemişler. Sebze ve süt ürünlerinden oluşan yiyecekleri hiç değişmemiş. Eski bir çiftlik sahibi adam buranın işlerini çekip çeviriyor. Evren ve yaşam bu kadınları unutmuş.</p>

  <p>Benim gizli kasap arada-sırada bu eski çiftlik sahibi adamı görüyordu. Ona benden sözetmiş. Adam da kadınlara. Şimdi oradayım.</p>

  <p>Gündüzleri hayvanların insandan korkmadığı büyülü ağaçlar arasında dolaşıyorum. Akşam, kurbağaların ötüşünü, daha sonra da baykuşların çığlığını dinliyorum. Yemeklerde yaşlı bayanlar çok ince bir Fransızcayla savaş konusunda sorular soruyorlar bana. Ama açıklamalarımı kavrayamıyorlar. Uçak, tank, radyo, telefon bile nedir bilmiyorlar. Öteki savaş başladığında da bir tür aşırı bir uyuşukluk içinde gevşemiş durumdalarmış. Kardeşlerinin ölümü evrenin yürüyüşünü kesinlikle durdurmuş. Onlar için gerçek ve canlı olan tek savaş 1870 savaşı. Babaları, dayıları, kendilerinden daha yaşlı olan yeğenleri gitmişler bu savaşa. Onların getirdikleri öyküler bu iki kadının gençlik yıllarını coşturmuş. Prusyalılara duydukları kin benim doğmadığım bir zamandan geliyor.</p>

  <p>Bir kez, yaşlı bayanlara direnişin birkaç olayını betimlemeyi denedim. Buruşuk ve ince yüzlerini salladılar.</p>

  <p>“- Anladın mı kardeşim, dedi biri ötekine, bunlar çeteci gibi bir şey.” “- Ama onurlu ve iyi eğitilmişjer kardeşim” dedi öteki de.</p>

  <p style="text-align: center;"><br/>***<br/></p>

  <p>Zaman geçiyor ama epey sıkıntılı. Büyük başkanı çok düşünüyorum. Böyle bir yerde ömür boyu yaşayabilirdi. Onun kitabını elde etmek isterdim. Yazdığı tek kitap. Az insan onu biliyor. Ama dünyanın sayılı bilginleri bu kitaptan ötürü J...’yi kendi ayarlarında görüyorlar. Ben de bu kitaptan ötürü onu tanımak istemiştim. Uzun bir zamandır o benim yürekten büyük başkanımdır.</p>

  <p style="text-align: center;"><br/>***<br/></p>

  <p>Zaman geçiyor.</p>

  <p>Bildiğim yasak gazetelerin listesini aklımda kalanla yazmaya çalışarak bir süre eğlendim:</p>

  <p>L’Avant-Garde (Öncü)</p>

  <p>L’Art Français (Fransız Sanatı)</p>

  <p>Bir - Hakim</p>

  <p>Combat (Mücadele)</p>

  <p>L’Ecole laique (Laik Okul)</p>

  <p>L’Enchainé du Nord (Kuzey Zincirlisi)</p>

  <p>L’Etudiant Patriote (Yurtsever Öğrenci)</p>

  <p>France d’abord (Önce Fransa)</p>

  <p>Franc - Tireur (Çete)</p>

  <p>le Franc - Tireur Normand (Normand Çetesi)</p>

  <p>le Franc - Tireur Parisien (Paris Çetesi)</p>

  <p>L’Humanité (İnsanlık)</p>

  <p>L’insurgé (Başkaldıran)</p>

  <p>Les Lettres Françaises (Fransız Yazını)</p>

  <p>Libération (Kurtuluş)</p>

  <p>Libérer et Fédérer (Kurtarma ve Birleştirme)</p>

  <p>le Médecin Français (Fransız Doktoru)</p>

  <p>Musiciens d’aujourd’hui (Günümüzün Müzisyeni)</p>

  <p>Pantagruel</p>

  <p>le Pére Duchesne</p>

  <p>le Piston (Piston)</p>

  <p>le Populaire (Halkçı)</p>

  <p>Résistance (Direniş)</p>

  <p>Rouge Midi (Kızıl Güney)</p>

  <p>Russie d’Aujourd’hui (Günümüz Rusyası)</p>

  <p>L’Université Libre (Özgür Üniversite)</p>

  <p>Valmy</p>

  <p>la Vie Ouvrière (İşçi Yaşamı)</p>

  <p>la Voix du Nord (Kuzeyin Sesi)</p>

  <p>la Voix de Paris (Parisin Sesi)</p>

  <p>la Voix Populaire (Halkın Sesi)</p>

  <p style="text-align: center;"><br/>***<br/></p>

  <p>"La Voix des Stalags” de vardı.</p>

  <p>Kimisi sağlığının bozuk oluşundan ötürü serbest bırakılmış, çoğu da kaçmış olan Paris’li birçok savaş tutuklusu 1942 yılının başlarında Paris’te buluşurlar. Kamplardaki yaşamlardan sözederler Mareşal Pétain için yapılmış ve tüm olanaklarıyla Almanların da desteklediği propagandayı yıkan bir gazeteyi tutuklular arasında dağıtmanın gerekliliğini hepsi uygun bulur.</p>

  <p>Toplanan arkadaşlar “la Voix des Stalags”ı çıkarmaya karar verirler. Kâğıt ve basımcı bulurlar. Yazılar yazarlar, elde edilen haberleri yazarlar. Ama gazeteler nasıl ulaştırılacak? Tüccarlar gazetelerin gizlenebilmesi için gerekli yüzlerce pakete yetecek kadar yiyecek paketleri veriyorlar içeri. Ama bu paketlerin aranmaması nasıl sağlanacak ve gerekli adresler nasıl elde edilecek?</p>

  <p>Komitenin bir üyesi aynı anda iki sorunu da çözümler. “Je suis Partout” adındaki gazetenin bürosuna gider ve bir görevliye aşağıdaki masalı anlatır:</p>

  <p>Kendisi bir okul müdürüdür. Tutuklulara armağanlar göndermek için öğrenciler arasında düzenli bir para yardımı toplama sistemi hazırlamıştır. Almanya’da kendisi de tutuklu kalmıştır. O sırada “Je suis Partout” tarafından geniş boyutlara ulaştırılan işbirliği kampanyalarını coşkuyla okumuştur. Hem de bu gazetenin tutuklular arasında tanınmasını sağlamak istemektedir.</p>

  <p>Sahte okul müdürü hemen başyazarın yanına götürülür. Düşman için çalışan bu gazetenin etiketleri üstüne basılmış, çeşitli StaIags’larda<a href="#b5dn3" id="b5dn3b"><sup>3</sup></a>&nbsp;bulunan 1200 adres elde eder. “La Voix des Stalags” için daha iyi bir gezi izin belgesi olamazdı.</p>

  <p style="text-align: center;"><br/>***<br/></p>

  <p>Yeni bir adım var. Bıyıklarımı da yeniden kestim. Saçlarım çok uzun ve eski bir pelerin giyiyorum. Yüz kadar işçi çalıştıran bir sanayicinin yanında muhasebeciyim. Fabrikada oturuyorum. En eksiksiz kimlik kartı bile artık yeterli değil polis için. Saklandığım sırada, denetim makinesi, sıkıştırma makinesi korkunç bir biçimde baskısını artırmış. Sürgünlerden ve kaçaklardan ötürü bir çalışma karnesi, bir sayım belgesi, bir de oturma belgesi isteniyor. Polis taramalarının, sürek avlarının ardı arkası kesilmiyor. Tramvayların, lokantaların, kahvelerin, sinemaların altı-üstüne getiriliyor. Mahalleler apartman apartman taranıyor. Bir polis sorgusuyla karşılaşmadan trenlerde 100 kilometre gitmek çok güç.</p>

  <p>Bu iş cehennemleşiyor. Giderek yalnızca kadınlar iş yapar duruma gelecek.</p>

  <p style="text-align: center;"><br/>***<br/></p>

  <p>Bağlantılarımız için bir atölye kiraladım.</p>

  <p>Bu evde kendi değişik düşünüşüne göre resim yapmaya ya da arkadaşlarını kabul etmeye gelen bir sanatçı gibi görünüyorum.</p>

  <p style="text-align: center;"><br/>***<br/></p>

  <p>Bu sabah, atölyede Jean-François, Lemasque ve Félix’le buluşacaktım. Aylardan beri görmemiştim onları. Makiler için çok şey saptamak zorundayız. Evin önüne geldiğimde kapıcı kadın eski bir halıyı gevşek gevşek silkeleyerek eşikte duruyordu. Benim sokaktan geçmekte olduğumu görünce birden paspasa çılgınca vurmaya başladı. Kapıcı kadının hiçbir zaman bizimle bir ilgisi olmamıştı, benim eylemim konusunda da hiçbir şey bilmez. Bu durumda içeri girmedim.</p>

  <p style="text-align: center;"><br/>***<br/></p>

  <p>Bu kadın bile bile yaşamımı kurtarmıştır. Öte yandan son derece basit olaylar zinciri büyük bir yıkıma yol açtı.</p>

  <p>Bölgesinden ayrılırken Jean-François, kendini çok saydıran, ama gereğinden fazla iyimser, hiç devrimci duyarlığı olmayan eski bir subaya bırakmış yönetimi. Bu subay, Jean-Frauçois’e bir mesaj ulaştırma zorunluluğunu duymuş ve ona bir bağlantı görevlisi yollamış. Bu iş için çok genç, hiçbir deneyimi olmayan bir delikanlıyı seçmiş. Ona aracı bir yerin adresini vereceğine, atölyenin sokağını ve numarasını vermiş. Çocuk tren postasını beklerken uyuyakalmış. Bir polis aramasıyla uyandırılmış. Üzerinde adresim bulunmuş. İnandırıcı bir neden uydurup söyleyememiş. Böylece tuzak kurulmuş. Lemasque, Félix ve Jean-François tutuklanmışlar. Kapıcı kadın sonunda ancak bu tehlike işaretini vermeyi akıl edebilmiş: Paspas.</p>

  <p style="text-align: center;"><br/>***<br/></p>

  <p>Jean-François’den haberler.</p>

  <p>Komiser, önünde Jean-François’in, Lemasque’nin ve Félix’in üzerlerinde bulunan tüm raporlar, Jean-François’i sorguya çeker atölyede. Jean-François gelişigüzel yanıtlar verir. Birden, komiserin elini ısırır, hem de öylesine sert ısırır ki deriden bir parça kopar. Belgeleri kaptığı gibi iki müfettişi birbiri üstüne yıkar ve hızla merdivenleri iner. Raporları bana ulaştırdı ve benden aldığı bilgilerle makiye döndü.</p>

  <p style="text-align: center;"><br/>***<br/></p>

  <p>Félix’den haberler.</p>

  <p>Félix’te de bir genç kızın adına kiralanan, benim de arasıra kızın koruyucusu kimliğinde gittiğim bir yardımlaşma apartmanının adresi yazılı küçük bir kâğıt parçası varmış. Félix bu adresi kendine göre bir kodla yazmış. Sorguya çekildiğinde, işaretleri, direnişin önemli bir başkanıyla falanca gün, falanca saatte herkesin bildiği bir meydanda buluşma olarak yorumlamayı başarmış. Bu işi, inandırıcı olması için gerekli duraksamalar, dönüşler ve kesişlerle yapmış. Aynı biçimde iki polisi bu sahte buluşmaya götürmek için kandırmış.<br /></p>

  <p>Meydanın ortasına gelirler. Félix polislerin birkaç adım önünde yürümektedir. O sırada bir tramvay geçer. Félix tramvaya atlar, bir yanından girip öteki yanından çıkar, gelip geçenlerin arasında kaybolur.</p>

  <p>Sonra beni bulmak istemiş ve yardımlaşma adresine gelmiş. Oysa, apartmanı adına kiraladığı kız o arada atölyeye gelmiş ve polisler onu konuşturmayı başarmışlar. Félix’i yeniden tutuklamışlar.</p>

  <p>Böylece o da Lemasque gibi Vichy’deki Gestapo tarafından savaş salması olarak alınan Hotel Belleue’nin bodrumlarına hapsedildi.</p>

  <p style="text-align: center;"><br/>***<br/></p>

  <p>Fresnes’deki hapishanenin Alman bölümünde hiçbir neden olmaksızın sekiz ay kalmış olan bir işçi gördüm fabrikada. İki kaburga kemiği kırılmış, topal kalmış.</p>

  <p>Ona göre en dayanılmaz şey, hücre duvarlarına saçılmış İrinlerin keskin kokusu.</p>

  <p>“-İşkence görmüş arkadaşların kokusu” diyor.</p>

  <p>Lemasque’yi düşünüyorum. Can arkadaşım Félix’i düşünüyorum.</p>

  <p style="text-align: center;"><br/>***<br/></p>

  <p>Lemasque’den haberler.</p>

  <p>O da Félix’le aynı bodruma hapsedilmiş. Ellerine kelepçe, ayaklarına zincir vurulmuş. En tehlikeli Félix görülüyormuş. Gestapo’yu aldattığı için çok kızıyorlarmış ona. İlk günden sorguya çekerler onu. Sorgudan dönmez. Ama gece, tavandaki ampullerin aydınlığında Lemasque, Félix’in boynuna bir ip geçirilmiş ölüsünü çıkış aralığında görür.</p>

  <p>Félix’in gözleri yoktur artık. Félix’in alt çenesi yoktur artık. Lemasque onu daha çok kafasının saçsız tepesinden tanımış... Tıraşlı Félix.</p>

  <p>Lemasque aynı işkenceye uğramaktan öylesine korkmuş ki, birden kaçması gerektiğini anlamış.</p>

  <p>Lemasque ayak bileklerindeki zinciri tutan asma kilidi açmayı başarır -bunu nasıl başardığını hiçbir zaman söyleyemeyecek-. Gece olur. Kelepçeli elleriyle, bodrumun hava deliğindeki iğreti tutturulmuş demirleri söker. Önce ayaklarını geçirerek dışarı kayar. Elleri kelepçeli, Vichy’nin sokaklarındadır. Elkonulmuş bir otelde kalan bir bakanlık memurudur Vichy’de tanıdığı tek kişi. Sahte görev belgeleri almak için Lemasque onu bir kez görmeye gitmiştir. Gezgin muhafızlar ve Gestapo devriyelerinin kolgezdiği sokaklarda Lemasque elleri kelepçeli, oteli aramaya koyulur. Gün doğmadan onu bulması gerek. Yoksa yokedilir. Saatler geçer. Lemasque, Vichy’nin içinde dönüp durmaktadır. Sonunda aradığı yeri bulduğu kanısına varır. Herkesin uykuda olduğu otele girer. Katı ve odanın tam yerini anımsamak için kafasının içinde son bir çaba, umutsuz bir çaba harcar. Sonunda, bulduğunu sanır Lemasque. Kapıya vurur. Kapı açılır. Bizden arkadaşın ta kendisidir.</p>

  <p>Akşam Lemasque’yi kelepçelerinden kurtarmak için demir testeresiyle bir işçi dost gelir. Öyküyü bu memur ve işçi de doğruladılar bana. Yoksa Lemasque’nin çözülüp çözülmediğini, kaçışını Gestapo hesabına uydurup uydurmadığını kendi kendime sorup duracaktım.</p>

  <p style="text-align: center;"><br/>***<br/></p>

  <p>Direniş, inatla çok sayıda baltalama yapıyor, saldırı düzenliyor, adam öldürüyor. Gündelik olay bunlar. Bütün örgütlerin kendi savaş grupları var. Kaçak askerler gerçek bir ordu oluşturuyorlar. Alman ölülerinin yoğunluğu öyle bir noktaya geldi ki düşman rehine sistemini bırakmak zorunda kaldı. Bir Alman ölüsüne karşılık yüz Fransızı kurşuna dizemiyor artık. Yoksa Fransa’nın tüm insanlarını öldürmesi gerekecek. Düşman, korkunç baskılarla yıldırılamayacak bir halk olduğumuzu anladı böylece.</p>

  <p>Yine de Gestapo korkunç bir biçimde çalışıyor. Sıradan rehineler yerine kuşkulandığı kişileri koymayı amaçlıyor.</p>

  <p style="text-align: center;"><br/>***<br/></p>

  <p>Bir kabul törenine gideceğim. Bulunduğum yer ayrıntı sayılacak işlerle uğraşmamamı gerektiriyor ama, kaybımız büyük, bu tür bir görevi yürütebilecek kimse kalmadı artık bizim bölgede. Mathilde benimle geliyor; bu işi öğrenecek. Ekip, bir taksi sahibi, karısı, ve bir köy demircisinden oluşuyor. Onlar Louis H...’nın grubu tarafından geçici bir süre için bize verildiler. Hiçbirini tanımıyorum.</p>

  <p style="text-align: center;"><br/>***<br/></p>

  <p style="text-align: justify;">İlk geceyi sonuç alamadan alanda geçirdik.</p>

  <p style="text-align: justify;">Bir uçak karanlıkta bir saat boyunca üstümüzde dolaştı, ama sis vardı. Kuşkusuz pilot, lambalarımızın işaretini göremedi. Gün doğarken tahtadan bir kulübeye girdik. Kulübe kaçak avcılık da yapan&nbsp;<span style="text-indent: 0.8em;">bir demircinin. Bizim alanın sınırında bulunan bir korunun içine kurmuş kulübesini. Taksi, kılıflandırılmış bir telsizle birlikte ağaçların altına çekildi. Londra’yla mesaj alış-verişi yaptık. Uçak bir gece sonra gelecek.</span></p>

  <p style="text-align: center;"><br/>***<br/></p>

  <p>Akşama dek yağmur yağdı. Ne yiyeceğimiz, ne içeceğimiz var. Sigaralarımız da çok az. Ekibimdekilerle gevezelik ettim.</p>

  <p>Taksi sahibi eski bir uçak makinisti. Direnişin insanlarıyla bağlantı kurabildiği günden beri gazlı arabasını ve kendini direnişin hizmetine vermiş. Çok çalışmış. Henüz kazaya uğramamış. Onun bir tek macerası var, oldukça değişik.</p>

  <p>Geçen yıl, oturduğu küçük kentin en büyük sinemasında bir el-bombasıyla üç Alman öldürülmüş. Kommandatür rehinelerin kurşuna dizileceğini bildiriyor. Hiçbir örgütümüze bağlı olmayan, ama yalnızca yürekli bir adam olan Fransız polis komiseri Alman kumandana gider. Sinemadaki olayın direnişin bir suikastı olmadığına, ama Rusya’dan dönen askerlerin oraya hiç gitmemiş olanlara karşı duyduğu öfke yüzünden olduğuna inandırmaya çalışır. Alman subay, komiseri dikkatle dinler ve ona bir pazarlık önerir:</p>

  <p>“- Savunduğunuz şeyi kanıtlamanız için size üç gün veriyorum. Bunu başaramazsanız, siz, kentten size kefil olmak isteyen kişiyle birlikte kurşuna dizileceksiniz.”</p>

  <p>Komiser kabul eder. Tanıdığı, ama gizli bir örgütün üyesi olduğunu bilmediği taksi sahibine bu konuyu anlatır. Taksi sahibi bu işi üstlenir. İki gün geçer, üçüncü gün komiser kesin kanıtları toplamayı başarır.</p>

  <p>“Belki de bu işten ötürü Gestapo’yla bir sorunum olmadı şimdilik” dedi bana taksi şoförü. “Bu benim için birinci derecede bir suçsuzluk kanıtı oldu. Anladığınız gibi, Fritzler gizli örgütten birinin böyle bir öldürme işiyle tehlikeye girmeyeceğine inanmak zorunda kaldılar. Ama o zaman bunu düşünmemiştim. İnan olsun, kırksekiz saat boyunca yüreğim üçbuçuk attı.”</p>

  <p style="text-align: center;"><br/>***<br/></p>

  <p>Taksi şoförünün karısı otuz yaşlarında. Sevimli, yardımsever, analık duygusu güçlü bir kadın. Bir tür saf bir acımasızlıkla Almanlara hınç duyuyor. Ren bölgesindeki Alman çocuklarının bombalarla öldürülmesine seviniyor. “Yalnızca bir tür iyi Alman vardır, o da ölmüş bir Alman” diyor yavaşça.</p>

  <p>Bir akşam, bir Alman kampı yakınlarında bilgi toplama görevi sırasında şoförün karısı dikenli tellere takılıp dizini yaralamış. Çok kanayan yaranın üstüne mendilini sarmış ve en yakın tren istasyonuna varmış. Trende yanında oturan bir Alman askeriymiş. Kıpkırmızı mendili görmüş asker. Yumuşak yürekli biriymiş. Mendilin yerine yanında taşıdığı pansumanı koymak istemiş zorla. “O, bacağımı sararken ensesini görüyordum. Bir bıçak saplamak için bulunmaz bir yerdi. Ona zarar verecek bir şey yapmalıydım. Böylece onun elektrikli cep fenerini çaldım. Bakın, işte işaret vermeye yarıyor” diyor şoförün karısı.</p>

  <p style="text-align: center;"><br/>***<br/></p>

  <p>Kaçak avcılık yapan demircinin adı Josephe Pioche. Gerçek adını bilmiyorum. Yüzü kerpiç renginde. Küçük ve gülen gözleri, güzel yemeklere ve kadınlara düşkün erkeklerinki gibi bir ağzı var. Basit bir görünüş altında, çok düşünceli, çok kararlı adamlardan biri. Kendi öykülerini anlatmayı sevmiyor. Ama arkadaşlarının arasında çok ünlü bu öyküler. Şoför bunlardan birini anlatması için zorladı onu.</p>

  <p>Başarılı bir telsizci olan Josephe Pioche kendi istasyonunu tarlaların ortasında kiraladığı küçük bir eve yerleştirmiş. Bir süre sonra, bölge çok kötü bir durum almış. Keşif arabaları çevrede kolgeziyormuş. Yer değiştirmek gerekmiş, ama Pioche son gün, son derece önemli 22 telgraf almak zorunda kalmış. Böyle çevreniz sarıldığı bir anda 22 telgraf bilmek bilmez. Pioche tepeden tırnağa silahlı iki oğluyla birlikte barikat kurmuş evin içinde. Mesajlar bitene dek ne olursa olsun dayanma buyruğunu almışlar. Ve, Pioche 22 telgrafı kazasız kayda geçmeyi başarmış.</p>

  <p>Çok geçmeden Paris’te böyle bir olay başına gelmiş Pioche’nin. Almanlar hesabına çalışan Doriot’un adamları tarafından tutuklandığında, bir arkadaşa sahte mühür ve damga götürmek için Lyon garından çıkıyormuş. Onu arabaya bindirip Fresnes’ye götürmüşler. Pioche bir pipo yakıp -“İçtiğim son pipo olsa gerek bu” der kendisine eşlik eden serserilerden birine. Pioche dolu dolu, hem de çabuk içer. Tütün kesesine her elini atışında ya bir mühür ya da bir damga çıkarıp arabanın döşeme yastıklarının altına atar. Sonra şöyle der: -“Hemen öleceksem çantamdaki pilici yemem iyi olur.” Bir budu dişler, ardından bir kanadı. Bu sırada, çevik parmakları pilicin karnında saklı mühür ve damgaları kemiklerle birlikte pencereden dışarı atar. Fresnes’ye geldiğinde üstünde tehlikeli hiçbir şey kalmaz. Yine de konuşturulmak için üç kez idamların yapıldığı duvarın önüne götürürler. Suçsuz suçsuz ağlar. Sonunda salıverirler onu. Bu macerada Josephe Pioche’nin en çok hoşuna giden şey, topraklarında yasak av yaptı diye kendisini hapse attıran bir şato sahibini Fresnes’de bulmuş olması. İyi dost olmuşlar orada. Şato sahibi kurşuna dizilmiş.</p>

  <p style="text-align: center;"><br/>***<br/></p>

  <p>Pek cansıkıntısı duymadan bu öyküleri dinleyerek akşamı ettik. Alana gittik. Uçak bu kez işaretleri gördü. Gereken yere kondu. Bu görevleri yerine getiren İngilizler birinci sınıf havacıydılar. Ama ıslak alan için uçak çok ağırdı.</p>

  <p>Öyle bir çamura daldı ki uçak, görevlilerin, getirdiği yolcuların ve bizimkilerin birleşen çabaları bile onu saplandığı yerden söküp alamadı. O zaman İngiliz pilot görkemli bir güvenle şöyle dedi:</p>

  <p>“Komşu köyden yardım istemek gerek.”</p>

  <p>“- Benimle belediye başkanını görmeye gelin. Yalnız olursam belki bana inanmaz” dedi ona Josephe Pioche.</p>

  <p>Belediye başkanını uyandırmaya gittiler. Köyün tüm erkekleriyle dönüp geldiler.</p>

  <p>Uçak kurtarıldı.</p>

  <p style="text-align: center;"><br/>***<br/></p>

  <p>Kaçışından sonra Lemasque ancak bir haftalık bir dinlenme izni aldı ve yeniden göreve başladı. Ama hemen yeniden tutuklandı. Şansından, Fransız polisinin elinde şimdilik. Mathilde onu hapishaneden çıkaracağına söz verdi bana. Ne olur olmaz, Lemasque konutumu bildiği için yer değiştiriyorum.</p>

  <p style="text-align: center;"><br/>***<br/></p>

  <p>Bir köyün kıyısında, sahibi bir emekli memur olan küçük bir evdeyim. Benim gibi sahte bir kimlikle saklanan eski bir dostum X... tarafından kiralandı.</p>

  <p>Karısı Almanya’da sürgün. On yaşında bir çocuk olan oğulları babasının yanında. Akşam yemekte, X...’i doğal olarak kendi gerçek adıyla çağırıyorum. O da doğal olarak bu çağrıyı yanıtlıyor. Küçük oğlan babasını dirseğiyle dürtüp “Duval, unutma baba, bizim adımız Duval” diye fısıldıyor.</p>

  <p style="text-align: center;"><br/>***<br/></p>

  <p>Mathilde, saçları kınalı, elbisesinin altında bir yastıkla Lemasque’nin gebe metresi olarak görünüyor. Onu görme belgesi sağlandı kendisine. Lemasque’ye hücre arkadaşlığı yapan oldukça kuşku uyandırıcı birinin atlatılması koşulu ve içerdeki suç ortaklarının da yardımıyla Lemasque’nin kaçması oldukça kolay olacaktı. Bu iş için Mathilde küçük bir şişe fiol sızdırmıştı içeri. Lemasque casus olması olasılığı kuvvetli olan bu adamı zehirlemeyi kabul etmedi.</p>

  <p style="text-align: center;"><br/>***<br/></p>

  <p>Mathilde bu kez bir şişe kloroform götürdü içeri. Ölçüsünü kaçıracağı korkusuyla bunu da kullanmayı kabul etmedi. Bir yandan da zaman daralıyor. Gestapo nerdeyse Lemasque’yi isteyecek. Onun Paul Dounat’ı unutmadığını sanıyorum.</p>

  <p style="text-align: center;"><br/>***<br/></p>

  <p>Bu pazar sabahı çok korktum. Bir Alman askeri arabası bizim evin karşısında durdu ve içinden bir subay indi. Penceredeydim (dışarı çıkamadığımdan, günün büyük bir bölümünü orada geçiriyorum). Perdenin arkasında gizlenmiş olmam iyi bir rastlantı. Geriye çekilir gibi oldum. Odada oynamakta olan X...’in oğlu sokağa bir göz attı. “Bir şey değil” dedi bana. “Bölgenin komutanı. Her pazar köşedeki meyhaneye gelir. Ülkenin en iyi şarabının orada olduğunu sanıyor. Biraz daha bakarsanız çok güleceksiniz. Birlikte gözleyeceğiz.” Çocuğun gizemli bir havası vardı. Bir saat sonra kumandanın kahvenin avlusuna gidip bir gübre yığınının içinde yuvarlandığını gördüm. “Bu Alman değil” dedi çocuk utku kazanmışçasına. “İşte olup biten. Kumandan bir şişe şarap içiyor. İyice sarhoş olunca zorla meyhaneciyle elbiselerini değiştirmek istiyor. Sonra, meyhaneci tiksine tiksine Alman üniformasını gübrenin içinde kirletmeye gidiyor.” Çocuk sessizce gülüyordu, ilkin, ben de onun gibi yaptım. Ama daha sonra, aslında kumandanın üniformasından nefret ettiğini, alkolün verdiği serbestlikle onu bir başkası yoluyla pisletmek istediğini düşündüm.</p>

  <p style="text-align: center;"><br/>***<br/></p>

  <p>Almanların duygululuğu arada-bir çok tuhaf sapmalar gösteriyor.</p>

  <p>Tanıdığım genç bir hemşire bir SS yüzbaşısına bakmak zorunda kalmış. O da genç kıza kur yapmaya başlamış. Bu durum genç kızı öfkelendiriyormuş. “Sizi öfkeli görmek hoşuma gidiyor. Böyle daha da güzelsiniz” demiş SS subayı.</p>

  <p>“Bu güç bir şey değil, yalnızca bir Alman görmem yeter” karşılığını vermiş hemşire.</p>

  <p>Yüzbaşı gönlünü kaptırmış. Sık sık şöyle diyormuş:</p>

  <p>“- Büyük bir hatip olayım, tüm Fransa ayaklarıma kapansın isterdim. Sizin de dizlerime sarılmanızı.”</p>

  <p>Korkunç hoyratlıktan duyulan yorgunluk mu? Hem egemen olma, hem de sevilme açlığı mı? Mazoşizm mi? Yoksa bir tür sadizm mi?</p>

  <p style="text-align: center;"><br/>***<br/></p>

  <p>Lemasque bir başka hapishaneye aktarıldı. Sorgulardan ötürü çok hasta, çok bitkin düşmüş bizden bir arkadaş buldu orada. Lemasque’nin son kez hapishaneden sorgu yargıcına götürüldüğü gün Mathilde zor kullanma yoluyla bir kaçırma düzenledi. Her şey hazırdı. Adamlarımız ateş açacaklardı. Ama arkadaşının koluna girmiş olan Lemasque, Mathilde’ye başıyla olumsuz bir işaret yapıp kendisini güçlükle sürükleyen arkadaşına destek olmayı sürdürmüş. Adalet Sarayı’ndan çıkınca her ikisi de Gestapo’ya verilmişler. Lemasque’ye karşı bir öfke duydum. Ama hiç kuşku yok Legrain’ini bulmuş olacak.</p>

  <p style="text-align: center;"><br/>***<br/></p>

  <p>Félix’in karısı bizimle çalışmak için yalvarıyor. Félix’in gizli eylemiyle ilgili hiçbir şey bilmiyordu. Kocasının ölümünü, ona bir yardımı iletmekle görevli ama örgüt konusunda ipucu verici hiçbir ayrıntı, hiçbir iz vermemek için kesin buyruk almış olan bir adamımızdan öğrendi. Félix’in karısı parayı kabul etmemiş “Zavallı adamım benim, ah bir bilseydim, bir bilseydim...” diye diye bağırtısız ağlamaya koyulmuş. Kayboluşlarından, görünüşteki tembelliğinden ötürü Félix’e sık sık aşağılayıcı sözler söylediği için kendini bağışlayamıyordu.</p>

  <p>Bizimkilerden birini bulmayı nasıl başardığını bilmiyorum. Onun bu isteği, basamak basamak, sığınağımı bilen tek kişi olan Mathilde’ye dek ulaşıyor ve bana getiriliyor. Félix’in karısı bağlantı görevlisi olacak. En tehlikeli görev budur, ama öldürülen arkadaşların dullarının bu görevleri herhangi birinden her zaman daha iyi yaptıkları görülmüştür.</p>

  <p>Félix’in veremli küçük oğlunun sorumluluğunu üzerime alıyorum.</p>

  <p>Çocukların bu sorunu ağır bir yük. Ana-babaları kurşuna dizilen, tutuklanan, sürgüne gönderilen çocuklar, kuşkusuz yüzleri, binleri buluyor. Tutuklu ana-babaların yanı sıra hapishanelerin kapılarına dek gelip eşikte muhafızların kovaladığı çocuklar biliyorum. Ana-babalarının alınıp götürüldüğü apartmanda tek başlarına kaldıkları için yok olup giden çocuklar biliyorum. Bu çocuklardan bazılarının ilk düşüncesinin, kurulan tuzağı oraya gelecek dostlara bildirmek için boş evin çevresinde dolaşıp gözcülük yapmak olduğunu da biliyorum.</p>

  <p>İspanya sınırından askerleri ve İngiliz havacılarını geçiren bir kadın tanıdım. Onları birer birer alıp hasta kılığına sokuyor, eş rolüne giriyor, kimlik ve yol belgelerini gösteriyor, tatsız olaylar çıkmamasını sağlıyordu. Aile oyununu tamamlamak için 7 yaşındaki oğlu da eşlik ediyordu kendisine. Böyle 54 kez yolculuk yaptı. Sonra oyun anlaşıldı. Kadın kurşuna dizildi. Çocuk ne oldu, bilinmiyor.</p>

  <p style="text-align: center;"><br/>***<br/></p>

  <p>Lemasque 87 numaralı odaya götürüldü. Yarım saatlik bir sorgudan sonra bayılmış. Kendine gelince bir siyanür hapı içmiş.</p>

  <p style="text-align: center;"><br/>***<br/></p>

  <p>Gestapo sorgucularının en son buluşu.</p>

  <p>Bir dişçi burgusu dişli tekerlek çene kemiğine ulaşana dek etin içinde döndürülüyor.</p>

  <p style="text-align: center;"><br/>***<br/></p>

  <p>Mathilde’yle Jean-François’i alıcı istasyonlarımızı bir bir görmeye gönderdim. Daha doğrusu, elde ne kaldığını öğrenmeye.</p>

  <p>Bir dizi çok kötü olaylar geçirdik.</p>

  <p>Direnişin başlangıcında, çok büyük tehlikeler olmadan Londra’yla “haberleşilebiliyordu”. Almanlar gizli radyo yayınlarımızı dinleyecek sayıda olmadıkları gibi araçları da çok azdı. Ama o sırada bizim de istasyonlarımız, deneyimli operatörlerimiz, Londra’yla sürekli bağlantılarımız yetersizdi. Oldukça düzensiz ve ilkel biçimde yürütülüyordu bu iş. Bugün son derece iyi örgütlü ve bilgiliyiz. Yalnız, her savaşta olduğu gibi, düşman çok çabuk karşı önlemler buldu. Şimdi birinci sınıf teknik personeli var. Keşif arabaları, ya mal teslim, ya posta, ya da Kızılhaç kamyonetleri biçiminde karınca gibi kaynıyor, tüm ülkede kolgeziyor, gözetleme yapıyor, casusluk yapıyor.</p>

  <p>Araştırdığı hedef dolayında incelemeler yapan bu arabalardan birini gözleme olanağını buldum. Bir yaya hızında, çok yavaş gidiyordu. Her evin önünde bir an duruyor ve çok usta bir sessizlikle yeniden yola koyuluyordu. İçindeki acımasız bir mekanizmanın, yaklaştığı bölgeyi adım adım taradığı anlaşılıyordu. Bunalan bir hayvan, evleri birbiri ardına yokluyormuş, dokunaçlarını duvarlardan geçiriyormuş izlemini veriyordu insana.</p>

  <p>İlk dalgaları aldıktan sonra istasyonun bulunduğu yerin tam önünde durmak için bir arabaya yarım saatten fazla bir zaman gerekmez. Londra’yla bağlantı kurmak ve mesajlar iletmek için yarım saat çok kısa bir süredir. Bu durumda savaşılır. Operatörün çalıştığı sırada bir arkadaş pencerede pusu kurar. Bir öteki de sokakta bekler. Çevreyi koklayan, yoklayan hayvan görünür görünmez penceredeki adama önceden kararlaştırılan işareti verir. O da operatörü uyarır. Bu bir ivedilik ve şans oyunuydu. Son hafta şansımız iyi gitmedi.</p>

  <p>Ajax apansızın yakalandı. Nöbetçiler evin önünü gözlüyorlardı. Gestapo arka taraftaki bir ara sokaktan çıkageldi. Bu kez dinleme aygıtı bir yangın arabasına yerleştirilmişti. Alman polisler yangın söndürme merdivenini kullanarak pencereden girmişler içeri. Ajax elinden geldiğince öcünü almış. Yardımcısına şöyle sormuş: “Bomba neden bu kadar gecikti yahu?” Gestapo ajanları çok korkmuşlar. Ajax radyo yayın planlarını yok etmek için bu durumdan yararlanmış.</p>

  <p>Diamant’ın tutuklanması konusunda hiçbir ayrıntıyı bilmiyoruz. Bir mesajın ortasında, birdenbire, Londra’ya yalnızca “polis... polis... polis...” dediğini biliyoruz. Sonra da radyo yayınının kesildiğini.</p>

  <p style="text-align: center;"><br/>***<br/></p>

  <p>En çok sevdiğim Achille’ydi. Savaştan önce, arada-bir gittiğim çok ünlü bir lokantada garsondu. Oldukça yaşlı, esmer, sevimli, ufak-tefek bir adam. Operatörlük mesleğini çok iyi öğrendi. Çok özenli ve ustaydı. Mesajını ulaştıracak zamanı buluyordu hep. Dinleme aygıtının bulunduğu arabadan işaret verildiğinde bile o haberleşmeyi sürdürüyordu. Tam zamanında durmayı biliyordu. Saniyelerin önemini biliyordu. Kahve garsonu olduğundan belki. Bir kez yanıldı. Yakalandığının ertesi günü kurşuna dizildi.</p>

  <p style="text-align: center;"><br/>***<br/></p>

  <p>Orta halli bir Fransız ailesi üzerine bir rapor aldım.</p>

  <p>Yiyip içmeyi seven mülk sahibi büyük oğul, belediye meclisinde radikallerin üyesidir ve tüm bir bilgi toplama ağını ayakta tutmaktadır. Birçok kez birçok Almanı öldürmekten çekinmemiştir yumruklarıyla. Aranmaktadır ve bulunması için ödül konmuştur. Karısı bölgedeki korularda saklanıyor. İki erkek kardeşi makilerde grup başkanı. Babaysa, Paris’te Almanlarla ilişki kurmayı sağlayan ve oldukça önemli işler çeviren bir kişi. Silah, haberci, telsiz aygıtı geçirmek ve değerli sırlar elde etmek için onun bu ilişkilerinden yararlanılıyor. Bu eylemin her ayrıntısını bilen anne de destekliyor bu işi.</p>

  <p style="text-align: center;"><br/>***<br/></p>

  <p>Direnişe bağlı bir adam basit bir kuşku üzerine tutuklanmışsa, ölmeme şansına sahip olabilir. Ama bu adam bir Yahudi’yse en canavarca biçimde ortadan kaldırılacağı kesindir. Yine de çok Yahudi var bizim örgütlerimizde.</p>

  <p style="text-align: center;"><br/>***<br/></p>

  <p>Mathilde, geçen yıl Cebelitarık yolculuğu için uğradığım Augustine’nin çiftliğine de giderek tamamladı denetleme gezisini. Çok genç olan operatör bir aptallık yapmış. Nişanlısı birkaç saat için il merkezinde olacakmış. Operatör onu görmek için trene binmiş ve geri dönmemiş. Polisin eline düştüğü kesin. Yaşı gözönüne alınarak Almanya’ya gönderilmiş olabilir.</p>

  <p>Matilde ve Jean-Françoise çiftlikte bağlantı görevlilerinin getirdiği, iletilmesi gerekli mesajlar bulmuşlar. Bunlar bir tomar tutuyormuş ve bazıları çok aceleymiş. Radyoyla yapılacak yayın planını incelemişler ve iyi bir operatör olan Jean-François haberleşmeye koyulmuş.</p>

  <p>Telsiz, yolun uzun bir şeridinin görülebildiği çiftliğin ek binalarından birine yerleştirilmiş. Mathilde ve Augustine pencerenin yanında duruyorlarmış. Bir kamyon görünmüş. Ağır ağır yaklaşıyormuş. Yıkık bir ağılın önünde bir an durmuş. Mathilde “devam, ama dikkat” demiş Jean-François’e. Kamyon yeniden yola koyulmuş, boş bir tahıl ambarının önünde durmuş. “Devam” demiş Mathilde. Kamyon yavaş yavaş büyüyormuş. Çok hızlı haberleşiyormuş Jean-François. Kamyon çiftlik boyunca geliyormuş. “Bir saniye daha, bir telgrafı bitiriyorum” demiş Jean-Françoiş. “Haydi” demiş Mathilde. Kamyon iyice yaklaşmaktaymış. “Telsizle birlikte koruya sığının” demiş Mathilde. Jean-François duraksayıp duruyormuş, iki kadını yalnız bırakmak istemiyormuş. O sırada Gestapo’nun adamları kamyondan inmekteymişler. “Bu bir buyruk” demiş Mathilde. Alman polisleri çiftliğe girdiğinde, karalar içinde, sessiz, örgü örmekte olan iki kadın bulmuşlar. Alışılmış sıkı bir araştırmadan sonra, özür dileyip gitmişler.</p>

  <p style="text-align: center;"><br/>***<br/></p>

  <p>Augustine’nin 17 yaşındaki kızı bize katıldı. Uzun bir süredir bu işi yapmak istiyordu. Annesinin onayını alabilmek için Mathilde’nin ziyaretinden ve onun sözünün dinlenirliğinden yararlandı. Madeleine, bağlantı görevlisi olarak çok başarılı iş gören Félix’in karısıyla birlikte çalışacak.</p>

  <p style="text-align: center;"><br/>***<br/></p>

  <p>Hiçbir örgüte bağlı olmaksızın, silahları saklamak ve arkadaşlarımızı konuk etmek yönünden bize yardımcı olan insanlara kendilerini neyin hoşnut edeceği sorulduğunda genellikle şu yanıtı veriyorlar: “Bizim için B.B.C’de söylenecek bir söz.” Bu onlara görkemli bir armağan olarak görünüyor.</p>

  <p style="text-align: center;"><br/>***<br/></p>

  <p>V’de çok güvenilir bir buluşma yerimiz vardı. Ateşkesten bu yana kullanılmayan eski bir benzin deposu. Gözleri akan, örnek bir bağlılığa ve ağız sıkılığına sahip ufak-tefek yaşlı bir adam tarafından tutulmuştu. Ondan gereğinden fazla yararlanmak zorunda kaldık. Kesin bir sıkıntı olanaksız. Kayıplar öylesine çok ki, örgüt dışındaki kişilere gereğinden çok iş gördürmeye ister istemez zorlandık.</p>

  <p>Gestapo’nun iki ajanı bu ufak-tefek yaşlı adamın yanına çıkagelmişler. Çok tatlılıkla karşılamış onları. Ajanlar ona kollarını indirmesi için izin verdiklerinde bir bez yığınının altından çıkardığı tabancayı çekip öldürmüş onları. Sonra dışarı çıkmış. Alman arabasının şoförünü yardıma çağırmış. Adam içeriye doğru koşarken de ensesine yapıştırmış mermiyi. Gestapo’nun arabasına binip kaçmış.</p>

  <p style="text-align: center;"><br/>***<br/></p>

  <p>Madeleine ve Félix’in karısı tutuklandı. Bir milis erinin ihbarı. Mathilde onu ölüm cezasına çarptırdı.</p>

  <p style="text-align: center;"><br/>***<br/></p>

  <p>Bilgi toplama görevlilerimizden biri, kesinlikle yasak bir bölgede dört Alman askerinden oluşan bir nöbetçi koluyla burun buruna gelmiş. Silahını iyi ve hızlı kullanmış. Hepsini yere sermiş, sonra da kendisini öldürmüş. Kaçabilirdi. Yol serbestti. Ölmeyip bizim elimize geçen iki Alman askerinin tanıklığından öğrendik bunu. Ama dostumuz yakalanıp işkence görürse konuşacağından korkmuş. Uzun bir süreden beri son kurşunu kendisine saklıyormuş. Bir şartlanmaya kurban gitti.</p>

  <p style="text-align: center;"><br/>***<br/></p>

  <p>Sorgunun işkencelerine dayanamayıp adları ve toplanma yerlerini söylemek korkusu bizde çokça görülen, hastalık ölçüsünde bir tebelleş durumunu aldı. İnsanlarımız acı ve işkenceden çok kendilerinin zayıflık göstermelerinden korkuyorlar. Kimse dayanma gücünün ne olduğunu bilmiyor. Arkadaşlarını ölüme göndermiş, direniş ağına zarar vermiş, yaşamdan daha çok bağlanılan bir işi bozmuş olmak duygusuyla -az bir zaman da olsa- yaşamak zorunda kalmak düşüncesi ürpertiyor onları. Bazılarında bu kaygı saplantıya dek gidiyor. Onsuz ne uyuyorlar, ne uyanıyorlar. Zehir yedeklerini günde yüz kez yokluyorlar. Şanslarını bitirmeden kendilerini bitiriyorlar. Çünkü bu yaşama şansı aynı zamanda konuşma olasılığını taşır.</p>

  <p style="text-align: center;"><br/>***<br/></p>

  <p>Mathilde ve Bison, Félix’in karısının ve Madeleine’nin tutuklanmasına yolaçan ihbarcı milis erini idam ettiler.</p>

  <p style="text-align: center;"><br/>***<br/></p>

  <p>Gestapo’nun özel çalışmalarıyla resmim tüm komiserliklere, tüm valiliklere, tüm garlara, jandarmalara, çeşitli güvenlik makamlarına gönderilmiş. Bunu bizden olan bir polisten öğrendim. Kendi evinde oturmamı öğütlüyor bana. Şimdilik en güvenilir barınak bu.</p>

  <p style="text-align: center;"><br/>***<br/></p>

  <p>Bizde Leroux diye çağrılan bu polis bir tür Tanrı çağrısı şokla katılmış direnişe. On ay kadar önce, Gestapo’nun bir işlemine yardımcı olma işine, başka Fransız polis müfettişleriyle birlikte o da seçilmiş. İki araba Alman ve Fransız görevlilerini, bir telsizi, bir silah deposunu ve on kadar direnişçiyi barındıran bir gizli haber alma merkezine götürmüş. Gestapo’nun görevlileri yönetiyormuş aramayı. Fransızlar söylenenleri konuşmadan yapıyorlarmış. Bugün beni saklayan polis genç bir kadının çantasını açmak istemiş. “Alman, pis Alman” diye bağırarak onun yüzüne fırlatmış çantayı kadın. Güzel, ince, kibar ama korkusuz bir yüzü varmış kadının. İster istemez “ben Alman değilim” karşılığını vermiş polis kadına. “Öyleyse bu daha kötü” demiş kadın. Leroux bana “içimin parça parça olduğunu duydum, gözlerim dolu dolu olmuştu” diye anlatıyor olayı.</p>

  <p>İşte o zaman görmüş çevresinde olup bitenleri: Ceketi önceki savaşın nişanlarıyla dolu bir subaya kelepçe vurulmaktadır. Yeniyetme bir radyo operatörünün yüzü, kağıtları yuttuğu için copla parça parça edilmektedir. Konuşturmak için bir genç kızın bilekleri bükülmektedir.</p>

  <p>Leroux arama boyunca artık yalnız mekanik davranışlarda bulunmuş. Arama bitince de ne yaptığını bilmeden kentin içinde dolaşmış durmuş. Gestapo’ya yardım etmiş olan bir başka polis dost da varmış yanında. Bu dost engellemiş onun kendini öldürmesini. Bana, “Bu işi yapacaktım, kesinlikle yapacaktım” diyor. Leroux konuşmasını şöyle sürdürüyor: “İki yıldan beri düşünmeden, alışkanlıkla elimi bulaştırdığım işleri anımsadıkça, izleyip tutukladığım, Almanlara teslim ettiğim tüm yiğit erkekleri, tüm yürekli kadınları gözümün önüne getirdikçe, kendimi bir cüzzamlı gibi görüyordum. İşte bu yüzden acı içinde kıvrandım durdum.”</p>

  <p>Bütün bunları dostuna da haykırmış. O da anlamış durumu. Ve. “Kendini öldürmek hiçbir şeye yaramaz, yapılan hatayı düzeltmek gerek” demiş Leroux’a.</p>

  <p>Tutukluların aracılığıyla ikisi de örgüte girmek istemiş. Direnişe öylesine inanca verip öylesine tehlikelere atılmışlar ki, hemen örgüte alınmışlar. Leroux’un dostu eşsiz bir işi başardıktan sonra bir yangın tehlikesine uğramış. Hapisten kaçırdığı direnişin yöneticileriyle birlikte Londra’ya gitmek zorunda kalmış. Leroux’sa bizim hesabımıza görevini sürdürüyor.</p>

  <p style="text-align: center;"><br/>***<br/></p>

  <p>Bir düşünce Leroux’a rahat vermiyor:</p>

  <p>Fransız polislerinin de Almanlar gibi görevlerinde hırs taşıması. “İşini benim gibi buyrukla, karşı gelmeden, ama istemeyerek yapan polisleri bağışlamak zorunluğunu duyuyorum. Vichy’nin ve Mareşal’in sözünü dinliyorlar onlar. Düşünmeyi öğrenmemişler. Ama ötekiler, yurtseverlere karşı canla başla, tüm yürekleriyle çalışanlar var ya! O... canına yandıklarım...” diyor Leroux.</p>

  <p>Konuşmak istemeyen tutsakları çıplak ayakla üstüne bastırmak için bir kürek demirinin tepesini ustura gibi sivrilten Lyon’daki ünlü bir polisi anlatıyor bana Leroux. Komünistleri yakalamakla görevli ve işkenceler konusunda Gestapo’dan daha iyi buluşlara sahip olmakla övünen Paris’in “terörist” polis müfrezesini anlatıyor.</p>

  <p>Bu insanlara karşı basit yurtseverlik ve basit insanlık tepkisinden fazla bir şey var Leroux’da. Utanç ve öfke duyuyor onların da kendi mesleğinden olmasından ötürü.</p>

  <p>Dün kaçak askerlerin ve partizanların gizli gazetesi “France d’Abord”un bir sayısını getirdi bana ve aşağıdaki yazıyı okudu:</p>

  <p>“Pas-de-Calais bölgesinin Deuvry kentindeki polis komiseri ve buyruğundaki birçok kişi sayısız yurtseveri tutuklayıp işkence yapmışlardı, F.T.P.’lileri hemen kurşuna dizmiş olmakla övünüyorlardı.”</p>

  <p>“Bir ceza gerekliydi.”</p>

  <p>"23 Mayıs günü komiserin dostu Beuvry belediye başkanı Théry’nin F.T.P.’li küçük bir grubu zoralımda arabasıyla götürüp komiserlik binasına soktuğu görüldü. Karşı koymak isteyen görevliler safdışı bırakıldılar. Ama sekreter kaçmayı başardı. Böylece komiseri çağırmak için telefon etmeye gerek kalmadı. Gerçekten, yarım saat sonra polisler ve jandarmalar iki kol durumunda evlerin sırasından, önünde F.T.P.’lilerin savaş durumunu aldığı komiserlik binasına doğru ilerlemeye başladılar. Ateş açıldı. Komiser bir yurtseveri yaralamayı başardı. Aynı anda, grubun makineli tüfeği bir atışta komiseri, ikinci bir atışta da geçen yıl bir yurtseveri öldüren jandarma komutan yardımcısı Sirven’i yere serdi.”</p>

  <p>“Başkanları öldürülen 15 kadar polis ve jandarma paniğe kapılıp kaçtılar. Yanlarında 9 tabanca ve komiserlikte buldukları ilginç belgelerle F.T.P.’li küçük grup geri çekildi.”</p>

  <p>“Yurtseverleri tutuklayan işkence yapan Almanlar ve satılmış polisler Beuvry örneğinin arkasının geleceğini bilmelidirler.”</p>

  <p>Bu raporu polis memuru Leroux kadar sevinçle ve bu denli doyurulmuş bir öç duygusuyla okuyabilecek bir kaçak asker ya da partizan düşünemiyorum.</p>

  <p style="text-align: center;"><br/>***<br/></p>

  <p>Leroux’un bir başka acısı, görevinin kendisine yaklaşma olanağı verdiği tüm direniş arkadaşlarına yardım edememek. En edepsiz fahişelerin, hırsızların, katillerin arasına de Gaulle’ci genç kızlar; zindan mahkûmları arasına karışmış ve onlar gibi işlem gören görkemli yurtseverler, seçkin subaylar; yürekli ve güçlüyken açlığın, ateşin çökerttiği, hücrenin çıldırttığı delikanlılar... Almanların basit bir isteğiyle sürgüne, işkenceye, kurşunlanmaya gönderilen insanlar. Hepsi de kuşkuyla, tiksintiyle bakıyorlar Leroux’a. Ama buyruklarımızı beklemek zorunda o ve ancak yüzde bir tutukluyu kaçırabilir. Üstelik mesleğinin en az gereğini yerine getirmek zorunda. Gestapo’ya bağlı. Onun bu görevde kalması bizim için gerekli.</p>

  <p>Ara sıra bir kaç ödünleme de oluyor Leroux için. Böylelikle, iki saat boyunca, paraşütçüleri izleme ve yakalama konusunda düzenlenen bir Alman kursuna katılmış. Bu gece onları karşılamaya gidecek. Bir polis arabası İngilizlerin attığı paketleri toplayacak.</p>

  <p style="text-align: center;"><br/>***<br/></p>

  <p>Félix’in karısı ve küçük Madeleine 87 nolu odaya götürüldüler. Giysileri tümden çıkarılmış. Gestapo’dan bir adam ve bir kadın (karı-koca sanılıyor) midelerinin içine ve tırnaklarının altına ateşte kızdırılmış iğneler batırarak sorguya çekmişler onları. Félix’in karısı ve Madeline de aynı biçimde çene kemiğine dek gömülen dişçi burgusu işkencesine uğramışlar. Hiçbir şey açıklamamışlar. Her işkence arasında Marseillaise’yi söylemişler. En aşağılık bir beğeniyle yazılmış, iğrenç bir melodramdan alınmışa benzeyen bu sahne bir Alman resmi raporuna da geçmiştir. Leroux bana bunun bir kopyasını getirdi. Ayrıca bu iki kadının konuşmayacaklarına inanca verdiklerini de bildirdi bana.</p>

  <p style="text-align: center;"><br/>***<br/></p>

  <p>Bu öykü kırıp geçirdi Mathilde’yi. Yüzü mosmor kesildi. “Ben Madeleine’yi ordan çıkarmazsam Tanrı beni kahretsin” diye söylendi durdu aralıksız. Kızının direnişe katılması için Augustine’ye kendisinin karar verdirmiş olması kemiriyor içini. Félix’in karısını düşünmüyor. Onun peşini bırakmayan küçük kızın görüntüsü. Resminde düzgün ve tatlı çizgilerini gördüğü Mathilde’nin büyük kızıyla aynı yaşta o.</p>

  <p style="text-align: center;"><br/>***<br/></p>

  <p>Dostlarımdan biri Londra’ya gitti. Yokluğu anlaşılınca Almanlar evine soruşturma yapmaya gelmişler. Lisede de Gaulle’ci propaganda yaptığı gerekçesiyle onbir yaşındaki oğlunu alıp götürmüşler. Tam gözün içine giren çok güçlü bir projektörün bulunduğu beyaz bir duvarın karşısına koymuşlar çocuğu ve babasının nerede olduğu konusunda tüm bir gece onu sorguya çekmişler. Tüm bir gece aynı masalı tekrarlamış çocuk. Babası annesinden başka bir kadını tanıyor ve bu yüzden tartışıyorlarmış annesiyle babası. Annesi babasını evden kovmuş. “Bu kavgalar benim iyi yetiştirilmediğim ve lisede kötü konuştuğum için oluyor” demiş beyaz duvarın karşısında küçük çocuk.</p>

  <p style="text-align: center;"><br/>***<br/></p>

  <p>Mathilde bir çılgınlık yaptı. Yeniden 87 nolu odaya götürülmek için hapishaneden çıkarıldığı sırada, tam sokağın ortasında zor kullanarak Madeleine’yi kaçırmaya kalkmış. Mathilde’nin yanında Bison, Jean-François ve savaş grubundan üç kişi varmış. Hepsi de körü körüne bağlıdırlar Mathilde’ye. Başarmak üzereymişler, ama bir SS grubu onları geri püskürtmüş. Sokaklarda kovalama başlamış. Bizimkiler çatılara sığınmışlar. Mahalle sarılmış. Bacalar arası ateş başlamış. Almanlar çekip gitmişler, ama bizden iki kişi ölmüş. Biri de yaralı olarak yakalanmış. Mathilde ve Jean-François kaçmayı başarmışlar. Mathilde’nin hareketi küçük Madeleine’nin durumunu daha da kötüleştirmekten başka bir işe yaramadı. Üstelik basit bir bağlantı görevlisi için tüm bir savaş grubunu harcadı.</p>

  <p style="text-align: center;"><br/>***<br/></p>

  <p>Leroux bilmediğim bir yasak gazete gösterdi bana. Tutsakların çıkardığı bir gazete. Adı “Le Patriote du Camp de V.”<a href="#b5dn4" id="b5dn4b"><sup>4</sup></a> Elle yazılmış küçük bir kâğıt parçası. Dört kez çıkmış. Her sayının yazı biçimi başka. Bu yüzden V... kampında çok kişi kurşuna dizilmiş.</p>

  <p>Bu sayıların birinde 19 yaşında bir işçi çocuğun yazdığı iki şiir var. bu iki şiirin yayını arasında ölüm cezasına çarptırılmış çoçuk.</p>

  <p>İşte ilk şiiri:</p>

  <p class="araver">“Allahaısmarladık can arkadaşım C.</p>

  <p>Onyedi yaşında, coşkun bir çağda</p>

  <p>Gençliğine acımadan</p>

  <p>Öldürdüler seni bu katiller</p>

  <p class="araver">“Ölümden korkmadan</p>

  <p>Yiğitçe yere serildin</p>

  <p>‘Yaşasın Fransa!’ diye bağırmak</p>

  <p>Son sözün oldu arkadaşım”</p>

  <p class="araver">“Güzel gülüşün söndü,</p>

  <p>Hapiste olan bizler</p>

  <p>Öcünü almak için çıkacağız</p>

  <p>Allahaısmarladık can arkadaşım”</p>

  <p class="araver">İşte İkincisi:</p>

  <p class="araver">“Biz yurtseverleriz hepimiz</p>

  <p>Bunu yüksek sesle bağırdığımız için</p>

  <p>Listesine girdik</p>

  <p>Darağacına gideceklerin</p>

  <p class="araver">“Ey siz özgür olanlar</p>

  <p>Ey siz savaş kardeşlerimiz</p>

  <p>Her zaman yanınızdayız</p>

  <p>Yok aramızda çözülecek tek kişi</p>

  <p class="araver">“Bizim için ölüm saati geliyor</p>

  <p>Kollarını uzattı bile</p>

  <p>Ama alınacak öcümüz</p>

  <p>&nbsp;Bu görev düşüyor size”</p>

  <p style="text-align: center;"><br/>***<br/></p>

  <p>Kaçak asker ve partizanlar grubundan bir başkanın raporundan alınmıştır:</p>

  <p>“İzinli Alman askerlerini taşıyan bir trenin her akşam X...’den kalktığı bize bildirildi. Birçok bilgi topladıktan sonra eyleme geçme kararı alındı. Yedi adamımız saat tam 20’de Mesnil Ormanı’ndaydı.</p>

  <p>“Görev bölümünden sonra, öncülerimizin ardından ikişer ikişer ilerledik. Belirtilen yere vardık. Her şey dingindi. Makineli tüfeği, yığma topraktan yapılmış ve nöbetçi kolunun geçeceği yola bakan bir tepeye yerleştirdik.</p>

  <p>“Daha sonra, tehlike durumunda gürültüsüzce bizi uyarmaları için balastın üstüne uzatılan bir sicimle bize bağlanmış iki nöbetçiyi ayrı ayrı yerlere yerleştirdim. Saat 21! Yolcu treninin geçebilmesi için dört vidayı yerinde bırakarak öteki vidaları üç adamla sökmeye başladım (bu kez anahtarlarımız bezlere iyice sarılmıştı).</p>

  <p>“Yolcu treni görünür görünmez yere yattık. Alman treni geçene dek bize kalan altı dakika içinde son vidaları da söktük, rayı dışarı kaydırdık, onu bu durumda tutmak için hazır deliklere yeniden taktık. İşi tam zamanında bitirdik. Bu yerin tam karşısındaki yığma topraktan yolda durum aldık.</p>

  <p>“21.35’te her zamanki hızıyla gelmekte olan Alman treni önceden tasarlandığı gibi raydan çıktı. Az devrilen vagonlardan çıkan Almanların üstüne tüm silahlarımızın desteğinde yoğun bir ateş açtık. Ve iki ekibin herbiri için önceden kararlaştırılan dönüş yolunu izleyerek geri çekildik.</p>

  <p>“Kimseyle karşılaşmadık ve yol nöbetçileri de yaptığımız işle ilgili hiçbir şey işitmedi.</p>

  <p>“Orada 60 ölü ve yüzlerce yaralı olduğu sanılıyor. Bütün adamlarımız şaşırtıcı ölçüde başarılıydı. Yalnız 7308 nolu adamımıza yolcu trenini beklerken bir sigara yaktığı için kınama cezası verildi.”</p>

  <p style="text-align: center;"><br/>***<br/></p>

  <p>Birbiriyle bağlantılı örgütlerin başkanları toplanma kararı aldı. Büyük başkan benim de gelmemi istiyor. Bu uzun yolculuğu yapmamam için yalvarıyor bana Leroux. Eşgalimin her yere bildirildiğini ve arananlar listesinin başında olduğumu söylüyor. Olacağın önüne geçilemez. Sağ kalan arkadaşların içinde en eski benim.</p>

  <p style="text-align: center;"><br/>***<br/></p>

  <p>Hiçbir zaman var olmamış sahte bir telsiz aygıtının bulunduğu yere Gestapo’yu çekmek için, Bison önceden hazırlanan bir plana göre daha geceden arabayla yola çıktı. Yolun en dar yerinde iki ağaç arasına bir zincir gerilmişti. Düşman arabasının “pasif korunma” durumundaki farları zinciri zamanında aydınlatamadı. Araba olanca hızıyla zincire bindirdi. Malhilde ve Jean-François Almanları makineliyle temizlediler. Bison’un bir kolu kırıldı, ama iyileşecek.</p>

  <p style="text-align: center;"><br/>***<br/></p>

  <p>Direnişin toplantısına gittim. Bir tutuklama müzekkeresi ile Leroux bana eşlik etti. Leroux’un tutuklusuydum. İdeal bir serbest geçiş belgesi.</p>

  <p style="text-align: center;"><br/>***<br/></p>

  <p>Geçtiğimiz üç istasyonda kaçak sürgünlerden oluşan kafilelere rastladık. Bu genç adamların elleri kelepçeli, ayakları demirli, başları tıraşlıydı. Bazıları zincirli ellerini sallayarak “gönüllüler!., gönüllüler!” diye bağırıyorlardı. Kimi de ara sıra sözlerini zincirlerin sesiyle keserek “Marseillaise”yi söylüyorlardı.</p>

  <p style="text-align: center;"><br/>***<br/></p>

  <p>Toplantı uzun sürdü. Tamamlandığında büyük başkan bana şöyle dedi:</p>

  <p>“- Burada 14 kişiyiz. Her birimiz gelirken bir ölüm tehlikesini göze aldık. Pratik sonuçların buna değeceği inancında değilim. Neyse, önemi yok. Yeraltı Fransa’sı terörün üstesinden gelerek kutsal toplantısını yaptı. Sıkıntıya değerdi bu.</p>

  <p>Saint-Luc (kendi kendime onu böyle kardeşinin söylediği gibi anmak hoşuma gidiyor) sözlerini şöyle dürdürdü:</p>

  <p>14 kişiyiz, ama ne kadar farklıyız birbirimizden! M...’ye, onun esinli, derin yarıklar açılmış, Vinci’nin resimlerindeki gibi biraz gizemli yüzüne bakın. B...’nin zorlu boynuna, tutkulu gözlerine bakın. Piposunu emen J...’nin inatçı duruşuna bakın. R...’nin sağlam, yaman ellerine bakın. Bakın A. nasıl da sıkılganlıkla siliyor gözlüğünü. Onların konuşmalarını dinlediniz. Bir kısmı için biricik konu Almanlara karşı savaştır. Bir kısmı sınıfların sorunlarını, savaş sonrası politikayı da düşünüyor. Öteki bir kısmı tüm Avrupa’ya ve Dünyaya ilişkin evrensel kardeşlik düşlerini düşünüyor. Ama dostluk havası içinde söz edildi her konudan. Sıkıntıya değerdi bu.</p>

  <p>“<b>Yalnızca 14 kişiyiz, ama binlerce değil, kuşkusuz milyonlarca insan getirdi bizi buraya. Bizi korumak için bu toplanma yerine çıkan bütün yolları savaş grupları gözlüyor. Biz ölmeden önce kendilerini ölüme atacaklar. Şu anda kimse ne gururlanıyor, ne de güçlülük duygusu taşıyor. Askerlerimizin yüz kez ad değiştirdiğini, ne barınakları, ne de belli bir çehreleri olduğunu biliyoruz. Biçimsiz ayakabılar içinde, güneşsiz ve utkusuz yollarda gidiyorlar gizlice. Ordumuzun aç, ama inançlı olduğunu biliyoruz. Bir gölgeler ordusudur o. Sevginin ve yıkımın yarattığı mucizeli bir ordu. Yalnızca bu gölgelerin gölgesi, bu sevginin ve yıkımın yansısı olduğumuz bilincine vardım burada. Özellikle bu, Gerbier, sıkıntıya değerdi.</b>”</p>

  <p style="text-align: center;"><br/>***<br/></p>

  <p>Leroux’un evine döndüm. Örgüte girmek isteyen yeni kişilere üç aydan fazla özgür kalacakları, yani sağ kalacakları umudunu taşımamaları gerektiğini önceden söylüyorum. Bu hiçbir şeyi engellemez kuşkusuz, ama daha namusluca bir şey.</p>

  <p class="araver">----------</p>

  <p><a href="#b5dn1b" id="b5dn1"><sup>1</sup></a><br /></p>

  <p>Su kurdu (çev.)</p>

  <p><a href="#b5dn2b" id="b5dn2"><sup>2</sup></a><br /></p>

  <p>Çık dışarı domuz!</p>

  <p><a href="#b5dn3b" id="b5dn3"><sup>3</sup></a><br /></p>

  <p>Kamplarda (çev.)</p>

  <p><a href="#b5dn4b" id="b5dn4"><sup>4</sup></a><br /></p>

  <p>V... kampının yurtseveri (çev.)</p>
</body>
</html>
