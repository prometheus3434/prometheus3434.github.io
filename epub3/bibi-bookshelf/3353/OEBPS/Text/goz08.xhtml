<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 class="sigil_not_in_toc">VI</h1>

  <p>Ancak pornografik imgelem sadece psişik mutlakçılığın -daha çok sempati, entelektüel merak ya da estetik gelişkinlikle inceleyebileceğimiz bazı ürünleri (müşterinin değil uzmanın rolü üzerine)- biçimi olarak anlaşılmamalıdır.</p>

  <p>Bu denemeden önce birkaç kez pornografik imgelemin dinlenmeyi hak eden bir şeyler söylediğini, her ne kadar düşük düzeyli ve anlaşılmaz hâlde olsa da imâ ettim. İnsan imgeleminin bu anlaşılması son derece zor biçiminin yine de bazı gerçeklere kendine özgü bir ulaşma yolunun olduğunu ileri sürdüm. Bu gerçeklik -duyarlılık, cinsellik, bireysel kimlik, umutsuzluk, sınırlar hakkında- kendini sanata yansıttığı zaman paylaşılabilir. (Herkes, en azından düşlerinde, birkaç saat, gün ya da yaşamının daha uzun dönemleri için pornografik imgelem dünyasında yaşamıştır; fakat sadece yerleşikler fetişleri, andaçları, sanatı yapar.) Kişinin ihlalin şiiri olarak adlandırabileceği bu yöntem de bilgidir. İhlal eden sadece kanunu çiğnemez. Diğerlerinin gitmediği yere gider ve diğerlerinin bilmediği şeyi bilir.</p>

  <p>İnsan imgeleminin sanatsal ya da sanat yapan biçimi olarak düşünülen pornografi William James’in “anormal zihniyet” olarak adlandırdığı şeyin anlatımıdır. Fakat, James anormal zihniyetin tanımının bir bölümü olarak, onun sağlıklı zihniyete göre “geniş deneyim ölçeğine” yayıldığını belirtirken kesinlikle haklıdır.</p>

  <p>Doğrusu, son birkaç yıl içinde, gençlerin kolayca ulaşabileceği ucuz baskılar biçiminde bütün bir pornografik okuma malzemesi kitaplığının hazırlandığı olgusunu sıkıntı verici bulan pek çok duyarlı ve duygusal insana ne söylenebilir? Belki tek bir şey: Onların endişeleri haklıdır ama bütünüyle değil. Cinselliğin her şeye rağmen kötü olduğuna, bu yüzden cinsellikle eğlenen kitapların da kötü olduğuna (geceleri televizyonda gösterilen soykırım sahnelerinin besbelli olmadığı biçimde kötü) inanan sıradan şikayetçilere hitap etmiyorum. Geriye hâlâ pornografiye kötü olduğunu düşündükleri için değil, onun psikolojik olarak zarar görenlere destek ve ahlâkî açıdan masum olanlara karşı şiddet uygulama olduğunu bildikleri için karşı çıkan ya da pornografinin dışladığı hatırı sayılır azınlık kalıyor. Bu nedenlerden dolayı pornografiye karşı tiksinti duyuyorum ve onun artan ulaşılabilirliğinin sonuçlarından rahatsızım. Ancak, bu endişe bir şekilde yanlış yerde değil mi? Tartışılan gerçek konu nedir? Bilginin kullanımları. Tüm bilginin tehlikeli olduğunu düşünmenin kökeninde, herkesin bilenler ve muhtemel bilenlerin konumunda olmadığını bilmek gibi bir anlayış vardır. Belki de pek çok insan “geniş bir deneyim ölçeği”ne gereksinim duymaz. Bunun nedeni, incelikli ve derinlemesine psişik hazırlık olmadan, deneyimin ve bilincin genişlemesinin pek çok insan için yıkıcı olmasıdır. O zaman, insan yetilerinin makineler tarafından dönüştürülmesi ve çoğaltılması konusundaki iyimser açgözlülüğümüzde bulunan, bilginin diğer türlerine hâlihazırdaki kitlesel ulaşılabilirliğe duyduğumuz kayıtsızca sınırsız güveni neyin haklı çıkardığını sormamız gerekir. Pornografi, bu toplumda dolaşımda olan pek çok tehlikeli maldan yalnızca biridir ve çekici olmayabileceği kadar, insanların acı çekmesi bakımından en az öldürücüsü, topluma en az bedeli Ödetenidir. Pornografi, Fransa’daki küçük bir yazar-entelektüel çevresinin dışında, imgelemin yüz kızartıcı ve hor görülen bölümüdür. Onun ortalama statüsü, çok daha muzır olan pek çok öğenin tadını çıkardığı hatırı sayılır tinsel prestijin tam anlamıyla antitezidir.</p>

  <p>Son tahlilde, pornografiye verdiğimiz yer kendi bilincimiz için koyduğumuz hedeflere, kendi deneyimlerimize dayanır. Fakat Anın kendi bilincini desteklemek için kullandığı hedef, onu B’nin de benimsediğini gördüğünde mutlu olacağı şey olmayabilir çünkü B’nin yeterince nitelikli, deneyimli ya da zarif olmadığı kanısına varmıştır. Ve B, Anın kendisinin uzmanlaştığı hedefleri benimsemesi üzerine endişeye ve hatta kızgınlığa kapılabilir; A, onları elinde tuttuğunda, kibirli ya da yüzeysel olurlar. Belki de komşumuzun yeteneklerine dair bu kronik karşılıklı kuşkulanma -insan bilinci bakımından, yürürlülükteki yeterlilik hiyerarşisini ortaya atarak-, herkesi memnun edecek biçimde yerli yerine oturtulamayacaktır. İnsanların bilinçleri bu kadar büyük ölçüde çeşitlendikçe, bu nasıl olabilir ki?</p>

  <p>Bu konu üzerine denemesinde Paul Goodman, birkaç yıl önce şöyle yazmıştı: “Sorun pornografinin ne olduğu değil, pornografinin niteliğidir.” Bu, kesinlikle doğrudur. Kişi bu düşünceyi çok daha ötelere taşıyabilir. Soru bilincin ne olduğu ya da bilginin ne olduğu değil, bilincin ve bilginin niteliğidir. Ve bu İnsanî öznenin -var olan en problematik standart-iyiliğine ait niteliğin irdelenmesini beraberinde getirir. Bu toplumdaki aktif biçimde deli olmayan pek çok insanın en fazla evrim geçirmiş ya da potansiyel çılgınlar olduğunu söylemek geçersiz görünmüyor. Fakat bu bilgiyle harekete geçeceğinden şüphelenilen, hâttâ gerçekten onunla yaşayan biri var mıdır? Eğer pek çok kişi cinayet, insanlık dışı olma, cinsel bozukluk ve umutsuzluk sınırında dolaşıyorsa ve bizler bu düşünceyle hareket edeceksek, pornografinin öfkeli düşmanlarının düşleyebilecekleri sansürden çok daha köktencisi yerinde gibi görünüyor. Eğer durum buysa, sadece pornografi değil, ciddî sanatın ve bilginin tüm biçimleri -başka bir anlatımla, gerçeğin tüm biçimleri- şüphe uyandırıcı ve tehlikelidir.</p>
</body>
</html>
