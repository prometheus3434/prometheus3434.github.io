<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>birsozbuyucusu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_14">Bitmeyen Aşk Hikâyesi</h2>

  <p class="sagitalik">ON İKİ</p>

  <p class="normal">García Márquez altmışlı-yetmişli yaşlarının ortalarına kadar erkek-kadın ilişkisi ve aşk konusunda araştırarak yazmayı sürdürdü. Sonuç, romantik serüvenin alışıldık sınırlarını zorlayan, şimdiye kadar bilinmeyen duygusal derinliklere dalan ve geri gelirken tuhaf sürprizleri de yanında getiren iki kısa ama parlak roman oldu.</p>

  <p class="normal">10. bölümde gördüğümüz üzere García Márquez’in önceki aşk romanları, romantik aşkları bir farkla anlatır. Sayısız klasik romanın ve basmakalıp filmlerin standart malzemesi olan ‘yakışıklı erkek güzel genç kızla tanışır ve onunla evlenir’ türünden masallar ona göre değildir. ‘İyi Kalpli Eréndira’da yazar eski peri masallarındaki flört ve mutlu son kurgusuyla açıkça dalga geçer. <span class="ideitalik">Kırmızı Pazartesi</span>’de yeni evliler için beklenen sonucu boşa çıkarır, evlilik sonrasındaki geleceklerini hayal bile edilemeyecek yönlere götürür. <span class="ideitalik">Kolera Günlerinde Aşk</span>’ta ise romanın kahramanı olan çift, yetmişli yaşlarına gelince birbirine kavuşur. Bu yapıtlarda, bildik çeşitli aşk hikâyesi gelenekleri acımasızca taklit edilmiş ve çarpıtılmıştır. Yine de sonunda aşk <span class="ideitalik">duygusu</span> en güçlü, en gerçek duygu olarak kalmıştır.</p>

  <p class="normal">Yazarın son dönemdeki iki aşk romanı, <span class="ideitalik">Aşk ve Öbür Cinler</span> (1994) ile <span class="ideitalik">Benim Hüzünlü Orospularım</span> (2004), erkek-kadın hikâyesine bir başka eğim getirir. Her ikisinde de yaşlıca bir erkekle yeniyetme bir kız arasında doğan bir aşk ilişkisi konu edilir. (<span class="ideitalik">Kolera Günlerinde Aşk</span>’ın sonlarına doğru yetmişlik Florentino ile gencecik kız öğrenci América Vicuña arasında yaşanan trajik ilişki, bu romanlarda yaşanan ilişkilerin öncülü sayılır.) Bu bakımdan son dönemdeki her iki yapıt da kaçınılmaz olarak Nabokov’un <span class="ideitalik">Lolita</span>’sı ile paralellikler göstermektedir; <span class="ideitalik">Lolita</span> düşlenen bu tür birlikteliklere 1957’de örnek ve model oluşturmuştur.</p>

  <p class="normal">García Márquez’in daha önceki önemli yapıtlarının aksine <span class="ideitalik">Aşk ve Öbür Cinler</span> ilk yayımlandığında görece az ses getirdi. 100 bin adetlik ilk baskı birkaç haftada tükense de ve beklendiği üzere parlak eleştiriler yapılsa da <span class="ideitalik">Başkan Babamızın Sonbaharı</span> ya da <span class="ideitalik">Kolera Günlerinde Aşk</span> kadar heyecanla karşılanmadı<span class="ideitalik">.</span> Olası bir neden, halkın bıkmış olmasıydı. Nobel Edebiyat Ödülü geçmişte kalmıştı; yazara ve çeşitli edebi ve siyasi aktivitelerine gösterilen ilginin sonuna gelinmişti. Soğuk Savaş’ın ve Orta Amerika’daki kanlı mücadelelerin ansızın sona ermesiyle, García Márquez’in kışkırtıcı tutumunun, hem aynı ideolojiyi paylaştığı arkadaşları hem de ona kara çalanlar arasındaki haber değeri de azalmıştı.</p>

  <p class="normal">Bu azalan ilgide rol oynayan bir başka faktör belki de kitabın zor anlaşılır içeriği olmuştur. İspanyol imparatorluğunun sönük yıllarında Cartagena’da geçen roman, siyahların köleliği, Afrika halk inanışları ve dini uygulamalar, kilise-devlet ilişkisi, Katolik hiyerarşisindeki politikalar ve en başta da âşık bir otuz altılık Cizvit papazıyla on iki yaşındaki deli bir kız arasındaki derin aşk gibi konuları ayrıntılarıyla işliyor. Kitap eleştirmenlerinin çoğunun –yabancıların, özellikle de Hispanik olmayanların– rahatça ya da bir otorite gözüyle tartışabileceğini hissedeceği türden konular değil bunlar.</p>

  <p class="normal">İnsanı aldatacak kadar kısa bir roman olan <span class="ideitalik">Aşk ve Öbür Cinler</span> oldukça karmaşık ve çok katlı bir yapıya sahip, çeşitli karakterlerle, çok sayıda deneyimlerle ve sayısız geri dönüşlerle bezenmiş. Ayrıca García Márquez’in kitapları arasında önsözü bulunan tek roman –olayı sunmaya yarayan başlıksız, italik yazılmış, üç sayfa uzunluğunda bir hatırlatma. Önsözde yazar 1949 yılında Cartagena’daki bir Clarissa manastırının yıkımındaki olayı hatırlıyordu, işçiler sömürge döneminde yaşamış insanların mezarlarını bulmuşlardı, bu insanların birkaçını çok geçmeden romanda bulacaktı: piskopos, başrahibe, Marki, Marki’nin ilk karısı. Önsözü taçlandıran şey, işçilerin Sierva María de Todos los Angeles adında ölmüş bir çocuğa ait yirmi iki metre uzunluğunda bakır rengi saç bulmaları oluyor. Yazar hatırlatmalarını kendi büyükannesinin böyle efsanevi, uzun saçlı, küçük bir aristokrat kızla ilgili anılarıyla bitiriyor ve romanını bu masaldan esinlenerek yazdığını belirtiyor.</p>

  <p class="normal"><span class="ideitalik">Aşk ve Öbür Cinler’</span>de sürekli bir zikzak çizilir. Esas konu anlatılırken birden geri dönüşlere geçilir.</p>

  <p class="normal">Yanında hizmetkârıyla pazarda dolaşan on iki yaşındaki Sierva María’yı siyah bir köpek ısırır. Erken doğan, Marki babası ve melez annesi tarafından sevilmeyen ve ihmal edilen kız, çoğunlukla kölelerin oturduğu yerlerde büyümüş, oralarda konuşmadan önce dans etmeyi öğrenmiş, sonra da üç Afrika dilini konuşmaya başlamıştır. Okuma-yazmayı ve hesap yapmayı öğrenmemiştir. Ona annelik eden Dominga Adviento adında bir köle kadın, evlenene kadar kızın saçlarını kesmemeyi vaat etmiştir. Köpeğin ısırmasından kaygı duyan biyolojik babası kızı alıp tedavi etsinler diye birkaç beyaz doktora götürür, ama onların ilaçları kızın durumunu kötüleştirmekten başka işe yaramaz. Sierva María’nın içine cin girdiğine inanan kasabadaki piskopos Marki’yi çağırtır ve kızın Santa Clara’daki manastıra, rahibelerin yanına gönderilip bir hücreye konulmasını resmen talep eder. Hücreye kapatıldığında pek konuşmayan ve kendisini rahatsız eden olduğunda karşılık veren kız orada çalışan siyahların yanında teselli bulur.</p>

  <p class="normal">Kızı tanımadan önce onu düşünde gören, piskoposun kütüphanecisi Cayetano Delaura kızın içindeki cinleri kovmakla görevlendirilir. Onu hücresinde ziyarete gittiğinde kız düşmanca davranır. Ama kızın şeytanların hükmüne girdiğinden kuşkulu olan Cayetano çok geçmeden ona âşık olur. Zamanla, Garcilaso’nun romantik şiirlerinin da yardımıyla onun kalbini kazanır. Bir süre sonra manastırın dışından Sierva’nın bulunduğu hücreye açılan eski bir tünel bulunduğunu keşfeder. Geceleri gizli gizli buluşmaya, öpüşüp koklaşmaya başlarlar ama birleşmezler, gelecekte yasal bir şekilde birleşmeyi ummaktadırlar. Kız kaçmalarını önerir; erkekse budalaca bir ısrarla yasal yolu izlemekten yanadır. Ne yazık ki tünel bir gün fark edilir, Sierva María da başka bir hücreye nakledilir. Hayal kırıklığı içindeki Cayetano çılgına döner ve kronik hastaların yanında yaşayıp çalışmaya mahkûm edilir. Yalnız kalan Sierva artık her şeyini yitirmiştir, saçı da kazınır, sonunda bir deri bir kemik durumda, hücresinde ‘aşktan ölmüş’ olarak bulunur.</p>

  <p class="normal">García Márquez’in bütün büyük yapıtları gibi <span class="ideitalik">Aşk ve Öbür Cinler</span>’de de bolca geri dönüşler ve altkonular vardır. Ayrıca yazar için alışılmadık sayılacak ölçüde ve geniş bir yelpazede renkli, ayrıntılı betimlenmiş, unutulmaz ve iki âşık kadar öne çıkan karakterlere rastlarız. Bu karakterler ‘ikincil’ rollerde değildirler; aşkın elde mevcut olan ve daha da geniş bağlamlarını doldururlar, okurlara ana konuyu anlamaları için gerekli bilgileri sağlarlar ki ana konu bütün kitabın sadece dörtte birlik bölümünü kaplar.</p>

  <p class="normal">Gelin biz yeni başlayanlar aileye bir göz atalım, anne ile baba başlı başına kendi kendine yeten, garip bir pembe dizi gibiler.</p>

  <p class="normal"><span class="ideitalik">Baba, Don Ygnacio de Alfaro y Dueñas, ikinci Casalduero Markisi</span>. Ağırkanlı, hastalıklı, ürkek bir çocuk olarak büyüdü. Ergenlik döneminde kadınlara duyduğu ilk ilgi Dulce Olivia’ya karşıydı, ailenin konağının yanıbaşındaki tımarhanenin bir sakinine. Ygnacio’yu ‘kurtarmak’ isteyen babası onu ailenin çiftliğine gönderdi, ama köy yaşamı çocuğu korkuttu. Daha sonra, itibarını korumak isteyen Marki oğlunu zorla doña Olalla de Mendoza adlı bir İspanyol kadınla evlendirdi, ama kadın grupla çıktığı bir gezintide yıldırım çarpması sonucu yandı. Bu olaydan yıllar sonra, gözünü toplumda yükselme hırsı bürümüş bir ustabaşının kızı olan Bernarda Cabrera, dul Ygnacio’yu takip etti ve bir hamakta ona tecavüz etti, kız gebe kalınca da babası silah zoruyla genç Marki’yi kızıyla evlendirdi. Çift birbirinden gerçekten nefret ediyordu, sevimli çocuklarını da gözleri görmüyordu.</p>

  <p class="normal"><span class="ideitalik">Anne, Bernarda Cabrera</span>. Kölesi olan yakışıklı Judas Iscariote ile uzun süren, ateşli bir ilişki yaşadı. Erkeğin ölümünden sonra Bernarda şehvetini karşısına çıkan her siyah adamla tatmin etti. O arada köle ticaretinden, sonra un satışından iyice zengin olmuştu. Kızının yol açtığı kriz dolayısıyla doğan dedikodular onu kaygılandırınca kent dışına gider. Onun yokluğunda Ygnacio akıl hastanesindeki Dulce Olivia’nın sevgisini yeniden kazanmaya çalışır, bu yeniden buluşma sırasında ilk başta saf ve sevimli bir hava doğsa da sonunda müthiş kavga ederler. Ygnacio, Bernarda’nın gönlünü almaya çalışırsa da kadın ona sayısız erkekle yattığını, hayatından nefret ettiğini açıkça itiraf eder. (Ygnacio sessizce ayrılır oradan, akbabaların kemirdiği cesedi iki yıl sonra bulunur.) Pek çok kötü alışkanlığıyla –yellenmesi, çikolata düşkünlüğü filan– Bernarda edebiyattaki en itici kadın karakterlerden biridir. Adı Bernarda Alba’yı yansıtır, García Lorca’nın son tiyatro oyunundaki neşesiz, despot aile reisi kadını; ama ondan çok daha iticidir.</p>

  <p class="normal"><span class="ideitalik">Sierva María</span>. Böyle perişan bir aileden geldiği düşünülürse çocuğun başına gelenlerde hüzünlü, iç burkan bir mantık var. Bir kenara atılan ve pek az eğitim alan (zaten istemiyordu) Sierva bir ölçüde yırtıcı, asosyal bir çocuk olmuştu, teninin rengi dolayısıyla ait olduğu Creole<sup class="calibre3"><a href="../Text/birsozbuyucusu_split_328.html#footnote-100-24" id="footnote-100-24-backlink">[a24]</a></sup> ortamında yaşamaya uygun değildi. Annesi de babası da onun mahkûm olmasından dolayı biraz vicdan azabı çekseler de ve Ygnacio ansızın ilgili bir baba olmaya karar verse de artık iş işten geçmiştir. Afrikalı köleler ise tam tersine kıza kucak açmışlar, sevgi göstermişler, aidiyet hissi verip zengin bir kültürel çevre sağlamışlardır. <span class="ideitalik">Aşk ve Öbür Cinler</span>’e ‘psikolojik’ bir roman ya da çocuk yetiştirme üzerine bir kitap demek doğru olmayabilir. Ancak neredeyse örnek bir vaka yoluyla, bir gencin kendi evinde sevilmeden, hatta nefret edilerek büyümesi durumunda neler yaşanabileceğini bize gösterir. Cayetano’nun piskoposa çok modern, aydınlanmacı ve o dönem için alt üst edici sayılan yorumunda dediği gibi: “Bize cin işi gibi görünen şeyler, siyahların gelenekleridir; kız bunları ailesi kendisiyle ilgilenmediği için öğrenmiştir.”</p>

  <p class="normal">‘Hamağında çürüyen’ Don Ygnacio, ‘kendisinin adını asla duymamış bir kraldan bin üç yüz deniz mili uzakta’ bulunan bir Creole aristokrasisini temsil eder. Kölelerinin kendisini öldüreceğinden hep korkan Don Ygnacio sarayının çevresinde beslediği köpek sürüleri sayesinde köleleri yanına yaklaştırmaz. Bernarda ve gözü yukarılarda olan saldırgan babası ise ‘dükkâncı aristokrasi’yi temsil etmektedir, ki bu kişiler yerel burjuvazinin eksikliğini kapatmaktadırlar. Kronikleşmiş biçimde görevini yapmaktan aciz bu üst tabaka ailenin dışında yaşanan olaylar kilisenin mutlak hakimiyeti altındadır: Katolik doktrinleri, din adamlarının kudreti, çeşitli üyeler; kilisedeki karakterler ise şunlardır:</p>

  <p class="normal">Piskopos Don Toribio de Cáceres y Virtudes</p>

  <p class="normal">Josefa Miranda, Clarissa manastırının baş rahibesi</p>

  <p class="normal">Peder Tomás de Aquino Narváez</p>

  <p class="normal">Manastırda tutuklu olan Martina Laborde</p>

  <p class="normal"><span class="ideitalik">Piskopos</span>. Bu takımyıldızdaki üstün güç. İkinci soyadı –Virtudes– yüksek bir ahlaka işaret ediyor. (İspanyolcada ikili soyadlarının arasındaki ‘y’ harfi mavi kanı belirtir.) Gençliğinde orduda teğmen olan, şimdiyse hantal, devasa bir kütle gibi tahtında oturup neredeyse büyülü bir huşu uyandırıyor; kelimenin her anlamıyla ‘ağır’ biri. Bildiri verirken tam bir piskopos gibi, örneğin Hint Adaları konusundaki şu hükmü: “Cinsel sapıklık, putperestlik ve yamyamlığın tehdidi altındaki bir krallık. Mağribilerin ülkesi gibi.” Sierva María’nın cinlerin etkisi altına girmesini kafasına takan, bağışlama nedir bilmeyen piskopos, genel valinin doktorları kızı muayene edince kuduz hastalığına rastlamasalar da kilise ve Engizisyon adına konuşarak, kızın korkunç kaderini çizen kişidir. Bazı bakımlardan anlayışlı, hatta bilgedir –Galileo’nun dünyanın kendi etrafında döndüğü konusunda haklı olduğunu istemeyerek de olsa kabul eder, kütüphaneci Cayetano’nun ‘kıza’ duygusal açıdan bağlanmasına da geçici bir hoşgörü gösterir– yine de yüksek rütbeli bir din adamı olarak kilise adına kontrol uygular, tehlikeli Sierva’nın kilit altına alınıp ‘cinlerden arındırılmasını’ emreder.</p>

  <p class="normal"><span class="ideitalik">Josefa Miranda</span>. Hiyerarşinin alt sıralarındadır ama otoriterliği daha katlanılmazdır. Yarımadadaki, dinsel gelenekselciliğin siperi olan Burgos kasabasında dünyaya gelmiştir; hem yerel piskoposluğun hem de Creole aristokrasisinin meşruluğunu kabul etmeyen, aristokratlara ‘sudan soylular’ diyen, haşin, hoşgörüsüz, öfkeli, iktidar meraklısı bir kadındır. Kendine özgü nedenlerle, Sierva’nın manastırda kalması yüzünden piskoposla zıtlaşır. Muhterem Peder Tomás de Aquino Narváez’in gizemli ölümünü rahibeliğe karşı ‘iblis işi düşmanlığın’ yeni bir işareti olarak niteler. (İlginçtir ki, Cayetona piskoposun kulağına, içine cin girenin asıl Josefa olduğunu fısıldayınca piskopos hemen katılır buna.) Bernarda Cabrera sınırsızca, alabildiğine kindarsa, piskopos Toribio kibirli, yetkili, Olimposlu bir tanrı gibiyse; başrahibe Josefa da maneviyat kisvesi altında adiliğin somutlaşmış halidir.</p>

  <p class="normal"><span class="ideitalik">Peder Narváez</span>. Adı, Ortaçağın en tanınmış dinbilimcisi ve filozofu olan ‘Thomas Aquinas’ın İspanyolcasıdır; Aquinas’tan bir alıntı romana epigraf olarak konulmuştur. Peder, güçlü Kutsal Kilise içinde daha açık ve daha insancıl bir bölümün temsilcisidir. Geçmişte Avrupalı kâfirlere ve putperestlere açtığı ciddi savaşlara rağmen şimdi kasabadaki siyah kölelerin arasında yaşamakta, onların dilini konuşmaktadır. Nezaket gösterip Sierva’ya Afrika kolyelerini geri verir; onunla Yoruba, Kongo ve Mandinga diliyle konuşur; ona nazik davranır ve kalbini kazanır. Kız da karşılık olarak başrahibeyi bile şaşırtan tatlı yanını gösterir ona. Romanın kahramanı olan kız böylece kendisine destek verebilecek, anlayış gösterebilecek ve onu içinde bulunduğu kötü durumdan kurtarabilecek bir müttefik kazanır. Heyhat, babasının nedeni anlaşılamayan ölümü (kitapta kasıtlı olarak ucu açık bırakılan pek çok olaydan biri), kızın ferahlamasını ya da rahat bir soluk almasını engeller.</p>

  <p class="normal"><span class="ideitalik">Martina Laborde</span>. Din cemaati içinde bir başka muhalif öğe. Manastırda Sierva’nın yan komşusu. Kitabın İspanyolcasında bir ‘vulneraria’ olarak tanımlanır, bu teknik terim cinayetle suçlanan din adamı anlamına gelir. Kendisi de eski bir rahibe olan Martina, manastırda kalan iki kişiyi sözüm ona bıçaklayarak öldürdüğü için ömür boyu hapis cezası çekmektedir ama kendisi suçsuz olduğunu iddia eder. Cayetano manastıra bir gelişinde kadının hiçbir çekiciliği olmadığını, hatta acayip olduğunu fark eder. Yine de Martina karizmatiktir –rahip onun ‘baştan çıkarma gücünün hemen hissedilebilen maddi bir akım’ olduğunu söyler. Kadının soyadı akla hem Fransız kökenlerini hem de ‘kenar’ kelimesinin İspanyolcasını getirir, bu da Martina’nın dünyasının marjinal olduğunu düşündürür.</p>

  <p class="normal">Manastırda Sierva’yı avutan, ona destek veren tek kişi Martina’dır, ona nakış öğretir, ihtiyacı olan arkadaşlığı gösterir. Yalnız bir Martina ise, Afrikalılar da dahil olmak üzere, genç kızın ‘cinlerinde’ umut ve avuntu bulur, Sierva ‘cin’ nöbetlerinden birini geçirirken onu sakinleştiren, cinayetle suçlanan kadın olur. Martina’nın Cayetano’nun sevgilisiyle buluşmak için kullandığı tünelden geçerek beklenmedik bir şekilde kaçması himayesine aldığı kıza korkunç bir darbe olur, ne acıdır ki tünelin girişini kapamayı ihmal ettiği için de gizli aşkın acısına son vermek için indirilen son darbe de bu olur.</p>

  <p class="normal">Yukarıdaki karakterler (ve aşağıda anlatılan Cayetano da) resmi sömürge yaşamının son döneminin çeşitli yönlerini ve mekânlarını temsil etmeye yararlar: bahçeleri, mutfakları ve hücreleriyle manastır; sürekli tehditkâr bir Engizisyon ve gözetimi; kısır entelektüel ortam ve nedense pek etkili olmayan yasaklamalar; kilise ile naiplik arasındaki karmaşık ilişkiler; sakatlar için yapılan hayır işleri; piskoposluk makamının büyük gücü. Aynı zamanda bütün bu mekânlar bizde çöküş duygusu uyandırır. Piskoposun sarayı yıkıntı halindedir, arazisini yabanotları bürümüştür. İriyarı piskopos ya otururken görülür, ya tahtındadır ya da bir hamağa uzanmıştır, düzensiz solukları ve astım öksürükleri konuşmasını bastırır.<sup class="calibre3"><a href="../Text/birsozbuyucusu_split_265.html#footnote-200-242" id="footnote-200-242-backlink">[242]</a></sup></p>

  <p class="normal">Benzer biçimde Marki’nin konağı da, geniş, boş mekânlarıyla ‘hüzünlü bir enkaz’dır, ‘pek çok nesne yerinde yoktur’. Ygnacio’nun köydeki ‘yıkık-dökük’ çiftlikte, Bernarda’nın yeniden gönlünü almak için son bir umutla harcadığı çaba sırasında bakımsızlık daha da vurgulanır; yer döşemesinin arasından otlar uzamıştır, ‘akkarıncalar sandalyeleri kemirmiştir’, saat kırılmış, hava tozla dolmuştur. O dönemde Madrid’de işbaşında olan Bourbon reformistlerinin atadığı yeni genel valinin gelişiyle olay akışının yarısında umutlar yeşerir, ancak piskopos, valinin daha dünyevi, daha çağdaş olan vizyonunu hemen hükümsüz kılar. Ruhani otoritenin hükmü daha büyüktür, krallığın temsilcisini gölgede bırakır, ancak hem dini hem laik güç, fiziksel ve psikolojik açıdan çok zayıflamıştır, bu da son demlerini yaşayan ve Aydınlanmanın –aralarında Simón Bolívar’ın da bulunduğu– yükselen gücünün süpürüp atacağı bir sisteme uygun düşer.</p>

  <p class="normal"><span class="ideitalik">Abrenuncio de Sa Pereira Cao.</span> Kabul edilmiş kilisenin ve Creole elitinin tamamıyla dışında duran Abrenuncio, Portekizli bir Yahudidir (yani iki kat yabancıdır), yarımadadaki yasalardan ve önyargılardan uzak kalmak amacıyla Cartagena’ya yerleşmiştir. Kentin en tanınmış doktorudur. Meslektaşlarının geleneklere aykırı olduğunu düşündükleri tedavi usulleri vardır ama bunlar yine de etkili olmuşlardır, örneğin hastaların başucunda arp çalmak gibi (yani müzikle tedavi). Yükselmekte olan Aydınlanma düşüncesinin yerel sözcüsü olan doktor, Afrikalıların ve Katoliklerin cinleri dualarla defetmeleri arasında bir fark görmemekte, hatta Hıristiyanların yöntemlerinin daha vahşi ve caniyane olduğunu düşünmektedir. Kentte neredeyse benzeri olmayan kütüphanesinde Voltaire’in yasaklanmış yapıtları yer alır –engin bilgisinin ve Engizisyon tarafından denetlenmeye kafa tutmasının simgeleri. Haklı olarak, aradan geçen zaman ve köpeğin ısırdığı yer nedeniyle Sierva’nın sağlığının artık risk altında olmadığı tanısını koyar, kızı ‘iyileştirmek’ için cinleri defetme yoluna başvurulmasına da taraftar değildir.</p>

  <p class="normal">Hatta bir noktada, Cayetano’nun sadece Sierva için duyduğu kederi anlatmak ihtiyacıyla ziyarete geldiğini düşünür Abrenuncio (Dr. Freud’un yapacağı gibi) –adeta konuşarak tedaviye duyulan bir ihtiyaçtır bu. Ateist olduğunu dürüstçe kabul eden (Fransadaki pek çok çağdaşı, yani <span class="ideitalik">filozoflar</span> gibi) Abrenuncio, Cayetano’da, (Latince Voltaire dahil) zorlayıcı metinleri verebileceği potansiyel bir özgür zihin görür. Cinselliğe karşı kayıtsız olduğunu açıkça söylemektedir ki bu da kendini bir amacı gerçekleştirmeye adamış bir erkeğe uygundur. Cayetano’nun yanında ‘ölümün dini’ üzerinde düşünürken bile, kitapta söyleyeceği son sözler, ‘önemli olan tek şey hayatta kalmaktır’ olacaktır. Böylece Cayetano sınırında durduğu toplum için dingin bir denge unsuru olmakta, hem de o toplumu zekice ve mutlak bir biçimde yadsımaktadır. Uzun vadede onun asıl vatanı, gelecektir.</p>

  <p class="normal"><span class="ideitalik">Peder Cayetano</span>. <span class="ideitalik">Aşk ve Öbür Cinler</span>’in en karmaşık karakteridir, ilk önce 2. bölümde Marki’nin piskoposluğa yaptığı ziyarette piskoposun yardımcısı olarak görürüz onu. Asıl kimliğine ancak 3. bölümde, romanın erkek kahramanı olarak kavuşur, o noktada <span class="ideitalik">Cayetano</span> Alcino del Espíritu Santo <span class="ideitalik">Delaura</span> y Escudero diye tanıtılır. Bir eleştirmenin öne sürdüğüne göre, ilk iki adı Katolik reformist Thiens’li Aziz Cajetan’ı (1480-1547) çağrıştırabilir, bu kişi gençliğinde Laura Mignani adında bir Augustin rahibesiyle mektuplaşmıştı, hatta onu yaşadığı Santa Croce manastırında 1523 yılında gizlice ziyaret etmişti.<sup class="calibre3"><a href="../Text/birsozbuyucusu_split_266.html#footnote-200-243" id="footnote-200-243-backlink">[243]</a></sup> Başka yorumcular, Cayetano’nun soyadında Petrarca’nın aşk sonelerinde ölümsüzleştirdiği Laura’nın adının yansımasını görmüşlerdir. İspanyolcada Cayetano’nun o kadar da alışılmadık bir ad olmadığını söylemeliyiz; 1950’lerde, adında Cayetano bulunan neşeli bir Karayip pop şarkısı vardı; Salvador’da 1970’ler ve 80’lerdeki ayaklanmanın liderleri arasında Cayetano Carpio adında deneyimli bir savaşçı bulunuyordu.</p>

  <p class="normal">García Márquez’in, İspanya’da bir Creole anneden doğan ve onun tarafından yetiştirilen Cayetano’su, sonunda annesinin, vatanı Yeni Granada’ya duyduğu sıla hasretini anlamayı başaracaktır. Portekizli doktor gibi önemli bir aydın olan Cayetano, piskoposun gözetimi altında Hint Adaları’ndaki en büyük kitaplıklardan birini kurmuştur bile. Buna uygun olarak hayatının en büyük arzusu Vatikan’da kitaplık görevlisi olmaktır, kilisenin gözünden düşmeden önce bu iş için düşünülen üç adaydan biridir. Dinbilimi öğreniminin ve Ortodoksluğun merkezi sayılan Salamanca’da eğitim görmüş olmasına rağmen ne doktriner meselelere, ne de güce ya da denetime ilgi duyar. Ruhban okulu öğrencisiyken, farkında olmadan <span class="ideitalik">Gaul’lü Amadís</span>’i gerçekten de okumuştu; türünün en tanınmış örneği olan bu şövalye romanıyla, Cervantes’in Don Quixote’si amansızca dalga geçmiş, kitap İspanya’nın sömürgelerinde yasaklanmıştır. Üzerindeki birbiriyle çelişen bütün baskılar dikkate alındığında, kritik bir anda, Cayetano’nun Abrenuncio’ya: “Bu yaşta … nereden geldiğime artık emin değilim. Ya da ne olduğuma,” diye itiraf etmesi şaşırtıcı değildir.</p>

  <p class="normal">Cayetano’nun yaşamını değiştiren elbette Sierva María’ya umutsuzca âşık olmasıdır (ya da buna ne denecekse). İlk karşılaşmalarından itibaren kızın şiddetle karşı koymalarına dayanır, sonunda sabırla, tatlılıkla ve şiirler okuyarak onun kalbini kazanır. Kültürlü din adamının ateşli ve tatmin olmamış tutkusu, gerçek, saplantılı, özverili ama acıklı bir biçimde yasak aşkı en iyi anlatan edebiyat yapıtlarından biridir. Sierva ısrar ettiğinde onunla birlikte kaçmayı seçmemesi, kilise kurallarına ve uygulamalarına inatla ve budalaca bağlı olduğunu gösteriyor. Bir edebiyat araştırmacısının söylediği gibi, “Cayetano’nun günahı çok âşık olması değildi, âşık olması gerektiği anda olamamasıydı.”<sup class="calibre3"><a href="../Text/birsozbuyucusu_split_267.html#footnote-200-244" id="footnote-200-244-backlink">[244]</a></sup> Sonunda Delaura hem sevdiği kişiyi hem de okumuş bir adam olarak yükseldiği konumu kaybetmiştir.</p>

  <p class="normal">Ancak <span class="ideitalik">Aşk ve Öbür Cinler</span>, kıvrak ve gizemli Sierva María sayesinde oluşmuştur, varlığını ona borçludur. Dizlerine kadar inen bakır rengi saçları, mavi gözleriyle, inci gibi dişleri, düzgün, gelişmekte olan bedeniyle unutulmaz bir karakter çizen Sierva’nın güzelliği peri masallarında rastlanan türdendir. Başka bir dünyaya ait ve ruh gibi görünen kız çaresiz, ürkek bir kuş da değildir. Manastırda bazı çömezler onun boynundaki Afrika işi kolyeleri koparmaya kalkışınca Sierva mücadele eder, zehirli bir yılan gibi ısırır onları; daha sonra, işemek üzere bir ağacın arkasına gittiğinde hayvanları kaçırmak için sopasını savurur. Bir Afrika ritüelini yerine getirmek için rahatlıkla keçi kesebilen Sierva María, cinlerini çıkartmak üzere onu dehşet verici bir ablukaya aldıklarında vahşileşir.</p>

  <p class="normal">Ne kadar hayat dolu ve güçlü olsa da Sierva María yine de baskın Creole ortamının mutlak mağdurudur –önce yüksek tabakadan, vicdansız, insanlık dışı anne-babası tarafından mağdur edilmiş, sonra da kilisedeki rahibeler ve piskopos tarafından aldatılmıştır. Sonunda acınası bir mağdur konumunda kadere ve koşullara boyun eğmek durumunda kalmıştır; Peder Aquino’nun ölümü, tünelin kapanması, Cayetano’nun çekilmesiyle, perişan ve terk edilmiş halde, yalnız başına ölecektir. Hayattayken ve sağlığı yerindeyken rahat hareket edebildiği, kendini ‘evinde’ hissedebildiği tek yer, kölelerin arasıdır, onların yanındayken ‘María Mandinga’ adını alır. Adı, çift kimliğini yansıtmaktadır: ‘María’ hayali İber-Katolik geçmişini, ‘Sierva’ da kıza ‘aile’ olan hizmetkârları simgeler.</p>

  <p class="normal">Rolü son derece dramatik yapıda olsa da Sierva María kitap boyunca çoğunlukla uzak ve gizemli kalır, önemsiz gibidir. Kitabın ilk yarısında adı iki kez geçer, her ikisi de gerçek dışı söylemlerdir. Yarasını inceleyen Dr. Cao ona düşüp düşmediğini sorduğunda kız “salıncaktan,” der . Daha sonra, 3. bölümde yarasını soran siyah hizmetkârlara, “Annem bıçakla yaptı,” diye anlatır. Romanın ikinci yarısında, hapsedilmesi hakkında Martina’nın sorusuna verdiği yanıt da doğru değildir :“İçimde cin var.” Aslında kilisenin uyguladığı sözümona cin çıkarma sonrasında söylenmiş bir sözdür bu.</p>

  <p class="normal">Ancak Cayetano’nun şefkatli, özverili tedavisi sayesinde Sierva María kendini daha özgürce ve açıkça ifade etmeye başlar. Rahibin verdiği çörek için, “Kırlangıç pisliğine benziyor tadı!” der. Ve Delaura’nın yarasını görünce, ‘ilk kez’, gülerek, “Ben vebadan bile kötüyüm,” der. Benzeri olmayan ilişkileri ilerlerken, kendisini seven hayranıyla gerçekten sohbet etmeye başlayacaktır.</p>

  <p class="normal">Her ne kadar çevresine yabancılaşsa da Sierva María pek yalnız gösterilmez, hep başkalarının yanında görünür. Daha da ötesi, <span class="ideitalik">Labirentindeki General</span>’de tanık olduğumuz ve burada da kullanılan bir tanımlama tekniğiyle, özel düşünceleri ve ruhunun derinleri bize kapalı kalır. Bu motifin üç küçük istisnası vardır, bunların ikisi önemsiz ve sıradandır. Birincisi, bazı çömezler Sierva’yı bir anlığına bir bankta otururken bırakırlar, kız havuzdan su içmek için kalkar, sonra da işemek üzere bir ağacın arkasına gider. Sonra tecrit hücresindeki ilk gecesi gelir, anlatıcı orada kızın yalnız ruhuna değil, manastırdaki yemeklere ve dışarıdaki denizin gürültüsüne odaklanır. Sierva María’nın tek başına göründüğü tek sahne ölüm sahnesidir, ancak eylem özetlercesine, üstü kapalı sunulur. Son paragrafta kız pencereden görünen karlı bir manzarayı düşlerken betimlenir, orada bir salkım altın rengi üzüm yemektedir, bu düş daha önce romanda anlatılmıştır, şimdiyse biraz değiştirilmiştir ve Sierva María’nın bize gösterilen tek özel düşüncesidir. Bunun dışında kız bir yabancı gibi mevcuttur, varlığı ele geçmez; Cayetano dahil, Creole arkadaşlarının pek çoğuna da öyle görünmüş olmalı.</p>

  <p class="normal">Ergen bile sayılmayacak Sierva María’ya bir kurtuluş umudu sağlayan, hayranı Cayetano’ya da duvarların dışında, dünyevi keyifler veren şey, kuşkusuz ikisi arasında (olsa olsa) birkaç ay boyunca doğup gelişen tutku duygusudur. García Márquez bu sayfalarda, daha önceki romanlarında yer alan âşıkane betimlemeleri fazlasıyla aşıyor, metin muhteşem bir güzellik kazanıyor. Cayetano’nun duygularının esiri olduğunu görüyoruz, Sierva’nın kendisine tükürmesine, tırmalamasına tahammül ediyor, sonunda, kıza şeker getirmekten okuma yazma öğretmeye kadar her yolu deneyerek onun sevgisini kazanıyor. Ağır ağır ama emin bir biçimde ehlileşen Sierva María’nın mutlak bir mutluluğa ulaştığını görüyoruz, artık sadık hayranına sevdiği Oddúa kolyesini verecek, ona aşk şiirleri okuyacaktır, üstelik hücresini temiz tutacaktır. Kızın dudaklarını ilk öptüğü andan itibaren ikisi birlikte bedensel yakınlığın (ne kadar eksik olsa da) coşkularını ve zevklerini keşfedeceklerdir.</p>

  <p class="normal">Cayetano ile Sierva’nın gelişen ilişkileri bildik aşk hikâyesi kurallarını izler. Erkek güzel bir kadına ilk başta tutulur, neredeyse ilk görüşte aşktır (bu hayranlık, Cayetano ‘vecd içinde’ onu şahane bir kıyafet içinde portresi için poz verirken gördüğünde daha da güçlenecektir). Cayetano basit sözcüklerle, sade bir biçimde ilan eder aşkını. Fırtınalı, çekişmeli, gizli-saklı bir fölrt olur bu; hep olduğu gibi kız ona direnir. İlk kez öpüşürler, hemen ardından Cayetano özgür olup evlenecekleri günü beklemeye başlar. Hediyeler alınıp verilir, şiir, kolye. (Hatta kıza şekerleme bile getirir.) Mutluluk dolu geceler yaşarlar. Ama ne yazık ki Cayetano’nun uzun vadeli evlilik umutları gerçekleşmeyecektir –hikâyenin geri kalanı, aralarındaki bağın, koşullar gereği acıklı bir şekilde bozulmasından ibarettir. (Aralarındaki büyük aşkın bitmesinin, yalnızlık çeken Marki’nin önce deli Dulce Olivia sonra da ahlaksız Bernarda ile barışmak için gösterdiği acınası çabalarla aynı zamana denk düşmesi tesadüf değildir.)</p>

  <p class="normal">Bu kadar güçlü bir aşkı anlatırken –ki bütün kitabın sadece on sayfasını kaplıyor– García Márquez <span class="ideitalik">soylu aşk</span> geleneklerine el atıyor. Bu edebiyat akımı ilk kez on birinci yüzyılda, Provence’li halk ozanları arasında ortaya çıkmış ve gelişmişti, o günleri izleyen bin yılda da sanatçılara esin kaynağı olmaya devam etti. <span class="ideitalik">Soylu aşk’ı</span> anlatan hikâyelerde âşık erkek, hanımefendi ne isterse onu yapar (tebaasının derebeyine boyun eğmesi gibi); hanımefendi de müstakbel sevgilisinden olmayacak taleplerde bulunur, hatta gaddar ve mesafeli davranır. Tutkulu ve yoğun olan bu duygunun amacı, arzulanan hedefe asla ulaşılamasa da, âşıkların birleşmesidir. Bazen hanımefendi evlidir, bu nedenle ömür boyu sürecek bir birliktelik gerçekleşemez. Yine de duyguların amacı ne ortak yürütülecek bir evlilik ne de sadece doğurmaktır. Tümüyle bakıldığında ortaya bir tür aşk dini çıkıyor.</p>

  <p class="normal"><span class="ideitalik">Soylu aşk</span>’ın önde gelen uzmanlarından olan C.S.Lewis, adeta Cayetano’yu betimlemek üzere kaleme alınmışçasına bu geleneğin bazı yanlarını beş cümlede özetliyor:</p>

  <p class="normal">Âşık, dürüst ve alçakgönüllü olmalıdır, iyi bir Katolik, açık sözlü, konuksever, kötülük yapana iyilikle karşılık vermeye hazır olmalıdır. Cesur bir savaşçı (din adamı olmaması koşuluyla) ve cömert olmalıdır. Hep nazik davranmalıdır… Aşkta gizlilik kuralı mutlak uygulanmalıdır… Ancak aşkla evlilik ilişkisini birbirinin dışında tutma kuralı son derece açık konmuştur.<sup class="calibre3"><a href="../Text/birsozbuyucusu_split_268.html#footnote-200-245" id="footnote-200-245-backlink">[245]</a></sup></p>

  <p class="normal">Sierva-Cayetano ilişkisinde kendini gösteren bir başka edebi konu, <span class="ideitalik">Liebestod</span>’dur, yani ‘aşktan ölmek’: âşıklardan birinin ya da her ikisinin trajik ölümü; buradaki paradoks böylece aşklarının ebedi kılınmasıdır. Duygu, eskimeyecek, adileşmeyecek, sıradanlaşmayacak, ya da bozulup kararsızlığa, kayıtsızlığa ya da nefrete dönüşmeyecektir, Eros olgusu ve anısı bütün saflığıyla, en güçlü bir gerçek olarak yaşamaya devam edecektir. Bunun en renkli örnekleri <span class="ideitalik">Romeo ve Juliet</span> ile <span class="ideitalik">Yüzyıllık Yalnızlık</span>’ta Amaranta Úrsula ve Aureliano Babílonia arasındaki gayri meşru aşk ilişkisinde görülür. Wagner’in <span class="ideitalik">Tristan ve Isolde</span>’sinin librettosu bu adı taşıyan kişilerin arasındaki <span class="ideitalik">soylu aşk’</span>ı anlatır, ayrıca bu yapıt Alman bestecinin bulduğu <span class="ideitalik">Liebestod</span> terimine geçerlilik kazandırmıştır. Sierva María müthiş bir terk edilmişlik içinde ve Cayetano’nun kendisiyle artık buluşamayacağının farkında olmadan ölse de onların yıldızlı aşkı okurun zihninde kalır, çünkü bu aşk karşılıklı tutkular doruk noktasındayken sona erer.</p>

  <p class="normal">Aşk sahnelerinin pek çoğunda Cayetano, Sierva María’ya şiirler okur. Bu şiirler, Rönesans döneminde İspanyol şiirini kuran büyük asker-yazar Garcilaso de la Vega’ya (1500?-36) aittir. Garcelosa, evli olmasına rağmen Isabel Frayre adında Portekizli bir hanımefendiye âşık olur, ancak kadın da evlidir; Isabel çocuk doğururken ölür. Isabel’in, Garcilaso’nun yazdığı aşk şiirlerine esin kaynağı olduğu tahmin edilmektedir; bu şiirler, bizim <span class="ideitalik">soylu aşk</span> geleneklerinden bildiğimiz tarzda bağlılıktan ve ıstıraptan söz ederler. Garciloso’nun –ki âşık rahip onun soyundan geldiğini iddia etmektedir– otuz altı yaşında ölmesi gibi, Cayetano’nun da o yaşta aşkı keşfetmesi ve hem o aşkı hem de itibarlı konumunu yitirmesi belki de rastlantı değildir.</p>

  <p class="normal">3. bölümün son derece güzel bitişinde Garciloso’dan peşpeşe iki şiir yer alır. Ancak ilki biraz aldatıcıdır: ‘Bien puedes hacer esto con quien pueda sufrillo’ (Bunu, katlanabilecek birine yapabilirsin. Bu sözler bir soneden alınmamıştır; sevgiliye de söylenmemiştir. Tuna Nehri’ndeki bir adada hapis yatmayı anlatan (talihsiz şairin başına da bu gelmiştir) üç <span class="ideitalik">Canciones</span>’in üçüncüsünden alınmadır. Ayrıca García Márquez, iki ayrı, kısa dize olarak kurulmuş özgün metni değiştirir; ‘Bien pueden hacer esto/en quien puede sufrillo’ şekline sokar, ‘Pekâlâ yapabilirler bunu/katlanabilecek olana’. Şairin seçimini haklı çıkarmak üzere, otobiyografik içeriği Sierva’nın kötü durumuna denk geliyor diyebiliriz, ne var ki Garciloso’yu bilmeyen okurlar bu bağı sezmeyeceklerdir, yapılan değişiklik ancak küçük bir araştırmadan sonra ortaya çıkar.</p>

  <p class="normal">Bu bölüm, duruma uygun olarak V. Sone’nin son satırlarından alınma basit bir açıklamayla kapanır: “Por vos nací, por vos tengo la vida/por vos he de morir, y por vos muero” (Senin için doğdum ve yaşıyorum/senin için öleceğim ve şimdi ölüyorum).</p>

  <p class="normal">Bu alıntılar 5. bölüme kadar tekrar karşımıza çıkmaz, o zaman da âşıklar iyice yanıp tutuşmaya başlamışlardır. Cayetano’nun X. Sone’nin ünlü ilk dizesini söylediğini görürüz: ‘Ah tatlı hazineler!’Ondan sonraki alıntılar numara sırasıyladır. İki tanesi I numaralı Sone’den alınmadır; ‘Durup kaderimi düşündüğümde’. Bunun arkasından II numaralı Sone’nin açılış dizesi gelir: ‘Sonunda senin ellerine ulaştım’; bunun peşinden üç dize daha söylenir. Garcilaso’dan son alıntıyı, cin çıkarma ritüeli sırasında Sierva’nın gür saçları acımasızca kesildikten hemen sonra görürüz. Hücresine dönünce kız ağlayarak sarılır Cayetano’ya, o da karşılık olarak “Artık gözyaşı dökmek yok,” diye öğüt verir ve II. Sone’deki üç ses için olan bölümden aldığı bir dizeyle sözünü tamamlar: “Yeterli olacaktır, senin için döktüğüm gözyaşları.” Burada da romancı küçük bir değişiklik yapmıştır, çünkü özgün metin, ‘yeterli olabilir’ şeklindedir. Yeni şeklinde ise arzu değil de kesin hüküm belirtilmiş olmaktadır.</p>

  <p class="normal">Bu alıntılar, García Márquez’in özgün şiirlerle ne kadar ayrıntılı ve özgürce uğraştığını göstermeye yarar. Şiirin dizelerinin gelişen aşk hikâyesini nasıl güçlendirdiği, neredeyse dinsel bir fonu nasıl sağladığı daha önemli.<sup class="calibre3"><a href="../Text/birsozbuyucusu_split_269.html#footnote-200-246" id="footnote-200-246-backlink">[246]</a></sup> İlk alıntıdan hemen önce ‘Delaura’nın İncillerle değil Garcilaso ile yanıt verdiğini’ okuruz. Sierva María’nın karanlık hücresinin mahremiyetinde doğan aşk dinine, klasik şiirler biçim, gelenek ve adeta bir fon müziği verirler. Bundan da öte, Sierva şiirleri ezberler; iki âşığın şiirleri zıt seslerle birbirlerine okumaları onların adlandırılamayan buluşmalarını daha da güçlendirir ve zenginleştirir. Şiirin varlığı aşklarını derinleştirir ve büyütür.</p>

  <p class="normal">García Márquez’in romanının bir aşk hikâyesi olduğunu söylemek aşırıya kaçmak sayılmaz. Cayetano, hâlâ yarı vahşi olan Sierva’nın kendisini neden iyileştirdiğini sorması üzerine neredeyse içten gelme bir hareketle, tarih boyunca milyonlarca kişinin ağzından çıkmış bir sözle, “Çünkü seni çok seviyorum,” diyerek yanıt verirken bu gerçeği son derece basitçe ve dokunaklı bir tarzda özetlemiş olur. Sierva María’da bu aşk derin duygular doğuracaktır, onlar olmasaydı kızın kısa, kuşatılmış hayatı daha da yoksul olurdu. Sadece Sierva ile geçireceği bir hayatı hayal edebilen Cayetano için bu, bir olasılıklar dünyasıdır ama ne yazık ki o elini uzatıp tutması gerekirken bunu başaramamıştır. Yine de, acıklı yazgılarına rağmen bu kuşkulu çift kitapta geçici olsa da gerçek, derin bir mutluluğu tadan tek kişilerdir. Kitabın adının ve Cayetano’nun tehlikeli yörüngesinin işaret ettiği gibi aşk bir cin ise, onun rotası onları çevreleyen (ve mahkûm eden) toplumda gördüğümüz şeylerden çok daha hakikidir.</p>

  <p class="normal">Aynı şekilde kitap, aşkın yokluğunda doğacak olumsuz, zıt sonuçları da göstermektedir. Bernarda aşk için değil, şehvet ve güç için yaşar. Ygnacio’nun Dulce Olivia’ya duyduğu gerçek aşk aristokrat babası tarafından daha başında budanır; ondan sonraki dokunaklı hayatı bir kayıp, bir ziyan olacaktır. Kendi kızlarına karşı her ikisi de ana-babadan beklenen sevgiyi gösteremeyeceklerdir. (Ygnacio yaşamının son yılında bir ara ilgili bir baba olmaya çalışır, ama artık çok geçtir.) Piskopos Toribio ile başrahibe Josefa ise duygusal bağlarla değil de sadece din adamları arasındaki rekabet ve kontrolle ilgiliymiş gibi anlatılırlar. Bir tek Abrenuncio belli bir sükûnet içindedir, bunu da katıksız bir mantığa dayalı bir hayata karşılık erotizmi tamamıyla göz ardı ederek sağlar. Öyleyse <span class="ideitalik">Aşk ve Öbür Cinler,</span> sevememenin cinlerini ve tehlikelerini ortaya koyan bir aşk hikâyesidir.</p>

  <p class="normal">Belirtilen temanın ötesine geçen bir başka düzeyde, García Márquez’in romanı, toplumun zorla kabul ettirdiği sınırlar yüzünden içlerindeki gizil güçlerin engellendiğini, onlara set çekildiğini gören bireylerin yaşadığı kadim bir dünyayı tasvir eder. Koşullar elverişli olsaydı, Cayetano hem bir edebiyatçı hem de şefkatli bir koca olabilirdi. Fransa ya da İngiltere’de, Abrenuncio’nun bilimsel ve felsefi yetenekleri büyük olasılıkla gelişme fırsatı bulurdu. Genel vali, Martina’nın talebini dikkate alıp onu bağışlasaydı kadın hayatıyla barışık olmayı, daha olumlu birine dönüşmeyi başarabilirdi. Evindeki berbat hayat, arkasından da kilisenin ve engizisyonun politikaları olmasaydı güzel Sierva María en azından normal, cazip bir yetişkinliğe geçebilir, sıcak, sakin bir evde yaşayabilirdi. Ve nihayet, kendilerine yasalarla biçilen konumda olmasalardı, köleler dekoratif güzellikler, sömürülmüş hizmetçiler ve fiyat biçilmiş damızlık seks nesneleri rolünde değil, insani rollerde görünebilirlerdi.</p>

  <p class="normal"><span class="ideitalik">Aşk ve Öbür Cinler</span>, García Márquez’in romanları arasında Karayip Kolombiyası’ndaki Afrikalılara ve köleliğin geçmişine yakından bakan ilk ve tek yapıttır. Kölelik konusu 1. bölümün ilk sayfalarında ortaya çıkar, orada Compañia Gaditana de Negros’a ait bir gemiden sayısı bilinmeyen Afrikalı cesetlerinin denize atıldığını, sonra dalgaların bunları sahile sürüklediğini okuruz. Böyle bir şirket gerçekten mevcuttu; on yedinci yüzyılda önemli köle limanları olan Cartagena ve Veracruz’a gemiyle köle taşıyordu.<sup class="calibre3"><a href="../Text/birsozbuyucusu_split_270.html#footnote-200-247" id="footnote-200-247-backlink">[247]</a></sup> Kitapta yerel köle ticareti hakkında kilit ayrıntılar var – ‘malın’ sergilenmesi ve satışı, Havana’daki tüccarlarla rekabet, İngiltere’nin Karayipler’deki sömürgelerinden getirtilen başka kaçak siyah mallar.</p>

  <p class="normal">Romanda, Ygnacio’nun babası olan ilk Marki servetini 5000 köle ve köle başına iki fıçı unla edinmiştir. Bernarda da köle ticaretine girişir, daha sonra un piyasası daha çekici olunca bu işe döner. Compañia Gaditana’nın 1765’te köle başına iki fıçı un ithal etmek üzere izin istediğinde yaptığı da buydu; şirket daha sonra tamamıyla un işine geçti (çünkü unun ziyan olması yanında ölen siyahların getireceği zarar daha büyüktü).<sup class="calibre3"><a href="../Text/birsozbuyucusu_split_271.html#footnote-200-248" id="footnote-200-248-backlink">[248]</a></sup> Daha girişimci olan Bernarda kotayı üç varile çıkartacaktı, hatta rekor düzeydeki bir kaçakçılık eylemiyle, tam on iki fıçıya. Böylece ailenin serveti ve saygınlığı köle satışlarına dayandırıldı, konağın bakımı da evdeki kölelerin görevi oldu. Konağın içindeki bekçi köpekleri olmasaydı köleler ayaklanır ya da miskin Marki’nin gırtlağını keserlerdi. Bernarda’nın erkek kölelerle tek ilgisi –önce oldukça melez renkli Judas Iscariote (ki ırkına ihanet etmişti) sonra da her önüne çıkan damızlıkla– kendi hayvani şehvetini tatmin içindi. Ve karşı cins için benzer bir durumda, hikâyenin ikinci sayfasında, ağırlığınca altına satılan hayret verici bir Habeş kadın anlatılır, en üst düzey laik yetkili, genel vali bu parayı öder. (Siyahlar da güzel olabilir.)</p>

  <p class="normal">Bütün bunlar zorbalıkla yönetilen çıplak gücün sistemidir, (Batı Afrika’da yakalanma, zincirlere vurularak nakledilme), serbest piyasa (Amerika’da para değişimi), güvenlik önlemleri (örneğin köpekler) ve ırk yasaları. Ancak kaderin bir oyunu olarak genç Sierva María kendini kölelerin arasında bulur. Anlatıcının köle toplumu hakkında son derece açıkça ve güzel bir dille söylediği gibi, “Hiç kimsenin özgür olmadığı bu bunaltıcı dünyada Sierva María özgürdü: bir tek o ve sadece orada. Doğum günü de orada kutlandı, gerçek evinde, gerçek ailesinin yanında.” Tam bir çelişki: Sierva ancak köle arkadaşlarının yanındayken özgürdür. Ayrıca kendine ait bir aile yaşantısı olmadığından köleler onun ‘gerçek ailesi’dirler ve öyle de olmuşlardır.</p>

  <p class="normal">Sierva María’nın kölelerle arasındaki sıkı bağlar ve onların kültürü genç kızın ta bebekliğine dayanıyor, Bernarda’nın bebeği ilk emzirdiği anda nefret ettiği ve onu öldürmekten korktuğu güne; şefkatli bir köle olan Dominga de Adviento bebeği alır, sonra hem onu vaftiz ettirir hem de Olukun’a adar, cinsiyeti belirsiz bir Yoruba tanrısına. Yoruba dininin on altı <span class="ideitalik">orisha</span>sından (dişi ve erkek tanrılar) biri olan Olukun, dinsel inançları bütün kişiler tarafından erkek olarak kabul edilir, ama onu dişi olarak görenler de vardır. Olukun bütün denizlerin sahibidir ve simgesidir, (bütün <span class="ideitalik">orisha</span>ların ve tüm insanlığın babası) Obatalá’dan sonra en yüksek rütbeli <span class="ideitalik">orisha</span>dır.<sup class="calibre3"><a href="../Text/birsozbuyucusu_split_272.html#footnote-200-249" id="footnote-200-249-backlink">[249]</a></sup></p>

  <p class="normal">Erken yaştan itibaren kölelerin dilini, danslarını ve adak ritüellerini (örneğin horoz kanı içmek) öğrenen Sierva María bir gün Yoruba dilinde küfür ederek Bernarda’yı şaşırtır.</p>

  <p class="normal">Kız aynı zamanda Afrikalıların temizlenme adetleriyle büyütülür, Yemayá’nın Verbana’sıyla arındırılır. Afrika diasporasında değişik adlarla anılan tanrıça Yemayá ‘bitkilerin, hayvanların ve insan yaşamının’ kaynağı olarak anneliğin simgesidir.<sup class="calibre3"><a href="../Text/birsozbuyucusu_split_273.html#footnote-200-250" id="footnote-200-250-backlink">[250]</a></sup></p>

  <p class="normal">Sonunda Sierva María on altı yaka takar – Yoruba dininde on altı tanrıyı belirten temel bir sayıdır bu. Daha sonra bu boyunluklar ilginin ve aşkın simgesi olacaklardır. Bir sabah erkenden (daha önce anlatılan bir sahnede) Cayetano kıza Garcilaso’nun sonelerinin kırkını da ezbere okuduktan sonra tam ayrılırken Sierva ona ‘Oddúa’nın muhteşem kolyesini’ hediye eder. Bir kaynakta belirtildiğine göre ‘Odduá, Obatala’nın avatarlarının en yaşlısıdır, Obatala’yı yaratandır. Odduá adaletin yaratıcısı ve yöneticisidir. Ölümün gizemini ve sırlarını temsil eder, yalnızlık üzerinde gücü vardır.”<sup class="calibre3"><a href="../Text/birsozbuyucusu_split_274.html#footnote-200-251" id="footnote-200-251-backlink">[251]</a></sup></p>

  <p class="normal">Birkaç sayfa sonra sevgi ve dayanışma göstermek isteyen Peder Aquino, Sierva’nın daha önce el konmuş kolyelerini geri verir ve kızın boynuna takar: “Kırmızı ve beyaz, Changó’nun aşkından ve kanından; kırmızı ve siyah, Eleggúa’nın hayatından ve ölümünden; su rengi ve soluk mavi yedi boncuk Yemayá’dan.” Yoruba panteonunun içinde Changó öfkeli aydınlanmanın ve ödüllendirmenin/cezalandırmanın tanrısıdır, gerçeği gökgürültüsüyle ve yıldırımlarla sağlamaktadır.<sup class="calibre3"><a href="../Text/birsozbuyucusu_split_275.html#footnote-200-252" id="footnote-200-252-backlink">[252]</a></sup> Eleggúa tercihlerin tanrısıdır, doğanın dengesini kuran ve dönüm noktalarını koruyan bir düzenbazdır.<sup class="calibre3"><a href="../Text/birsozbuyucusu_split_276.html#footnote-200-253" id="footnote-200-253-backlink">[253]</a></sup> Yemayá’nın ana-tanrıça olduğunu görmüştük. García Márquez’in bu bölümde her bir <span class="ideitalik">orisha</span> ile bağdaştırdığı renk genellikle doğrudur, ancak başvurduğum kaynaklardan birinde Shango’nun renkleri kırmızı ve siyah olarak gösterilmiştir.<sup class="calibre3"><a href="../Text/birsozbuyucusu_split_277.html#footnote-200-254" id="footnote-200-254-backlink">[254]</a></sup></p>

  <p class="normal">Bir başka ayrıntıda, García Márquez bazı kölelere karma geçmişleriyle ilgili isimler verir. Sierva’nın ilk bakıcısı olan Dominga de Adviento’nun adı, kutsal pazar gününü (Domingo) kutsal Advent (Hz. İsa’nın dünyaya gelmesi) ile birleştirir. Genç kızın şimdiki hizmetçisi Sagunta, İberya’daki, İÖ 218 yılında mağlup olmadan önce Anibal’in kuşatmasına kahramanca karşı koyan efsanevi Sagunto şehrinin dişil adını taşır.</p>

  <p class="normal">García Márquez, romanını yerel renklerle doldurmaktan kasıtlı olarak kaçınırken Sierva María’nın kendisini ‘evinde’ hissettiği insan ortamını yakalayabilmek için Afrika el sanatlarına, inanışlarına ve uygulamalarına yeterince göndermede bulunur. 21. yüzyılın çağdaş okurları için yabancıdır bu dünya; Sierva için de bildiği ve gerçek aşkı bulana kadar içinde rahatça yaşadığı tek dünyadır. Hem Cayetano’dan hem de yaşadığı Afrika toplumundan yoksun bırakıldığı son günleri sırasında, terk edilmiş kız elbette kendini açlığa mahkûm eder ve tek başına ölür.</p>

  <p class="normal"><span class="ideitalik">Aşk ve Öbür Cinler</span>, görece eskide kalmış, geçmiş bir dönemde yer aldığı için tarihi roman sayılmaya hak kazanır. John Leonard onu okurken şöyle der: “Engizisyonun, Latin Amerika’da bile ne kadar uzun sürdüğü ve nasıl bir şey olduğu hatırlatılıyor bize.”<sup class="calibre3"><a href="../Text/birsozbuyucusu_split_278.html#footnote-200-255" id="footnote-200-255-backlink">[255]</a></sup> Olayı kuşatan, geniş çerçeveli toplumsal gerçekler –kölelik, aristokrasi, kadınların durumu, ırk– duyumsal ayrıntılarla verilmiş. Bu türe özgü biçimde, kitap bireysel hikâyeyi tarafsız olguyla birleştiriyor, özellikle İspanyol İmparatorluğunun son dönemlerindeki izi sürülebilen, çetin olguları.</p>

  <p class="normal">Romanın içinde bulunduğu zaman çerçevesi, kurgudaki olayların kabataslak bir kronolojik sırada verilmesine yarayan belirli tarihsel işaretler kanalıyla aktarılır okura. Bunun açık bir örneği Abrenuncio’nun kitaplığıdır, burada Voltaire’in bütün eserleri Fransızca kopyalarıyla (bazıları da Latince çevirileriyle) bulunmaktadır. Ünlü düşünürün (1778’de ölmüştür) o sırada hayatta olup olmadığı belirtilmese de romanda yazdıkları, sömürgede ortalığı altüst edecek derecede tazeliğini korumaktadır. Ayrıca doktorun elinde Padre Isla’nın satirik-didaktik romanı <span class="ideitalik">Fray Gerundia</span>’nın bir kopyası da vardır, Madrid’de ilk basımı 1757’de yapılan roman sonra Engizisyon tarafından yasaklanmıştır.</p>

  <p class="normal">Az sonra göreceğiniz üzere, García Márquez karanlıkta kalmış tarihsel gerçekleri gönlünce ele almıştır. 2. bölümde, Marki’nin ilk eşi olan ‘Doña Olalla’nın Segovia’daki Scarlatti Domenico’da öğrenim görmüş olduğunu’ okuruz. Bu bilgi, doña’ya Cartagena’da üzerine pek çok şey bina edebileceği renkli bir geçmiş ve bol ayrıntılı bir faaliyet katmak yanında romanın geniş çaplı kronolojisini yerleştirmenin de ilk adımıdır. Piyano sonatlarının büyük bestecisi (ve bugün de piyanistlerin ve harpsikord çalanlara büyük keyif veren biri), İspanya’ya geldiği 1729 yılından orada 1756 yılındaki ölümüne kadar İspanyol sarayında müzik hocası olarak bulunmuştur.</p>

  <p class="normal">Aşağıda açıklayacağımız nedenlerle Olalla’nın, 1730 yılından 1740’ların başına kadar Scarlatti’nin öğrencisi olduğunu varsayalım. Bu durumda Nueva Granada’da yaşamış ve gelinlik yaşa, yani yirmilerine gelmiş olacak. Olalla’nın yıldırım çarpması yüzünden genç yaşta ölümünün ardından Ygnacio’nun dul kalmasının hangi zaman dilimine denk geldiği belirtilmese de yirmi üçlük Bernarda’nın ona tecavüz edip gebe kaldığı sırada Ygnacio’nun elli iki yaşında olduğunu biliyoruz. Demek ki Sierva 1769 yılında doğmuş oluyor.</p>

  <p class="normal">Yazarın Scarlatti’yi Segovia’ya konuşlandırmasında küçük bir sorun var: Bestecinin o kasabada yaşamış ya da çalışmış olduğunu gösteren hiçbir kayıt yok. Segovia önce Sevilla’da, sonra Kastilya’da yaşamış, yazlarını da Segovia yakınlarındaki La Granja’da, Fransız stilindeki kraliyet sarayında geçirmiştir –hepsi bu kadar. García Márquez ya bir kayıt hatası yapmış ya da tarihle dalga geçmiştir.</p>

  <p class="normal">Bir diğer kronolojik <span class="ideitalik">işare</span>t, 4. bölümün başındaki güneş tutulmasıdır. On sekizinci yüzyıl Cartagena’sında görebileceğimiz gökyüzü olayları konusunda yaptığım araştırma sonucu ortaya iki aday çıktı: 25 Eylül 1745’te tam güneş tutulması ve 23 Nisan 1781’de kısmi güneş tutulması.<sup class="calibre3"><a href="../Text/birsozbuyucusu_split_279.html#footnote-200-256" id="footnote-200-256-backlink">[256]</a></sup> İlki, romandaki Scarlatti ve Olalla bölümleri için fazlasıyla erken bir tarihti. İkinci tarih ise olaylara tam uyuyor, genç kızın Mayıs’taki ölümünden önce Cayetano ile Sierva’ya birbirlerini sevmeleri için birkaç hafta tanıyor. Aynı zamanda bizi Fransa ihtilalinin, henüz patlamayan ancak tarih bilincine sahip her okurun zihninin gerisinde sinmiş bekleyen büyük bir felaketin on yıl kadar öncesine götürüyor.</p>

  <p class="normal">Yine küçük bir tarihsel tutarsızlık: <span class="ideitalik">Aşk ve Öbür Cinler</span>’deki güneş tutulması tam olarak verilmiştir, halka şeklinde ya da yarım değildir, ki aslında öyleydi. Belli ki gökyüzünün tamamıyla kararmasının çok daha büyük bir dramatik etkisi olacaktı, bu yüzden García Márquez herhalde kendi sanatsal amacı uğruna astronomi kayıtlarını değiştirmeyi yeğlemişti. Güneş tutulması Delaura ile piskopos arasındaki samimi görüşmeye karanlık ve ışıltılı bir arkaplan sağlar, o sırada her türlü hassas konu konuşulur, bunların arasında bilimle din arasındaki bitmek bilmeyen tartışma da vardır.</p>

  <p class="normal">Ama García Márquez’in tarihsel gerçekle kurmacayı birbirine en çok kattığı yer başlık taşımayan önsözdür. Yaptığım araştırmalar beni şu sonuca götürdü ki, García Márquez’in roman konusundaki buluşları orada ve o anda başlar, arkadan gelen 1. bölümde değil. Ses getiren olsun, sıradan olsun özel isimlerin hiçbiri onları bulmayı beklediğimiz standart belgeler arasında bulunmaz. ‘Cristóbal de Eraso’ diye birine ara sıra değinilir, ama bu kitapta adı geçen tavan ustası değil, bir ordu mühendisidir ve/veya amiraldir. García Márquez, gerçek hayatta Cartagena’daki ilk işyerindeki patronu Clemente Manuel Zabala tarafından tahrip konusunda yazmakla görevlendirildiğini söylese de yazarın gazetecilikteki ilk dönemlerinde böyle bir hikâye üzerinde çalıştığına ilişkin bir kayıt yok. Ayrıca, bir eleştirmene göre Clarissa manastırı 1990’ların başında yıkılmıştır, 1940’ların sonunda değil.<sup class="calibre3"><a href="../Text/birsozbuyucusu_split_280.html#footnote-200-257" id="footnote-200-257-backlink">[257]</a></sup> Ve nihayet, bir insan cesedindeki saçların yirmi metreye kadar uzaması tarafsız bir kayıtta değil de efsanelerde hatta masallarda rastlanan bir şeydir. (Bir doktor bana bunun tıbben olanaksız olduğunu söyledi.)</p>

  <p class="normal">Önsöz, arkadan gelen hikâyeye ve kişilere bir gerçeklik havası katıyor. En iyisi onu bir tür sıfır numaralı bölüm diye yorumlamak.<sup class="calibre3"><a href="../Text/birsozbuyucusu_split_281.html#footnote-200-258" id="footnote-200-258-backlink">[258]</a></sup></p>

  <p class="normal"><span class="ideitalik">Aşk ve Öbür Cinler</span>’deki iki isim daha kısaca bir göz atmaya değer. Abrenuncio, Doktor Juan Méndez Nieto’nun, İspanya’daki zulüm yüzünden Karayipler’e iltica eden bir başka Portekizli Yahudi’nin öğrencisi olarak betimleniyor. Burada anlatıcı tarihte yer almış, Yeni Dünya’daki ilk İspanyol tıbbi l incelemeyi kaleme alan gerçek bir doktoru ima ediyor. Küçük bir sorun var, o da Dr. Méndez’in 1666’da, romandaki temel olayların gelişmesinden yüzyıl kadar önce ölmüş olması. Bununla ilgili bir not da 4. bölümde var, yeni, reformist Genel Vali Don Rodrigo de Buen Lozano’nun Cartagena’yı ziyaretini okuruz orada. On sekizinci yüzyılın Nueva Granada’sındaki genel valilerin listesine baktım, ancak Don Rodrigo’nun adının yakınından bile geçen birine rastlamadım. ‘Lozano’nun İspanyolcada sağlıklı görünen anlamına geldiğini belirtmem gerek; ‘Buen Lozano’ da neredeyse edebiyattaki bir karakterin yarı alegorik adı gibi geliyor kulağa. Bu tarihi romanda kronolojinin ve odaklanılan geçmişte yaşamış insanların varlıkları bir bakıma müphem sayılır.</p>

  <p class="normal">Yazar, seçtiği ve kullandığı kelimelerle, tarihsel bir inanılırlık havasını hikâyesine ustalıkla katmış. Her üç-dört sayfada bir karşımıza İspanya’ya dair artık kullanılmayan bir şey çıkıyor, ya da o geçmiş döneme ait denizcilikle ya da ev araç-gereciyle ilgili bir kelime görüyoruz. Örneğin <span class="ideitalik">vendedor</span> (sokak satıcısı) yerine <span class="ideitalik">gorgotero</span>, <span class="ideitalik">bacinilla</span> (oturak) yerine <span class="ideitalik">beque, cárcel</span> (hapishane) yerine <span class="ideitalik">ergástula, prostituta</span> (fahişe) yerine <span class="ideitalik">carcavera</span> ve <span class="ideitalik">navegar</span> (denize açılmak) yerine <span class="ideitalik">marear</span> kullanıldığını görüyoruz. Bir noktada anlatıcı şimdi kullanılan <span class="ideitalik">el color</span> yerine eskiden kullanılan ve dişil şekliyle <span class="ideitalik">la color</span> der, gelecek şart kipini de eski şekliyle kullanır. Böylece seçtiği kelimeler metin boyunca dönemin tadını verir okura.</p>

  <p class="normal">Otuz altı yaşındaki bir yetişkinle on iki yaşındaki ergen bir dişi arasındaki aşk akıllara ister istemez Nabokov’un <span class="ideitalik">Lolita</span>’sını getirir. Bu benzerlik rastlantı olmayabilir. Bilinen konu yanında (her iki romanda da yetişkin bir erkeğin genç bir kıza duyduğu umutsuz aşk anlatılır), Ygnacio’nun ilk karısı Olalla’nın bir piknik sırasında yıldırım çarpması sonucu ölümü de vardır –tıpkı Humbert Humbert’in ailesinin başına geldiği gibi. Aynı derecede önemli olan bir başka husus, García Márquez’in önsözünün Nabokov’un kitabındaki Dr. John Ray’in sözde önsözüne benzer pratik işlevleri olmasıdır. Roland Barthes’ın ‘gerçeklik etkisi’ dediği şeyi yaratmak yanında, önemli karakterleri adlarıyla tanıtır, özellikle bütün bir paragrafı Sierva’nın büyüleyici uzun saçlarını anlatmaya ayırır. Bu paragraf, yazarı, hikâyesinin sonraki bölümlerinde böyle aşırı bir niteliği, hem de üstünkörü, anlatmaktan kurtarır, tıpkı Dr. Ray’in kitabın başındaki sözlerinin Lolita’nın ve sınıf arkadaşlarının başına gelenleri bize önceden duyurması gibi. Böylece bu iki aşk hikâyesi arasındaki paralellikler rastlantısal olmaktan öteye gidiyor.</p>

  <p class="normal">Nihayet, roman Nabokov’un pek hoşlandığı yapısal özelliklerin birçoğunu da içeriyor. Örneğin, Sierva’yı ısıran kurşuni köpeğin alnında beyaz bir leke vardır. Cayetano’nun alnında da beyaz bir çizgi bulunduğu yazılmıştır. Abrenuncio’nun ikinci adının Cao (Portekicede köpek) olması, ilk adının da akla İspanyolcada köpek anlamına gelen ‘perro’yu getirmesi bağlantı üçgenini tamamlar.</p>

  <p class="normal"><span class="ideitalik">Aşk ve Öbür Cinler</span>’de doğaüstü bir atmosfer hakimdir. Belli bir ölçüde kitap, ‘büyülü gerçekçiliği’ tanınmış bir söz haline getiren García Márquez’e bir dönüştür. Sierva María manastıra döndükten kısa bir süre sonra rahibe adayları onu saydam kanatlarla ortalıkta uçarken gördüklerini anlatırlar; onların arasında kalışı sırasında zehirlenen domuzlar, kehanetli sular, ufka uçan bir tavuk türünden söylentiler dolaşmaya başlar. Elbette bu, Katolik demonolojisinin ve körinançların ‘büyüsü’dür, yine de manastırın sofu sakinlerinin zihinlerindeki evren de sayılır.</p>

  <p class="normal">O arada Sierva kendisine biçilen rolü çekinerek oynar, kafaları kesilenlerin ya da şeytana benzeyen canavarların seslerini taklit eder. Martina’nın kaçışının ardından genç kız başrahibeye, yarasa kanatlı altı tane cini, cinayet zanlısını denizlerin ötesine taşırken gördüğünü anlatır. Böylece Sierva iblisli içeriği olan çapraşık mucizelere ve Hieronymus Bosch’un fantezilerini çağrıştıran tasvirlere başvurur. Son günlerinde Sierva çılgın gibi davranır, anlaşılmaz sözcükler söyler, kuşların çığlıklarına öykünür. Böylece cinlerin insanın içine girmesiyle ilgili mitoloji, toplumun içinden genç bir kurban almış olur; onun ne olduğunu iddia ediyorlarsa Sierva o kimliğe bürünmüştür artık. García Márquez 1960’ların sonuyla 1970’lerdeki önemli romanlarında yaptığı gibi burada geleneksel bir toplumun egemen sektörlerinin paylaştığı büyülü fikirlere hayatiyet vermiştir.</p>

  <p class="normal">Ancak iki dizi olaya katıksız büyü denebilir. 4. bölümün sonunda, müstakbel âşıkların fırtınalı bir buluşmasında Delaura gerçekten çıldırmış birinin ürkütücü manzarasına tanık olur. Sierva María’nın saçı sanki canlıymış gibi, Medusa’nın yılanları gibi kıvrılır; ağzından da yeşil tükürük ve küfürler fışkırmaktadır. Burada bile bu olay Cayetano’nun gözlerinden görüldüğü şekilde aktarılmaktadır.</p>

  <p class="normal">Öteki büyülü olay daha karmaşıktır, birbirine benzeyen üç farklı olay vardır burada. 3. bölümde Cayetano piskoposa gördüğü bir rüyayı anlatır: Sierva’yı (ki o sırada henüz tanışmamışlardır) bir pencerenin önüne oturmuş, İspanya’nın Salamanca kentinde bir çayıra yağan karı seyrederken görmüştür, kız üzüm yemekte ve sonuncu üzümün ölümü ifade ettiğini bilmektedir. (Bu aykırı hikâyedeki meyveler herhalde İspanyolların bir geleneğine işaret etmektedir, eski yıl sona ererken, çanlar on ikiyi çalmadan hızla on iki tane üzümü hızla yutma geleneğine.) Bir sonraki bölümde büyü devam eder, Sierva kendiliğinden Cayetano’ya aynı rüyayı (Salamanca hariç) gördüğünü anlatır, oysa daha önce hiç kar görmemiştir. Son derece şiirsel bir zirvede, Sierva öleceği gece o karlı rüyayı yine görür, bu kez sonuncuya bir an önce ulaşmak arzusuyla üzüm tanelerini ikişer ikişer yemektedir.</p>

  <p class="normal">Tarih boyunca rüyalarla çeşitli büyüler arasında bağlantı kurma alışkanlığı olmuştur. Herhangi bir şiirselliği olmayan bazı rüyaların aslında pek çok kişi tarafından görüldüğünü de biliyoruz (okula yalınayak ya da çıplak gitmek, sınava girmeyi ya da işe gitmeyi unutmak gibi). Ama bu rüyaların romantik bağlantıları da olabilir. Ara sıra rastlanan sıradan fantezilerden biri, iki sevgilinin aynı rüyayı görmesidir; burada da Sierva’nın Cayetano’nun gördüğü rüyayı, hem de iki kez paylaşması, bu iki bakire sevgilinin kısa bir süre doruğa ulaşmalarını sağlar, ikinci sefer Sierva son nefesini verirken olur (García Márquez’in yapıtlarında ölüm, büyülü olaylar için tipik bir durumdur). Yazar, birinci çoğul şahıs kullanarak yurttaşlarına ‘denizin hemen kıyısında, Sierra Nevada’da kar gördük’ diyerek onları bu ortaklaşa meteorolojik deneyime katar.</p>

  <p class="normal">Kolombiya’da egemen olan Hispanik kültürün ve etnik grupların dışında başka kültürleri de kendi roman coğrafyasına katmasıyla <span class="ideitalik">Aşk ve Öbür Cinler</span> García Márquez’e yeni ufuklar açmıştır. Böylece okurları Afro-Kolombiya’daki köleliğe, destanlar ve geleneklere, neredeyse beyaz Katoliklerinkine olduğu kadar etraflıca göz atma fırsatı bulur. Bir ara piskopos Yucatán’da dinsizlerin (Mayaların) piramitlerini saklamak amacıyla yapılmış katedralleri de düşünür; böylece eskiye, İspanya’nın denizaşırı sömürgeciliğinin temel öğelerinden birine bakmış oluruz. <span class="ideitalik">Aşk ve Öbür Cinler</span>’de García Márquez’i bilge bir çokkültürcü olarak görürüz, karmaşık bir toplumun yekpare olmaktan çok uzak olduğunu ve birden fazla ırk ve dil grubundan oluştuğunu bize gösterir.</p>

  <p class="normal"><span class="ideitalik">Aşk ve Öbür Cinler</span> pek çok açıdan García Márquez’in daha özellikli kitapları arasındadır. 200 sayfayı bulmayan kitapta bir dizi etkileyici insan deneyimi hayat bulur. Başka romanlarında, insan yüreğine, duygularımızın hem güzel hem karanlık yanlarına çok daha fazla girer. Alışılmadık derecede ciddi ve trajik bir eser olan kitap yine de yazarın imzasını taşıyan ironi ve mizahın pek çok sevimli örneğini sunar, özellikle sevimsiz karakterlerin abartılı portrelerinde. Ancak yazarın tarafsızlığı şaşırtıcıdır. Ne Sierva’yı duygusallaştırır, ne Bernarda’yı rezil eder, ne de piskoposu kınar; tam tersine bu kişilerin hepsi romancının sahnesinde istedikleri gibi söz sahibidirler. Anlatım dili son derece ekonomik kullanılmıştır, öyle ki geçişler zaman zaman biraz kaba ve eksik görünebilir. Romanın on bir müsveddesinin olması şaşırtıcı değildir, yedisi bilgisayarda, dördü dizilmiş halde.<sup class="calibre3"><a href="../Text/birsozbuyucusu_split_282.html#footnote-200-259" id="footnote-200-259-backlink">[259]</a></sup></p>

  <p class="normal">Günümüzde böyle söylemek pek doğru olmasa da <span class="ideitalik">Aşk ve Öbür Cinler</span> belki de García Márquez’in en güzel kitabıdır. Aynı zamanda en hüzünlüsü de. Julio Ortega’nın söylediği gibi, ‘ésta es su primera novela para llorar’ (bu onun ağlatan ilk kitabıdır)<sup class="calibre3"><a href="../Text/birsozbuyucusu_split_283.html#footnote-200-260" id="footnote-200-260-backlink">[260]</a></sup>. Kitapta mutlu son yoktur, yine de derin bir empati uyandırır. Aynı kısalıktaki aşk romanı <span class="ideitalik">Kırmızı Pazartesi</span>’de anlatılan cinayet korkunçtur, bu tür namus cinayetleri artık eski moda, çağdaş olmayan ve tuhaf bir şey sayılıyor; içindeki vahşi olaylar, duyguların ortaklığından daha fazla korku ve hayalkırıklığı doğuruyor. Tersine, çoğumuz koşulların sarstığı gerçek aşkları biliriz; benzer şekilde içimizden çoğu berbat bir çocukluk geçirmiştir ya da yalnız ve kimsesiz bir biçimde yetiştirilmiştir. <span class="ideitalik">Aşk ve Öbür Cinler</span>’in abartısız insan içeriği bu yüzden bugün bile bize hitap eder.</p>

  <p class="normal">Aşk ve Öbür Cinler’den tam on yıl sonra García Márquez <span class="ideitalik">Memoria de mis putas tristes</span>’i (<span class="ideitalik">Benim Hüzünlü Orospularım</span>) yazdı. Kitabın adı hem şaşırttı hem de şaka gibiydi. Kastilya dilinde <span class="ideitalik">prostituta’</span>nın kısaltılmışı olan <span class="ideitalik">puta,</span> sokak fahişesi gibi bir anlama gelir. García Márquez’in 2001’de yayımladığı anılarının hemen arkasından gelen ve kapağında <span class="ideitalik">memoria</span> adını taşıyan bu kitabın, yazarın bir şeyden kuşkulanmayan hayranlarının, <span class="ideitalik">Anlatmak İçin Yaşamak</span>’ın hevesle beklenen devamı olduğunu sanmalarına yol açtığı kesin. Ama çok geçmeden bu yanlış düşünceden sıyrıldılar: <span class="ideitalik">Benim Hüzünlü Orospularım</span>, bir roman, belki de yazarın son romanı. Okurların, eski orospuların hatırlandığı bu kitapta bir tek seks sahnesinin bile yer almadığını öğrenmeleri şakayı daha da ileri boyuta götürür! Kitabın sayfalarındaki fahişeler gevezelik ederler, hatırlarlar, öğüt verirler, aracılık ederler –hepsi bu kadar.</p>

  <p class="normal">Romanın dinamiği, bir yanda büyük ölçüde kahramanının alaycı karakteri ve fazla uzun yaşamından, öte yanda alışılmadık da olsa güncel, oldukça hafif konusundan gelmektedir.</p>

  <p class="normal">Adı verilmeyen anlatıcı kimselere benzemeyen bir insandır, hatta García Márquez için bile. Kültürlü, rafine, hatta değerli, doksanlık bir bekârdır; hayatta olmayan ailesinden kalma konağın ikinci katında yaşar, yaşayan bir akrabası da yoktur, yanında kalan bir insan da (ailenin hizmetçisi Damiliana dışında). İki tane emekli aylığı vardır, biri lisedeki gerçekten yetersiz Latince ve İspanyolca öğretmenliğinde geçirdiği yılların sağladığı, öbürü de yerel bir günlük gazetenin telgraf editörü olarak geçirdiği kırk yıldan kalan. Kendini ‘çirkin, utangaç ve anakronik’ diye tanımlayan adam Pazar gazetesine haftada bir köşeyazısı yazarak –eliyle ve mürekkeple, çünkü daktiloda yazmayı öğrenmemiştir– enerjisini korur. Bu yazılar ona mütevazı bir ün sağlar: Taksi sürücüleri ve genç kızlar onu tanırlar. Bürodaki arkadaşları ona saygı gösterip severler, hatta kadınlar onunla flörtleşirler bile. Boş zamanlarında kendini Latin edebiyatına verir ve klasik müziğe bayılır. Yirmili yaşlarındaki tek evlilik girişimi, nikâh töreni için odasından çıkmayı reddetmesi yüzünden başarısızlıkla sonuçlanmıştır. O günden beri sahip olduğu tek sevgi bağı, uşağıyla (bir zamanlar patronuna karşılıksız bir tutku beslemiştir) ara sıra giriştiği ayaküstü sapıkça ilişki, bir de genelevlere haftada iki-üç kez yaptığı ziyaretlerdir. Yirmili yaşlarla ellili yaşları arasında tuttuğu bir defterde 514 kadar kişiyle cinsel ilişkiye girdiği kayıtlıdır.</p>

  <p class="normal">Bu noktada, Hispanik dünyada erkeklerin fahişeye gitmelerinin ayıp olmadığını açıklamamız gerek, hatta normal ve makûl bir davranıştır. Pek çok Latin genci erkekliğe ilk adımını parayla çalışan seks işçileriyle atmıştır (anlatıcı da on iki yaşında aynı şeyi yaşamıştır). Ayrıca, García Márquez’in romanlarında, daha önce de gördüğümüz gibi, genelevler her yaştan erkeğin sığındığı, avuntu ve arkadaşlık, aşk olmasa da onun yerine geçecek bir şey aradığı sosyal merkezler, ayrıcalıklı mekânlar olarak işlev görürler. Doksanlık adamın sözleriyle: “Aşkın yokluğunda sizi avutacak şey sekstir.”</p>

  <p class="normal">Alışkanlığı olduğu üzere García Márquez unutulmayacak bir ilk satırla başlar anlatmaya. Anlatıcı, “Doksanıma bastığım yıl, kendime bakire bir genç kızla çılgınca bir aşk yaşama yeteneğini vermek istedim,” der. Böylece, anlatıcı kadar yaşlı arkadaşı Rosa Cabarcas uygun bir aday bulur, bu iyi haberi ona ulaştırır. Taksiyle uzun ve matrak bir yolculuğun ardından yaşlı adam Rosa’nın işyerine gelir, kadın onu kuytu bir yatak odasına götürür, o akşam orada benzersiz bir aşk hikâyesi yaşanır. Aşk meraklısı erkek yatağa çırılçıplak uzanmış melez tenli bir genç kız görür, yarı uyur-yarı uyanık kızın sırtı ona dönüktür. Erkek onu düşünüp ara sıra okşarken ve sonunda yanında sızarken kız gece boyunca aynı durumda kalır. Adam sabah gün ağarırken oradan ayrıldığında güzel genç kız hâlâ uyumaktadır.</p>

  <p class="normal">Bu durum daha da karmaşıklaşarak bütün bir yıl sürer. Yaşlı adam, kıza Delgadina adını verir (ince, uzun anlamında), yer yer onunla uykusunda konuşur, haftalık yazılarının taslaklarından söz eder, kız derin uykudayken ona <span class="ideitalik">Küçük</span> <span class="ideitalik">Prens</span>’i ve <span class="ideitalik">Binbir Gece Masalları</span>’nı filan okur. Köşeyazılarını onun için kaleme alır, üstü kapalı mektuplar şeklinde hazırladığı bu yazılar sadık okurlarını heyecanlandırır. Delgadina ise sadece bir kez gülümsemekle ve dudaklarının arasından tek bir anlaşılmaz cümle çıkarmakla yetinir.</p>

  <p class="normal">Genelevde bir bankacının öldürülmesi ve bunu izleyen hukuki karmaşa yüzünden Rosa’nın işyeri geçici olarak kapatılır, böylece ihtiyarın garip ilişkisi de beklemeye girer. Gerilimli aylar yaşanırken yaşlı adam daha önceki bir yatak arkadaşını (kadın şimdi Çin göçmeni bir çiftçiyle evlidir) sessizce ziyaret eder, İtalyan annesinin takılarını rehin vermeye çalışır ve kızın gece işine dönmesini beklerken onu hatırlamakla yetinir. (Kız gündüzleri, yeri belirtilmeyen bir fabrikada giysilere düğme dikmektedir.) Hayatında ilk kez kuşkuyu ve kıskançlığı tadar yaşlı adam. Bu ikisi sonunda, aynı koşullar altında yeniden ‘buluştuklarında’ kızın boyu uzamış, bedeni gelişmiştir. Çok geçmeden Rosa adama, “Zavallı kız sana sırılsıklam âşık,” der. Böylece yaşlı adam nihayet aşkı bulmuştur –bir de uğruna genelevi yeniden biçimlendirebileceği (Rosa evini ona bırakacaktır) bir varis. Kitabın son paragrafı gerçek bir kutlama, yeni günün güzelliklerine, sıradan hayatın keyiflerine bir şükürdür.</p>

  <p class="normal"><span class="ideitalik">Benim Hüzünlü Orospularım</span> ne kadar tuhaf olursa olsun bir aşk ilişkisinin olası kurtarıcı gücünü anlatır. Doksanlık adam, Delgadina öncesinde tamamıyla kendi kişisel, yalnız dünyasında yaşamıştı. Annesiyle babasını yirmili yaşlarındayken kaybetmişti. Kitapta ne çocuklardan, ne de kuzenler, yeğenler, merhum amcalar ya da başka akrabalardan söz edilir. Uzun yaşamında edindiği erkek arkadaşlar da yoktur görünürde. (Çok sayıdaki cinsel ilişkilerinin olduğu gibi fahişelerle olan arkadaşlıklarının parası da hep ödenmiştir.) Uzun vadeli aşklara ve sevgilere girişemeyen erkek, planlanmış evliliğiyle yüz yüze kalınca donup kalır ve evlenmeyi reddeder. Görünen o ki yaşlı dazlak toplum içinde yeterince yer alıyor ama özel yaşamında ruhu bomboş ve oldukça acınası. Belki de gencecik bir bakireyle arasındaki garip bağ, kendisi de bir tür ruh bakiri olan bu adamın kurabildiği tek bağdır. Delgadina gibi o da bir acemi, bir amatördür.</p>

  <p class="normal">Bazı kadın okurlar bana yaşlı anlatıcının kişiliğinden hoşlanmadıklarını söylediler –eğilimlerinden, sadık hizmetçisine davranışından, benmerkezci ve olgunluktan çok uzak romantizminden. Şunu belirtmek gerekir ki, böyle bir karakteri ve davranışlarını çizerken romancı bunların onaylanmasını istemiyor, insan davranışını sergileyen yelpazenin en uzak, en aşırı uçlarında neler olabileceğini gösteriyor. Kıyaslarsak, <span class="ideitalik">Başkan Babamızın Sonbaharı</span>’nda García Márquez çok daha itici bir kişi, binlerce kurbanına tecavüz edip öldüren adi bir devlet başkanı yaratmıştır. Bununla birlikte yazar, zorbanın kaba saba insanlığını yakalamayı başarır, onu gülünçleştirir, hatta acımamızı sağlar. (García Márquez bana bir röportajımızda, “O kitapta serinkanlı bir vizyon sağlamaya çalıştım. Onu (diktatörü) kınamıyorum,” demişti.<sup class="calibre3"><a href="../Text/birsozbuyucusu_split_284.html#footnote-200-261" id="footnote-200-261-backlink">[261]</a></sup><span class="ideitalik">Benim Hüzünlü Orospularım</span>’da da aynı ölçütler uygulanabilir. Kuşkusuz hem iktidar sahibi sayısız adam hem de sıradan erkekler kadınlara kötü davranmış ya da onları sömürmüşlerdir. Pek çok dürüst yurttaşın gizli yaşamları olduğunu da biliriz. Bir kurmacadaki bu itiraf en saygın burjuvaların dışgörünüşlerinin ardında neler olabileceğine, olanlar konusunda hüküm vermeksizin, işaret ediyor.</p>

  <p class="normal">Bir aşk hikâyesi olarak <span class="ideitalik">Benim Hüzünlü Orospularım</span>’ın büyük boyutlu, tuhaf farklılıklarının arasına serpiştirilmiş olarak bu türün klasik yöntemlerini ve belirtilerini görürüz. Gerçekten de kitapta düzenli, sade, eski Hispanik tarzı bir flört vardır, ziyaretler, hediyeler, çiçekler (çalınmış olsalar da) filan. Doğrudan aşk nesnesine yöneltilmeseler de aşk mektupları, aşk ilanları vardır. Kitabın ortalarında, âşık erkek öğrencilerin bir gösterisine elinde ‘Deli gibi âşığım’ yazılı bir pankartla katılma arzusunu dile getirir. Hayatını değiştiren bu duygu, artık mutlu olan bu ikinci sınıf yazarın haftalık köşeyazılarının yapısını da değiştirir, öyle bir âşıktır ki yıkanmayı, tıraş olmayı bile unutur. Kıdemli söz üstadı ilk kez erotik ama Eros’u da aşan bir bağın verdiği mutlak mutluluğu tatmaktadır. Kendini şaşırtıcı derecede iyi bilen anlatıcımız, hayatının artık çok farklı olduğunu söylediğinde ona inanmak gerek. Hem artık yalnız ölmekten de kurtulabilir -geneleve yaptığı ziyaretlerin birinde hüzünlü fahişe Casilda Armenta’nın söylediği gibi, yalnız ölmek insanın başına gelebilecek en büyük talihsizliktir. Hem kim bilir? Belki de o ve sevgilisi döngüyü tamamlar ve sonsuza kadar mutlu yaşarlar…</p>

  <p class="normal"><span class="ideitalik">Benim Hüzünlü Orospularım</span>, gülünç bir taklit sayılacak uçlara çekilse de, bir başka <span class="ideitalik">soylu aşk</span> da sunar bize; buluşma yeriyle ilgili her ayrıntı bir muzipliğe, Tristan ile Isolde’nin bir mağarada, giyimli durumda, aralarında Tristan’ın kılıcı olduğu halde yan yana yattıkları sahnenin bir tür yergisine dönüşür. Delgadina uyanıp ikisi birlikte evdeki gündelik işlerine başlayınca bu çiftin neye dönüşeceği hakkında okurlar ancak tahmin yürütebilirler. Genelevin dışındaki gerçek hayatta bu genç kız elbette basit, cahil bir fabrika işçisidir, yoksulluk yüzünden fahişelik yapmak zorunda kalmıştır. (Julio Ortega onu, kültürlü hayranının Pygmalion hizmeti verdiği bir ‘barbar’ diye betimler.)<sup class="calibre3"><a href="../Text/birsozbuyucusu_split_285.html#footnote-200-262" id="footnote-200-262-backlink">[262]</a></sup> Aynı zamanda, burada idealize etme eğilimi ve bakireliğin bozulmaması kültü de vardır, tıpkı Don Quixote’nin köylü kızı Aldonza Lorenzo’yu zihninde soylu hanımefendi Dulcinea del Toboso’ya dönüştürmesi gibi. (Delgadina da Dulcinea da ‘d’ harfiyle başlarlar ve yaşlı çapkının pek arzuladığı gibi dört heceli uzun isimlerdir.)<sup class="calibre3"><a href="../Text/birsozbuyucusu_split_286.html#footnote-200-263" id="footnote-200-263-backlink">[263]</a></sup></p>

  <p class="normal">Göze çarpan farklılıklar bulunsa da bu kitap ister istemez Lolita ile karşılaştırılacaktır. Yaşlı-genç ilişkisi son derece saftır ve henüz gelişme aşamasındadır. Humbert Humbert’in aksine García Márquez’in ikinci sınıf yazarı kendine dönük ve bu nedenle de derin duygular beslemekten ya da samimi olmaktan uzak biri olsa da kişisel açıdan aklı başında, zulmetmeyen, ince hesapsız ve mizacının izin verdiği ölçüde toplumla bütünleşmiş biridir. Ayrıca taze genç kıza dolambaçlı yollardan, numara çevirerek değil de hediyeler vererek ve ilgi göstererek kur yapar. Roman bittikten sonra her şey yolunda giderse Delgadina en azından Nabokov’un Dolly Haze Schiller’ininki gibi hüzünlü, sefil bir kaderi değil de yoksulluktan ve fahişelikten kurtulmayı, her şeyin üstüne çıkmayı umabilir.</p>

  <p class="normal">García Márquez’in bu ince romanında yaşlılığın önemli bir öğe olduğunu söylemeye gerek yok. Daha önce, yaşlanma sürecini ayrıntılarıyla anlatan <span class="ideitalik">Kolera Günlerinde Aşk</span>’ı incelemiştik. <span class="ideitalik">Benim Hüzünlü Orospularım</span> bunu bir adım öteye götürüyor; <span class="ideitalik">yaşlanmış olmayı</span>, ‘çok yaşlıların’ saflarına katılmış olmayı anlatıyor. Yaşlılık, yalnızlık içinde geriye bakıp insani bağların çoğunun –eskiden seks sunanlar dahil– kaybolduğunu fark etmektir. Büro personelinin çektirdiği bir grup fotoğrafına şöyle bir bakıp o resimdekilerden sadece dört tanesinin kaldığını fark etmektir. İnsanın geride kalan gençliğinin kültür ikonlarında avuntu bulması ve geçirdiği her on yılı farklı bir gözle gözden geçirmesidir. İnsanın eski doktorunun kırk yaşındaki doktor torununu ziyaret edip dede doktorun bir zamanlar söylediği cümlenin aynısını söyleyen bir yüzle karşılaşmasıdır. İnsanın bir konserde eski nişanlısına yaklaşıp –doksanlık ihtiyarın tekerlekli iskemleye mahkûm Ximena’ya yaptığı gibi– onun kimsiniz diye masumca sormasını duymaktır. Casilda’ya “Yaşlanıyorum,” deyip ondan “Zaten yaşlıyız,” yanıtını almasıdır.</p>

  <p class="normal"><span class="ideitalik">Benim Hüzünlü Orospularım</span>’a arzulu, nostaljik, zaman zaman pişmanlık dolu (hatta hüzün dolu) tonunu veren bu baskın anlatımdır. Anlatıcının kendi anıları olarak sunulan, García Márquez’in cesur başlığını ad olarak seçtiği ve çoktan öbür dünyaya göçmüş annesiyle babasının kitaplığında oluşturduğu metinde böyle duygular beklenmelidir. Bu yüzden metnin büyük bölümü geriye dönüşlerle verilmiş olsa da alışılmadık nitelikte yeni, olası bir mutluluk beklemektedir onu. Bütün olay 1960’tan önceki yetmiş yılda yer alır ve metinde geriye doğru uzun uzadıya bakılıyormuş gibi bir atmosfer yaratılır. Romanda farklı eylemleri saptamaya yarayan pek çok işaret bulunması şaşırtıcı değildir. Çok kısa olsa da, <span class="ideitalik">Benim Hüzünlü Orospularım</span> çokça imaları, çok sayıda referansı olan, yerel, pan-Hispanik ve uluslararası bir romandır.</p>

  <p class="normal">Romanın kahramanının babasının elli yaşında, Neerlandia Antlaşması’nın imzalandığı gün öldüğünü daha başlarda öğreniyoruz, bu da 24 Ekim 1902’ye denk geliyor. (Bu tarihi antlaşma, <span class="ideitalik">Yüzyıllık Yalnızlık</span>’taki iç savaşları sona erdiren antlaşmadır.) Anılarını anlatan kişinin 1870’te doğduğunu ve aşk arayışlarının da 1880’lerde başladığını varsayabiliriz. Teatro Apolo’daki büyük bir etkinlikten ‘Fábregas mevsimi’ diye söz ediyor; Violeta Fábregas da 1920’lerin tanınmış bir aktrisiydi. Yaşlı gazetecinin elindeki sözlüklerden ilk üçü birkaç yüzyıl öncesinden kalma klasiklerdir. Ancak ‘yenilikçi <span class="ideitalik">Diccionario Ideológico’</span> dediği şey ilk kez 1942’de yayımlanmış, Zingarelli’nin İtalyan sözlüğüyse ilk 1922’de görülmüş, peşinden başka baskılar gelmiştir. Doksanıncı doğumgününde yaşlı adama haber odasındaki arkadaşları kucak dolusu hediye verirler, bunların arasında (Belçika-Polonya kökenli bir piyanist olan) Stefan Askenaze’nin çaldığı Chopin’in Prelude’ünün bir kaydı da vardır –1950’lerden kalma bir uzunçalar. (Caracaslı bir okul arkadaşımla birlikte eskiden dinlemiştik.)</p>

  <p class="normal">Doğumgününün gecesinde müzik meraklısı ihtiyar, Jacques Thibaud ve Alfred Cortot’nun verdiği bir resitale gider, César Franc’ın keman ve piyano sonatı çalınır. Cortot (1877-1962) döneminin çok ünlü bir piyanistiydi, Thibaud da (1880-1953) –ya anlatıcı ya da yazar adını ‘Thibault’ diye yanlış kullanır– tanınmış bir kemancıydı. (Bu ikili Franck’ın eserini aslında 1929’da kaydetmişlerdi. Çellocu Pablo Casals’la birlikte dünyaca ünlü bir üçlüydüler.) Konserden sonra maestro Pedro Bava neşeli anlatıcıyı iki müzisyenle tanıştırır –yirminci yüzyılın başlarında İtalya’dan gelen gerçek bir göçmen olan maestro, 1933’te Barranquilla Senfoni Orkestrası’nı kurmuştur. Daha sonra, 4. bölümde, köşeyazarı, evde beslediği kediyi kurban edip etmeme konusunda bir makale yazarken Pablo Neruda’nın keyifli ‘Oda al gato’sundan (kediye gazel) ve unutulmaz dizesi ‘mínimo tigre de salón’undan alıntı yapar. Romeomuzun uykucu Juliet’iyle ikinci buluşmasının ardından erkek, Agustín Lara’nın (Meksika’nın en tanınmış ve sanatkâr pop-şarkısı güftecilerinden) bolerolarıyla ve Carlos Gardel’in tangolarıyla (Arjantinli efsanevi tango şarkıcısı ve bestecisi) düet yaptıklarını hayal eder. Üçüncü buluşmada sevdiği kişiye <span class="ideitalik">Figurita</span> adıyla tanınan Barranquillalı bir sanatçı olan ve duvar resimleri yapan, karnaval arabalarını süsleyen, karikatür çizen (bunların arasında Barranquillalı yazarlar grubunun tek bilinen karikatürü de vardır) Orlando Rivera’nın (ö. 1960) yaptığı bir tabloyu getirir. Yaşlı âşık kızın odasına yaklaşırken, ‘el tenor de América, Pedro Vargas’ın (Meksikalı pop şarkıcısı [1906-89] böyle anılıyordu), bolero bestecisi Miguel Matamoros’un (1894-1971) bir şarkısını söylediğini duyar. Daha sonraki bir buluşmalarında kıza Cecilia Porras’ın (Barranquillalı bir avangard ressam, ö. 1972) çinimürekkebiyle yaptığı bir resmi getirir, bir de García Márquez’in en yakın dostlarından, <span class="ideitalik">Yüzyıllık Yalnızlık</span>’ın son bölümlerinde ‘Álvaro’ diye anılan Álvaro Cepeda’nın <span class="ideitalik">Todos éstabamos a la espera</span> (Hepimiz Bekliyorduk) adlı öykü kitabını.</p>

  <p class="normal">Yine de… Daha önce <span class="ideitalik">Aşk ve Öbür Cinler</span>’de rastladığımız kronolojik tutarsızlıklar bu kitapta da karşımıza çıkar. Álvaro Cepeda’nın öyküleri 1959’da yayımlandı, kemancı Jacques Thibaud ise 1953’te öldü! Kültürlü yaşlı sutavuğu 1959’da ya da daha sonraki bir tarihte Thibaud’nun bir konserini izlemiş olamazdı. Bir kez daha García Márquez genel bir dönemi yaratmak için zaman dilimlerinin sınırlarını kesin çizgilerle çizmek yerine bazı gerçek adları ve hakiki ikonları kullanıyor.</p>

  <p class="normal">Doksanlık ihtiyarın sevgilisine taktığı Delgadina adının bir geçmişi vardır. Bazı İspanyol <span class="ideitalik">romans</span>’larında (geleneksel halk türküleri) ve Meksika <span class="ideitalik">corrido</span>’larında Delgadina diye bir karakter yer alır. <span class="ideitalik">Benim Hüzünlü Orospularım</span>’ın kahramanı ise daha belirlidir, anlatıcı ‘kralın en küçük kızı, babasının gözbebeği Delgadina’nın şarkısı’ diye söz eder ondan. ‘El reye tenía tres hijas’ gerçek bir halk türküsüdür, üç kızının en güzeli ve en küçüğü olanı hapseden ve sonra ona âşık olan bir kralı anlatır. Şarkı şöyledir:</p>

  <p class="normal"><span class="ideitalik">Kiliseden çıkarlarken</span></p>

  <p class="normal"><span class="ideitalik">Babası ona dedi ki</span></p>

  <p class="normal"><span class="ideitalik">‘Delgadina, kızım</span></p>

  <p class="normal"><span class="ideitalik">Eşim olmanı istiyorum’</span></p>

  <p class="normal">Masalın sonunda ne yazık ki hapiste ölür Delgadina, ama García Márquez’in tuhaf ihtiyarının aklında böyle bir son olduğunu sanmıyoruz.</p>

  <p class="normal"><span class="ideitalik">Benim Hüzünlü Ororspularım</span>’ın başındaki epigraf, kitabın içeriğine dair ta baştan gizli bir ipucu taşıyor. Alıntı, Yasunari Kawabata’nın <span class="ideitalik">Uyuyan Güzeller Evi’</span>nin ilk satırı. Nobel Edebiyat Ödülü sahibi Japon yazarın üçüncü tekil şahsın ağzından yazdığı ürkütücü kısa romanı, yaşlı erkeklerin uyuyan, yetişkin bir genç kızın yanında yatıp uyumak –sadece uyumak– için para ödedikleri kuytu bir hanı anlatır. Belirli sınırlar içinde kalmak koşuluyla dokunmalarına izin vardır. Kızlar evi yöneten kadına adamlar hakkında soru soramazlar, adamlar da kızlar hakkında. Romanın kahramanı, genç kızlardan beşinin yanında yatan altmış yedi yaşındaki Eguchi, García Márquez’in romanındaki karakterden farklıdır, evlidir ve üç yetişkin kızı vardır (ancak karısının adı pek geçmez.) Gizli buluşmalar Eguchi’nin eski olayları hatırlaması için bir atlama tahtasıdır; bir noktada, sokakta kucağında bir kız bebek taşıyan eski kız arkadaşına rastlar.</p>

  <p class="normal"><span class="ideitalik">Benim Hüzünlü Orospularım</span>’da olduğu gibi Kawabata’nın kitabında da beş bölüm vardır; uyurlarken genç kız arada sırada ağzının içinden bir şeyler mırıldanır; yaşlı bir adam handa ölür; Eguchi de birkaç ay oradan uzak kaldıktan sonra son bir kez gider. Öte yandan, <span class="ideitalik">Benim Hüzünlü Orospularım</span>’ın tropikal havası <span class="ideitalik">Uyuyan Güzeller Evi</span>’nde bulunmaz, burada daha çok kelebekler, kamelyalar ve akçaağaç yapraklarıyla Japonların tipik doğa betimlemelerini görürüz. Yine de her iki metin arasındaki paralellikler, Kolombiyalı’nın aklına <span class="ideitalik">Benim Hüzünlü Orospularım</span>’ın tohumlarını Asyalı yazarın ektiğini düşünmemize yeter; benzerine daha önce ‘Bu Günlerin Birinde’de Graham Green’den ödünç alınan olayda rastlamıştık.</p>

  <p class="normal"><span class="ideitalik">Benim Hüzünlü Orospularım</span> García Márquez’in Barranquilla’da geçen ilk romanı; yazar bu sahil kentine özel bir sevgi besliyor, gazeteciliğe orada başlamış, yirmili yaşlarındayken orada uzun sürecek dostluklar kurmuş, ayrıca genelevlerde seks işçilerinin yanında yaşamış, onlarla arkadaş olmuş. Romanın Barranquilla’nın pek çok özel mekânına değinmesi şaşırtıcı değil, San Nicolás Parkı, Paseo Colon (sonradan Paseo Bolívar olarak değiştirildi), Calle del Crimen, Teatro Apolo, Lomo Fresca otobüsü, Puerto Colombia (kentin limanı), ve elbette yazarın bir zamanlar günlük yazılar yazdığı <span class="ideitalik">El Heraldo.</span> (Doksanlık ihtiyarın pazar yazılarını yayımlayan <span class="ideitalik">Diario de la Paz</span> adlı yerel gazete ise uydurmadır.)</p>

  <p class="normal">Sokaklarda dolaşan askeri devriyeler ve devleti temsil eden kişinin uyguladığı sansüre yapılan değinmelerden, roman kahramanlarının <span class="ideitalik">la Violencia</span> döneminde yaşadığı anlaşılıyor, özellikle de 1953-57 arasındaki General Rojas Pinilla’nın diktatörlüğü zamanında. (Herkesin ertesi günün gazetesine hazırladığı yazıyı elekten geçirmek için her sabah tam dokuzda geldiğini belirtecek bir ad takılır gizlice sansürcüye: ‘iğrenç saat dokuz adamı’.)</p>

  <p class="normal"><span class="ideitalik">Aşk ve Öbür Cinler</span>’de olduğu gibi yazar yer yer o bölgeye özgü bir dil kullanıyor, örneğin <span class="ideitalik">prostituta</span> yerine <span class="ideitalik">guaricha</span> diyor. Kelimelerden birkaçı öylesine yerel ki sözlüklerde bile bulunamıyor, hatta İspanya Kraliyet Akademisi’ninkinde bile, örneğin <span class="ideitalik">camaján</span> (beleşçi) ve <span class="ideitalik">filipichín</span> (hanım evladı).</p>

  <p class="normal">Kısalığı ve düşük düzeyli konusu bir yana, <span class="ideitalik">Benim Hüzünlü Orospularım</span> gördüğümüz gibi García Márquez’in daha ayrıntılı çalışılmış romanlarından biridir. Beş bölümünün her biri çok sayıda alt bölüm içerir –doksan yaşına basan iş arkadaşı için ofiste verilen keyifli doğum günü partisi; mürettiplerin verdiği (ve Delgadina’yla olana benzer bir ilişki geliştirdiği) pembe Ankara kedisi; âşık anlatıcının morgu ziyareti ve Delgadina’nın çalıştığı fabrikayı içeriden görünce giriştiği beyhude çaba; Delgadina’nın hediye ettiği pırıl pırıl bisiklete binip kentte dolaşması, neşeyle şarkı söylemesi; annesinin değerli takılarını rehine vermeye çalışıp başaramaması.</p>

  <p class="normal">Neredeyse büyülü denebilecek birkaç kısa an da yaşanır. Bir tanesi, yaşlı adamın genelevdeki banyonun aynasında gördüğü, dudak boyasıyla yazılmış gizemli <span class="ideitalik">graffito</span>dur. ‘Kaplan uzakta yemez’ sözünü romanın kahramanı Delgadina’dan bilir, yanılıyordur, çünkü kızın okuma yazma bilmediğini sonradan anlar. Büyüye benzeyen öteki bölüm genç kızın ağzından çıkan tek ve oldukça gizemli, neredeyse gerçeküstü sözün geçtiği yerdir, ‘Salyangozları ağlatan Isabel’di,’ der kız.</p>

  <p class="normal">Hiç de yakışıklı olmayan anlatıcı ve duygusal yönden yetersizlikleri bir yana bırakılırsa, <span class="ideitalik">Benim Hüzünlü Orospularım</span>’da bolca gördüğümüz anekdotlar ve içebakışlara metindeki üslup da katılınca, kitap soluk kesici bir küçük roman haline geliyor. Yazar, aslında bir veda sayılabilecek metninde yaşlılık üzerine upuzun bir arya söyleyip en sevdiği şehirlerden biri için şarkı bestelemiş kadar oluyor, bize sunduğu bu (biraz çarpıtılmış olsa da) sonbahar güzelliğindeki romanda.</p>
</body>
</html>
