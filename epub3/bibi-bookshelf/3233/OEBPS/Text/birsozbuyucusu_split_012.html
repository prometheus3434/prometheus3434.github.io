<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>birsozbuyucusu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_6">García Márquez’in Yöntemleri</h2>

  <p class="sagitalik">DÖRT</p>

  <p class="normal">García Márquez sabahlarını mutlaka yazmaya ayırır. Saat altıda kalkar, bir fincan kahve içer, gazetesini yatakta okur. Sonra yazı kıyafetini geçirir sırtına, (önden fermuarlı, tek parça mavi bir tulum) ve eğer Mexico City’deyse, arka avlusunda özel yaptırdığı bungalovuna gider. Orada, dağ soğuğuna karşı koymak için ısıtılmış odada, binlerce klasik müzik kaydından birinin fon müziği eşliğinde saat bir-ikiye kadar çalışır, sonra ailesi ve yakın dostlarıyla yemek yer ve günün geri kalan kısmını onlarla geçirir. Yazarı görmek isteyen olursa, eski dostlarından, evin kâhyasından, oğullarından ve karısından oluşan barikatları aşmak ve her birinin onayını almak zorundadır.</p>

  <p class="normal">Gazetecilikteki deneyimi sayesinde, yaşayan bütün büyük yazarlar arasında García Márquez gündelik gerçeğe en yakın olanıdır. Kuşkusuz ona açık ve net, ortalama okurun anlayabileceği şekilde yazmayı öğretmiştir bu meslek. Gazeteciliğinin romancılığı üzerindeki etkisi sorulduğunda García Márquez açık ve net düzyazının değil, düzenli ve disiplinli yazma alışkanlığı ve uzun bir düzyazıyı inanılır kılan küçük ayrıntıları metne katmasının altını çizer, tıpkı <span class="ideitalik">Yüzyıllık Yalnızlık</span>’ta Peder Nicanor Reyna’nın bir fincan sıcak çikolatası ya da Mauricio Babilonia’nın sarı kelebekleri gibi.</p>

  <p class="normal">Alışılmadık boyutta, García Márquez avamın ve sokak yaşamının şairidir. En iyi bildiğini ve yarattığını iddia ettiği dünyadır bu, gerçekten de kaçakçıları, sokak sanatçılarını, fahişeleri, horoz dövüşlerini ve diğer resmiyet üstü ‘halk’ konularını (işçilerin grevleri ve siyasi isyanlar dâhil) onun gibi anlayışla, güzel sözcüklerle ve onurla betimleyen pek az romancı vardır. Aynı şekilde, García Márquez bütün hayatı boyunca halk kültürü konusunu tutkuyla, kendini adayarak işlemiştir –gerçekten de onu korumak, yazar için uzun zamandır kişisel bir görev olmuştur. Yirmilerindeyken, çizgi bantları öven yazılar yazmış, bunların bir edebiyat türü sayılmasını önermişti (bu dediğimiz, çizgi romanların bir tür olarak kabul edilişinden onyıllarca önceydi). Benzer şekilde, guaracha, mambo, bolero gibi Afro-Hispanik müzik türlerini de sık sık övmüştü. Bütün bu pop-kültürel olguları; frak ve silindir şapkayı, Afrika kaynaklı müziği küçümseyen ağırbaşlı akademisyenleri ve kibirli papazları, hatta fırsat bulunca bu müziği şeytan işi diye lanetleyen üst tabakadan hanımefendileri harcama pahasına tekrar tekrar öne çıkarır.</p>

  <p class="normal">Genç García Márquez’in gazete yazılarını okurken, tavırları, mizacı ve dünya görüşü tamamıyla gelişmiş, altmış ya da yetmiş yaşındaki halinden pek de farklı olmayan yirmi yaşında biriyle karşılaşırız. Gençliğindeki yazılarında bile onun tipik mizah duygusunu, en saygın adetlerde (resmi ziyafetler, güzellik yarışmaları) bile komik bir yan gören ya da bu dünyada dikkate değer pek çok ilginç ve garip şeyi –kümesinde deve besleyen Robertson adındaki bir Teksaslı, ya da genç muhabirin bir mango ağacının altında oturmuş İncil okurken gördüğünü iddia ettiği bir Çinli, ya da Noel Baba’ya mektup yazıp üç yüz tane üç tekerlekli bisiklet dileyen oğlan çocuğu gibi– bulup çıkaran heyecanını ve hayalci çekiciliğini görmek mümkündür. Öte yandan, o yıllarda Karayip mizahında yaygın olan yüzeysel erkek şovenizmine García Márquez’in bu ilk yazılarında çok şükür hiç rastlanmaz; onun kurmaca metinlerinin büyük kısmında maçoluğun alaya alınması ve kadınların özellikle öne çıkarılması rastlantısal değildir.</p>

  <p class="normal">Bogotálı akademisyenlerin ve dilbilgisi uzmanlarının kültüre geleneksel olarak uzun gölgelerini düşürdükleri, Latin Amerika’nın en ağırbaşlı ülkesinden gelen García Márquez, başından beri kendini anti-akademik, kurum karşıtı ve ciddiyet karşıtı olarak tanımlayacaktı. Onun özenli ve incelikli siyasi solculuğu kültürel duruşuyla sık sıkıya bağlıdır. Yazarlık kariyerinin ilk başta bilinçli bir şekilde Kolombiya edebiyatındaki statükoya karşıt bir kalıpta biçimlenmesi gibi, García Márquez’in sosyalist ve antiemperyalist görüşleri, Amerika Birleşik Devletleri’nin hükmü altındaki evrensel statükoya karşı ilkeli bir karşıtlık gösterir (Time-Life’dan Henry Luce bu dönemi ‘Amerikan Yüzyılı’ diye övmüştü).</p>

  <p class="normal">Gençlik yıllarında yazdığı ilk köşe yazılarında bile García Márquez, Batı’nın anti-komünist saplantılarına el atmıştı: Hollywood’un kalitesiz, ulusalcı sağcı yapımlarına ya da masum görünen pek çok Amerikan çizgi filminin bilinçaltında yatan ideolojiye. Elbette Kolombiya’da <span class="ideitalik">la Violencia</span> yaşanıyordu o sıralarda, resmi sansür daha da karmaşık olan oto-sansürün dinamiğiyle bir kat daha güçleniyordu; çoğu yazarın yaptığı gibi, García Márquez’in de başvurduğu hilelerden biri, <span class="ideitalik">başka</span> ülkelerin sağ kanattaki güçleriyle alay etmekti. Ya da siyasetini insani konulardaki haberlerinin içine gizlerdi; Kolombiya’nın Kore Savaşı gazileriyle ilgili olarak 1954 Aralık’ında yayımlanan ve son derece güzel bir anlatımla hazırlanan üç haberi öne çıkar; bu haberlerde geri dönenlerin çoğunun yaşadığı sefaleti ve yoksulluğu, çıkarları konusunda bu kişilerin nasıl yanıltılıp kandırıldıklarını, kamuoyunda onların akıl sağlıklarının bozuk olduğu izleniminin yaratıldığını ve madalyalarını rehin veren savaş kahramanının hikâyesini anlatmıştır. Bu yazılar, sert bir siyasi mesaj taşıyan, titiz ve gerçeklere dayalı bir sunumun örnekleridir.</p>

  <p class="normal">García Márquez’in solculuğu ve tuhaf mizahı, edebi üslubu ve dünya görüşüyle bütünleşseler de ve daha sonra onun romancılığının bir parçası olarak gelişseler de, gazeteciliğinde itici güçlerdir. Aktivist bağlamda yüklenimleri de vardı yazarın. Barranquilla’daki <span class="ideitalik">El Heraldo</span> günlerinden başlayarak García Márquez’in Kolombiya’daki Komünist Parti’yle geçici bir ilişkisi oldu, aylık aidat ödedi, hatta Bogotá’da, kendisinden birkaç sokak ötede oturan şefiyle ‘düzenli kişisel buluşmaları’ da oldu.<sup class="calibre3"><a href="../Text/birsozbuyucusu_split_097.html#footnote-200-74" id="footnote-200-74-backlink">[74]</a></sup> 1950’lerin sonunda García Márquez anlatım tekniğini gerçekten de değiştirecek, sanatta daha da büyük ‘gerçekçilik’ isteyen partinin taleplerine uyum sağlayacaktı; sola olan sorumluluğu, Prensa Latina personeli olarak çalıştığı 1960’tan 1961 ortalarına kadarki dönemde yazılarında daha da belirginleşti.</p>

  <p class="normal">García Márquez’in gençliğinde partiyle nasıl bir bağ içinde olduğu karanlıkta kalmıştır, elbette bir muhabirin bunu sorması da pek nazik bir davranış olmazdı. Bununla birlikte García Márquez her zaman bağımsız bir solcu, Sovyetlerin başarılarına karşı Latin Amerikalıların tipik saygısına sahip, kendine özgü bir Marksist olmuştur, ancak Moskova modelinin hatalarını görmüş ve bu modeli içten içe reddetmiştir. (Bu açıdan, böyle bir tutum sergileyen tek kişi o değildir, aslında çoğu kararlı bir şekilde sola yönelen Latin Amerikalı entelektüeller de aynı eğilimdedir.) García Márquez’in bu tutumu 1950’lerin sonlarında Komünist Doğu Bloku üzerine yazdığı, taze, insani ve parlak gözlemleri olan makalelerde kendini göstermiştir.<sup class="calibre3"><a href="../Text/birsozbuyucusu_split_098.html#footnote-200-75" id="footnote-200-75-backlink">[75]</a></sup> Bütün gazetecilerin geleneksel olarak yaptığı gibi Batı Berlin’in sahte ışıltısı ve ‘kapitalist propagandanın devasa temsilcisi’ bağlamında temel işlevi hakkında görüşünü belirtiyor, aynı zamanda Doğu Almanya’daki unutulmaz kederli atmosferi de dikkate alıyordu. Doğu Almanya’nın asık yüzlü yöneticilerinin Sovyetlerin deneyimlerini, kendi yerel gerçeklerini dikkate almadan körü körüne izlediklerini düşününce García Márquez’in tarih duygusu devreye giriyor, ayrıca okurlarına, görece iyi sayılan Alman Komünistlerinin Hitler’in kadim rejimi tarafından ortadan kaldırıldıklarını, kalanların da iktidardaki gurup tarafından elimine edildiklerini hatırlatıyordu.</p>

  <p class="normal">Dünyanın en sefil ve baskı altındaki bölgelerinden birinden gelen García Márquez, Doğu Avrupa’nın ve Sovyetler Birliği’nin tamamında bir tek dilenci gördüğünü ister istemez hatırlar. Benzer şekilde, “Olumsuz şeylere inandığımız gibi aynı iyi niyetle Sovyetler Birliği’nde ne açlık ne de işsizlik olduğuna inanmalıyız” der. Yine de bir sanayi süper gücünün, kendi memleketinin kırsalındaki köyleri belli belirsiz anımsatan derecede bir köylü ulus olması onu şaşırtır. Yetişkinler trenleri karşılamaya ve uğurlamaya pijamalarıyla gelmektedirler, Moskova’daki yeni gökdelenler, pasta mimarisi tarzlarıyla ‘Ukrayna’daki kasabaların görkemli boyutlara ulaşmış küçük evleri’dir hâlâ. O geniş ülkedeki en iyi ve en kötü şeylerin trajik yanını görür: “Sovyetler Birliği’nde Stalin’in eseri olmayan hiçbir şey yok”. García Márquez’in işaret ettiği gibi, Sovyetlerin ağır sanayideki şaşırtıcı ilerlemelerinin bedelinin kaba kıyafetlerle ve kötü ayakkabılarla geçirilen onlarca yıl olduğunda Kremlinolojistlerin çoğu hemfikirdir.</p>

  <p class="normal">García Márquez’in Doğu Avrupa’yla ilgili kurmaca yazılarında bazı dikkate değer belirtiler, romancı kimliğinin gazeteci kimliği tarafından zaman içinde etkilendiğini ve ondan esinlendiğini gösteren çarpıcı sahneler vardır. Polonya’daki Krakow kentinin tutucu, ‘manastırı andıran’ atmosferini inceler, bir ‘Katolik siperi’ der oraya; daha sonra, <span class="ideitalik">Yüzyıllık Yalnızlık</span>’ta, kibirli, tutucu, burnu havada Fernanda del Carpio’nun talihsiz kızının sonu, Krakow’daki bir manastır olacaktır. Buendíaların, tropiklerdeki soyutlanmış yaşamlarında buzu keşfedip kendi şerbetlerini yaratmaları gibi, huşu içindeki García Márquez, Sovyetlerin buzdolabı gibi çağdaş araçları gerçekten de yeniden icat ettiklerini gözlemler. García Márquez’in bu ülkeyi ziyareti, görece olumlu, görece umutvar Kruşçev dönemine rastlar; yazar, Sovyet yurttaşlarının bazılarının, halkı yılda iki kez balkondan selamlayan Stalin’in varlığından kuşkuya düşmüş olduğundan söz eder; García Márquez’in romanındaki başkan baba da benzer biçimde, varlığı kuşkulu, uzak ve karanlık bir figüre dönüşecek ve sarayın balkonunda ömrü boyunca bir tek kez görünecektir.</p>

  <p class="normal">Sonunda García Márquez’in Doğu Avrupa hakkındaki muhabir görüşü, bilgili ve duyarlı bir Latin Amerikalı kadar Marksist ya da solcu değildir. Liberal, sanayileşmiş Batı’nın, Sovyet bloğu toplumlarını çok daha şanslı bir ABD ile kıyaslayan gözlemcilerinin tersine, García Márquez öteki Avrupa’da hem ekonomik gelişmeyi ve kitlesel yoksulluğun olmayışını hem de yakın zamanda arkada bırakılmış bir feodal ve kırsal geçmişin kültürel tortusunu gör<span class="ideitalik">ür. ‘Özgür Dünya</span>’ Latin Amerika diktatörlüğünü tadan, hatta kahrını çeken García Márquez, adı bu tür kötü geleneklerle anılmamış bir Doğu Avrupa’da anayasal özgürlüklerin yokluğundan böyle göstermelik ve hayali yakınmalarda bulunacak değildi elbette. Makaleleri, onun bir yazar olarak en iyi niteliklerini ortaya koyar, her şeyden öte iyi birer gazetecilik örneğidir onlar, solcudurlar ancak ne partizandırlar ne de övgüler düzerler, mağrur ve nobran, uydurma ya da muhbirce değil, gerçekten tarafsızdırlar. Elbe’nin doğusundan gelen çoğu Amerikan raporlarının tersine, García Márquez’in Doğu Avrupa ile ilgili haberlerinde asla resmi ve acımasız bir dengesizlik ya da dar bir ideolojik gündem sezilmez.</p>

  <p class="normal">Seksenli ve doksanlı yıllarına kadar García Márquez bağımsız-sol tutumunu koruyacaktı. Hem konformist Komünistlerin hem neo-muhafazakârların eleştirdiği yazar, çekişmelerin dışında kaldı, sert polemiklere karışmadı, dürüst olmayan saldırılara karşılık vermedi. Bazı ünlü Latin Amerikalı yazarlar, Amerikan küreselleşmesinin hayranları ve savunucuları olarak mesleklerini kazançlı hale getirmişlerse de García Márquez, Üçüncü Dünya’daki devrimci hareketlere dair olumlu ve savunulabilir olanı ifade etmek gibi daha tehlikeli bir yoldan şaşmamıştır. Kuşkusuz, imgelemi güçlü bir insan olduğundan, Küba’daki baskının, hatta işkencenin varlığını yadsıyacak kadar saf değildir, Sovyetler Birliği’nin karanlık yüzünün de kesinlikle farkındadır. 1948 yılından beri, kesintilerle de olsa kitlesel medya için çalışan biri olarak Küba Devrimi hakkında açıkça herhangi bir eleştiride bulunsaydı, ertesi sabah gazetelerin, “García Márquez, Castro’nun Kübası’na Saldırıyor” diye başlık atacaklarını biliyordu. 1971’de Heberto Padilla’nın karıştığı kirli olay sırasında (bürokrasideki birtakım rakiplerinin talimatıyla bu önemli ve alıngan Kübalı şair bir ay tutuklu kaldı, ne olduğu belirsiz kötü davranışını ‘itiraf etmek’ zorunda bırakıldı) García Márquez’in önce bu konu hakkındaki kaygısını dile getirdiği ama sonra Fidel Castro’ya yazılan ve üç kıtadan dünya çapında ün sahibi altmış kültür insanın bu hareketi Stalinizmin en kötü yanını anımsatıyor diyerek şiddetle kınadığı ünlü açık mektubu imzalamaktan neden kaçındığı bu bakımdan anlaşılabilir.</p>

  <p class="normal">Aynı şekilde, García Márquez’in ABD hakkındaki görüşü, hem Latin Amerika’nın hem de kendinin görüşüdür. Hitler döneminden kurtulmayı başaran liberal fikirli Batı Avrupalıların, Amerika’nın kudretini özgürleştirici bir güç diye düşünmek için nedenleri olsa da Kolombiyalı’nın Amerikalılarla ilgili ilk deneyimi, Aracataca’daki muz sömürgecileriyle 1928’deki işçi grevleri ve askerin kıyımı hakkında duyduğu hikâyelerin birleşimiydi. Kontrol sahibi Amerikalıların anısı aklından hiç çıkmayacak ve sonunda en önemli kitabının ikinci yarısında destanlaşacaktı. Ayrıca, ABD Göçmen Bürosu’nun ‘yıkıcı faaliyette bulunanlar’ listesine koyduğu ve tam otuz yıl vize vermediği bir kişi olarak, García Márquez Amerikan anti-komünist cinnetinin saçmalığını ve Amerika’nın ünlü ‘bütün fikirlere açık’ oluşunun katı sınırlarını kendi hayatında görmüştür. Bununla birlikte, eğitimli pek çok Latin Amerikalı gibi ABD uygarlığının olumlu yanlarına saygı duyar –yazarlarına, sivil teknolojisine, en iyi gazeteciliğine (Hem <span class="ideitalik">Newsweek’</span>in hem de <span class="ideitalik">The Nation</span>’ın okurudur), ve iyi üniversitelerine. Hatta büyük oğlu Rodrigo Harvard Üniversitesi’nde okumuş, 1982 yılında tarih bölümünden A.B. derecesiyle mezun olmuştur; sonra da film işinde çalışmak üzere Los Angeles’e gitmiştir.</p>

  <p class="normal">Bütün bu söylenenlerden sonra García Márquez’in aslında bir ideolog olmadığı çok açıktır, yani <span class="ideitalik">‘</span>fikir fikir içindir’ söyleminin onun gözünde pek çekiciliği yoktur. O daha çok, fikirleri gündelik yaşamının, çalışmasının ve düzyazı sanatçısı olarak gösterdiği faaliyetin bir parçası olarak benimseyen bir yazar ve uyumsuz bir radikaldir. Dilde sadelik yanlısi ‘çizgi’ye olan kölemsi bağlılığın yazarı ne iyi sanata ne de iyi bir topluma götüreceğini anlayacak ilk kişi o olurdu. Ne de olsa, kendisinin en iyi kurmacalarında kasıtlı olarak toplumsal protest edebiyatının dar sınırlarını ve aşınmış kalıplarının ötesine geçmeyi ve onları bir yana bırakmayı amaçlamıştı. García Márquez için hayal gücü ve sezgi, katı formüller ve karmaşık fikirlerden daha önemlidir, gerçeğin kendisi çok daha büyük anlam taşır, insan zihninin gerçekle ilgili kavramlaştırmalarından daha olağanüstüdür. García Márquez’in solculuğu ilkeli, tutarlı ve yeterince aşikâr olsa da onda eski Stalinist kuramın ve uygulamalarının katılığından ya da kalıplaşmışlığından iz yoktur. Ve nihayet, tesadüfen sahip olduğu serveti yüzünden ona diş bileyenlere (“Bir solcuysa bütün bu evlere nasıl sahip olabilir?”), 1967’den beri García Márquez’in ilerici amaçlara sıklıkla ve bol bol bağışta bulunduğunu, servetini ve nüfuzunu, kendi ülkesi başta olmak üzere, İspanyolca konuşulan ülkelerdeki gazetecilik ve kültür standartlarının yükselmesi için kullandığını vurgulamakta yarar var. Ayrıca, hayatta önemli kitapların yazımından kazanılan zenginlikten çok daha kötü şeyler var!</p>

  <p class="normal">García Márquez’in arkadaşları onun temelde hüzünlü bir adam olduğunu, yüreğindeki duyguları en yakınlarından bile gizlediğini belirtmişlerdir. Çocukluğunda, söylediğimiz gibi, Gabito, gruplardan ve spordan uzak duran, içe kapanık bir oğlandı. Onun <span class="ideitalik">–</span>sağlam, köklü, sağduyulu bir halk bilgeliğinden ve siyasal radikalizmden doğan müthiş mizahı ve bitimsiz ironisiyle– yazma biçimi, elini uzatıp kendi bulunduğu toplumun bir parçası olmasının aracı olarak ortaya çıkmış görünüyor ve belli ki bu değerli amaca ulaşmış. Bugün, bütün o uluslararası başarısı yanında, García Márquez, aklı başında, dengeli, hatta ‘normal’ bir insan olarak etkiler bizi. Bıyıklı suratı Caracas ya da Camagüey’deki sıradan bir Latin Amerikalınınki gibidir, onu sabahları giydiği tulumuyla köşedeki kafede, müzik kutusunu onaran kişiyle ya da barmenle şakalaşırken hayal etmek çok kolaydır. Adı da çok sıradandır; adı Gabriel García olan binlerce Hispanik vardır, García Márquez soyadına ise sadece Madrid telefon rehberinde yirmi sekiz kez, Mexico City’ninkinde ise yirmi altı kez rastlanır.</p>

  <p class="normal">Bir yazar olarak García Márquez dünya edebiyatına aittir. Bir insan olarak, Latin Amerikalı ortalama insan sayılacak kadar kendi dünyasına yakın kalmayı başarmıştır.</p>
</body>
</html>
