<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>birsozbuyucusu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_5">Yazarın Yaşamı</h2>

  <p class="sagitalik">ÜÇ</p>

  <p class="normal">García Márquez’in yaşamının hikâyesi, hepsi de birbiriyle ilintili ve sayısı giderek kabaran bir dizi mesleğin gelişmesidir. İlk başta, doğal olarak yazarlığı vardır, hem romancılığı hem gazeteciliği (bu ikisi elbette anlatı zanaatıdır), daha da genişletirsek yaşadığı bölgenin ve Hispanik Amerika’nın lirik tarihçisi rolünü ekleriz. Bir solcu olarak benimsediği ilkeler yazarlık misyonuyla sıkı sıkıya bağlıdır. Hiçbir zaman tam-zamanlı bir militan olmasa da yirmi yaşından itibaren García Márquez’in sanatı ve eylemleri bağımsız bir sosyalistin çalışması şeklindeydi, <span class="ideitalik">Yüzyıllık Yalnızlık</span>’ın peşinden edebiyat alanında kazandığı ünü kullanacak ve yazma becerisini ilerici amaçları desteklemek için yönlendirecektir. Ayrıca, geniş aile köklerine sadık kalan García Márquez, dengeli bir aile babası olarak serbestçe gelişecektir. Unutulmaması gereken son nokta, ani kavuştuğu başarı ve zenginliğinden önce sahip olduğu eski dostlarına bağlı kaldığıdır. Yaşamının son yıllarına kadar García Márquez öğle sonrası saatlerini ailesine ve dostlarına ayırmıştır (yanına yaklaşma fırsatı bulan yabancılara da).</p>

  <p class="normal">García Márquez hüzünlü ve bozuk sokaklı Araca kasabasında, 6 Mart 1927 (sanıldığı gibi 1928 değil) tarihinde doğdu, Luisa Santiaga Márquez ile Gabriel Eligio García’nın ilk çocuklarıydı.<sup class="calibre3"><a href="../Text/birsozbuyucusu_split_063.html#footnote-200-40" id="footnote-200-40-backlink">[40]</a></sup> Ancak yaşamının ilk sekiz yılını anneannesiyle dedesinin, Tranquilina Iguará ile Albay Nicolás Márquez’in yanında geçirecekti. Bu ikisi, kısmen Bay García’nın yoksul, gayrimeşru bir çocuk ve Aracataca’ya yeni gelmiş bir yabancı olması yüzünden, ama daha çok Nicolás’ın Bin Gün Savaşı’nda bütün gücüyle mücadele ettiği Muhafazakârlardan yana olduğu için kızlarının evliliğine şiddetle karşı çıkmışlardı. Gençlerin yakınlaşmasını engellemek için ellerinden geleni yapmışlar, Luisa’yı çeşitli akrabalarının yanına göndermişler, hatta Gabriel Eligio’yu Guajira’daki Riohacha’ya transfer ettirmeyi bile başarmışlardı. Ama Albay’ın kızına sırılsıklam âşık olan ve onun kalbini çalmaya azmeden genç adam ona sürekli aşkından söz eden telgraflar çekiyordu (telgraf memuruydu). Sebatı sonunda Márquez ailesinin direncini kırdı; Luisa Santiaga’nın annesiyle babası durumu kabullendiler, Haziran 1926’da çifte kumrular Santa Maria Katedrali’nde evlendiler. Ancak Gabriel Eligio yine de öfkeliydi kayınvalidesiyle kayınpederine, Aracataca’da, ‘o yoksullar mahzeninde’ yaşamak istemedi. Böylece genç çift uzaktaki Riohacha’da kurdu yuvasını. Daha sonra, barışma işareti olarak bebeği Gabriel’i doğurması için Luisa’yı Aracataca’daki ailesinin yanına gönderecekti.</p>

  <p class="normal">Küçük çocuğun büyüme yılları, klasik geniş ailenin yaşadığı ve dizi dizi kuzenlerin, yeğenlerin, torunların ve başka uzak akrabaların (Albay’ın evlilik dışı çocukları dahil olmak üzere) durmadan girip çıktığı bir evde geçti. Unutamadığı iki tür anısı vardır: Yetişkin kadınlarla ve asker dedesiyle olanlar. Kadınlar evi yönetiyor ve küçük Gabito’yla meşgul oluyorlardı, onun merakını ve hikâye anlatma eğilimini teşvik ediyorlardı. Kör inançları olan bu kadınlar, Gabito’nun sonradan hatırlayacağı şeyler yapıyor ya da söylüyorlardı. Yaşlanınca görme yeteneğini yitiren anneannesi Tranquilina yüz ifadesini değiştirmeden her türlü hikâye anlatır, insanlardan söz ederken yaşayıp yaşamadıklarını ayırt etmezdi. Teyzesi Francisca kefenini kendi dokurdu; nedeni sorulduğunda, ‘Çünkü öleceğim, ufaklık’ derdi. İşini bitirdiği an yattı ve son nefesini verdi. Bu olaylar dışında –ki romancının okurları artık bunları biliyorlar– onun kitaplarında seçkin adlar da yer alacaklardı. Petra diye bir teyzesi vardı, Cotes de annesi Luisa’nın ikinci adıydı. ‘Iguarán’ı, yani anneannesi Tranquilina’nın kızlık soyadını aile reisi Úrsula Buendía’nın adında kullandı.</p>

  <p class="normal">Albay Márquez eski moda bir kasaba beyefendisiydi, güzel mekânlardan hoşlanır, kalın altın zincirli bir cep saati kullanır, her zaman yelek giyer ve kravat takardı. Gençliğinde, Riohacha’da kendisini taciz eden bir adamı vurmuş, sonra aldığı tehditler artınca Aracataca’ya gelmişti. (Eskiyi hatırlayarak sık sık, ‘Ölmüş birinin üzerinizde nasıl baskı yaptığını bilemezsiniz’ derdi.) Savaştığı yıllarda bir düzine gayrimeşru çocuğu doğmuştu, ama onun liderliğinde Aracataca Liberallerin kalesi olmuştu; yaşlılığında savaşın şan ve şerefini ve dehşetini hatırlayıp anlatırdı. 1929’da, kasabanın defterdarıyken, muz işçilerinin grevi ve askerlerin yaptığı kıyım hakkında Kolombiya meclisindeki bazı ünlü oturumlarda görgü tanıklığı yaptı. Ana-babaya mükemmel vekâlet ederek çocuğa sözlük kullanmasını öğretti, kasabanın her yerinde gezdirdi, Bolívar’ın Santa Marta’daki evine götürdü. Aracataca’ya ne zaman sirk gelse Albay, Gabo’yu oraya götürürdü, Birleşik Meyve Şirketi’nin depolarında donmuş balık kutularını açar ve çocuğun buzun mucizesi üzerinde kafa yormasına izin verirdi. Ölene kadar, yaşlı adam hakkı olan emekliliğini hükümetten bekledi, ölümünden sonra dul eşi Tranquilla beklemeye devam etti.</p>

  <p class="normal">Yaşlı albay öldüğünde oğlan sadece sekiz yaşındaydı, ama dedesini hep ‘en iyi geçindiğim, en iyi anlaştığım insan’ diye hatırlayacaktı. Dedesine ait anıları García Márquez’e başkahramanlarında ve anlattığı olaylarda belli ki esin sağladı, romancının kendi ifadesine göre <span class="ideitalik">Yaprak Fırtınası</span>’ndaki adsız albay, Albay Márquez’e çok benzeyen tek kahramanıdır, ‘onun görüntüsünün ayrıntılı bir kopyasıdır’.</p>

  <p class="normal">Ailesinin üyeleri, ‘muz ateşi’nin baş döndürücü günlerini, dudak bükerek hatırlarlardı, Birleşik Meyve Şirketi’nin (BMŞ) Aracataca’ya kadar genişlediği, sürü sürü göçmen işçi getirdiği, çılgınca bir ‘altına hücum’ atmosferinin yaratıldığı 1910’ları. Dünyada fiyatların düşmesi ve büyük boyuttaki grev BMŞ’yi 1928’de dönemsel bir çöküşe götürdüyse de, öteki dünya işlerine dalmış Yankee mahallesi García Márquez’in zihnine kazınacaktı –tel örgüler; her zaman düzgün yeşil çimler; yüzme havuzları, bahçelerdeki masalar ve güneş şemsiyeleri; kâşif kıyafetleriyle uzun boylu, sarışın, kırmızı yüzlü adamlar; muslin elbiseli karıları; tenis oynayan ya da üstü açılan arabalarıyla Aracataca’da dolaşmaya çıkan yeniyetme kızları. Büyük-güç sömürgeciliğinin böylesi anıları aile yaşamının anılarıyla karışacak ve sonunda olgun bir García Márquez’in edebiyat sanatına katılacaktı. Aracata’nın beş mil kadar kuzeyinde Macondo adında bir muz çiftliği vardı. Oranın yerlileri tarafından parsellenen geniş çiftlik bugün bile faaliyetini sürdürmektedir; 1988’de hâlâ orada bulunan bakkal dükkânının üzerinde ‘Acueducto de Macondo’ yazılı bir tabela vardı. İşçilerin yaşam koşulları aradan geçen altmış yılda pek fazla iyileşmiş görünmüyordu.</p>

  <p class="normal">García Márquez daha sonra, yaşadığı yerden kopmayan yazarların başında gelecek olsa da 1960’lardan önceki yaşamöyküsü şaşırtıcı ölçüde yer değiştirmelerle ve istikrarsızlıklarla doludur. Önce Aracataca’daki Montessori Okulu’na gitmiş (burayı hoşnutlukla ve sevgiyle hatırlayacaktı), 1936’da yeni karşılaştığı anne-babasının yanına gönderilmişti. Ailesi Sucre’de yaşıyordu, bu nehir limanının yapılanışını daha sonra <span class="ideitalik">Albaya Mektup Yazan Kimse Yok</span> ve <span class="ideitalik">Kırmızı Pazartesi</span> adlı kitaplarındaki isimsiz kasabaya örnek alacaktı. Dedesi Nicolás’ın ölümünün ardından küçük çocuk Barranquilla’daki Colegio San José’ye yatılı ilkokul öğrencisi olarak gönderildi. On yaşına geldiğinde eğlenceli şiirler yazıyordu, aynı kentteki Colegio de Jesuitas’a geçtikten sonra da bu alışkanlığını sürdürdü. Okul yılları boyunca ‘Gabito’ zayıf, suskun ve içe dönük bir çocuk olarak dikkat çekecekti, spordan hoşlanmazdı, “öyle ciddiydi ki, ‘Yaşlı Adam’ derlerdi ona.”<sup class="calibre3"><a href="../Text/birsozbuyucusu_split_064.html#footnote-200-41" id="footnote-200-41-backlink">[41]</a></sup> Sonraki köşeyazılarında ve röportajlarında bu büyük yazar anti-akademik bir tutum takınmaya çabalamış olsa da okuldayken Gabito gerçekten mükemmel bir öğrenciydi, hep yüksek notlar alırdı. Öğretmenleri çok etkilenir, onun gençlik şiirlerinde yeşermekte olan edebiyat dehasını sezerlerdi.</p>

  <p class="normal">1943 yılında aldığı bir bursla yatılı öğrenci olarak Liceo Nacional de Zipaquirá’ya gitti, Bogotá’nın otuz mil kadar dışında olan bu lise özel yetenekli çocuklar içindi. Bugün kıyıdan bir saatlik uçak yolculuğuyla ulaşılabilen bu yere o günlerde Barranquilla’dan yola çıkarak yapılacak zahmetli bir yolculukla bir haftada gidilebiliyordu –önce gemiyle Magdalena Nehri’nden geçiliyordu (bu rotayı romancı kırk yıl kadar sonra <span class="ideitalik">Kolera Günlerinde Aşk</span>’ta dokunaklı ayrıntılarıyla anlatacaktı), sonra da trenle And Dağları’nın içlerine. O günden bugüne Bogotá gelişip parlak bir kozmopolit kente dönüşmüş, şık markalarla ve çeşitli ulusların butikleriyle dolmuştur, ama tropikal topraklardan gelen on üç yaşındaki genç, kara bulutları ve yağmur serpintisiyle, hep ürperten soğuğuyla (geceleri ısı 4-5 derecelere düşüyordu), bağnaz dindarlığıyla (kilisenin çanları duaya çağırmak için güneş batarken çalıyordu), ihtiyatlı duygularıyla, resmi siyah kıyafetleri içindeki erkekleriyle ve tek bir kadın dolaşmayan sokaklarıyla bu kenti gördüğünde tam bir şok yaşamıştı.</p>

  <p class="normal">Söylendiğine göre küçük Gabito bu tuhaf <span class="ideitalik">cachaco</span> evrenini gördüğünde ağlamış. Aslında Zipaquirá’nın daha da soğuk ve karanlık olduğu ortaya çıkmış. Ancak kasabanın mimarisi ve dekoru çekiciymiş: On sekizinci yüzyıl başından kalma devasa katedralin hükmettiği, koyu renk ahşaptan yapılma dizi dizi balkonların süslediği çok katlı binalarla çevrelenmiş ana meydan, ortaçağ Kastilyası’ndan parça parça sökülüp And’lardaki bu çayırlığa kurulmuş bir meydan gibiymiş. Yalnızlık çeken gence bu güzellikler hiçbir anlam ifade etmiyormuş; yirmi beş yıl sonra, <span class="ideitalik">Yüzyıllık Yalnızlık</span>’ı yazarken García Márquez kibirli Fernanda del Carpio ile burnu havada ana-babasını, Zipaquirá’yı örnek aldığı belli olan, genel valiye bağlı kasvetli bir kasabanın yanlış yollara sapmış vatandaşları yapacaktı. O arada Gabo ergenlikte çektiği yalnızlığı Alexandre Dumas ve Jules Verne’in gözüpek, etkin fantezi dünyalarında gidermeye çalışacaktı.</p>

  <p class="normal">Delikanlı, sosyal bilimler derslerinde iyi notlar almasına karşın fen derslerinde pek başarılı olamayacaktı. Okulun başka yararları vardı. Lisenin akademik niteliği yüksekti; Gabito’nun matematik ve fen öğretmenleri solcuydu, ders aralarında parlak öğrenciyi Marksist düşünceyle, toplum ve ekonomi tarihiyle tanıştırdılar. Öğrenciler, vakit geçirmek için kışla benzeri yatakhanelerinde yüksek sesle roman okurlardı; ne okunacağını da çoklukla Gabo önerirdi. Bu şekilde <span class="ideitalik">Üç Silahşorlar</span>’la<span class="ideitalik">, Notre Dame de Paris</span> ile <span class="ideitalik">Büyülü Dağ</span> ile tanıştı, bu sonuncusu, Hans Castorp ile Claudia Chauchat’ın yatıp yatmadıkları konusunda gençler arasında hararetli tartışmalara yol açtı.<sup class="calibre3"><a href="../Text/birsozbuyucusu_split_065.html#footnote-200-42" id="footnote-200-42-backlink">[42]</a></sup> İlk ikisi, gerçeklerle kurmacayı tipik şekilde birleştiren tarihi romanlardı – tıpkı García Márquez’in en önemli romanlarında yapacağı gibi.</p>

  <p class="normal">Bu arada bütün bu kayıplar ve yer değiştirmeler –kendisini büyütenlerin ölümü, en yakın akrabalarıyla arasındaki sorunlu ilişkiler, hassas bir yaştayken, bildiği yerlerden koparılması– Gabito’ya yetişkinlerin tattığı o derin, açıklanamaz yalnızlığı erkenden denetiyordu. Bunun sonucu olarak Aracataca onun zihninde bir gençlik cenneti ve kayıp cennet konumunu kazanmıştı. Tam da o geçmişe on altı yaşındayken bir gidiş-bileti almasının, onun gelişiminde ve büyümesinde çok önemli bir rolü olacaktı. Anneannesi Tranquilina Iguarán de Márquez yeni öldüğünden aile evini satmak gibi sıkıcı bir iş için annesi Luisa Satiaga ile birlikte kısa süreliğine Aracataca’ya gidiyorlardı. Ergenliğini sürmekte olan genç, belleğinde büyük yer kaplayan cennetsi dünyayı değil de, yıkık-dökük tahta barakaları bir hayalet kasabadaki kadar sessiz ve ıssız (siesta saatiydi) olan, dayanılmaz derecede sıcak, tozlu bir köy bulınca şaşırıp kaldı. Ziyaretin tuhaf yoğunluğunu artıran, annesinin, dükkânında sessizce oturan, eski yıllardan kalma bir arkadaşına rastlaması oldu; iki kadın şaşkın çocuğun önünde birbirlerine sarılıp ağlaşırlar, (sonradan hatırlayacağı üzere) tam yarım saat.<sup class="calibre3"><a href="../Text/birsozbuyucusu_split_066.html#footnote-200-43" id="footnote-200-43-backlink">[43]</a></sup> Aradan çok geçmeden Gabito romancı olacağını anlar; <span class="ideitalik">La Casa</span> (Ev) adında uzun bir hikâyeye başlar, yüzlerce sayfa yazar, 1953 yılında bitirir ve bir kenara bırakır.</p>

  <p class="normal">1946’da Liceo’dan mezun olur, Sucre’deki aile evine döner,<br class="chapter"/>
  ailesinin baskısına boyun eğerek 1947’de bir kez daha Bogotá’ya gider, bu kez Universidad Nacional’da hukuk okumaya başlar. (Latin Amerika’da, Avrupa’da olduğu gibi, hukuk lisans öğrenimi kapsamındadır). Okuldaki hocalarından biri, Alfonso López Michelsen’di. Bu kişi 1974-78 yılları arasında Kolombiya Devlet Başkanı olacaktı. Sınıf arkadaşları arasında Camilo Torres vardı, geleceğin ‘gerilla rahibi’; iki öğrenci sıkı arkadaş oldu. Yine de hukuk eğitimi genç Gabo’yu adamakıllı sıkıyordu, kayıtsızca katıldı çalışmalara. Kronikleşmiş bir depresif durumda ruh gibi ortalıkta geziniyor, günlerini çoğunlukla sınıflar, yatakhane ve yakındaki kafeler arasında geçiriyor, elinde kitabı, tıraşı uzamış, kıyafeti dökülerek dolaşıyordu. Hafta sonlarında tramvaya biniyor, terminaller arasında gidip geliyor, klasik İspanyol şairlerinin ya da 1930’larda Kolombiya’daki önemli bir avangart grup olan Piedra y Cielo (Taş ve Gökyüzü) şairlerinin kitaplarına gömülüyordu. Ara sıra bir yabancıyla sohbete başlıyor, bir-iki şiir üzerinde tartışıyordu.<sup class="calibre3"><a href="../Text/birsozbuyucusu_split_067.html#footnote-200-44" id="footnote-200-44-backlink">[44]</a></sup></p>

  <p class="normal">García Márquez deneme niteliğinde –neredeyse gözünü karartıp– ilk öyküsünü yazıp yayımlattığında hukuk fakültesinde birinci sınıf öğrencisiydi. O sırasa <span class="ideitalik">El Espectador’</span>un baş eleştirmeni ve edebiyat editörü olan Eduardo Zalamea Borda <span class="ideitalik">(</span>aynı zamanda daha önceki bölümde üzerinde durduğumuz <span class="ideitalik">Kendimle Dört Yıl Gemide</span> adlı kitabın yazarı) bir yazısında genç kuşak Kolombiyalı yazarları yeteneksiz bulduğunu söylemişti. Zalamea’nın meydan okumasına hemen yanıt veren García Márquez de ‘Üçüncü İstifa’ adlı bir öykü yazdı, on sekiz yıl ölü sanılıp tabutta yatan ama zihni sezgilerle, anılarla ve hayalgücüyle canlı kalan bir delikanlının bir bakıma iğrenç bir öyküsüydü bu. On dokuz yaşındaki amatör yazar öyküsünü gönderdi; öykü bir sonraki pazar günü <span class="ideitalik">El Espectador’</span>un edebiyat ekinde, Zalamea Borda’nın ‘Kolombiya edebiyatının yeni dahisine selam’ sunuşuyla yayımlanınca da çok şaşırdı. O günlerde hissettiği ağır sorumluluğu García Márquez sık sık hatırlar, Zalamea’nın cömert övgüsüne layık olmak ve adamı mahcup etmemek için duyduğu ihtiyaç neredeyse canını yakmıştı.<sup class="calibre3"><a href="../Text/birsozbuyucusu_split_068.html#footnote-200-45" id="footnote-200-45-backlink">[45]</a></sup> Bunu izleyen beş yıl boyunca García Márquez’in <span class="ideitalik">El Espectador</span>’da on öyküsü daha yayımlandı, bunların çoğu aynı şekilde içgözlemciydi ve kaygı ve soyutlanma içeren fantastik anlatımları bağlamında kuşkusuz özyaşamöyküseldiler.</p>

  <p class="normal">Gaitán’ın 9 Nisan 1948’deki idamı ve <span class="ideitalik">Bogotázo</span> (2. bölüme bakınız), geç-ergenleşen, topluma yabancı Gabo’nun oradan oraya amaçsızca, bir başına savruluşunu sonsuza dek değiştirecekti. O ana kadar kendi içine dönük bir hukuk öğrencisiyken artık büyük çapta kolektif hukuksuzluğa tanık oluyordu, kimbilir kaç bin kişi çılgınca kitlesel isyanlara girişiyor, kent talan ediliyordu. Kaldığı pansiyonun yanı başındaki hükümet binasında yangın çıkınca ve dumanlar pansiyona sızınca García Márquez’in kendi sınırlı dünyası doğrudan etkilendi. Pansiyondan kaçarken yaşanan karmaşada yazarın kitapları ve müsveddelerinin çoğu geride kaldı. Üstelik Universidad Nacional belirsiz bir tarihe kadar kapatılınca Gabo’nun hukuk öğrenimi zorunlu olarak –belki de bir lütuftu bu– kesintiye uğradı. Naklini Universidad de Cartagena’ya aldırdı, dersleri şöyle-böyle izledi, sonunda sınıfa gitmemeye başladı ve mezun da olamadı.</p>

  <p class="normal">Kuzeye gitmesi, Gabo’nun köklerine dönmek ve o kültürü yeniden keşfetmek yolunda attığı ilk adımdı. O bölgede yeni oluşu, ömür boyu sürdüreceği gazeteciliğe yönelmesine de neden oldu. Öyküsünün <span class="ideitalik">El Espectador</span>’da yayımlanması kıyı şeridindeki aydınlar arasında tanınmasını sağlamıştı, sokakta tesadüfen karşılaştığı Afro-Kolombiyalı romancı Manuel Zapata Olivella, Cartagena’da yeni kurulan <span class="ideitalik">El Universal</span> gazetesine yazmasını istedi.<sup class="calibre3"><a href="../Text/birsozbuyucusu_split_069.html#footnote-200-46" id="footnote-200-46-backlink">[46]</a></sup> Çok geçmeden yirmi yaşındaki genç yazarın her gün beş yüz kelimelik yazı yazabileceği bir köşesi oldu, burada kendi seçtiği konularda hayal gücüne istediği gibi yol verebiliyordu. (Köşeyazarlığının ilk aylarında işlediği konulardan bazıları: akordeon, helikopter, kadınların etek boyu, astroloji, ikizler, papağanlar, Joe Louis ve günlük çizgi roman: <span class="ideitalik">Babamı Büyütmek</span>.) Bu, çok hayırlı bir başlangıç olmuştu, çünkü köşeyazısı onun yıllar içinde binlerce örneğini sunacağı ve yazarlık yaşamı boyunca büyük bir ustalık kazanacağı bir tür olacaktı.</p>

  <p class="normal">O sıralarda García Márquez, daha sonra ‘Barranquilla Grup’ diye tanınacak genç yazarlar ve sanatçılardan oluşan grupla da dostluk kurdu, ‘Karadağ Şairleri’ ya da ‘Rus Beşlisi’ başkaları için neyse, Kolombiyalılar için de bu ifade oydu. Grubun manevi lideri Ramón Vinyes idi, çok sayıda yayımlanmayan oyunlar ve romanlar (hepsi Katalanca) yazan Katalonyalı yaşlı ve bilge bir kitapçı. Avrupa ve Amerika’daki en son edebiyat akımlarını yakından izleyen bu adam –fırsat buldukça Cartagena’dan otobüse atlayıp gelen Gabo dahil– genç yardımcılarına önde gelen çağdaş yazarların çoğunu hevesle tanıttı. Daha sonra García Márquez Vinyes’in anısını, çalışkan Aureliano Babilonia’ya Sanskritçe okuma kitapları ve başka ezoterik kitaplar veren Macondolu bilge kitapçı karakterinde kullanacaktı.<sup class="calibre3"><a href="../Text/birsozbuyucusu_split_070.html#footnote-200-47" id="footnote-200-47-backlink">[47]</a></sup></p>

  <p class="normal">1949 başında ansızın, Cartagenalı gazetecinin ilerleme gösterdiği çıraklığı, yakalandığı zatürreeyle kesintiye uğradı. Ailesinin Sucre’deki evinde aylarca yatakta kalan Gabo, Barranquilla’daki arkadaşlarına mektup yazıp okuyacak şeyler göndermelerini istedi. Onlar da Faulkner, Hemingway, Joyce, Virginia Woolf ve daha başka yazarların İspanyolcaya çevrilmiş kitaplarını üç karton kutuya doldurup Gabo’ya gönderdiler.<sup class="calibre3"><a href="../Text/birsozbuyucusu_split_071.html#footnote-200-48" id="footnote-200-48-backlink">[48]</a></sup></p>

  <p class="normal">1950 başında García Márquez Barranquilla’ya taşındı, kıyı şeridindeki en büyük gazete olan <span class="ideitalik">El Heraldo</span>, <span class="ideitalik">El Universal’</span>da yazdığı türden günlük köşeyazılarıyla sayfalarına biraz canlılık katsın diye onu işe almıştı. Köşeyazıları 1959 Ocak’ında başladı, dar formatta bir sütun olarak ‘La Jirafa’ başlığıyla (Zürafa, Gabo’un dans stüdyosundaki dostlarından birine verdiği addı); altındaki imza da tekinsiz ‘Septimus’ adıydı, Virginia Woolf’un <span class="ideitalik">Mrs. Dalloway</span> adlı romanındaki aklı karışık yabancı. García Márquez köşeyazılarını öğleden sonraları, <span class="ideitalik">El Heraldo</span>’nun bürosunda yazardı. Paydos saatinden sonra ofiste kalır, <span class="ideitalik">Yaprak Fırtınası</span> adlı romanı üzerinde çalışırdı. Akşamın ilerleyen saatlerinde arkadaşları Alfonso Fuenmayor, Álvaro Cepeda ve Germán Vargas, yani ‘Barranquilla Grubu’nun edebiyat alanındaki Jön Türkleri ile Happy Bar’da (‘Bar Japi’) bütün gece içki içip kitaplar üzerine sohbet ederdi.</p>

  <p class="normal">García Márquez’in Barranquilla’da kaldığı, Calle del Crimen’de (Suç Sokağı) bulunan dört katlı binanın adı El Rascacielos idi. Alt katlarda hukuk büroları vardı; üstte ise bir genelev. Gabo, edebi eğlencelerinden dönünce üst katlarda, sabaha karşı neresini boş bulursa orada yatmak için bir anlaşma yapmıştı. Sabahları, yattığı yerin parasını ödeyemeyecek durumda olduğunda, rehin olarak <span class="ideitalik">Yaprak Fırtınası</span>’nın müsveddesini kapıcıya bırakırdı. Ara sıra, yandaki yatak odasında yerel bir politikacıyla ‘personelden’ bir kızın adamın liderlik başarıları üzerine hararetli konuşmalar yaptıklarını duyardı (bunun dışında pek fazla icraat olmazdı). Fahişeler Gabo’ya aile dostu muamelesi yapar, yemeklerini onunla paylaşırlardı. Müteşekkir yazar daha sonra romanlarındaki fahişe tiplemelerini şefkatle ve olumlu duygularla işleyecekti. Gökdelen’deki kadınlardan biri, Eufemia adındaki bir Afro-Hispanik, Macondo’nun son bölümlerinde iri yarı Nigromanta olarak ortaya çıkacak ve kitap meraklısı, naif Aureliano Babilonia’nın bekâretini bozacaktı. Kasabanın genelevi, <span class="ideitalik">Kırmızı Pazartesi</span>’de de güvenli bir sığınak işlevindedir.<sup class="calibre3"><a href="../Text/birsozbuyucusu_split_072.html#footnote-200-49" id="footnote-200-49-backlink">[49]</a></sup></p>

  <p class="normal">Genç Gabo’nun <span class="ideitalik">El Heraldo</span> ile profesyonel bağları tam üç yıl ve 1952 boyunca sürecekti. İnsani ve toplumsal bağlamda o yıllar García Márquez’in yaşamının en mutlu dönemiydi. Entelektüel açıdan uyuştuğu ve hayat boyu ayrılmayacağı dostlar edinmişti, daha sonra onların adlarını münzevi Aureliano Babilonia’nın şans eseri edinebildiği dört arkadaşına vererek bu dostlarını anacaktı. García Márquez yeni fikirlere sahipti, morali yerindeydi ve yazarlık enerjisiyle dolup taşıyordu; yirmi iki yaşından yirmi beş yaşına kadar kendi adıyla yayımlanan bir köşesi vardı gazetede, orada canı ne isterse onu (tabii hükümet sansürünün izin verdiği ölçüde) yazabiliyordu. O yıllarda <span class="ideitalik">Yaprak Fırtınası</span>’nı bitirecek ve bu kitap için hayatı boyunca övgüler alacaktı. Mali açıdan hâlâ düzen tutturamamış olsa da, sanattaki ustalığın ve dünya çapında bir ünün günün birinde getireceği pek çok baskıyla ve baştan çıkarmalarla henüz tanışmamıştı.</p>

  <p class="normal">1948-52 García Márquez’in mutlu, parlak çıraklık yılları idiyse, 1953-67 arası da <span class="ideitalik">Wanderjahre</span>’sidir, gezgin yazar ve muhabir olarak zorlu yılları. 1952 Aralık’ında Gabo <span class="ideitalik">El Heraldo</span>’daki işinden ayrıldı (ama arkadaşlarıyla bağını kopartmadı), gelişmekte olan yeteneğine günlük yazı yazmak çok sıradan gelmeye başlamıştı. Ertesi yıl, 1953’te, (kardeşi Luis Enrique ile birlikte) kısa süreli bir iş yaptı, Guajira bölgesinde ansiklopedi ve teknik konularda kitaplar sattı. Romancı daha sonra o az bulunur dönemi ansiklopedi satışının düşük kaldığı ama Virginia Woolf’un bolca okunduğu bir dönem olarak hatırlayacaktı; olayın kendisi ise <span class="ideitalik">İyi Kalpli Eréndira</span>’nın yarıdan sonraki bir paragrafında incelikle canlandırılmış, kardeşi Luis’in yerine yazar arkadaşı Álvaro Cepeda’yı koymuştu. Bu tuhaf, kısa serüven sırasında Gabo, büyükbabası uzun zaman önce Albay Márquez tarafından öldürülmüş bir adamla tanışıp konuştu; <span class="ideitalik">vallenato</span> müziğinin ünlü şarkıcı-söz yazarı Rafael Escalona ile de bir hafta geçirdi. Aynı yılın sonlarına doğru Gabo, Barranquilla’da yayımlanan bir başka günlük gazete olan <span class="ideitalik">El Nacional’d</span>a önemli bir editörlük görevine getirildi. Hızla akıp geçen o on iki ay boyunca García Márquez’in yazma konusunda büyük adımlar attığına dair pek bir işaret yok, belli ki bir geçiş dönemiydi.</p>

  <p class="normal">Şubat 1954’te García Márquez Bogotá’ya taşındı ve <span class="ideitalik">El Espectador</span>’un kadrolu muhabiri olarak çalışmaya başladı; neredeyse yüz yıllık geçmişi olan bu gazete, iki büyük ve önemli günlük gazeteden daha liberal olanıydı. Bu iş García Márquez’e daha büyük bir prestij ve daha büyük sınırlamalar getirdi. Yazdıklarının çoğu görev olarak kendisinden istenenlerdi –kısa ve önemsiz dolgu malzemesi ( editörler ona ayrılan yeri baş ve işaret parmaklarıyla gösteriyorlardı) ya da García Márquez’i hiç ilgilendirmeyen konularda, örneğin o sırada ünlü olan bir bisiklet yarışçısının portresi türünde uzun yazılardı.<sup class="calibre3"><a href="../Text/birsozbuyucusu_split_073.html#footnote-200-50" id="footnote-200-50-backlink">[50]</a></sup> Örneğin Sahipsiz Mektup Bürosu ve Panama yakınındaki Chocó bölgesinde bulunan sınır yerleşim yerleri hakkında bazı ilginç haberler yaptı. Ancak, kıyılarla ilgili yazılarının çoğu birinci sınıf olsa da Bogotá ile ilgili çalışmalarının önemli bir kısmının usta işi olmaması, hatta vasat sayılması şaşırtıcı.</p>

  <p class="normal">Bununla birlikte işe yarar şeyler de oldu. García Márquez’in çeşitli görevleri arasında sinema haberleri yapmak da vardı, mevcut sinema bibliyografyasının tamamını kısa sürede inceledi.<sup class="calibre3"><a href="../Text/birsozbuyucusu_split_074.html#footnote-200-51" id="footnote-200-51-backlink">[51]</a></sup> Bu dönemde, özellikle ilginç ya da özgün işler yapmasa da Kolombiya’nın ilk düzenli film eleştirmeni olacaktı. Truffaut’nun <span class="ideitalik">400 Darbe</span>’sinin tarihsel önemini hemen fark etti ancak yeni sinemaskop filmlerin başarısızlığa uğrayacağını öngördü. Öte yandan onun serbestçe ifade ettiği kararları bazen sinema müdürlerini kızdırdı, bu kişiler García Márquez’in eleştirileri hakkında duydukları hoşnutsuzluğu belirtmek için öfkeli telefonlar ettiler.<sup class="calibre3"><a href="../Text/birsozbuyucusu_split_075.html#footnote-200-52" id="footnote-200-52-backlink">[52]</a></sup></p>

  <p class="normal">García Márquez’in bazı kişileri incitmek için neredeyse masumane bir yeteneğe sahip olduğu, Alabama’nın Mobile limanından yola çıktıktan sonra denizde fırtınaya yakalanan Kolombiya deniz kuvvetlerine ait bir destroyere kaçak binen sekiz yolcudan tek kurtulan Luis Alejandro Velasco adlı bir denizciyle yaptığı konuşmasının ardından iyice kanıtlandı. Velasco bir salın üzerinde sekiz gün kalmış, güneye doğru yol almıştı; García Márquez’e, geçerken onu görmeyen uçaklar, yakalayıp yemeye çalıştığı martı, etrafında tur atan köpekbalıklarının tehditleri ve terörü (içlerinden biri küreklerden birini yemişti gerçekten), deniz bitkilerinin geceleri çıkardıkları garip sesler, sonunda Kolombiya’nın kuzey sahillerini görünce yüzüp kurtulması gibi yaşadığı unutulmaz olayları anlatıyordu.</p>

  <p class="normal">Velasco’nun kendisi, García Márquez’in anlattığına göre, doğuştan masalcıydı, anlattığı hikâye de özü itibariyle heyecanlıydı. <span class="ideitalik">El Espectador</span>’da dizi olarak yayımlanması olay yarattı, nedenlerinden biri, geminin yolculuğunun karanlık işlere de alet olduğunun ortaya çıkmasıydı –aşırı yük ve yiyecek ya da su bulunmayan tahlisiye sandalları. (Gabo’nun ünlenmesinin ardından bu hikâye 1970 yılında <span class="ideitalik">Relato de un náufrago</span> (Bir Kayıp Denizci) adıyla kitaplaştı.) <span class="ideitalik">El Espectador</span> zaten Rojas Pinilla diktatörlüğünün çeşitli doğrudan tacizleriyle karşılaşıyordu, bu kez de Velasco’nun hikâyesi hükümetin gerçekten misillemede bulunmasına yol açtı. García Márquez’in başını bir süreliğine dertten uzak tutmak için yayın yönetmeni onu ‘Dört Büyükler’ Konferansı’nı<sup class="calibre3"><a href="../Text/birsozbuyucusu_split_311.html#footnote-100-7" id="footnote-100-7-backlink">[a7]</a></sup> izlemeye gönderdi, oradan da, Papa XII. Pius uzayıp giden hıçkırık nöbetlerinden birinde ölürse haber yapmak üzere Roma’ya gidecekti. Polonya ve Macaristan’da da dolaştı. Avrupa’da iki yıldan fazla, 1957 Aralık ayının sonuna kadar kalacağı aklına gelmemişti.</p>

  <p class="normal">1955 ortalarında García Márquez Kolombiya’nın en ünlü gazetecisi olmuştu, yurt dışında geçirdiği sürenin onu gazetecilikte yerel şöhret sahibi olmanın tuzağından koruyacağı söyleniyordu.<sup class="calibre3"><a href="../Text/birsozbuyucusu_split_076.html#footnote-200-53" id="footnote-200-53-backlink">[53]</a></sup><span class="ideitalik">El Espectador</span>’un Avrupa muhabiri olarak ayda üç yüz dolar gibi düzgün bir gelire sahip olmuştu, yeni ve daha zorlu görevlerini başarıyla yürütüyordu. Çoğunlukla yalnız çalışıyor, Amerikan haber ajanslarının örgütlenmeleri sayesinde kullandıkları malzemeden yoksun olduğu için çoğunlukla başkalarının haberlerinden yemleniyor, bunlara kendi son derece kişisel, eğlenceli, tropikal lezzetini katıyordu.<sup class="calibre3"><a href="../Text/birsozbuyucusu_split_077.html#footnote-200-54" id="footnote-200-54-backlink">[54]</a></sup> Yaratıcı yanı, özellikle iki önemli skandalı ve davayı –biri Fransız hükümetindeki birtakım sızıntılar, diğeri İtalya’daki aşağılık ve karmaşık bir cinayet vakası– ele alan uzun bir yazı dizisinde ortaya çıkacaktı; bu yazılarında romana özgü gerilim tekniğini son derece iyi kullanmış, çözümlere varılacakken diziyi kesmişti.</p>

  <p class="normal">García Márquez Ocak 1956’da Paris’e geçti, ama oradayken <span class="ideitalik">El Espectador</span>’un Rojas Pinilla tarafından kapatıldığını öğrenip üzüldü. Şubat ayında onun yerine <span class="ideitalik">El Independiente</span> adında yeni bir günlük gazete çıkarılacak, Gabo da onun kadrosunda yer alacaktı –ama iki ay sonra kaderinde yine aynı şeyi yaşamak vardı. Bu noktada García Márquez <span class="ideitalik">El Espectador</span>’un kendisine dönüş yolculuğu için göndermiş olduğu parayı cebine atarak Paris’te kalmaya ve tam zamanlı yazmaya karar verdi. Rue de Cujas’taki bir otelin çatı katındaki odasında <span class="ideitalik">Kötü Saatte</span> adını vereceği romanı üzerinde çalışmaya başladı. Ama kitaptaki yan olaylardan biri başlı başına bir konu oluşturdu ve on bir müsveddeden sonra 1957 Ocak’ında ortaya <span class="ideitalik">Albaya Mektup Yazan Kimse Yok</span> adlı roman çıktı.</p>

  <p class="normal">Günden güne çekilen açlığın anlatıldığı bu yarı tatlı-yarı acı novella kısmen yazarın o an yaşadıklarını temel alıyordu. <span class="ideitalik">El Espectador</span>’un yeniden açılmasını boşuna bekleyen ve serbest işler bulmayı pek başaramayan García Márquez, şişe iadelerinden aldığı parayla ve kirasını birkaç ay geciktirmesine göz yuman ev sahibesinin iyilikseverliğiyle bu uzayan bekleme süresini atlatabildi. Bu aylarda García Márquez o kadar kilo kaybetti ki evine yolladığı bir fotoğrafına bakan annesi, “Zavallı Gabito, iskelete benziyor,” demişti.<sup class="calibre3"><a href="../Text/birsozbuyucusu_split_078.html#footnote-200-55" id="footnote-200-55-backlink">[55]</a></sup> O günlerde Fransızlar Cezayir’de savaşa başlamışlardı, kılıksız Kolombiyalıyı kuşkulu bir Arap’a benzeten Paris polisi bazen onu sokaklarda tartaklardı.<sup class="calibre3"><a href="../Text/birsozbuyucusu_split_079.html#footnote-200-56" id="footnote-200-56-backlink">[56]</a></sup> Görünüşe göre García Márquez kısa bir süre Cezayir Ulusal Özgürlük Cephesi için de çalışmış, hatta hapse de girmiş. Ancak bu olayların ayrıntıları belli değil.</p>

  <p class="normal">Ağustos 1956’da Bogotá’da hukuk okuduğu günlerden kalma eski arkadaşı Plinio Apuleyo Mendoza,<sup class="calibre3"><a href="../Text/birsozbuyucusu_split_080.html#footnote-200-57" id="footnote-200-57-backlink">[57]</a></sup> Caracas’ta yayımlanan ve Capriles zincirine ait olan (Venezuela’nın Hearst’leri) <span class="ideitalik">Élite</span> dergisinde editörlüğe başlamıştı. Mendoza’nın sayesinde Gabo Mart 1957’den itibaren bu dergiye dışarıdan yazı yazdı, ancak o aylarda aceleyle çiziktirdiği ve yabancı bir okur kitlesini hedef alan on-on beş yazı kişiliksiz ve özelliksizdi.<sup class="calibre3"><a href="../Text/birsozbuyucusu_split_081.html#footnote-200-58" id="footnote-200-58-backlink">[58]</a></sup> Daha sonra, 1957 yılının yazında (dergideki görevinden ayrılan) Mendoza ile birlikte Doğu Almanya, Çekoslovakya ve Sovyetler Birliği’nde dolaştı. O yolculuğun hemen arkasından García Márquez, Doğu Bloku ülkelerindeki gündelik yaşam hakkında zekice kotarılmış birkaç yazı hazırladı; ama ancak Kruşçev samimiyetinin sonucunda bunlara iki yıl sonra Bogotá’da yayımlanan <span class="ideitalik">Cromos</span> dergisinde yer bulabildi.</p>

  <p class="normal">Kasım ayında, İngilizcesini geliştirmek üzere Londra’ya gitti García Márquez, ancak öykü yazarak ve bir otel odasında titreyerek geçirdiği bir ayın sonunda Caracas’a dönüşü için bir uçak biletiyle birlikte Mendoza’dan bir mektup aldı: <span class="ideitalik">Momento</span> dergisine yayın yönetmeni olarak atanmıştı, García Márquez’i de yazı ekibine davet ediyordu. Yoksul düşmüş romancı aslında bu sürpriz teklifi kabul etmeden önce tereddüt etti. Gabo’nun yaşlı kıtadaki inişli-çıkışlı, zor ve belirsiz deneme yılları görünüşe göre sona ermişti; elinde, çektiği sıkıntıların karşılığında gösterebileceği kısa ve öz, muhteşem bir novellanın müsveddesi vardı.</p>

  <p class="normal">Gabo, Caracas’a vardığında Noel arifesiydi, Plinio Mendoza’nın yardımıyla çok geçmeden kent merkezine yakın sakin bir semt olan San Bernardino’da bir pansiyona yerleşti. Venezuela’ya gelmek için bundan daha uygun bir zaman bulamazdı. General Marcos Pérez Jiménez’in nefret edilen diktatörlüğü sallantıdaydı, son haftalarını yaşadığı sonradan anlaşılacaktı; ülkede başarısız isyanlar, el altından dağıtılan broşürler, yürekli din adamlarının konuşmaları, sık sık başvurulan gece sokağa çıkma yasakları, radyo ve televizyona karartmalar, güvenlik güçlerinin zorbalıkları ve bizzat General Pérez Jiménez’in <span class="ideitalik">pronunciamientos</span>’u alıp yürümüştü. Hatta Momento’nun bürosunu bir gün askeri polis bastı, tesadüfen dışarıda olan García Márquez dışında herkes tutuklandı.</p>

  <p class="normal">Peş peşe gelen gösteri ve başkaldırıların ardından diktatör en sonunda pes etti, bavullarını Amerikan dolarlarıyla tıka basa doldurarak 21 Ocak’ta Amerika’ya kaçtı. García Márquez şimdi, diktatörlük rejimlerinin sonunu temsil eden o <span class="ideitalik">‘</span>kitlelerin sevinci-memurların ihtiyatı<span class="ideitalik">’</span> karışımına tanık olmaktaydı, bu deneyimi aradan yirmi yıl geçtikten sonra <span class="ideitalik">Başkan Babamızın Sonbaharı</span>’nda işleyecekti. Arkadan gelen demokrasiye geçiş coşkusu sırasında, kadın göstericilerle onları coplayan polislerin üzerine kentteki katedralden yağan hükümet karşıtı binlerce el ilanı gibi eski günlerde diktatörlüğe karşı verilen unutulmaz mücadeleleri konu eden birkaç yazı yayımladı.</p>

  <p class="normal">Mart’ta, gezgin Kolombiyalı, Barranquilla’ya beklenmedik bir ziyaret yaptı ve sevgilisi Mercedes Barcha ile evlendi, Mısır asıllı bu olağanüstü güzel kız on üçündeyken Gabo ona ilk kez evlenme teklif etmişti. Kızın egzotik görünümü yüzünden arkadaşları ona ‘kutsal krokodil’ derlerdi, García Márquez <span class="ideitalik">Hanım Ana’nın Cenaze Töreni</span> adlı kitabını karısının bu takma adına ithaf etmiştir. García Márquez’in hak ettiği bu dengeli yaşam iki ay sonra <span class="ideitalik">Momento</span> içinde yaşanan bir kriz nedeniyle sarsıldı. 13 Mayıs’ta, daha sonra kötü bir fasıl olarak hatırlanacak olayda Venezuelalı öğrenciler ABD Başkanı Richard Nixon’a tükürüp onu taşladılar; buna karşılık, derginin yayın yönetmeni bir yazı kaleme alarak bu hareketi kınadı ve Amerika’yı ‘doğal olarak bağımız bulunan dost bir ülke’ olarak niteledi. Patronun kısa süreli yokluğundan yararlanan Mendoza ile García Márquez onun adının baş harflerini ekleyerek yazıyı derginin resmi bir temsilcisinin değil herhangi birinin yazısı olarak yayımladılar. Bir tartışma çıktı; iki arkadaş istifa ettiler, García Márquez <span class="ideitalik">Venezuela Gráfica</span> adlı bir dedikodu dergisinde editör-yönetici olarak işe başladı, ama bu iş kendisine yazmak için pek zaman bırakmayan bir cendere gibiydi.<sup class="calibre3"><a href="../Text/birsozbuyucusu_split_082.html#footnote-200-59" id="footnote-200-59-backlink">[59]</a></sup></p>

  <p class="normal">Birkaç ay içinde hem Kolombiya’da hem Venezuela’da sağ görüşlü diktatörlükler devrildi. Kübalı diktatör Fulgencio Batista’nın 1 Ocak 1959’da rezil bir şekilde kaçışı ve Fidel Castro’nun gerillalarının zaferi, sansasyoncu basının günlük çarkları ve karmaşık kandırmacaları arasında bunalan bir García Márquez’de daha da büyük beklentiler doğurdu. Kısa bir süre sonra, Castro’nun Amerikan haber ajanslarının sol-karşıtı ön yargısını kırmayı amaçlayan bir medya kampanyası olan ‘Gerçeklik Operasyonu’na tanıklık etmeleri için devrim hükümeti tarafından davet edilen birkaç gazeteciden biri de García Márquez oldu. Batista’nın sağ kolu Jesús Sosa Blanco’nun duruşmasında dinlediği kanlı dehşet öyküsü onun içinde Latin Amerika’daki diktatörlüklerle ilgili bir roman yazma arzusu doğurdu.</p>

  <p class="normal">O sıralarda García Márquez’in aklından belli belirsiz geçen fikirler arasında Barranquilla’ya dönüp bir sinema okulu açmak da vardı. Ancak Küba hükümeti, Jorge Massetti adında bir Arjantinli göçmenin yönetiminde kendi haber ajansını, Prensa Latina’yı kurmaya karar vermişti. Romancı, Plinio Mendoza’nın emriyle hamile karısını alarak Mayıs ayında Bogotá’ya gitti, orada iki eski arkadaş Prensa Latina<span class="ideitalik">’</span>nın bir şubesini kuracaklardı. Sıfırdan başladılar, vardiyaları ayarladılar, teleksleri izlediler, Havana’ya günde iki kez rapor yolladılar. Rodrigo bebek 24 Ağustos’ta doğdu, vaftizini yapan kişi de Camilo Torres’ten başkası değildi. Geriye dönüp bakıldığında, 1959 García Márquez için devrim niteliğinde bir yıl sayılır.</p>

  <p class="normal">1960’ta Jorge Massetti Bogotá’ya uğradığında Prensa Latina’nın başka noktalarda da yetenekli yazarlara ihtiyacı olduğunu gördü. Aynı yılın sonlarına doğru García Márquez Havana’da altı ay kaldı, 1961 başlarında da ajansın New York City’deki şubesinde, iki görevliden biri olarak çalışmaya başladı. Ara sıra sağ görüşlü göçmen Kübalılardan, yazara karısını ve çocuğunu hatırlatan tehdit telefonları geliyordu; masasının üzerinde demir bir çubuk bulundurmaya başladı. Bir seferinde, Queens’teki evine arabayla dönerken yanı başında giden bir araba gördü –kendisine bir silah doğrultulmuştu. Amerika muhabiri olarak esas görevlerinden biri, 13 Mart’ta Başkan Kennedy’nin yeni kurulan Gelişim İçin Birlik üzerine yapacağı basın konferansını izlemekti. Ama yıl ortasında Küba’da ‘mezhepçilik’ krizi patlak verdi, Castro-öncesi, eski Stalinist partili tipler iktidara gelmek için numaralara kalkışmışlar, bu amaçla Massetti’yi de saf dışı etmişlerdi. Massetti’ye destek vermek isteyen García Márquez de Prensa Latina’daki işinden ayrıldı.</p>

  <p class="normal">Bir kez daha işsiz kalan García Márquez, Mercedes ile Rodrigo’yu alarak Amerika’nın güneyini de içine alan bir otobüs yolculuğuna çıktı, yakın geçmişte Faulkner’ın ölümsüzleştirdiği sıcak, geri kalmış, tozlu kasabaları yakından görmeyi hep istemişti. Birkaç kez Meksikalı sanılıp otellere kabul edilmeyen aile Faulkner’ın dünyasının lezzetini doğrudan tadacaktı. Tuhaftır ki onlar da Meksika’ya gitmeyi hedeflemişlerdi. Ceplerinde 100 dolar, bir de Plinio Mendoza’nın New Orleans’taki Kolombiya Konsolosluğu kanalıyla gönderdiği 120 dolarla Gabo film senaryosu yazmayı umduğu Mexico City’ye yöneldi.</p>

  <p class="normal">İlk başta filmlerde iş bulamayınca iki mütevazı dergiye, yayın yönetmenliği için başvurdu, <span class="ideitalik">Sucesos</span> (Olaylar) ve <span class="ideitalik">La Familia</span> (Aile) adlı bu dergileri kısa bir süre önce tanınmış bir medya patronu (ve Luis Buñuel’in en iyi Meksika filmlerinden bazılarının da yapımcısı) olan Gustavo Alatriste satın almıştı. García Márquez, o tarihte kendi ayakkabılarının tabanlarının da incelip açıldığını, bu yüzden bir barda yapılacak iş görüşmesine, bacakları görünmeden oturabilsin diye nasıl erkenden gittiğini anmaktan hoşlanır. İşe alındı ve tam iki yıl sayfa düzeninden ısıtılıp sunulan, boşluk doldurucu yazılara kadar (derginin beslendiği malzeme) her şeyle o meşgul oldu.</p>

  <p class="normal">1963 sonbaharında García Márquez J.Walter Thompson’un Mexico City şubesinde çalışmak üzere dergilerden ayrıldı, burada birkaç ay kaldıktan sonra McCann Erickson’un yan kuruluşu olan Stanton, Pritchard ve Wood reklam şirketine geçti. Yaklaşık aynı tarihte rüyasını gerçekleştirmeye, film senaryoları yazmaya başladı. Bundan sonra iki yıl on-on iki senaryo yazacak (bir kısmı yetenekli genç bir romancı olan Carlos Fuentes’le birlikte), bunlar çoğunlukla düellolarla, kurşun sıkmalarla ve karşılıksız aşklarla dolu, para için yazılmış melodramlar olacaktı.<sup class="calibre3"><a href="../Text/birsozbuyucusu_split_083.html#footnote-200-60" id="footnote-200-60-backlink">[60]</a></sup></p>

  <p class="normal">Sonradan García Márquez sinema alanındaki bu işlerin çoğuna iflah olmaz gözüyle bakacaktı. Beş-altı yıl köksüz ve başıboş dolaştıktan sonra ‘demir atan<span class="ideitalik">’</span> García Márquez Mexico City ile doğduğu Kolombiya’yla olduğu kadar sürekli bir ilişki başlattı. Tanınmamış olsa da sağlam bir edebi çalışma vardı arkasında. Bogotá’da <span class="ideitalik">El Espectador</span>’da çalıştığı günlerde <span class="ideitalik">Hanım Ana’nın Cenaze Töreni</span>’ni oluşturan öyküleri yazmaya başlamıştı; Avrupa ve Venezuela’da geçen sonraki beş yıl boyunca büyük bir özenle onların üzerinde çalıştı, o acı-tatlı ufak işlerin günün birinde antolojilere gireceği, derslerde okutulacağı aklının ucundan geçmiyordu. Paris’teki bir çatı katında <span class="ideitalik">Albaya Mektup Yazan Kimse Yok</span> adlı ince ve trajikomik kitabını tasarlamış ve sonra onu kelimelere dökmek için bir yılını harcamıştı. Önce Kolombiya’daki gazetelerde ve küçük dergilerde yayımlanan bu kısa romanların ikisi de 1962’ye kadar kitaba dönüşmeyecekti. Paris’e dönünce <span class="ideitalik">Kötü Saatte</span> adını alacak sorunlu romanına da başlamıştı. Tuhaftır ki henüz basılmadan Kolombiya’da Esso Ödülü’nü kazanan da bu kusurlu romanı oldu, ama 1966’ya kadar kitaplaşmadı. Ödül parası, 16 Nisan 1962’de dünyaya gelen ikinci oğlu Gonzalo’nun doğum masraflarına yardımcı oldu.</p>

  <p class="normal"><span class="ideitalik">Kötü Saatte</span> yazılıp bittikten sonra García Márquez ciddi bir şekilde yazamama nöbetine girdi. Aksini kanıtlayacak bir müsvedde bulunmadığı takdirde, görünen o ki 1961’den 1964 sonuna kadar García Márquez bir tek yeni, salt ‘edebi’ bir şey üretememiştir. Biyograf Saldívar yazarın yaratıcılığındaki bu çöküşün ayrıntılarını ve olası nedenlerini gün bazında anlatır –mali sıkıntılar, hem işinin hem film çalışmalarının talepleri, o güne kadar ortaya koyduğu işin biçimsel özelliklerinden hoşnut olmaması–, gelecekteki edebiyat araştırmacıları da kuşkusuz bu tarihi olayı zenginleştireceklerdir.<sup class="calibre3"><a href="../Text/birsozbuyucusu_split_084.html#footnote-200-61" id="footnote-200-61-backlink">[61]</a></sup> Nedenleri ne olursa olsun, arkadaşı Kolombiyalı şair ve iş adamı arkadaşı Álvaro Mutis’e o günlerde ‘Bir daha asla yazmayacağım,’ diyen García Márquez bunu gerçekten düşünmüş olmalı.<sup class="calibre3"><a href="../Text/birsozbuyucusu_split_085.html#footnote-200-62" id="footnote-200-62-backlink">[62]</a></sup></p>

  <p class="normal">García Márquez’i sonunda bu uykudan uyandıran, esinlenmenin katıksız gücü hakkında anlatılan en dramatik olaylardan biri oldu. García Márquez’in hatırladığına göre, ailesiyle birlikte, beyaz Opel arabasıyla Mexico City’de, Acapulco otoyolunda gidiyorlarmış, birden bire, 1942 yılından beri yaratmaya çalıştığı kitabın her bir kelimesini kafasında canlandırabildiğini fark etmiş. “İçimde öylesine olgunlaşmıştı ki, ilk bölümü kelimesi kelimesine birisine dikte edebilirdim.”<sup class="calibre3"><a href="../Text/birsozbuyucusu_split_086.html#footnote-200-63" id="footnote-200-63-backlink">[63]</a></sup> Ansızın bir U dönüş yapmış, önlerindeki altı ayda kendisi romanını yazarken ailenin maddi durumuyla ilgilenmesini karısından rica etmiş. Odasına (sonradan dendiği üzere ‘Mafia’nın İni’ne) dönünce de oturup tutkuyla, günde sekiz saat yazmış, aylar geçtikçe roman başlı başına bir hayat kazanmış, Albay Buendía’yı öldürmesi gereken öğle sonrasında suratı asılmış Gabo’nun, o arada Mercedes gizlice televizyonu, radyoyu, bir duvar saatini ve bir yumurta çırpacağını rehine vermiş, kira gecikerek ödenmiş, kasaptan veresiye alışveriş edilmiş, zorda kalınınca, yan komşuları olan ve <span class="ideitalik">Yüzyıllık Yalnızlık</span> adı verilen romanın ithaf edildiği bir Katalan çift dahil çeşitli arkadaşlarından borç ve duygusal destek alınmıştı.<sup class="calibre3"><a href="../Text/birsozbuyucusu_split_087.html#footnote-200-64" id="footnote-200-64-backlink">[64]</a></sup></p>

  <p class="normal">On sekiz ay ve on bin dolarlık bir borç yükünün ardından bin üç yüz daktilo sayfalık bir müsvedde, ayrıca çalışırken yapılmış çeşitli şemalar ve çizimler ortaya çıkmıştı ki yazar bu sonuncuları hemen imha etti.<sup class="calibre3"><a href="../Text/birsozbuyucusu_split_088.html#footnote-200-65" id="footnote-200-65-backlink">[65]</a></sup> Yılın başlarında Arjantin’deki Editorial Sudamericana García Márquez’e tesadüfen daha önceki yapıtlarını yeniden basabileceklerini yazmıştı, bunun yerine yazmakta olduğu romana bakmaya karar verdiler. García Márquez ile Mercedes müsveddeyi postaya vermek üzere hazırlarken Mercedes içinden (daha sonra itiraf ettiği üzere), ‘Ya bütün bunlardan sonra bu kötü bir romansa?’ diye geçirdi. Başka şanssızlıklar da oldu: Karı-koca postaneye giderken, müsveddenin konulduğu kutu açıldı ve birkaç sayfa sokağa savruldu. Postanenin veznesine geldiklerinde posta paraları çıkışmadı, bu yüzden sadece yarısını gönderebildiler, García Márquez kalanı için gereken parayı ilerleyen saatlerde tamamlayabildi.</p>

  <p class="normal">İyi eleştiriler ama –öteki kitaplarının kaderi olan– mütevazı satış rakamları bekleyen García Márquez birden gelen başarıya hazırlıksız yakalandı. İlk birkaç ay kitabı çok satanlar listelerinde, kendisi de sahne ışıklarındayken röportaj isteyen muhabirlerin, bir sonraki romanı karşılığında kendisine Majorka’da (herhalde orada yazılacağını varsayıyordu) bir ev teklif eden bir yayıncının, kendisinden mektup alabilmek için fotoğraflarını gönderen kadınların filan takibine uğradı. Sonraki iki yıl ünü dünyayı sardı, kitabı Fransa’da ve İtalya’da önemli ödüller aldı, Amerika’da yüksek satışlara ulaştı.</p>

  <p class="normal">Çok geçmeden bu koşullar altında çalışamaz duruma gelen García Márquez Ekim 1967’de ailesini alıp Barselona’ya gitti, tanınmadan yaşamak, telefonlara son vermek ve huzur içinde yazmak istiyordu. Gezgin García Márquez, sürgüne giden Cumhuriyetçi dostlarına sadakatinden dolayı bir zamanlar Franco’nun İspanya’sından uzak durmuştu, ama 1960’ların sonlarında Barselona rejime kültürel ve siyasi açıdan karşı çıkanların merkezi haline gelmekteydi, ayrıca orada sürgünde Latin Amerikalı yazarlar da vardı, bunlardan Perulu Vargas Llosa artık ünlü olan Kolombiyalı yazarın hemen dostu ve savunucusu oldu (1975’teki kişisel ve ideolojik ayrılıklarına kadar). Ayrıca García Márquez, Latin Amerika’daki diktatörlükleri işleyeceği romanı için yapacağı araştırmanın bir parçası olarak sağ görüşteki bir diktatörlüğün son günlerine tanıklık etmek istiyordu.</p>

  <p class="normal">İlk başta, kitap üzerinde belki de bir yıl geçirmeyi planlamıştı; ama yedi yıllık bir projeye dönüştü. Aynı zamanda Franco İspanyası’nın katı kuralcı sertliğini, kendisinin şimdi tarihi-coğrafi bir karışımını yaratmakta olduğu Karayip diktatörlüklerinin hep simgesi olmuş olan göz alıcı aşırılıktan, ahlak dışı erotizmden ve simgesel resmiyetsizlikten çok farklı bulmuştu. O uzun yazım sürecinin ortalarındayken García Márquez ile ailesi bir yıllığına oradan ayrıldılar, Karayipleri ülke ülke keşfettiler, amaç, romancının ‘guava meyvesinin rayihasını zihninde yeniden canlandırmasıydı’. Sonra Barselona’ya döndüler; yazarın hayali despotunun hayatı yalnızlık içinde son soluklarına doğru gitti; 1975’te (tesadüfen General Franco’nun öldüğü yıldı) uzun zamandır beklenen <span class="ideitalik">Başkan Babamızın Sonbaharı</span> yayımlandı ve hemen beş yüz binlik bir satışa ulaştı, ancak romanın yoğun ve güç anlaşılan metni, Macondo’ya kavuşmayı bekleyen pek çok umutlu okurun iştahını kaçıracaktı. Hep yazmak istediği öteki kitabı artık yazmış olduğuna göre García Márquez, Mexico City’nin bir banliyösü olan Pedregal San Angel’de bir ev satın aldı, yazdığı yılların çoğunu orada, karısı ve ziyaretine gelen oğullarıyla birlikte geçirdi.</p>

  <p class="normal">O arada García Márquez dünya çapındaki ününü çeşitli sol amaçlar için ya da savaşan taraflar arasında ‘sessiz diplomasi’ kurmak üzere bir destek aracı olarak kullanmaya başlamıştı. 1972 yılında Venezuela’da saygın Rómulo Gallegos Ödülü’nü aldığında törende verilen para ödülünün tamamını parlamentoda temsil edilen Movimiento al Socialismo’ya bağışladı (MAS); 10 bin dolarlık Neustadt Ödülü’nü Siyasi Hükümlülerle Dayanışma Komitesi’ne verdi. García Márquez, Güney Amerika diktatörlükleri üzerine Bertrand Russell Mahkemesi oturumlarına aktif olarak katıldı, Başkan Omar Torrijos’un, efsanevi kanalı ve yakınındaki bölgeleri Panama hâkimiyetine almak için başlattığı kampanyada çeşitli biçimlerde yer aldı.</p>

  <p class="normal">García Márquez kalemini ve bağlantılarını kullanarak elli yıllık Somoza diktasına karşı verdiği mücadelede Sandinista gerillalarına yardım etti, 1979’daki zaferlerinden 1990’daki seçim yenilgilerine kadar Amerika’daki kötü niyetli medya-ordu birliğinin saldırılarına karşı onları savunmak için elinden geleni yaptı. Yeri gelince, bir Kübalı siyasi hükümlünün salıverilmesi için Fidel Castro nezdindeki nüfuzundan yararlandı, farklı zamanlarda Kolombiya hükümeti ile bazı gerilla hizipleri arasında aracı oldu.</p>

  <p class="normal">1981 başında uluslararası piyasada epeyce ses getiren bir tantanayla görünüşte basit, kısalığı aldatıcı <span class="ideitalik">Kırmızı Pazartesi</span> adlı romanı yayımlandı. Kolombiya, İspanya, Arjantin ve Meksika’daki yayıncıları aynı anda iki milyon kopya bastılar. O sırada García Márquez, kendi ülkesindeydi, yeniden oraya yerleşmeyi düşünüyordu. Ancak 26 Mart’ta Meksika’ya dönerek siyasi sığınma hakkı istedi (Latin Amerika’da çok alışıldık bir işlemdir). Bogotá’daki Julio César Turbay Ayala’nın Liberal hükümeti bu taleple alay etti, García Márquez’in yeni kitabı için reklam yapıldığını öne sürdü. Yazarı savunmak gerekirse, hâlâ kuşatma altındaki Kolombiya’da geniş çaplı bir baskı uygulanacağına, aralarında García Márquez’in de bulunduğu bin kadar sol aydının listelendiğine ve tutuklanacağına dair söylentiler dolaştığını söyleyebiliriz. Ayrıca, bazı M-19 gerillaları, García Márquez’in kendilerine para sağlayan en önemli kaynaklardan biri olduğunu ‘itiraf etmişlerdi’; olağanüstü bir durum ortaya çıktığında yazarın sözünü sakınmadan belirttiği görüşlerinin ve Küba’daki bağlantılarının pek yardımı dokunmayacaktı. Şili’de demokrasiyi tahrip edip –Pablo Neruda da dahil (ordu birlikleri evine girip yağmalamış, Neruda’ya silah doğrultup günlerce yerde yüzüstü yatmaya zorlamıştı, oysa yazar bir hafta sonra kanserden ölmüştü) –pek çok sol görüşlü sanatçının tutuklanmasına, işkence görmesine ve ölmesine yol açan Pinochet darbesinin örneği kuşkusuz García Márquez’in aklında yer etmiş olmalıydı.</p>

  <p class="normal"><span class="ideitalik">Yüzyıllık Yalnızlık’</span>ın dünyadaki satışları García Márquez’i maddi sıkıntılardan kurtarmış olsa da o gazetecilik tutkusundan hiç vazgeçmedi. Bununla birlikte artık ‘savunma’ gazeteciliği lüksünü kendine tanıyabilecek durumdaydı. Başkan Allende’nin Şili’de son mücadeleleri hakkında olsun, Angola’nın Portekiz yönetiminden kurtulması, Vietnam’da savaş sonrası durum, ya da Fransız sosyalisti François Mitterand’ın edebi zekâsı olsun, García Márquez anlattığı şeye vakıf olarak, akıcı bir dille ve Karayip zekâsıyla, yakınlık duyduğu konuları haber yapıyordu, üstelik kovulma, işten atılma korkusuna kapılmadan düşüncesini açıklayabiliyordu. Bu makalelerin yer aldığı başlıca yerlerden biri, 1974’te Bogotá’da kurulmasına yardım ettiği, paraca desteklediği bir dergi olan <span class="ideitalik">Alternativa</span> idi. Önceleri 15 günde bir yayımlanırken bir yıl içinde haftalık formata geçti ve 1975 yılında bürosunu tahrip eden gizemli bir bomba ve sürekli çekilen para sıkıntısı gibi baskılara rağmen dergi, 1980 yılında iflas etmek zorunda kalana kadar hemen hemen hiç ara vermeden sürdürdü yayınını. Yüksek sayıda dağıtılamaması yanında reklam almama kararı da uygulanınca bu proje ekonomik açıdan sona geldi.<sup class="calibre3"><a href="../Text/birsozbuyucusu_split_089.html#footnote-200-66" id="footnote-200-66-backlink">[66]</a></sup></p>

  <p class="normal">1980’de García Márquez, cumartesi günleri Cuernavaca’daki evine çekilip haftalık köşeyazısı hazırlama alışkanlığı edindi. İspanyolca dilindeki yirmi-otuz gazete ve dergide yayımlanan bu yazılar Bach’ın cello süitlerinden cani ve budala Arjantin askeri rejiminde ‘kaybolan’ yazarlara kadar çeşitli konuları işliyordu. Bu kısa denemeler, sonraki üç yıl boyunca İspanyolca dilindeki en renkli, en aklı başında, son derece özel dergi yazıları arasında yer aldılar. Bunlara ek olarak, 1982 yılında García Márquez bir aşk hikâyesi olarak tanımladığı bir çalışmaya başlamıştı; ancak beklenmedik bir ikinci rüzgâr onun hayatını bir kez daha kökünden değiştirecek, yaratıcı faaliyetini kesintiye uğratacaktı.</p>

  <p class="normal"><span class="ideitalik">Yüzyıllık Yalnızlık</span>’ın yayımlanmasını izleyen on yılda García Márquez bir dizi uluslararası ödül almıştı, bunların arasında 1971 yılında Columbia Üniversitesi’nin verdiği fahri doktorluk (orada kravat takmayı reddetmişti) ve 1981’de Başkan seçildiğinde yapılan törene García Márquez’in de (Carlos Fuentes, Augusto Roa Bastos ve Julio Cortázar’la birlikte) katıldığı Fransız sosyalisti François Mitterrand’ın verdiği Legion d’honneur de vardı. Ancak 1982 yılındaki Nobel Edebiyat Ödülü hiç beklenmedik bir anda çıkageldi. O güne kadar Latin Amerikalılar arasında bir sonraki Nobel edebiyat ödülünü alacak kişinin doğal olarak avangart şair, hikmetli denemeci ve Meksika’nın ileri yaştaki, kültürlü, ılımlı muhafazakâr devlet adamı olan Octavio Paz olacağı tahmin ediliyordu. Elli dört yaşındaki García Márquez, Albert Camus’den bu yana bu ödülü alan en genç yazar olmuştu.</p>

  <p class="normal">García Márquez ödülü almaya gitti. Pek çok arkadaşıyla birlikte İsveç’e gitmek üzere Bogotá’dan ayrılırken bizzat Başkan Belisario Betancur neşe içinde ‘Bütün Kolombiya Gabo’nun yanında olacak!’ diyerek onları uğurladı. Gidenlerin yanında ayrıca Kolombiya’nın altı değişik dans ve müzik topluluğundan altmış sahne sanatçısı vardı, bunlar sonbahar Stockholm’ünün siyah-beyazlığına tam bir hafta tropik eğlence katacaktı.<sup class="calibre3"><a href="../Text/birsozbuyucusu_split_090.html#footnote-200-67" id="footnote-200-67-backlink">[67]</a></sup> García Márquez törene Avrupalılar gibi ceketli ve kravatlı değil, anakaralı Karayiplilerin geleneksel beyaz keten <span class="ideitalik">liqui-liqui</span>’sini giyerek katıldı.<sup class="calibre3"><a href="../Text/birsozbuyucusu_split_091.html#footnote-200-68" id="footnote-200-68-backlink">[68]</a></sup> Ödül töreninde, halk karşısında konuşurken duyduğu çekingenliği yendi, Latin Amerika’nın kendine özgü güzellikleri ve yaşadığı siyasi trajediler üzerine dokunaklı bir konuşma yaptı.<sup class="calibre3"><a href="../Text/birsozbuyucusu_split_092.html#footnote-200-69" id="footnote-200-69-backlink">[69]</a></sup> Bu konuşmanın belirgin biçimde ideolojik olduğunu söyleyerek hoşnutsuzluğunu belirtenler çıktı, ama neticede neredeyse yüzyıldır böylesine eğlenceli bir tören görülmemişti. Organizasyonu hazırlayan koordinatör, García Márquez’in arkadaşlarına, ‘Nobel törenlerini hazırlamakla geçirdiğim bunca yılda İsveçlileri hiç bu kadar keyifli görmemiştim,’ demişti.<sup class="calibre3"><a href="../Text/birsozbuyucusu_split_093.html#footnote-200-70" id="footnote-200-70-backlink">[70]</a></sup></p>

  <p class="normal">García Márquez’in ilk başta belirttiği amacı, ödül parasını Kolombiya’da, <span class="ideitalik">El Otro</span> (Öteki) adında yeni bir gazetenin kuruluşuna harcamaktı.<sup class="calibre3"><a href="../Text/birsozbuyucusu_split_094.html#footnote-200-71" id="footnote-200-71-backlink">[71]</a></sup> Ancak mali sıkıntılar ve mevcut medyanın varlığının neden olduğu engeller yüzünden bu dikkate değer projesi hayata geçirilemedi. Büyük bir romancının arzusu ve sevilirliği bir gündelik kitle gazetesini çıkarmak gibi hevesle başlatılanı, bir projeyi desteklemeye yetmiyor.</p>

  <p class="normal">Nobel sonrasında aylarca süren yükümlülükler başladı, García Márquez üzerinde çalışmakta olduğu romanı ancak 1983 sonlarında yeniden eline alabildi. Şubat 1984’ten Eylül 1984’e kadar haftalık köşeyazılarına ara vererek –annesiyle babasının yaşamakta oldukları– Cartagena’da bir daire kiraladı ve kitap üzerinde günde sekiz saat çalıştı, romanında daha iyi betimleyebilmek için öğleden sonraları eski kentte dolaşıp çevresini gözlemledi. Bir yıl geçmeden Mexico City’deki evine döndü, bilgisayarının başına geçti; romanın geri kalan kısmını bu aletle nasıl da hızlı tamamladığına hayret ediyordu. 1985’te, 3 tane bilgisayar disketini boynuna astı, Barselona’ya uçtu ve roman ‘müsveddesini’ ajansı olan Carmen Balcells’e verdi. Hemen yazıcılar devreye sokuldu, bütün iş iki haftada bitti, kitabı ciltleyeceklere, ele alır almaz dağılmayacak şekilde ciltlemeleri talimatı verildi. 5 Aralık 1985’te <span class="ideitalik">Kolera Günlerinde Aşk</span>’ın bir milyon kopyası, İspanyolca konuşulan ülkelerden nüfusu en kalabalık olan ilk dördünde basıldı.<sup class="calibre3"><a href="../Text/birsozbuyucusu_split_095.html#footnote-200-72" id="footnote-200-72-backlink">[72]</a></sup> Bogotá’daki resmi bir toplantıda eski Başkan Alfonso López Michelsen, romanın Kolombiya baskısını, kitabın Proust’la olan sanatsal yakınlığına işaret ederek güzel kelimelerle ve bilgili bir konuşmayla sundu.</p>

  <p class="normal">1980’lerin ortalarından itibaren García Márquez’in yaşamı, kelimelerin ve hayalgücünün adamı olarak durmadan büyümek oldu, sürekli yeni konulara ve malzemelere dalan bir söz ustasıydı artık. Daha sonraki eserlerinin arkaplanını ilerideki bölümlerde ele alacağız, şimdilik sadece kurtarıcı Simón Bolívar’ın son aylarını anlatan <span class="ideitalik">Labirentindeki General</span> (1989) adlı romanını; <span class="ideitalik">Doce Quentos Peregrinos</span> (On İki Gezici Öykü, 1992) adlı Avrupa’yı ziyaret eden ya da oraya yerleşen Latin Amerikalıların değişik deneyimlerini anlatan bir düzine öyküyü; yaklaşık 1780 yılında Cartagena’da geçen ve kölelik, Afro-Hispanik uygarlık, Katolik Kilisesinin izlediği siyaset, sömürgelerdeki seçkin zümreler ve inanılmaz saf ama son derece romantik bir bağ türünden hassas konulara odaklanan kısa ama pırıl pırıl bir güzelliğe sahip <span class="ideitalik">Aşk ve Öbür Cinler</span> gibi kitaplar oluşturduğunu söylemekle yetiniyoruz; ve bir de <span class="ideitalik">Benim Hüzünlü Orospularım</span> (2004) var; kültürlü ama duygusal açıdan gelişmemiş, doksanlık ikinci sınıf bir yazarın gerçek aşkın zevkine ve olanaklarına sonradan uyanışını anlatan yarı-roman bir kitap.</p>

  <p class="normal">Ayrıca, ülkesindeki bitmek bilmeyen uyuşturucu terörü ile yüz yüze kalan García Márquez <span class="ideitalik">Bir Kaçırılma Öyküsü</span>’nü (1996) yazdı, Kolombiya’daki kanlı ve korkunç uyuşturucu savaşlarının kurbanı olan on tane üst düzey kurbandan oluşan seçkin bir grubu ele alan, kitap boyutunda bir araştırmacı gazetecilik ürünü. Kendisinin az daha ölümle sonuçlanacak olan hastalığının ardından (aşağıya bakınız) bu yaşlı, büyük adam sadık hayranlarına çocukluğunu, ergenliğini ve edebiyattaki çıraklık dönemini samimi bir dille anlattığı <span class="ideitalik">Vivir Para Contarla</span> (<span class="ideitalik">Anlatmak İçin Yaşamak</span>, 2002) adlı kitabını sundu, Gabo’nun bugüne kadarki tek kapsamlı anı kitabını.</p>

  <p class="normal">Nobel’i izleyen yıllarda yazar bir süreliğine tiyatro ve sinema alanında ciddi, yaratıcı işler yaptı. 1980’lerin ortalarında <span class="ideitalik">Amores difíciles</span> (Zor Aşklar) başlığı altında altı filmlik bir dizinin senaryolarını yazdı, bu filmler İspanyol Ulusal Televizyonu’nun desteği altında çekildi. Kıdemli beş Latin Amerikalı sinema adamıyla bir İspanyol’un her biri bir film çekecekti. 1989 yılında gösterime giren filmler sanat evlerinde ve müzelerde gösterildi. Filmlerden bazıları –özellikle <span class="ideitalik">Milagro en Roma</span> (ki daha sonra García Márquez’in La Santa adlı öyküsünün temeli olmuştur), çok geçmeden başlı başına birer klasik oldular. Bir başkasının, <span class="ideitalik">Bayan Forbes’in Yazı</span> (bu adla da bir öykü yazdı) adlı filmin başrolünde ünlü Alman kadın oyuncu Hannah Schygulla vardı. Dizinin adı özellikle, saplantılı bir biçimde suçluyu arayan ve o arada ona âşık olan bir tecavüz kurbanının rahatsız edici hikâyesinin anlatıldığı <span class="ideitalik">Yo soy la que buscas</span> (Aradığın Kişi Benim) adlı filme uygun düşüyordu.</p>

  <p class="normal">1987’de Gabo bilinen tek oyununu kaleme aldı: <span class="ideitalik">Diatriba de amor contra un hombre sentado</span> (Oturan Bir adama Karşı Bir Aşk Yergisi). Format alışılmadıktı: oyunun tamamı, Karayipli (hangi ülkeden olduğu belirtilmemiş) bir ev kadını olan Graciela’nın söylediği bir saatlik tutkulu bir nutuktan oluşuyor, kadın gazete okuyan, dilsiz kocasına bağırıp çağırıyor (aslında bir manken) ve çeyrek yüzyıllık evliliklerindeki belirli anları hatırlıyor. Sonunda bir kibrit çakıp dalgın kocasının gazetesini tutuşturuyor. Arjantinli oyuncu Graciela Duffau için yazılan oyun 1988 yılında Havana’da ilk kez sahnelendi, dünya prömiyeri daha sonra, 1994’te Buenos Aires’te yapıldı. Yapısı, Strindberg’in <span class="ideitalik">Daha Güçlü</span>’sündeki ve Cocteau’nun <span class="ideitalik">İnsan Sesi</span>’ndeki monolog örneklerine benzese de bu oyun Avrupalıların bu çalışmalarından, yazarın heyecanlı ve insafsız mizahıyla attığı özel imzayla, içerdiği tek satırlık şakalarla ayrılır.</p>

  <p class="normal">Artık halka mal olan Gabo altmışlı yaşlarını sürerken ‘siyasi’ olmaktan çok profesyonel bir rol üstleniyordu. Saygın amaçlar için aranılan bir kişi olan yazarın somut hareketleri ve kararları, Nobel ödüllü bir kişiye ait olduğu için daha da büyük ağırlık taşıyordu. Bu bağlamda, 1986’da, Arjantinli film yapımcısı Fernando Birri ile birlikte Havana yakınlarında Escuela Internacional de Cine y Televisión’u kurdu. Castro’nun Küba’sı elbette son derece gelişmiş, yüksek kaliteli sinema sanayisiyle övünüyordu, okul da bu teknik altyapıdan ve eğitimli personelinden yararlandı. Okul, dünyada hatırı sayılır derecede saygınlık kazandı, Amerikalı film yapımcıları Stephen Spielberg ve Francis Ford Coppola gibi ünlü yapımcılar tarafından ziyaret edildi.</p>

  <p class="normal">Ayrıca García Márquez’in bir kültür insanı olarak benimsediği görevler arasında Latin Amerikalı gazetecileri daha iyi beslemek de vardı, özellikle Fundación para un Nuevo Periodismo’da. Gabo’nun başkalarıyla birlikte kurduğu bu vakıf kısmen UNESCO kısmen de Inter-American Development Bank tarafından destekleniyordu. Gabo yazılı basın girişimlerinin bir başkasında, 1999’da İspanya’nın saygın haftalık haber dergisi <span class="ideitalik">Cambio</span>’nun (Değişiklik) Kolombiya baskısını satın almak için para koydu; bunun için mahallinden, pratik ayrıntılarla yüklü bazı haberler yaptı. Bu tür gazetecilik girişimlerinde yazarın asıl rolü danışmanlık düzeyindeydi; yönetimde bir ağırlığı ve ilgisi olmadı, şurası muhakkak ki, günlük büro çalışması ve küçük işler onu yazarlık sorumluluğundan uzaklaştırırdı.</p>

  <p class="normal">1967’de ansızın paraya ve üne kavuşmasından beri García Márquez dünyanın birçok büyük kentinde yaşamış, Barselona, Paris ve Mexico City’de evi olmuştu. Ancak 1990’ların başında, Cartagena’da kendisi ve ailesi için kumtaşı renginde geniş teraslı, yepyeni, kocaman bir ev tasarlanıp inşa edilmesini istedi. O eve yerleşmesi, onun <span class="ideitalik">costeño</span> köklerine kesin dönüşüydü, bir kez daha o kentin günlük yaşamının parçası oldu, akşamüzerleri gezintiye çıktı, sokakta yanına yaklaşan sıradan insanlarla sohbet etti.</p>

  <p class="normal">Yaşlılık ve bunun sonucu olan güçsüzlük, 1999 yılında García Márquez’e ciddi bir darbe indirdi, lenf kanseri tanısı kondu. Bereket Bogotá ve Los Angeles’de uygulanan yoğun tedaviler (Başkan Bill Clinton, yazarın Amerika’ya girme yasağını kaldırdığı için Los Angeles’e rahatça gidebilmişti) yazarın hayatını kurtardı, o zamandan beri de hastalık belirtileri görünmedi. Uçurumun kıyısına kadar geldiği için anılarını yazma zamanının geldiğini hissetti, yani <span class="ideitalik">Anlatmak İçin Yaşamak</span>’ı.</p>

  <p class="normal">Ertesi yıl ise Gabo’nun hastalığı, biraz da tuhaf denebilecek bir başka edebi ürüne neden oldu. Güya yazarın Tanrı’ya yakararak kendisinin bir kukla olduğundan söz ettiği ve bu dünyaya veda ettiği bir mektup García Márquez’in adıyla birkaç dilde, internette dolaşmaya başladı. “Kukla” başlığı altındaki bu yazıda, daha fazla zamanı olsaydı Gabo’nun sözümona yapacağı şeyler sıralanıyordu. (Örneğin: “Güzel bir çikolatalı dondurma isterdim.”)</p>

  <p class="normal">Rahatsız edici bu vedayı milyonlarca kişi okuduktan sonra García Márquez bu mektubun tamamıyla bir sahtekârlık, kendisinin elinden asla çıkmayacak abartılı bir şey olduğunu açıkladı. Daha sonra yapılan araştırmalar gerçeği ortaya çıkardı: Görünüşe göre bu “konuşma”, Meksikalı bir vantrilok tarafından, kuklasının gösterilerde söylemesi için kaleme alınmıştı. Yazıyı eline geçiren Perulu bir gazeteci, Gabo’un adını ekleyerek bu acı mektubu yaymıştı. Anlık, kişiselleştirilmiş evrensel telekomünikasyon çağında ünlü olmanın böyle beklenmedik tehlikeleri doğabiliyor.</p>

  <p class="normal">O arada García Márquez ve başarıları övgü toplamaya devam ediyordu. En parlak anlarından biri, 6 Mart 2007’de Aracataca’da, yazarın sekseninci yaşı dolayısıyla uluslararası bir kutlama yapıldığında yaşandı. Daha sonraki yıllarında García Márquez ile Küba’nın Fidel Castro’su arasında olağanüstü yakın bir dostluk doğdu. Ne yazık ki Gabito, yaşlılık yıllarında bellek kaybı yaşamaktaydı, Gerald Martin’in hazırladığı muhteşem biyografide bu acı süreç kısaca anlatılmaktadır.<sup class="calibre3"><a href="../Text/birsozbuyucusu_split_096.html#footnote-200-73" id="footnote-200-73-backlink">[73]</a></sup></p>

  <p class="normal">Uluslararası konumuna rağmen gördüğümüz gibi García Márquez gençliğinin ülkesine sıkı sıkıya bağlıdır. <span class="ideitalik">Başkan Babamızın Sonbaharı’</span>ndan bu yana yazdığı romanlarda işlediği sorunlar ve odaklandığı noktalar daha da yerelleşti. En çok ihtiyaç duyduğu anda kendisine duygusal ve mali destek veren kişilere sebatla sadık kaldı, aynı nedenle medya dünyasındaki ünün ve parıltının sığ büyüsüne ve baştan çıkarmalarına da arkasını döndü. García Márquez en yakın dostlarının <span class="ideitalik">Yüzyıllık Yalnızlık</span>’tan öncekiler olduğunu söyler; toplum içinde katıldığı görevlerde durmadan üstüne çullanan ya da kapısına dikilen avukatlardan ya da servet avcılarından onu koruyan da bu kişiler ve birbirine kenetlenmiş ailesidir. Başkalarıyla olmaktan genelde zevk alan tatlı ve cana yakın bir adam da olsa, karşılaştığı taleplerin ve aldığı davetlerin (ister gerçek ister fırsatçı olsun) yarısına bile katılsaydı, öncelik verdiği şeylere, yani yazmaya, ailesine ve dostlarına ayıracak hiç zaman bulamazdı.</p>
</body>
</html>
