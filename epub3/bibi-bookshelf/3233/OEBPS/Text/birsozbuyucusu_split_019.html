<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>birsozbuyucusu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_12">Aşkın Romancısı</h2>

  <p class="sagitalik">ON</p>

  <p class="normal">García Márquez ancak ellili yaşlarının sonuna doğru romantik aşkın en büyük yazarlarından biri olarak görülmeye başlandı. Karayip büyüsü ve siyaseti onun sanatıyla en sık birleştirilen konular olarak göze çarpsa da şu da bir gerçektir ki, pek az romancı, saklı bütün zevkleri ve hayalkırıklıkları, vaatleri ve duygu karmaşaları, kişisel inançları ve kamusal önyargıları, erotik gücü ve gündelik baskıları, öznel, karmaşık incelikleri ve nesnel, basitleştirici ritüelleri, beklentileri ve sürprizleri, bütün iniş-çıkışları –çelişkili dokuları– ile erkek-kadın ilişkisinin, flörtün ve aşkın sıradan ama anlaşılmaz dünyası hakkında Kolombiyalı yazar kadar akıllıca ve derinlikli yazmışlardır. García Márquez’in kurmacaları gerçek hayattaki gibidir: hem ürkütücü hem neşeli, hem tüketici hem yaratıcı, hem coşkulu hem sakin, görkemli olsa da bir bakıma hem hüzünlü hem komik.</p>

  <p class="normal">Çoktandır ilgi çekiyordu. García Márquez’in erken dönem yazılarından en yaratıcı ve dokunaklı olanları, pek çok sınamadan geçtikten sonra birleşen sevgilileri anlatır ya da telefonun eski flört alışkanlıklarını nasıl değiştirdiğini. 1955 yılı Şubatı’nda ünlü matador Dominguín’le (İspanyol matadora, ‘aşkın dışa vurulan ve anlamsız budalalığıyla dolu’ şu saf hayran mektuplarından birini gönderen) bir İtalyan güzeli arasındaki aşk ilişkisini yazan genç gazeteci, kısa makalesini şu buruk gözlemle bitirmişti: “Azgın bir boğadan çok daha güçlü olarak aşk sonsuza kadar kalır.”García Márquez bu sezgilerini büyük romanlarına katacak ve geliştirecekti; <span class="ideitalik">Yüzyıllık Yalnızlık</span> sadece bir kasaba ve aile tarihi değil, daha önce de gördüğümüz gibi bir aşk hikâyesi incelemesidir; <span class="ideitalik">Başkan Babamızın Sonbaharı</span>, diktatörün erotik alandaki iniş-çıkışlarını ve talihsiz aşk hayatını olduğu kadar siyasi tarihini de masaya yatırır. Kendisiyle röportaj yapan <span class="ideitalik">Playboy</span> muhabirine keyifli bir García Márquez kendini ‘içtenlikli bir nimfomanyak’ diye tanımlar.<sup class="calibre3"><a href="../Text/birsozbuyucusu_split_193.html#footnote-200-170" id="footnote-200-170-backlink">[170]</a></sup></p>

  <p class="normal">‘İyi Kalpli Eréndira’ adlı novella ya da kısa roman, Guajira çölünün ıssız kumları arasında yaşanan satılık aşkı, genç aşkı ve karşılıksız aşkı başarıyla anlatır. Kitabın uzunca başlığı (İyi Kalpli Eréndira ile İnsafsız Büyükannesinin İnanılmaz ve Acıklı Öyküsü) bir karnaval çığırtkanının süslü-püslü konuşmasını anımsatır, söz konusu iki kadın çoğunlukla çadırlarda yaşarlar (sonunda bir sirk çadırında). ‘Hanım Ana’nın Cenaze Töreni’ dışında García Márquez’in romanlarının hiçbirinde halk şenliklerinin atmosferi ve sokak eğlenceleri <span class="ideitalik">Eréndira</span>’da olduğu kadar coşkuyla hissettirilmemiştir. Temel konu, ironik sayılacak biçimde, başlığın işaret ettiği kadar hüzünlüdür: On dört yaşındaki saf bir genç kız, kazayla evlerini yakınca doğan bir milyon Peso borcu ödemesi için iki yıl boyunca, kendisine çok kötü davranan büyükannesi tarafından fahişelik yapmaya zorlanır. Böylece novella, ticarileşen ve güç kullanılarak uygulatılan aşk üzerinde odaklanmıştır.</p>

  <p class="normal">Kendisi de eski bir fahişe olan büyükanne için aşk hep bir iş olmuştur ve olacaktır, tipik olarak her şeyi ‘egoistçe hesaplamaların buzlu sularına’ indirger (Marx ve Engels’in sözleriyle). Eréndira’yı ilk olarak dul dükkâncıya sunduğunda, kızın ölçüleri incelenir ve mal muamelesi görür –fiyatının ne olacağına dair tam bir sayfa boyunca pazarlık edilir. Hikâye boyunca yaşlı cadalozun işçi giderlerini hesabettiğine tanık oluruz, hatta Eréndira’ya Kızılderili hizmetkârların kirli çamaşırlarını yıkatacak kadar ileri gider, amacı bu parayı ücretlerinden düşmektir; ya da ürkek bir gezgin fotoğrafçının gözünü korkutup müzisyenlerin ücretlerinin dörtte birini karşılatmaya çalışır. Tombul serüvenci kadın, kaypak, laubali, abartılı bir dostluk gösterir (‘Çünkü senden hoşlanıyorum’ der fotoğrafçıya) ya da genellikle ahlaksız iş adamlarına özgü kasıtsız bir çıkışma ve sahte öfke kapasitesine sahip olduğunu gösterir (örneğin dul erkeği ‘erdemliliğe saygı göstermemekle’ suçlar ya da Eréndira’nın yaşı ilerlemiş müşterilerine ‘sapık’ ve ‘bir avuç düşüncesiz sersem’ der). Bir açıdan ‘Eréndira’, kapitalizmin en ham, en gelişmemiş ve kişiler arasındaki en yırtıcı haliyle gülünçlü bir karikatürüdür. Evde despotluk yapan kadın pezevenk uyurken bile emirler verir.</p>

  <p class="normal">Öte yandan Eréndira dünyevi gücün esiri olan masumiyetin klasik bir portresidir. Üzerindeki baskıyı tamamıyla özümseyen kahramanımız emirleri uygular, uykudayken ev işleri yapar, yaşlı despot ne dese, ezberlemiş gibi sürekli, ‘Sí, abuela’ (Evet, büyükanne) diye yanıt verir. Aslında, ezilenin ezene tek söylediği iki sözcük bunlardır (tek istisnası: çok çalışmaktan dolayı ağrıları olduğunda kötü kalpli kadına üç kez sızlanır). Büyükanne, Eréndira’yı manastırdan çıkarabilmek için onu yumuşak başlı bir Kızılderili’yle evlendireceğini söyleyerek kandırır; kendisine seçilen kocaya işaret edilirken bile kurban ‘gönül rızasıyla’ kendini kurban edenin pençelerine geri döner. ‘Kariyeri’ boyunca Eréndira, kötü yürekli, insan yiyen devin banyosuna kaynar su boşaltma hayalleri kurar, ama büyükannesi seslenince pişmanlık duyar, ve sonra, sevgilisi Ulises’e yaşlı cadıyı öldürmeye elinin varmadığını itiraf eder, ‘çünkü o benim büyükannem’ der. Sonunda, bir tür büyülü Freud’culukla, kendisine kötülük eden kadının Ulises’in ellerinde ölmesiyle Eréndira’nın yüzü bir anda olgunlaşır. Yine de terk eder sevgili kurtarıcısını, çünkü katlandığı alçakça haksızlıklar onu duygudaş ve anlayışlı değil, bencil, kendini düşünen ve fırsatçı biri yapmıştır (ki gerçek hayatta da böyle sonuçlara sık rastlanır). Genç kızın, âşığı ve kurtarıcısı olan adamı hiç sevmediği de ortaya çıkacaktır.</p>

  <p class="normal">‘Eréndira aslında hem kurnazca yazılmış çok eğlenceli bir aşk hikâyesi hem de bir kabadayılık masalıdır. Çılgın mizahı, büyük ölçüde bazı önemli geleneksel türlerin geniş bir parodisi olmasından kaynaklanır: kadim destanlar, ortaçağ aşkları ve hepsinden öte peri masalları ve sinema melodramları (bir tür yirminci yüzyıl avatarı). Bu formatlardan sayısız kural yağmalanmış ve alt üst edilmiştir. Melek yüzlü, saf, ara sıra beceriksizce işler yapan ‘kahraman’ Ulises’in, Homer’in akıllı maceraperestiyle en ufak bir ilgisi yoktur. Tropiklerden gelme bu Ulises denizci değildir, kadın peşinde de koşmaz; aslında bakirdir, ilk aşk gecelerinde, tutulup kalınca, deneyimli genç kızın ona aşkı öğretmesi gerekir.<sup class="calibre3"><a href="../Text/birsozbuyucusu_split_194.html#footnote-200-171" id="footnote-200-171-backlink">[171]</a></sup> Benzer şekilde, Eréndira’nın rahmetli babası ve büyükbabası aynı soylu adı taşırlar: ‘Amadís’; ortaçağdaki İspanyol şövalye serüven romanlarının en ünlüsünün aşikâr bir yansısıdır bu (Cervantes, herkesçe bilindiği üzere, şövalyeliği hicvetmiştir). García Márquez’in Amadisleri, idealize edilmiş bir Avrupa’daki nazik şövalyeler değil, sıcak Guajara çölündeki kaçakçılardır. İlk Amadís, bir kuleden bir genç kızı değil, Antiller’deki bir genelevden kalpsiz bir fahişeyi kurtarır, ikincisiyse bir kadın yüzünden çıkan bir kavgada vurularak öldürülür. Yaşlı fahişe şimdi geçmiş görkemli günleri anarak yaşar, on iki kişi için hazırlanmış, gümüş şamdanların süslediği yemek masasında yemek yer, bu kof aristokrat ritüeli onun sahte zarafetinin simgesi olmaya pek uygundur.</p>

  <p class="normal">‘Eréndira’ya ayırıcı ayrıntılarını ve tadını sağlayan, bu novellanın peri masalını andıran yapısıdır. Karakterlerin kim olduğu hemen anlaşılır. Eréndira’nın kendisi de Cinderella gibidir, genç kız masumiyetinin simgesidir, zalim bir üvey anne, tehlikeli bir cadı, kötü yürekli bir kraliçenin (gerçekten de Kızılderili uşaklar tarafından taşınan bir tahtta oturur) hepsini birden temsil eden bir zorbanın elinde esirdir. Bu türün tanınmış bir uzmanı olan Max Lüthi, ‘masal kahramanının sık sık evinden ayrılıp dünyaya açıldığını’ söyler.<sup class="calibre3"><a href="../Text/birsozbuyucusu_split_195.html#footnote-200-172" id="footnote-200-172-backlink">[172]</a></sup> Benzer biçimde, ay ışığının aydınlattığı bir gece Ulises’in babası ona nereye gittiğini sorduğunda çocuk kelimesi kelimesine şöyle der: ‘Dünyaya’; üstelik al yanaklı klişesine uygun, pipo içen, İncil’den söz eden Hollandalı babasından gerekli laneti de alır. Bir sonraki sahnede ailenin reisi hüküm verircesine, ‘Boyunun ölçüsünü alacak, geri dönecek’ deyince ve Guajiro Kızılderilisi olan zeki karısı, ‘Ne kadar budalasın. Asla geri dönmeyecek o,’ yanıtını verince, delikanlının girişimi daha da gülünç biçimde baltalanmış olur.</p>

  <p class="normal">Bu üç kahramanın etrafında dönen serüvenler peri masallarının bildik malzemesidir ve gülünsün diye García Márquez oynar bununla. Genç, varlıklı ‘kahraman’ ‘zor durumdaki genç kıza’ ilk görüşte âşık olur –aslında ilk buluşmalarında yatar onunla, kız da ona şefkatle karşılık vererek tam ücretini alır (ikincisinde yarım ücret alır, sonunda hiçbir şey almaz). Hikâyenin devamında endişeli Eréndira gecenin içine Ulises’in adını seslenir (kulesindeki Rapunzel gibi), Ulises de uzaktaki portakal plantasyonundan mucizevi bir biçimde –ama beklendiği üzere– onun çığlığını duyar. Kızın namına giriştiği zulümler, kalıba uygun şekilde, son sahnede çoğalır, ejderhaya benzeyen cadaloz kadını hançeriyle parçalar (aslında kadını uyurken vurabilirdi de), Eréndira’yı özgürlüğüne kavuşturur. Ama heyhat, sevgilisinin umursamazca terk ettiği bu kibar, gözü yaşlı şövalye için ufukta evlilik ya da mutlu son yoktur. Gerçekten de Eréndira 4. bölümde, sadece manastırın güvenli duvarları ardındayken mutlu olduğunu dile getirecektir. Aslında evlenir de, ama novellanın sonunda değil, ortasında, büyükannesi kızı misyonerlerin elinden almak amacıyla onu Kızılderili çocukla alelacele evlendirdiğinde. Usulen yapılan bu zoraki evlilik sonsuza kadar değil, birkaç dakika sürer.</p>

  <p class="normal">Peri masallarında belirgin biçimde üç ve yedi sayıları yeğlenir.<sup class="calibre3"><a href="../Text/birsozbuyucusu_split_196.html#footnote-200-173" id="footnote-200-173-backlink">[173]</a></sup> Dolayısıyla ‘Eréndira’, içinde birtakım temel üçler bulunduran yedi bölümden oluşur: Kadın kahramana ilk kez ‘hayatı başlatan’ üç farklı erkek; Eréndira’nın üç kez kaçırılması (misyonerler, rakip fahişeler ve Ulises tarafından); çiftin başarısız kaçışlarından hemen önce kahramanın aile çiftliğinden çaldığı üç portakal; üçüncüsü ve en vahşicesi göğüs göğüse dövüş olmak üzere çirkin kadını üç kez öldürmeye kalkışması.<sup class="calibre3"><a href="../Text/birsozbuyucusu_split_197.html#footnote-200-174" id="footnote-200-174-backlink">[174]</a></sup> Mucizevi ve fantastik şeylerin metne, öğelerden biriymişçesine, doğallıkla katılması peri masallarına özgü bir başka niteliktir.<sup class="calibre3"><a href="../Text/birsozbuyucusu_split_198.html#footnote-200-175" id="footnote-200-175-backlink">[175]</a></sup> Ulises’in cam nesnelerin renklerini maviye dönüştürmesini de ekmeğe karşı iştahsızlığını da zeki annesi âşık olmasının bir belirtisi olarak yorumlar; içlerinde elmaslarla yetişen portakallar toplumdaki profesyonel kaçakçılık ortamına uygundurlar; can çekişen büyükannenin dışarı sızan yeşil kanı şirret kadının tam bir insan olmadığını vurgulamaya yarar. (Olası bağıntılar: yeşil genellikle ejderhalara ait bir renktir ve İspanyolcada <span class="ideitalik">verde</span> kelimesi cinsellikle eşanlamlıdır.) ‘Eréndira’da sert nesnelere –altın kaplamalı piyano, elmaslı portakallar, altın yelek– biçilen özel rol, peri masalının elle tutulur gözle görülür madensel varlıklara –altın yüzükler, metal kılıçlar, cam terlikler– eğiliminin bir tekrarıdır. <sup class="calibre3"><a href="../Text/birsozbuyucusu_split_199.html#footnote-200-176" id="footnote-200-176-backlink">[176]</a></sup></p>

  <p class="normal">Daha da ötesi, temiz kalpli âşıkların hilebaz ve acayip sefil kadınla mücadelesiyle ‘Eréndira’, beyaz perdedeki aşk hikâyelerinin ve <span class="ideitalik">Pauline’in Tehlikeleri<sup class="calibre3"><a href="../Text/birsozbuyucusu_split_321.html#footnote-100-17" id="footnote-100-17-backlink">[a17]</a></sup></span>melodramının geleneklerinden yararlanıyor. Ulises’in ağzından çıkan aşk yeminlerine pekâlâ en adisinden acıklı filmlerde rastlanabilir; örneğin Eréndira ile ilk karşılaşmasında şöyle der: “Herkes senin çok güzel olduğunu söylüyor. Çok doğruymuş.” Ya da daha sonra, cadıyı öldürmesini isteyen Eréndira’ya: “Senin için her şeyi yaparım.”<sup class="calibre3"><a href="../Text/birsozbuyucusu_split_200.html#footnote-200-177" id="footnote-200-177-backlink">[177]</a></sup> Bu satırların çıkarcı içeriği onlara kesin bir parodi tadı katıyor. Bu öykü aslında 1968 yılında film senaryosu olarak tasarlanmıştı, ancak 1984’te Brezilyalı Ruy Guerra tarafından hazırlanana kadar film uyarlaması yapılmadı.<sup class="calibre3"><a href="../Text/birsozbuyucusu_split_201.html#footnote-200-178" id="footnote-200-178-backlink">[178]</a></sup> Novella’nın başındaki gösterişli dekor akla Fellini’nin film setlerini getiriyor, <sup class="calibre3"><a href="../Text/birsozbuyucusu_split_202.html#footnote-200-179" id="footnote-200-179-backlink">[179]</a></sup> kaçan Ulises ise, silahını ‘filmlerdeki silahşorlar gibi kendinden emin biçimde’ savuran biri olarak betimleniyor. (Ancak kovalamacanın sonunda tabancanın işe yaramayacağı anlaşılır.) Öykünün son satırlarının Truffaut’nun <span class="ideitalik">400 Darbesi</span>’nin sonundan etkilendiği açıkça bellidir; García Márquez’in 1959’da, bir dönüm noktası olan o film hakkında övgü dolu bir eleştiri yazdığını unutmamak gerek. Ancak ‘Eréndira’da araç da değiştirilmiştir: Fransız gencin denize doğru uzun uzadıya koşma sahnesi merak uyandıracak şekilde donup kalır, García Márquez’in genç kızı ise önce okyanus kıyısı boyunca koşar, sonra da çöle yönelir –hâlâ koşmaktadır.</p>

  <p class="normal">Öyküdeki başka olaylar, hareketli çizgi film türünün gülünçlü ritimlerini ve kaba fizikselliğini akla getirir. Bakire Eréndira çığlıklar atarak, tırmalayarak dul adamın şehvet arzusuna karşı koyarken adam kızı havalandırır, kız da o ‘Medusa gibi uzun saçlarıyla’ bir an boşlukta asılı kalır –tıpkı bir kayadan düşmeden hemen önce çizgi film karakterlerinde görüldüğü gibi. Kızı ilk kez beklenmedik şekilde ziyaret ettiğinde, Ulises başını kızın karyolasının arkasından uzatırken görülür, ‘gördüğünün bir hayal olmadığını kanıtlamak isteyen Eréndira da kendi başını havluyla ovalar – bunlar çizgi roman meraklılarının bildiği gülünç hareketlerdir. 5. bölümde bahtsız fotoğrafçının zalimce öldürülmesi şimşek hızıyla anlatılır (“havaya fırladı, bisikletinin üzerine düşüp öldü” , bu da olayın dehşetini hafifletmeye yarar. Yaldızlı piyanonun sessizce patlaması ve kötü kalpli kadının bu olayı gülünç sayılacak şekilde küçümsemesi (“piyanolar durup dururken havaya uçmazlar ki,” der pek çok Tom ve Jerry çizgi filmindeki bir yere yerleştirilen dinamit çubuklarını hatırlatır. García Márquez bu suretle çizgi roman geleneklerini yüksek düzeyli sanat ayarına getirmiş oluyor –çok da uygundur bu, çünkü erken dönem makalelerinin bazılarında çizgi romanlar hakkında olumlu şeyler yazmış ve edebiyat sayılmalarını haklı bulmuştur.</p>

  <p class="normal">García Márquez’in kısa yapıtlarının pek çoğunda olduğu gibi ‘Eréndira’ da derin bir hüznü (edebi açıdan) patlamalı mizahla ustaca birleştiriyor. Bir yanda, gerçek hayattaki Eréndiraların acılarını dünyamızda her gün yaşayan binlerce kişi var, tıpkı yaptıkları iyi işler tamamlanınca terk edilen sadık âşıklar da olduğu gibi. Ama yazar edebiyatta felaket masallarının kimseyi değiştiremeyeceğini ve toplumdaki kötülüklerin çoğu kez ahlaki açıdan yerilmek yerine zekice hicvedilmesinin daha iyi olacağını anlar. Öyküde öfke adilce dışa vurulunca işe yaramayabilir, ama öfkenin gülünçlü yanı öyküyü kurtarır. Kuşkusuz büyükanne tam bir kötülük simgesidir, ete kemiğe bürünmüş kalpsizliktir ama aynı zamanda hem görsel hem de psikolojik açıdan gülünçtür –tatlı dilli ikiyüzlülüğü unutulmaz. Benzer şekilde, âşıkların ilk geceki sohbetleri bir tek García Márquez’in aklına gelebilecek bir dizi tek satırlık şakadan oluşur –Ulises’in denizi ‘suyu bulunan çöle’ benzetmesi gibi ya da dalgaların üzerinde yürüyebilen bir adama gönderme yapması gibi: ‘ama bu uzun zaman önceydi’. Biçimindeki ustalıkla, yollarda yaşanan tropikal serüvenleriyle ve yarı şaka-yarı ciddi, yarı tatlı-yarı acı tadıyla ‘Eréndira’, García Márquez’in en hoş ve en kusursuz öykülerinden biridir.</p>

  <p class="normal"><span class="ideitalik">Kırmızı Pazartesi</span>’de de bir aşk hikâyesinin parodisi vardır<br class="chapter"/>
  –ama gülünecek yanı pek bulunmaz. Bu kitap, García Márquez’in en karamsar ve içinde hiçbir eğlenceli yan bulunmayan tek kitabıdır (ama pek çok ironi barındırır). Aşk öğesi, sınıf, ritüeller, onur, din ve suç gibi kolektif meselelerle örülmüş geniş bir ağ içinde sunulur, ama talihin cilvesiyle bu öğe sonunda kendi başına var olur. Olay örgüsü son derece basittir: Gizemli, çekici, zengin bir genç adam olan Bayardo San Román, ağustos ayında meçhul bir kasabada ortaya çıkar, kendine bir eş aramaktadır. Ángela Vicario’dan hoşlanır, kız önce karşı koyarsa da orta sınıftan olan ailesi onu ikna eder. Altı ay sonra muazzam bir düğün yapılır; ama o gece Ángela’nın bakire olmadığını söyleyen Bayardo onu ailesine geri yollar. Suçlunun kim olduğunu öğrenmek isteyen annesi tarafından zalimce sorguya çekilen kız aynı kasabadaki başarılı bir Arap ailenin tek oğlu olan Santiago Nasar’ın adını verir. Öc almak isteyen ikiz ağabeyleri Pedro ile Pablo, Santiago’yu kendi evinin önünde, kasaba halkının gözleri önünde bıçaklarlar, halk bu cinayetin dehşetini uzun süre unutamaz. Hapiste üç yıl geçiren ikizler haklı nedenle cinayet işledikleri gerekçesiyle salıverilirler; Bayardo ortadan kaybolur; Ángela ise ansızın ‘kocasına’ âşık olur ve on yedi yıl boyunca her hafta ona mektup yazar, Bayardo bir ağustos günü elinde karısının gönderdiği iki bin mektupla çıkagelir ve ‘İşte geldim,’ der.</p>

  <p class="normal">Görünüşte basit olan konusuna ve diline rağmen <span class="ideitalik">Kırmızı Pazartesi</span>’nin numarasız beş bölümü kendi açısından <span class="ideitalik">Başkan Babamızın Sonbaharı</span> kadar karmaşık bir hikâyedir. Yaklaşan cinayet ilk baştaki yedi kelimeden bellidir; dedikodular, 1. ve 3. bölümlerin sonunda cinayeti duyururlar; otopsi, 4. bölümün başında yer alır; 5. bölüm cinayetten sonra toplumdaki korkunç durumla başlar; gerçek cinayet, ki ondan önce soluk kesen gerilimli olaylar yaşanır, metnin son beş paragrafında bütün dehşet verici ayrıntılarıyla anlatılır. Cinayetin kendinden önce cinayetin sonuçlarını öğreniriz; cinayete nasıl gidildiğini ise ancak kitabın sonuna doğru. Aynı şekilde ilk üç bölümün her biri Santiago’nun adının anılmasıyla biter, sonuncusunda elbette ortadan kaldırılması anlatılır.</p>

  <p class="normal"><span class="ideitalik">Başkan Babamız</span>’da olduğu gibi düzenleme kronolojik olmaktan çok konulara göredir. İlk bölüm Santiago’nun hayatının son doksan dakikasına odaklanır; ikincisi Bayardo’ya ve zifaf gecesine ayrılmıştır; üçüncüsü ise, birtakım hukuki konuların ardından Vicario kardeşler üzerinedir; dördüncü bölüm, otopsinin ve olaya karışan ailelerin başına geleceklerin anlatılmasının ardından Ángela’nın sonradan filizlenen aşkını anlatır; nihayet beşinci ve sonuncu bölümde, kasaba halkının tepkilerini anlatan satırların ardından takip ve cinayetin yer aldığı, gergin geçen birkaç dakika verilir. Faulkner gibi zamanla oynamak, artık García Márquez’in dağarcığındaki kusursuz ve son derece doğal bir edebi araçtır. <sup class="calibre3"><a href="../Text/birsozbuyucusu_split_203.html#footnote-200-180" id="footnote-200-180-backlink">[180]</a></sup></p>

  <p class="normal"><span class="ideitalik">Kırmızı Pazartesi</span>’deki bir başka edebi ustalık bizzat anlatımın kendisindedir, çünkü bu sadece tüyler ürpertici bir cinayet hakkında değil, anlatıcının cinayeti parça parça bir araya getirme görevi hakkındadır. Bu romana pekâlâ da <span class="ideitalik">Santiago Nasar’ın Ölümü</span> adı verilebilecekken seçilen başlık o ölümü birinin anlattığını da göstermektedir<sup class="calibre3"><a href="../Text/birsozbuyucusu_split_322.html#footnote-100-18" id="footnote-100-18-backlink">[a18]</a></sup>. İspanyolcada ‘crónica’ sözcüğü bir gazetecilik terimi olup bilgilendirici, genellikle siyasi olmayan, hatta sansasyonel nitelikte bir makaleyi belirtir. Gazeteci García Márquez’in iyi bildiği bir türdür bu ve aslında bu sözde raporun kaydını tutan da kendisidir, ‘muhbir’ olarak da kendi annesiyle babasını, kardeşlerinden dördünü ve müstakbel eşi Mercedes’i kullanmıştır. Cinayetin işlendiği tarihte kasaba halkından biri olarak kendini de hikâyeye katar ve aradan yirmi yedi yıl geçtikten sonra olayları anlatır; romancı, hem hızla bir gerilim ortamı yaratmayı başarmakta hem de okurlarının bu olayın niteliğini sonradan berrak bir biçimde anlamalarını sağlamaktadır, böylece okurlar o hummalı olaylara aynı anda iki bakış açısından birden tanık olurlar.</p>

  <p class="normal">İlk sayfadan son sayfaya kadar, cinayeti kuşatan çeşitli eşmerkezli ve uzak zamanlar, hayatta kalan tanıkların daha yakın tarihli ifadeleriyle yer değiştiriyor. Metinde ‘bana dedi’ ya da ‘itiraf etti’ ya da ‘pek çok kişi kabul etti’ türünden pek çok söz var. Bir edebiyat araştırmacısı, anlatıcının incelemelerine doğrudan yardımcı olan tam otuz yedi konuşan karakter saymış, onların ifadelerinin toplamı bu türden 102 cümle sağlamış, ortalama her sayfada bir tane.<sup class="calibre3"><a href="../Text/birsozbuyucusu_split_204.html#footnote-200-181" id="footnote-200-181-backlink">[181]</a></sup> Bir başka araştırmacı romanda tam seksen karakter saymış<sup class="calibre3"><a href="../Text/birsozbuyucusu_split_205.html#footnote-200-182" id="footnote-200-182-backlink">[182]</a></sup>, <span class="ideitalik">Başkan Babamızın Sonbaharı</span>’nın büyük kısmını oluşturan, sokaktaki sayısız seslerin karşılığı. Ne var ki burada her şeyi bilen bir anlatıcının bulunmaması çelişkileri kaçınılmaz kılıyor. Belli bir örnek vermek gerekirse, bazı tanıklar o tekinsiz sabahı güneşli ve esintili olarak hatırlarken başkaları bulutlu ve çisentili olduğunu söylüyorlar. Öte yandan çoğunluk, aleyhindeki suçlamalara karşın Santiago’nun masum olduğunu düşünse de (duygudaş davranan anlatıcı da öyle), Ángela’nın onu neden yalan yere suçladığı hakkında çok sayıda karşıt düşünce de ortaya çıkar.</p>

  <p class="normal">Sık sık işaret edildiği gibi, <span class="ideitalik">Başkan Babamız</span> klasik polisiye hikâyenin pek çok geleneksel kalıbını gösterir.<sup class="calibre3"><a href="../Text/birsozbuyucusu_split_206.html#footnote-200-183" id="footnote-200-183-backlink">[183]</a></sup> Bir cinayet, bir neden, bir kurban ve bir müfettiş yerine burada adaletin rolü var –yargıcıyla, avukatıyla bir dava ve çokça başvurulan bir yasal mektup görülür. Aynı şekilde otopsi sahnesinde Santiago’nun yaraları tıbbi açıdan kusursuzca tek tek anlatılır. Metin, bu türe özgü başka kesin ayrıntılar da içeriyor. İlerleyen saat özenle dile getiriliyor: 5.30, 6.45, 6.58; Santiago’nun silah koleksiyonu –markaları ve modelleriyle– ciddiyetle sıralanıyor; ikizlerin iki takım bıçağının tipleri ve boyu özenle betimleniyor. Sonlara doğru da alışıldık açıklama ile cinayetin ve sonuçlarının özeti geliyor.</p>

  <p class="normal">Ama bu, farklı bir dedektif romanı. Ne de olsa olayların normal akışı tersine çevrilmiştir. Canilerin kimlikleri ve nedenleri ilk bölümün yarısına gelindiğinde ortaya çıkmış oluyor. Cinayet ise son sayfalara kadar açıklanmıyor. Santiago’nun muhteşem silah koleksiyonunun işe yaramadığı, tam da onun şaşkın masumiyeti nedeniyle anlaşılıyor. İkizler yasal olarak aklansalar da onur cinayetlerinde büyük olasılıkla jürisiz adalet yanlış yönde kullanılmıştır. Böylece bu dedektif hikâyesinde büyük bir boşluk kalır; açıkça konuşmak gerekirse cinayetin bilinmeyen bir yanı yoktur, ancak cinayet, cinsellik ‘suçunun’ çözülmemiş sırrına meydan verir.<sup class="calibre3"><a href="../Text/birsozbuyucusu_split_207.html#footnote-200-184" id="footnote-200-184-backlink">[184]</a></sup> Pişmanlık duymayan katiller teslim olurlar, ama bu kusursuz cinayette bir anlamda asıl suçlu, güvenilmez olan, tanıklık etmek istemeyen kız kardeşleridir.</p>

  <p class="normal">Kanlı cinayetler ve taşra şövalyeliği üzerine kurulu doğal bir polisiye roman olabilecekken, <span class="ideitalik">Kırmızı Pazartesi</span>’ye García Márquez’in metne kattığı Yunan tragedyası, dini ritüeller ve başka kadim kalıntıları hatırlatan öğelerle özel bir derinlik ve gerilim verilmiş oluyor. Mekân ve eylemin klasik birleşimini izleyen roman, kurbanın evinde başlayıp orada bitiyor ve kitabın her sayfasında o bir tek cinayetin damgası okunuyor.<sup class="calibre3"><a href="../Text/birsozbuyucusu_split_208.html#footnote-200-185" id="footnote-200-185-backlink">[185]</a></sup> Zaman birliğine gelince, odak noktasındaki olaylar bir gün önceki düğün şenlikleriyle (somut belirtiler olmasa da muhtemelen güneş batarken) ertesi sabahın şafağı arasındaki on iki saati içine alıyor. Asıl romanı kuşatan zaman ise doksan dakika kadar, Santiago’nun üst katta saat 5.50’de kalkmasından mutfakta 7.05’te ölüp yere düşmesi arasında geçen süre kadar.</p>

  <p class="normal">Sofokles’in <span class="ideitalik">Kral Oedipus</span>’unda olduğu gibi karanlık kehanetler ve ön belirtiler var, bazılarını müstakbel kurban bilmeden yapıyor. Evdeki hizmetçi Victoria tavşanın bağırsaklarını köpeğe verince dehşete düşen Santiago, “Vahşileşme, ya o bağırsaklar bir insana ait olsaydı?” diyor. Gerçekten de sonunda Santiago kendi bağırsaklarını tutuyor. Düğünde, çiçek süslemelerini ölüler için yapılanlara benzetip, “Ben cenazemde çiçek istemiyorum,” diyor. “x’in onu son görüşüydü” kısa cümlesi metnin içinde dört farklı yerde kullanılıyor, ikizler de planlarını salt 3. bölümde sekiz kez açıklıyorlar.<sup class="calibre3"><a href="../Text/birsozbuyucusu_split_209.html#footnote-200-186" id="footnote-200-186-backlink">[186]</a></sup></p>

  <p class="normal">Santiago’yu uyarmaya çalışan pek çok insan engellendiği, yanlış bilgilendirildiği ya da umursanmadığı için yaşanan inanılmaz talihsizlikler, heyecanlı anlatım içinde, akla gelen her şeyin, nedendir bilinmez rast gitmediği acı anlara benziyor. Ama tümden bakınca tesadüfler birikip bir kaçınılmazlıklar zinciri oluşturuyor. Tıpkı, harekete geçirdiği çarkın amansızca kendine yöneldiğini oyunun çok geç bir noktasında anlayan Kral Oedipus gibi zengin Santiago da kendi yazgısına mühürleniyor, hatta olan bitene ilgisiz kalmaya mahkûmmuş görünüyor ve şaşkınlığı içinde nişanlısının babasından gelen silahlı direniş teklifini geri çeviriyor. Bunlara ek bazı bildik belirsizlikler de var. Genç kızın bekâretinin bozulmasından özellikle Santiago suçlu olmasa da başından itibaren bizde gururlu ve kibirli bir genç adam duygusu bırakır, ama hizmetçinin kızını iğfal eder, daha sonra da anlatıcıya Ángela hakkında “senin alık kuzenin” diyerek dalga geçer. Toplumda ve cinsel konularda büyüklenmelerine uygun olarak öldüğü dakikalarda Santiago’ya trajik ve yiğitçe bir gurur gelir –her zamanki dik duruşuyla yüz metre kadar yürür, evlerinin önünden geçtiği şaşkın komşuları selamlar, ırmağın karşı tarafındaki teyzesine öldürüldüm diye seslenir, evine ulaştıktan sonra düşüp ölür.</p>

  <p class="normal"><span class="ideitalik">Kırmızı Pazartesi</span> iki büyük kolektif olayı anlatır –neşeli bir düğün (ıssız eve yapılan serenat dahil) ve sonra da, geçit töreni izlercesine meydanda toplanan kasaba halkının gözleri önünde işlenen trajik cinayet. Aslında “biz”, 5. bölümün ilk paragrafının dilbilgisi açısından öznesidir, ondan sonra anlatıcı işin içindeki bireylerin cinayetten nasıl etkilendiklerini anlatır –örneğin Ángela’nın sarsıntı geçiren babasının ani ölümü ya da Santiago’nun nişanlısının kaderi olan fuhuş. Burada –Celeste Dangond ve Poncho Lanao gibi pek rastlanmayan adları olan– karakter sayısı, onların cinayete karışmış olduklarını ve/veya alınyazılarını öğrenmemizle birlikte hızla büyür. Böylece Santiago’nun ölümünün halktan kimlerle bağlantılı olduğu ortaya çıkar, bu bağlar gösterilip birer birer sıralanır, cinayet de gitgide bir kolektif kurban töreni halini alır. “Kurban” sözcüğü daha önce, kasap olan Vicario ikizlerinin işi nedeniyle de farklı yerlerde kullanılmıştır; bu tekrarlamalar, cinayeti, kendi kendini görevlendiren (soyadları bu rollerini ima eder) papazlar tarafından gerçekleştirilen bir başka dini eylem olarak görmemiz için bizi önceden hazırlar.</p>

  <p class="normal">Romandaki dine yönelik imalar da olayların ritüeli çağrıştıran doğasını vurgulamaktadır. İspanyolca başlıkta ölüm anlamında ‘anunciada’ kullanılmaktadır ki bu da akla kuvvetle ‘annunciation’ (anons-ilan) sözcüğünü getirmektedir. Cinayet sabahında önce piskoposun gelişi halk arasında büyük bir heyecanla karşılanır, ama piskoposun kısaca ve üstünkörü kutsaması onları hayal kırıklığına uğratır, duyguları, hemen arkadan gelecek olaylarda doruğa çıkacaktır. Kitaptaki temel isimlerden çoğu dinsel bağlantıları nedeniyle seçilmiş gibidir: Ángela (melek); Pedro ve Pablo (havarilerin adları); anneleri Purísima (saflık); babaları Poncio (Pontius<sup class="calibre3"><a href="../Text/birsozbuyucusu_split_323.html#footnote-100-19" id="footnote-100-19-backlink">[a19]</a></sup>); Bayardo San Román (aziz değildir); Nasarların evinin adı <span class="ideitalik">İlahi Yüz</span>, hizmetçilerininki Divina Flor’dur (ilahi çiçek-Santiago’nun sevgilisi Flora’nın adına ironik bir koşutluk); ve en iyi arkadaşını kurtaramayan tıp öğrencisi Cristo (Cristóbal’ın kısaltılmışı) Bedoya.<sup class="calibre3"><a href="../Text/birsozbuyucusu_split_210.html#footnote-200-187" id="footnote-200-187-backlink">[187]</a></sup> Santiago Nasar’ın adında da çarpıcı bir paradoks vardır, Santiago Aziz James’dir, Kuzey Afrikalıları öldüren İspanyol’un adı burada bir Arap’a verilmiştir (Hıristiyan olsa da).<sup class="calibre3"><a href="../Text/birsozbuyucusu_split_211.html#footnote-200-188" id="footnote-200-188-backlink">[188]</a></sup> García Márquez’in romandaki kardeşleri arasında o gün Santiago’yu en çok rahibe kızkardeşi görür (adı hiç geçmez), Ángela ise bir yerde rahibeye benzetilir. Genel bir bakışla, isim listesi ibadet için bir araya getirilmiş bir liste gibidir.</p>

  <p class="normal"><span class="ideitalik">Kırmızı Pazartesi</span>’deki eylemin arkaik tadını, onun eski zaman içindeki belirsiz yeri ve önceki çağlara ait teknolojinin mevcudiyeti artırır. Kesin olarak belirtilmese de olay, T-model Fordların yeni ortaya çıktığı 1920’lerde geçmektedir. Ayrıca Bayardo’nun babası bir zamanlar Albay Aureliano Buendía’ya savaş ilan etmiştir (yani 1890’larda), düğünde orkestralar vals çalar. Önemli olan husus, romanda adı geçen iki otomobilin sahibinin de San Roman’a yabancı olan kişiler olmasıdır; başvurulan tek iletişim aracı telgraftır; piskopos da Amerikalı okurların aklına Mark Twain’i getirecek bir eski moda yandan çarklı gemidedir ki bu gemiler 1950 yılına gelindiğinde Kolombiya’da kullanımdan kalkmıştı.</p>

  <p class="normal"><span class="ideitalik">Kırmızı Pazartesi</span>’nin kadim geleneklere ilk bakışı, ortaçağın büyük İspanyol-Portekizli şairi Gil Vicente’nin on yedi dizelik bir şiirinden alınma epigrafta görülür (‘aşkı kovalamak/şahin avlamak gibidir’). Olağanüstü bir güzellikte ve şaşırtıcı bir basitlikte olan bu kaynak şiiri başka bir dile çevirmek neredeyse olanaksız ise de temel fikir, aşkın bir spora benzetilmesidir, av yanlış seçilirse tehlikeyi, savaşları ve dertleri beraberinde getirir. Özgün İspanyolcasında önemli bir kelime oyunu vardır, ‘altanería’ sadece şahin avlamak değil aynı zamanda ‘kibir, azamet’ anlamına da gelir.<sup class="calibre3"><a href="../Text/birsozbuyucusu_split_212.html#footnote-200-189" id="footnote-200-189-backlink">[189]</a></sup></p>

  <p class="normal">Böylece ta başından, <span class="ideitalik">Kırmızı Pazartesi</span>’nin hem romantik bir kovalamayı hem de insan gururunu ve gücünü anlatacağı belli olmuştur. Romandaki iki romantik erkeğin ikisi de ilk başta kibirli ve burnu büyük olarak tanıtılır. Şahin avlama konusunda uzman olan Santiago’dan bir yerde ‘bir serçe şahin’ diye söz edilir. Bu bir dizi renkli ve yaratıcı kavram, anlatıcı genelevde Gil Vicente’nin ilk üç dizesini söyleyerek Santiago’yu (isim vermeden) uyarmayı hatırlayınca romanın ortasında yeniden yön değiştirir: ‘Savaşkan bir turna kuşunu kovalayan bir şahin/ ancak ıstırap dolu bir hayat umabilir’; bununla birlikte burada turna kuşuna değil balıkçıla av demek daha doğru olacaktır. Kitaptaki ikinci alıntı (ve şiirin başı) romantik aşkın uzlaşmaz yanını vurgular, adeta ‘siyasetini’. Gördüğümüz üzere ne kadar güçlü ve muktedir olsalar da hem Santiago hem de Bayardo savaşkan balıkçıl Ángela tarafından bilmeden hizaya getirileceklerdir.</p>

  <p class="normal"><span class="ideitalik">Kırmızı Pazartesi</span>’nin özünde bir aşk hikâyesi vardır, gelenekler, çatışmalar, yanılsamalar ve aşk duygulanmaları hakkında bir hikâyedir o. Santiago konusunu bir an bir kenara bırakarak romanı şu şekilde özetleyebiliriz: Zengin ve yakışıklı erkek kasabanın kızına kur yapar; önce bozuşurlar, sonra barışırlar. Aşk hikâyesinin ilk bölümleri peri masallarındaki aşkları çokça anıştırır. İnce beli, gümüş tokalı kemerleri ve deri eldivenleriyle Bayardo ilk başta ortaçağlı bir derebeyini andırır. Adı, ister istemez on beşinci yüzyıl Fransası’ndaki ünlü ‘korkusuz ve kusursuz şövalye’yi getiriyor akla. Bir kahramana yakışan özelliklere sahiptir, yörenin en üst dereceli asker ailesinden gelmektedir, kilise Latincesi ve Mors alfabesi bilmektedir, şampiyon bir yüzücüdür. Kur yapması ise baştan aşağı gösteriş ve seremonidir: Ángela’ya düğün hediyesi olarak en sevdiği evi satın alır, düğün eğlenceleri toplumun paylaştığı erotik hayallerin kutsanmış bir aynası gibidir.</p>

  <p class="normal">Bu ve başka pek çok romantik formül, <span class="ideitalik">Kırmızı Pazartesi</span>’de ciddi olarak alt üst olur. Sorun, ilk başta Bayardo’dan hoşlanmayan, onun ‘kibirli ve kendini beğenmiş olduğunu düşünen Ángela ile başlar, ama aynı zamanda yıldığını da hissedince onun ‘kendisine fazla gelen bir erkek’ olduğunu düşünür. Elbette sevmez Bayardo’yu, ama bu işte maddi kazanç gören annesi Pura, Ángela’ya ‘Aşk da öğrenilir,’ der. Felaket gecesi ve namus gereği işlenen cinayet, anlatıcı Márquez’in bilge annesinin ağzından şu mütevekkil ve etkileyici düsturun çıkmasına neden olur: ‘Onur aşktır’, ki kasaba halkının büyük kısmı da aynı görüştedir. Ángela’nın ise alıngan ve esnek olduğu anlaşılır, evliliğe zorlanmış olsa da ustalıkla direnir, örneğin Bayardo –iki saat gecikerek– gelene kadar gelinliğini giymeyi reddeder. Romanın başkarakterleri arasında bir tek o, ölüme ya da aşağılanmaya boyun eğmez, Riohacha’da yalnızlık içinde terzilik yaparak yaşarken kendini tanır ve kendine has dingin bir vakar sahibi olur.<sup class="calibre3"><a href="../Text/birsozbuyucusu_split_213.html#footnote-200-190" id="footnote-200-190-backlink">[190]</a></sup></p>

  <p class="normal">Bu süreçte Ángela bir kadın olarak büyür. Fırsatçı annesi tarafından cezalandırılırken Bayardo’ya karşı duygu beslemeye başlar, bu duygu onun Bayardo’ya iki bin mektup yazıp göndermesine yetecek kadar güçlü ve kalıcı bir kavrama dönüşür. Tuhaftır ki tombul ve kelleşen Bayardo’nun sonunda ‘balıkçıl’ diye nitelenmeye bile değmeyecek bencil bir adam olduğu ortaya çıkarken Ángela’nın gecikmiş tutkusu romandaki tek gerçek ve kalıcı romantik duygu bağı olacaktır. <span class="ideitalik">Kırmızı Pazartesi</span>’nin ilk evrelerinde toplumsal saygınlık, bekâret fetişizmi ve aile onuru gibi konularla sıkı sıkıya bağlı bir duygu olan aşk, sonunda kendi iç dinamiğine ve geçmişine sahip gerçek kişisel bir duygu olarak gelişir, bu da ancak güç ve kontrol namına ne varsa bir kenara atılıp bastırıldıktan sonra olur, bir de artık erkekle aynı konumda bulunan kadının ona yürekten boyun eğmesiyle.</p>

  <p class="normal">Ángela’nın iki bin mektubunda, gizli âşıktan doğru nişanlıya ve terk edilmiş eşe kadar bütün duygular baştan sona yansıtılsa da o sayfalarda okura sunulan tek alıntı, neredeyse klişeleşmiş bir roman cümlesidir: “Aşkımın kanıtı olarak sana gözyaşlarımı gönderiyorum (ama mektubun o noktasında gözyaşı değil, mürekkep lekesi vardır). Mektup aşkı kuşkusuz yazılı aşk geleneğinin en bilinenidir, edebi kökleri mektup aracılığıyla yürütülen aşklardadır, içine mesafe ve ertelenmiş tutkular türünden hayatın gerçekleri de katılmıştır. Burada, mektubu alan kişinin mektupları açmayıp biriktirmesi bu kara mizahı pekiştirir, çift sonunda yüz yüze geldiğinde okuduğumuz tek cümle, herhangi bir neşeli sevgi sözcüğü değil, Bayardo’nun ağzından çıkan sıradan ve ahmakça söylenmiş “İşte geldim” olur. <sup class="calibre3"><a href="../Text/birsozbuyucusu_split_214.html#footnote-200-191" id="footnote-200-191-backlink">[191]</a></sup></p>

  <p class="normal">Bu mektuplar ve temsil ettikleri şey, <span class="ideitalik">Kırmızı Pazartesi</span>’de az çok değeri düşürülen ve dalga geçilen pek çok aşk geleneği arasındadır. Santiago da Flora’ya aşk mektupları yazar, ama erkeğin ölümünden önce, yanlış bilgilendirilen Flora isteriye kapılıp mektupları onun suratına fırlatır. Dul Xius’un yoksun kaldığı aşkı da vardır, onun soylu duyguları Bayardo’nun coşkulu maçoluğuyla baş edemez. Düğünde, anlatıcı, Mercedes adlı genç kıza içinden gelerek teklifte bulununca bu türden bir başka birlikteliğin başlangıcı görülür (bu başlangıç gerçek hayatta uzun bir evliliğe götürecektir). Doğal olarak aşk skalasının öbür ucunun Maria Alejandro Cervantes’in genelevi olacağı düşünülür, ama orası aslında bir tür sığınak ve erotik ‘okuldur’. Uzun adı, eski kahramanlıkları ve edebiyatı yansıtan madam, otorite sahibi ve yeniyetme Santiago’nun âşık olabileceği bir kadın olarak tanıtılır. Evdeki hizmetkârlarla ve basit fahişelerle olan ilişkilerinde zengin birer erkek olarak cinsel güçlerinden en çok yararlananlar elbette Santiago ile babasıdır. García Márquez’in öteki romanlarında olduğu gibi <span class="ideitalik">Kırmızı Pazartesi</span>’de de erotizm pek çok şekle bürünür, en manevi ve diğerkâm olandan en baştan çıkarıcı ve adi olana kadar.</p>

  <p class="normal"><span class="ideitalik">Kırmızı Pazartesi</span>’nin etkisi, hikâyenin, yazarın yakından yaşadığı bazı gerçek olaylara dayandığını bilmemizle daha da artar. Gerçek cinayet 22 Ocak 1951, Pazartesi günü Sucre kasabasında işlenmiştir, García Márquez’in ailesinin on yıldır yaşadığı yerde. Aşağıda gerçek hayattaki olayların temel bir özeti verilmiştir. <sup class="calibre3"><a href="../Text/birsozbuyucusu_split_215.html#footnote-200-192" id="footnote-200-192-backlink">[192]</a></sup></p>

  <p class="normal">Bir yıl süren romantik bir ilişkiden sonra, arazi sahibi bir ailenin oğlu olan yirmi dokuz yaşındaki Miguel Reyes Palencia, aynı kasabadan Margarita Chica Salas adında yirmi iki yaşında bir öğretmenle, bir cumartesine denk gelen ayın yirmisinde, sabah 7’de evlenir. Kızı seviyordur, ama onu evliliğe zorlayan kızın ağabeyleri (ikiz değildirler) José Joaquin ile Victor Manuel olmuştur; geçimlerini balık ticaretiyle sağlayan ağabeyler, genç çift hakkında iftira boyutunda dedikodular duymuşlardır. Düğün gecesinde Miguel sarhoş olur, eğlenceden sonra da bütün bir gün ve gece uyur. Ayın 21’i pazar sabahı erkenden, Chicalar’ın evindeki bir yatak odasında uyanır, yanında çıplak yatan Margarita’yı görür ve onun bakire olmadığını anlar. Kızı döver, onu kirleten adamın adını sorar, ama kız vermez. Sonra kızı alıp Bayan Chica’ya geri götürür, ama kadın dizlerinin üzerine çökerek skandal çıkmaması için birkaç hafta beklemesini ister genç adamdan. Margarita’nın ağabeyi Victor gelir ve adamın adını sorar; kız Cayetano Gentile’nin adını verir ve gözyaşlarına boğulur.</p>

  <p class="normal">Yirmi dört yaşındaki, uzun boylu, zarif, yakışıklı Cayetano, İtalyan göçmeni başarılı bir ailenin oğludur ve tıp fakültesi üçüncü sınıf öğrencisidir. Margarita ile eskiden bir kez nişanlanmıştır ama bu onun Miguel Reyes Palencia ile içki arkadaşı ve dost olmasını engellememiştir. Öleceği sabah Cayetano balayı yolculuğuna çıkacak Miguel ile Margarita’yı uğurlamak üzere nehirdeki limana gider, ama tuhaftır ki çift görünmez. Orada Cayetano, García Márquez’in Cartagena’daki babasına bir mektup yollar ve Gabo’nun kardeşleri Luis ile Margot’a rastlar, kendisini kahvaltıya davet ederler. Cayetano, aynı gün ailesinin <span class="ideitalik">El Verdún</span>’daki çiftliğine gideceğini söyleyerek teklifi kibarca reddeder. Sonra da sevgilisi Nydia Naser’i görmeye gider, ancak iki katlı evin karşısındaki bakkal dükkânında José ve Victor Chica’nın kendisini öldürmek üzere beklediklerinin farkında değildir.</p>

  <p class="normal">Cayetano’nun evinin yakınında kalabalık toplanmaktadır. Annesi Julieta, tanıdığı küçük bir oğlan onu ölüm tehdidi konusunda uyardığı için evin içindedir. Chica kardeşlerden birinin eve doğru koştuğunu, ama oğlunun karşı köşeden hızla yaklaşmadığını görünce, kapıyı çarparak kapatır ve her iki kapıyı da kilitler. Ön kapıya ulaşan Cayetano kapıyı yumruklayıp haykırmaya başlar. Kapıdakinin, kendisinin peşindekiler olduğunu sanan Julieta korunmak için evin içine koşar. Cayetano kaçar, yandaki otelde nedense durmaz ( orada bir polis memuru vardır) ve onun yanındaki eve dalar, ama kurbanına yetişen Victor onu on dört yerinden bıçaklar. Cayetano ayağa kalkıp sarkan bağırsaklarıyla evine kadar yürümeyi başarır. Orada akrabalarının arasında, “Ben masumum” diyerek ölür. Chica biraderler hemen teslim olurlar, bir yıl hapiste kalırlar, sonunda aklanırlar. O arada Chica ailesi oradan taşınmıştır, utanç duyan Margarita da tam iki yıl dışarıya adım atmaz. Miguel ise evlenir, sigorta acentesi olur, on iki çocuğu doğar ve olanlarla ilgili hiçbir pişmanlık duymaz. Ondan sonra Margarita’yı sadece iki kez görür, ilkinde cezanın iptali sırasında ve yıllar sonra ne olduğu bilinmeyen bir maddi sorun için. Kasaba halkının çoğunluğu Cayetano’nun suçsuzluğuna inanır.</p>

  <p class="normal">O tarihte Cartagena’da bulunan genç Gabo bu cinayetin etkisinden uzun süre çıkamayacaktır. Olaya karışan herkesi tanımaktadır; Cayetano çocukluk arkadaşıdır, Julieta da Gabo’nun erkek kardeşlerinden birinin vaftiz annesidir. Üç yıldır gazetecilik yapan García Márquez bu olay hakkında bir makale ya da bir roman yazmayı düşünür, ama editör arkadaşı Germán Vargas her şeyin zihninde durulmasını beklemesini önerir, akrabalarının ve kişisel anılarının oğlunun kitabına yazıldığını görmek istemeyen annesi de beklemesini arzular. Hem çırak yazar, hikâyesini hangi ilkeye göre düzenleyeceğini bulamamıştır, bunu sağlamak üzere arkadaşlarıyla sık sık hikâyenin üzerinden geçmiş, kurguda, Álvaro Cepeda’nın deyişiyle, hâlâ “aksayan bir şey” olduğunu hissetmiştir. Aslında, birkaç on yıl sonra, araları açılan çiftin yeniden birleşmelerinin kurguya eklenmesini öneren Cepeda olmuştur, işte o anda romancının zihninde her şey yerli yerine oturmuş, önemli olanın ‘vahşi bir cinayetin’ anlatılması değil, ‘müthiş bir aşkın gizli tarihi’ olduğunu anlamıştır. Diğer bir deyişle, anlatılmayı bekleyen bir aşk hikâyesi vardı.</p>

  <p class="normal">Aslında yeniden biçimlenen kurguya imgesel yönünü veren aşk faktörüdür. Hem damat hem de suçlanan âşık fazlasıyla romantikleştirilirler. Santiago’nun Arap kökenleri onu daha da uzak ve egzotik kılar, uzaklardaki Riohacha’da sürgüne gitmesi Ángela için de aynı etkiyi gösterir. Coğrafi açıdan gerçek Sucre epeyce içerilerdedir, ama <span class="ideitalik">Kırmızı Pazartesi</span>’deki meçhul kasabadan bakınca, korsan efsaneleriyle ve romantik okyanus seferleriyle ışıltılı Karayip Denizi birden çok kez görülür. Gelinin intikamcı ağabeyleri yeniden ve ikiz olarak doğarlar, bir tür ‘büyülü’ durumdur bu, kasaplık meslekleri palaları ustalıkla kullanmalarını ve ‘kurban’ kelimesinin ilk başlarda üst üste yer geçmesine izin verir. Piskoposun ziyareti dini bir ‘atmosfer’ yaratabilmek üzere elbette tamamıyla uydurmadır.</p>

  <p class="normal">Sayısız başka ayrıntı da değiştirilmiştir, burada hepsini sıralayacak yerimiz yok. Durum tam tersine çevrilerek, anlatıcının annesi kurbanın vaftiz annesi olmuştur, kurban onun ikinci adını taşımaktadır, böylece ortak bağlar sağlamlaşmaktadır; öte yandan öğretmen olan Ángela değil, Bayan Vicario’dur. Cayetano’nun sevgilisinin soyadı ‘Naser’ aslında farklı bir biçimde korunmuş, ama Santiago’ya verilmiştir. Sanatsal nedenlerle olayın hukuki yanı da oldukça büyütülmüştür. Romanın hafiye anlatıcısının sıkı sıkıya incelediği 500 sayfanın 322’si yerine yazarın gerçekte başvurabildiği tek yasal belge, savunma için sunulan dilekçenin yedi tam sayfasıydı. İşin daha da ironik yanı şuydu: García Márquez Chica kardeşlerin savunma avukatıyla görüşmüş olsa da adamın yaşı o tarihte epey ilerlemişti, öteki namus cinayetlerinden bir farkı olmayan davayı pek hatırlayamıyordu –bunun da <span class="ideitalik">Kırmızı Pazartesi</span>’deki bilgili ve kültürlü yargıcın (bizim için) gösterdiği şaşkınlıkla hiç ilgisi yoktur.</p>

  <p class="normal"><span class="ideitalik">Kırmızı Pazartesi</span> tam da böyle basit bir şifreyi akla getirmektedir, daha genç ve daha çağdaş okurlara (yazarın iki çocuğu da dâhil) bilim kurgu kadar uzak gelen bir şifredir bu.<sup class="calibre3"><a href="../Text/birsozbuyucusu_split_216.html#footnote-200-193" id="footnote-200-193-backlink">[193]</a></sup> Bu açıdan bakılınca kitap böyle bir şifrenin bir kısmını oluşturan maçoluğu inceden inceye eleştirmektedir. García Márquez röportajlarında çoğunlukla maçoluk karşıtı olduğunu söyler,<sup class="calibre3"><a href="../Text/birsozbuyucusu_split_217.html#footnote-200-194" id="footnote-200-194-backlink">[194]</a></sup> romanda da bu tür ahlak anlayışına ara sıra saldırılır, özellikle de erkeklerin karşısında kadınların yalnız kalmasından yakınan ve Pedro’nun kasap bıçağıyla tıraş olmasından ‘maçoluğun doruğu’ diye söz eden dükkâncı Clotilde tarafından. Andaluzyalı Lorca’nın <span class="ideitalik">Kanlı Düğün</span>’de gerçek evlilerle ve köylülerin kan davasıyla yaptığını yapan Kolombiyalı romancı, şiirsel ve yarı antropolojik biçimde ritüel bir cinayeti yeniden kuruyor, bir trajedi yaratacak şekilde onurlu bir tarafsızlıkla ele alıyor onu, ama bu yapıt kendi ahlak eleştirisini de sunuyor bize. Gördüğümüz gibi, gerçek aşkın ancak maçoluk ve ona bağlı değerler sıyrılıp atıldığı zaman kendini bulduğu anlatılıyor.</p>

  <p class="normal"><span class="ideitalik">Kolera Günlerinde Aşk</span>, García Márquez’in en kapsamlı romanıdır, Bruguera Yayınevi’nin bastığı İspanyolca özgün metin beş yüz sayfadır. Numaralandırılmamış altı bölümden sonuncusu romanın beşte biri kadardır ve kendi başına <span class="ideitalik">Kırmızı Pazartesi</span>’den bile uzundur. Birçok bakımdan şaşırtıcıdır bu kitap. Bir açıdan bakıldığında (deyim yerindeyse) eski moda güzel bir aşk hikâyesidir, bu olgu kitabın adında verilmiştir, İspanyol okurlar bu başlığı kısaltıp <span class="ideitalik">El amor</span> derler, biz de aynen kısaltacağız.</p>

  <p class="normal">Kitap aynı zamanda on dokuzuncu yüzyıl gerçekçiliğine bir geri dönüştür, García Márquez ile bağdaştırdığımız düşgücüne burada çoğunlukla rastlanmaz. Bulunan birkaç belirgin istisna da Fransızca ve Latince konuşan, hatta köpek gibi havlayan uğursuz, renkli papağan ile nehirden geçen gemilere kıyıdan mendilini sallayan kadının perişan hayaletidir. Hikâyenin geçtiği yer, Balzac’a yakışır türde betimlemelerle sıkı sıkıya dokunmuştur, olayın geçtiği meçhul kentin kendine örnek olarak eski valilik mahallesi ve parke taşı döşeli sokaklarıyla sevimli, görkemli sömürge kenti Cartagena’yı aldığı bellidir.</p>

  <p class="normal">Kentin aynı zamanda Barranquilla ve Santa Marta’yı andıran yanları da vardır<sup class="calibre3"><a href="../Text/birsozbuyucusu_split_218.html#footnote-200-195" id="footnote-200-195-backlink">[195]</a></sup>, örneğin, 1929’da Güney Amerika’ya yaptığı bir iyi niyet turunda (Cartagena’da değil de) Barranquilla’da mola veren havacı Charles Lindbergh’in ziyaretinden söz edilir. Yine de, Urbinolar balonla seyahate çıktıklarında üstünden geçtikleri değil de görebildikleri bir arazi olarak betimlenen tek yer Cartagena’dır (A, 330). Ayrıca uydurma işaretler vardır –Gospel Parkı ve Yazarlar Çarşısı (burada Florentino şiir kitapları okur ve okuma yazma bilmeyen âşıklar için aşk mektupları yazar), San Juan de la Ciénaga ve Puerto Padre gibi hayali kasabalar da<sup class="calibre3"><a href="../Text/birsozbuyucusu_split_219.html#footnote-200-196" id="footnote-200-196-backlink">[196]</a></sup>. Öte yandan Magdalena Nehri boyunca yapılan uzun gemi yolculuğundaki çeşitli duraklar, 1943 yılının yalnız, yeniyetme Gabo’sunun bildiği duraklara, Santa Fe (Bogotá’nın adı böyleydi) trenine binilen La Dorada’daki istasyon dahil olmak üzere bire bir uyar.</p>

  <p class="normal">Olay yaklaşık altmış yıllık bir süreci kapsar, 1875’ten 1935’e kadar. Fermina Daza, Florentino ile ilk kez gizlice nişanlandığında on üç yaşındadır, üç yıl sonra da nişan bozulur. Aradan fazla uzun bir zaman geçmeden yeni evlendiği kocasıyla birlikte balayına çıkar, Offenbach’ın <span class="ideitalik">Hoffman’ın Masalları</span>’nın galasını (1881) izleyeceklerdir. Dr. Urbino’nun garip ölümünden bir gün önce çift, <span class="ideitalik">Batı Cephesinde Yeni Bir Şey Yok</span>’un Hollywood versiyonunu izlemeye gider, 1930’da yazılan eser muhtemelen bir yıl kadar sonra Colombia’da sinemaya uyarlanmıştı. Fermina dul kaldığında yetmiş iki yaşında olduğundan ve Florentino’nun ona ikinci kez kur yapması bir yıl on ay sürdüğünden kitabın sonları 1933 ile 1935 arasına denk geliyor olmalı.</p>

  <p class="normal">Olay örgüsü daha basit olamazdı: On yedi yaşındaki Florentino Ariza, Fermina Daza’ya âşık olur, biraz kuru da olsa karşılık alır. Fermina’nın anlaşılmaz kaprisleri toplumda yer edinme hırsına kapılan babasınınkiyle birleşip baskı yapınca ilişkileri kopacaktır. Fermina daha sonra soylu aristokrat Dr. Juvenal Urbino ile evlenir, biraz çaba harcayarak büyük hanımefendi rolüne girer, Florentino ise yerel bir nehir taşımacılığı şirketinin üst düzey yöneticiliğine yükselir, en az 622 aşk ilişkisi olur. Elli yıl sonra Dr. Urbino ölür; cenazeden sonra Florentino beslediği aşkı dul kadına itiraf eder; bunu itiş-kakışlı karmaşık bir flört izler; sonunda nehirdeki bir gemi gezisinde vuslata ererler.</p>

  <p class="normal">García Márquez’in bu romanının hazırlanmasında hem deneysel hem edebi pek çok öğe kullanılmıştır. Göreceğimiz gibi, çok farklı bir aşk hikâyesidir, iki gencin çok bilindik romantik kavuşmasını değil, yetmişli yaşlarındaki bir çiftin aşkını anlatır. Çünkü <span class="ideitalik">Kolera Günlerinde Aşk</span>’ın ikinci büyük teması, yaşlanma ve getirdiği zorluklardır ki bu süreç de kolay kolay romantikleştirilemez. <span class="ideitalik">Kolera Günlerinde Aşk</span>’la ilgili röportajlarında García Márquez, Simone de Beauvoir’ın <span class="ideitalik">Yaşlılık</span> adlı kitabını okumuş olduğundan söz eder, kendi romanını da Fransız yazarın bu konuyu klasik açıdan incelediğinin farkında olarak ve o konuda adamakıllı bilgilenerek yazmıştır.<sup class="calibre3"><a href="../Text/birsozbuyucusu_split_220.html#footnote-200-197" id="footnote-200-197-backlink">[197]</a></sup> Simone de Beauvoir’ın da ilk başta yaptığı gibi <span class="ideitalik">Kolera Günlerinde Aşk</span> yaşlanmaya eşlik eden fizyolojik değişiklikleri anlatır: 5. bölümde Florentino’nun saçları ve dişleri dökülür; 6. bölümde düşer ve bacağı kırılır; gemideyken Fermina’nın bir kulağı ansızın duymaz olur; çıplak, kırışık omuzları ve kurbağa derisine benzeyen cildi aşağılama derecesinde dürüstçe betimlenir; insan ekşimesinin genel kokusu verilir.<sup class="calibre3"><a href="../Text/birsozbuyucusu_split_221.html#footnote-200-198" id="footnote-200-198-backlink">[198]</a></sup> Dr. Urbino’nun ve Florentino’nun annesi Tránsito’nun –kâh biraz komik, kâh yürek burkucu– bellek kaybı da vardır. Florentino, zamanın başkaları için geçtiğini psikolojik ama öznel bir biçimde hisseder, ancak kendisi için de geçtiğini kavrayamaz; de Beauvoir bu çelişkiye sayfalar ayırmıştır.<sup class="calibre3"><a href="../Text/birsozbuyucusu_split_222.html#footnote-200-199" id="footnote-200-199-backlink">[199]</a></sup></p>

  <p class="normal"><span class="ideitalik">Kolera Günlerinde Aşk</span>’ta aynı zamanda yaşlılıktaki cinsellik üzerine hararetli bir tartışma da sürdürülür. Teselliyi ‘cinsel huzurda’ bulan seksen bir yaşındaki Dr. Urbino’da, Plato, Seneca ve tarihteki öteki bilge ahlakçıların yücelttiği, erotizm karşıtı, aşırı bir mantıkçılık somutlaşır. Hatta sondaki bölümde Urbinoların yirmi yıldır sevişmedikleri ortaya çıkar, kızları mutsuz Ofelia orta yaştaki aşkın ‘gülünç’, yaşlılar arasındaysa gerçekten ‘tiksindirici’ olduğunu düşünür. Bütün bunlar yetmiş sekiz yaşındaki Florentino’nun azalmak bilmeyen cinsel gücüyle ve o sırada hayatının aşkını yaşamasıyla apaçık tezat oluşturmaktadır. Florentino ile Fermina, yaşlılık yıllarında yaşanan erotizmle acımasızca alay eden ve yaşlılar arasında cinsel ilişki olması fikrinin dehşet uyandırdığını inatla iddia eden geleneksel bilgeliğin eski kalıplarını anlamlı bir biçimde çürütürler.<sup class="calibre3"><a href="../Text/birsozbuyucusu_split_223.html#footnote-200-200" id="footnote-200-200-backlink">[200]</a></sup><span class="ideitalik">Kolera Günlerinde Aşk</span>, yaşlılar arasındaki seksi yüceltir ve ‘pis yaşlılar’la ilgili saçma ama inatçı klişeleri geçersiz kılar. Yazarın aklına bu roman fikri ilk kez bir gece, bir gemide yaşlıca bir çifti dans ederken görüp etkilendiğinde gelmişti, sonradan bu sahneyi romanının heyecanlı doruk noktası yaptı.</p>

  <p class="normal">Yaşı ilerleyen bir yazarın kitabı olan <span class="ideitalik">Kolera Günlerinde Aşk</span>, bazı bakımlardan García Márquez’in hayat deneyimlerinin ve bilgeliğinin sakin bir özetidir. Kendisine malzeme sağladığı için böyle iki deneyim kayda değer. Daha önceki Florentino-Fermina ilişkisi büyük ölçüde García Márquez’in kendi anne-babasının flörtüne dayalıdır.<sup class="calibre3"><a href="../Text/birsozbuyucusu_split_224.html#footnote-200-201" id="footnote-200-201-backlink">[201]</a></sup> Babası Eligio García, tıpkı Florentino gibi keman çalıyordu, inatçı aşklarını canlı tutan telgraf haberleşmeleri bu romanda ‘çok dikkatli bir tarihi biçimde’ neredeyse kelimesi kelimesine korunmuştur.<sup class="calibre3"><a href="../Text/birsozbuyucusu_split_225.html#footnote-200-202" id="footnote-200-202-backlink">[202]</a></sup> Yıllar sonra, yazar bu roman için araştırmalar yaparken, yetmişli yaşlarını süren anne-babasının –o sırada– hâlâ seviştiklerini tesadüfen öğrendi!<sup class="calibre3"><a href="../Text/birsozbuyucusu_split_226.html#footnote-200-203" id="footnote-200-203-backlink">[203]</a></sup></p>

  <p class="normal">Yazar üzerinde büyük etkisi olan, gerçek hayattan alınma bir başka olay, 1960’larda Meksika’da, kırk yıldır her yıl Acapulco’da buluşan, hep aynı otelde kalıp aynı restoranlara giden, birbirini seven yetmişli yaşlarındaki Amerikalı bir çift hakkında okuduğu bir gazete haberiydi. Gizli bir aşktı bu, çünkü ikisinin de başkalarıyla mutlu evlilikleri vardı, bu gerçek ancak bir sandalcı bu çifti paraları için öldürdüğünde ortaya çıkmıştı.<sup class="calibre3"><a href="../Text/birsozbuyucusu_split_227.html#footnote-200-204" id="footnote-200-204-backlink">[204]</a></sup> Hem ürpertici hem hayret verici bu olay, garip bir ölüm karşısında duygudaş olmamıza yol açarken aynı zamanda ne tuhaftır ki yaşlılar arasındaki erotizm ve aşkın canlı ve iyi durumda olduğunu görmemize yarar. Yazarın, Fermina’nın böyle bir olayı radyodan duymasını ve neredeyse gözyaşlarına boğulmasını, Florentino ile yeniden buluştuğu sırada aklından çıkarmamasını kurgulaması boşuna değildir.</p>

  <p class="normal">O zaman aşk ve yaşlılık bu romanın iki odağıdır, roman boyunca aşk sayısız biçimde ortaya çıkar.<sup class="calibre3"><a href="../Text/birsozbuyucusu_split_228.html#footnote-200-205" id="footnote-200-205-backlink">[205]</a></sup> Sık sık belirtildiği üzere, <span class="ideitalik">Kolera Günlerinde Aşk</span>’ta her türlü kadın-erkek ilişkisi mevcuttur, yaşlı-genç ilişkisi ve tersi, kadın-erkek tecavüzü ve tersi, zina, mastürbasyon, fahişelik, sevgilisi tarafından reddedilme, tutku cinayeti, aşk intiharı, evlilikteki sevgi, birleşmeyle sonuçlanmayan cinsellik, gençlerin aşkı, yaşlıların aşkı, şaperonlu, arabuluculu resmi flört.<sup class="calibre3"><a href="../Text/birsozbuyucusu_split_229.html#footnote-200-206" id="footnote-200-206-backlink">[206]</a></sup> Serenatlar vardır, yüzlerce aşk mektubundan söz edilir, sevgilinin peşinde gidilirken uygulanan pek çok incelikli küçük numara ve hareket görülür, Florentino’nun çok sevdiği Fermina’nın saç örgüleri anlatılır. Aşkın kalitesiz popüler kültürüne bolca gönderme vardır –kötü şiirler, insanı gözyaşlarına boğan diziler, Fermina’nın izlediği pembe diziler; sıkça taklidi yapılır bunların. Romanın epigrafı, 1970’lerin bir aşk şarkısı olan ‘Taçlı Tanrıça’dan alınmadır, García Márquez bunu o dönemin dışına çıkarak hikâyesine katmayı göze almış ve –önceki başkan López Michelsen’in önerdiği üzere– Proust’un ünlü Swann-Odette aşkına yaptığına benzer biçimde, Vinteuil’in kurmaca sonatına önemli bir rol vermiştir.</p>

  <p class="normal">Romanın bir yerinde, yaşlı Florentino’nun mektupları üzerine yapılan bir yorumda, ‘el perfume de una gardenia’ hakkında bir cümle söylenir; bu da ‘Perfume de gardenias’ın, en tanınmış <span class="ideitalik">bolerolardan</span>, ruhu bu romanın büyük bölümüne nüfuz eden şu Karayip aşk şarkılarından birinin kesin bir yansımasıdır. Kitaptaki pek çok satır, ucuz serüven romanlarından ya da <span class="ideitalik">bolero’</span>ların güftelerinden doğrudan alınmış gibidir. Dr. Urbino’nun ölürken söylediği, ‘Seni ne kadar sevdiğimi Tanrı bilir’ cümlesi, ya bir duygusal şarkıya ya da <span class="ideitalik">True Confessions<sup class="calibre3"><a href="../Text/birsozbuyucusu_split_324.html#footnote-100-20" id="footnote-100-20-backlink">[a20]</a></sup></span>tarzında bir ucuz romana (Latin dünyasındaki eşdeğerine) çok uygun düşer. Birden çok kez, âşık Florentino Kutsal Ruh’tan esinlenerek konuşur gibi betimlenir, Anglo Saksonların kulağı için uydurma bir kavram olsa da halkın Katolikliğinin ve romantizminin çoğunlukla birbirine karıştığı Hispanik kültüründe son derece akla yakındır. Florentino ile Fermina’nın en sonunda sevgili oldukları geminin <span class="ideitalik">Nueva Fidelidad</span> diye çok da uygun düşen ‘alegorik’ bir adı vardır. Söylemeye gerek yok, kitabın son satırı –Florentino’nun ‘Sonsuza kadar’ deyişi– binlerce şarkının ve öykünün kullanıla kullanıla aşınmış kapanış sözüdür; buradaki mizah oyunu, Florentino’nun Fermina ile değil kaptanla konuşması ve aşkını değil geminin geliş gidişlerini ima etmesidir.</p>

  <p class="normal">Zaman zaman daha ciddi aşk ritüellerinin berbat taklitlerini görürüz, amaç fazla ciddiye alınmamalarıdır. <span class="ideitalik">Kolera Günlerinde Aşk</span>’taki üç önemli romantik an, García Márquez’in elinde Rabelais vari kaba konuşmalarla bezenir. Çoktandır beklenen ve genç Fermina’nın Florentino’nın yazdığı ilk aşk mektubunu en sonunda kabul ettiği sahnede, Fermina can alıcı mektubu tam alırken elinde tuttuğu kasnağın üstüne bir kuş pisler. O tarihten üç yıl sonra babası genç kızı salimen âşığından uzağa göndermek üzereyken Fermina banyoya saklanır ve sevgilisine kısa bir veda notu yazar; bir parça tuvalet kâğıdına yazdığı notu saç örgüsüyle birlikte gönderir. Gerilim artarken şaka tam bir maskaralığa dönüşür: Elli yıl sonra, sinirli bir Florentino ilk kez Fermina’ya uğramaya cesaret ettiği sırada, birden kontrol edemediği bir dışkılama ihtiyacına kapılır, uzun zamandır beklenen bu kavuşmayı berbat etme riskine girmektense, birkaç kısa cümleden sonra ziyaretini kısa keser, daha sonra görüşmek üzere sözleşir. Bu kitapta aşk ve aşkla ilgili kalıplar yüceltilmiş olsalar da yeri geldiğinde etraflıca ve insafsızca yerilmişlerdir de.<sup class="calibre3"><a href="../Text/birsozbuyucusu_split_230.html#footnote-200-207" id="footnote-200-207-backlink">[207]</a></sup></p>

  <p class="normal">Beklendiği üzere, gerçekçi bir roman olan <span class="ideitalik">Aşk</span>’ta döneme ait her türlü ayrıntı bulunur –araba çeşitleri, edebiyat ürünleri, Strauss valsleri, manivelalı telefonlar gibi yeni teknolojiler ve şu harika balon seyahati, Urbino’nun öğretmeni Dr. Proust’un (yazarın babası) ve meçhul kasabada aylarca kalan ve kuşkulu Bay Daza ile silah kaçakçılığı işine giren Joseph Conrad’ın (doğumu Korzeniowski) cameo görüntüleri<sup class="calibre3"><a href="../Text/birsozbuyucusu_split_325.html#footnote-100-21" id="footnote-100-21-backlink">[a21]</a></sup>. Kentin toplumsal dokusu da var, halka açık çeşitli yerler ile Sosyal Kulüp (aristokratlar) ve Ticari Kulüp (burjuvalar) tarafından temsil edilen iki baskın sınıf ‘bloğu’. Üç ana karakter, benzer biçimde kendi arkaplanlarını cisimlendirirler; eski sömürge elitinden gelen, iki görkemli soyadına sahip Dr.Urbino; genç cumhuriyette yüksek mevki peşinde koşan, yontulmamış korsan kapitalistlerin yeni kuşağının harika evladı, Fermina; ve gayrimeşru olan, ama halkına büyük hizmetler verdiği orman bölgesini tahrip eden modern ve saygın bir gemicilik şirketine kan bağıyla bağlı Florentino. Sánchez ailesinin büyük çiftliklerindeki hayat anlatılır, bu arada belki Isaacs’ın romantik <span class="ideitalik">María</span> romanındaki ortama da göz kırpılır.<sup class="calibre3"><a href="../Text/birsozbuyucusu_split_231.html#footnote-200-208" id="footnote-200-208-backlink">[208]</a></sup> Romanın geleneksel olarak her şeyi bilen anlatıcısı aynı zamanda toplumun bir üyesi gibi de konuşur, ara sıra ‘biz’, ‘bizi’ ya da ‘burada’ der.</p>

  <p class="normal"><span class="ideitalik">Kolera Günlerinde Aşk</span>’ı yazmaya hazırlanırken García Márquez Avrupa’nın bazı gerçekçi yapıtlarını tekrar ve dikkatle okumuştur, bunların arasında Alessandro Manzoni’nin <span class="ideitalik">Nişanlılar</span> (1840) adlı kitabı da vardır. İtalya’nın bu klasik tarihi romanı taşrada yaşayan genç bir çifti anlatır, evliliğe hazırdırlar ama evlilik planları siyasi eşkıya ve korkak bir rahip tarafından sürekli engellenir, ayrıca isyanlar, savaşlar ve özellikle hıyarcıklı veba belası vardır –ama neyse ki birkaç yıl sonra birleşirler. Bela öyküleri García Márquez’in hep ilgisini çekmiştir, Manzoni’nin kitabındaki bununla ilgili bölümleri özellikle dikkatli okuduğunu itiraf eder. Ne kadar etkilendiği <span class="ideitalik">Kolera</span>’nın kurgusunda görülebilir.<sup class="calibre3"><a href="../Text/birsozbuyucusu_split_232.html#footnote-200-209" id="footnote-200-209-backlink">[209]</a></sup> Kitabın bir yerinde, şaperon Escolástica’nın Agua de Dios karantina hastanesinde öldüğü anlatılır, bu hastanenin <span class="ideitalik">Nişanlılar</span>’da önemli rolü vardır.<sup class="calibre3"><a href="../Text/birsozbuyucusu_split_233.html#footnote-200-210" id="footnote-200-210-backlink">[210]</a></sup></p>

  <p class="normal">Flaubert’in <span class="ideitalik">Duygusal Eğitim</span>’inin (1869) etkisi daha da büyüktür. Bu ifade, Florentino’nun hikâyesinin başlarında, ‘duygusal eğitiminin daha ileri bir evresinde’ elde edeceği dokunaklı bilgelikten söz ederken yer alır. García Márquez ilk başta, Fransız yazara benzemeye ve tarihi panoramayı bir aşk hikâyesiyle birleştirmeye çalıştığını itiraf eder, ama zaman içinde, bazen Flaubert’te de olduğu gibi, kamusal dünyanın özel dünyayı gölgede bırakmasından çekinerek hedeflerini küçültmüştür.<sup class="calibre3"><a href="../Text/birsozbuyucusu_split_234.html#footnote-200-211" id="footnote-200-211-backlink">[211]</a></sup> Yine de iki roman arasında çarpıcı paralellikler vardır (her ikisi de, rastlantısal olarak bazı eleştirmenler tarafından fotoğraf albümüne benzetilmişlerdir). <span class="ideitalik">Duygusal Eğitim</span> nehirdeki bir gemide başlar, yolculuk sırasında duyarlı ama silik kahramanımız Frédéric, çekici, iffetli Bayan Arnoux’ya ilk görüşte âşık olur, kadın, ‘aşk romanlarındaki kadınlara benzemektedir’ ve Frédéric’in sevgisine kalbinde karşılık verecekse de havai yaradılışlı burjuva kocasına sadık kalacaktır.<sup class="calibre3"><a href="../Text/birsozbuyucusu_split_235.html#footnote-200-212" id="footnote-200-212-backlink">[212]</a></sup></p>

  <p class="normal">Frédéric kitap boyunca Madam Arnoux’ya âşık olmayı sürdürecek, bildik sevgi ifadeleri kullanacaktır: “Onun dudaklarından dökülen her sözcük Frédéric’e yepyeni ve sadece ona özgü bir şey gibi görünüyordu”; “Madam Arnaux’yla ilişkili her şeye âşıktı o, eşyasına, hizmetkârlarına, evine, sokağına.”<sup class="calibre3"><a href="../Text/birsozbuyucusu_split_236.html#footnote-200-213" id="footnote-200-213-backlink">[213]</a></sup> Aynı zamanda, on yıllık bir süre boyunca Frédéric şehvetli ama adi fahişe Rosanette ve vurdumduymaz varis Madam Dambreuse ile tatmin edici olmaktan uzak ilişkilere girer. Ancak tek gerçek aşkı Madam Arnaux olacaktır; aradan neredeyse yirmi yıl geçtikten sonra onu tekrar görecek, sevgi dolu ama coşkusuz bir buluşma yaşayacaklardır, çünkü artık gençliklerindeki duyguları tadamayacak kadar yaşlı ve umutsuzdurlar. Bu yüzden âşıkların buluşması ne bir vuslata erme olur ne de yeni bir başlangıç. Bu bakımdan <span class="ideitalik">Kolera Günlerinde Aşk</span>’la arasındaki benzerlik apaçıktır; ikisi arasındaki fark, Flaubert’in romanı kara bir keder içinde biterken Florentino yaşadığı ilişkiler boyunca romantik hayallerini koruyacak ve onları gerçekleştirmeyi başaracaktır. (Dr. Urbino’nun kendi arabasında Hildebranda ve Fermina ile oynadığı o küçük soyunma oyunu Flaubert’in <span class="ideitalik">Madam Bovary</span>’sindeki ünlü araba sahnesinin kasıtlı bir taklidi olabilir.)</p>

  <p class="normal"><span class="ideitalik">Kolera Günlerinde Aşk</span>’la on dokuzuncu yüzyıldaki öncüllerinin arasındaki en önemli fark, bu kitabın cinselliği dürüstçe betimlemesinde yatar. Fark, sadece günümüzde cinselliğe daha geniş bir hoşgörüyle bakılmasında değil, kitapta cinselliğin hangi açıdan ele alındığıyla da ilgilidir. On dokuzuncu yüzyıl romanlarının çoğunda tensel aşkın bir rolü olsa da, genellikle rezil bir güç mücadelesinin parçasıdır (örneğin Balzac’ın <span class="ideitalik">Kuzin Bette</span>’si), ya da kadınların oyunlarının ya da erkeklerin kontrolünün ifadesidir. García Márquez’in romanında ise, tam tersine, erotizm hoş ve kendi başına olumlu bir şey olarak anlatılır. Basitçe söylemek gerekirse, Florentino ve yatak arkadaşları en ufak bir utanç ya da suçluluk duymadan birbirlerinden zevk alırlar. <span class="ideitalik">Kolera Günlerinde Aşk</span>’ta inisiyatif sahibi olanlar kadınlardır, saldırgan, yırtıcı cinsellikleri iffet taslayarak günaha sokmaz, ima yoluyla alkışlanır. Kitapta kadınların mastürbasyonu bile yer alır, Fermina’nın yeniyetme kuzenleri, günde kaç kez kendi kendilerini tatmin ettiklerini ve her seferindeki orgazm sayısını neşeyle karşılaştırırlar.</p>

  <p class="normal">On dokuzuncu yüzyıldaki kadın roman kahramanlarını düşününce bu tezat iyice dramatikleşir –örneğin Merimée’nin Carmen’i, baştan çıkarıcı erotizmi içinde günahkâr ve yıpratıcıdır; ya da Emma Bovary, acınası ve sömürülmüş, zina işleyen, ‘düşmüş’ bir kadın; ya da Dorothea Brooke (<span class="ideitalik">Middlemarch</span>’ta), ya da Madam Arnaoux, bunların çekiciliklerinin olumlu yanları arasında şehvetlerini denetim altında tutabilmeleri de var. Öte yandan <span class="ideitalik">Aşk</span>’ta, kadın cinselliği alabildiğine özgürce ifade ediliyor. Florentino’nun biri dışında bütün yatak arkadaşlarının deneyimli kadınlar olması tesadüf değildir –dul, ayrılmış ya da hâlâ evli. Bu kısmen o dönemin Hispanik törelerini yansıtmak amacıyladır, o dönemde saygın toplumlarda evlilik öncesi seks söz konusu bile olmazdı (<span class="ideitalik">Kırmızı Pazartesi</span>’de gösterilmiştir); bir başka nedeni de, yazarın güzel genç kızların hüzünlü ve gösterişsiz bir Florentino’yu beğenmeyeceklerini mutlaka sezmesidir, oysa onun koyu melankolik hali tam da yaşlıca sevgililerinin hoşlandığı bir şeydir. Bu romandaki en dokunaklı anlardan biri yetmişlik Florentino ile Fermina’nın kadının gemideki kamarasında sakince sevişmeleridir, bu erotizm öyle bilgecedir ve öyle damıtılmıştır ki o ikisini ‘aşkın ötesine’ götürür.</p>

  <p class="normal">Zamanla ilgili çeşitli motifler ve yapısal simetriler –García Márquez’in simgeleri– <span class="ideitalik">Aşk</span>’ın biçimlenmesinde önemli rol oynarlar. <span class="ideitalik">Başkan Babamızın Sonbaharı</span>’nda ve yazarın başka yapıtlarında olduğu gibi, anlatım ‘şimdiki’ zamanda yer alan bir ölümle başlar, bu durumda 1931 civarında; 2, 3 ve 4. bölümlerin tamamıyla 5. bölümün büyük kısmında 50 yılı aşkın uzun bir geri dönüş işlenir, 5. bölümün son sayfalarında, 1. bölümde kalan ipin ucundan tutulur; 6. bölüm flört ve aşkla devam eder. En önemlileri paralellikler arasında Florentino ile Fermina’nın, her ikisi de 3. bölümde yer alan, her birinin kendi gemi yolculuğunda bekâretini kaybetmesi vardır; ikisinin de yatak arkadaşı daha deneyimli ve saldırgandır; yaşlılıktaki birleşmeleri de gemide olacaktır, üç bölüm ve elli yıl sonra. Başlangıçta Jérémiah de Saint-Amour’un aşk yüzünden değil yaşlılıktan hoşlanmadığı için giriştiği intiharın yansıması, kitabın sonlarına doğru América Vicuña’nın aşk yüzünden intiharında görülecektir. Romandaki her iki kahramanın adının da <span class="ideitalik">f</span> harfiyle başlaması, her ikisinin soyadında da sesli harfler arasında güçlü bir <span class="ideitalik">z</span> sesinin bulunması, dil kullanımında dikkate değer hususlardır.</p>

  <p class="normal">Üç başkahraman, romanın ana konularının çevresinde döneceği bir doku oluşturmakta. Açılış bölümünde Dr. Urbino var ve kaçınılmaz olarak ilk izlenim onun kitabın kahramanı olacağı. Nüfuzlu bir şahıs, doktor ve profesör olarak parlak bir meslek hayatı olmuş; kentte toplum önderi konumunda hayranlık uyandıran hizmetlerde bulunmuş, bir erkekler ekibi kurmuş, yerel tiyatroyu canlandırmış, emir vermeye alışkın, sağlam bağlantıları var –başpiskoposla vali o ikindide verilen ziyafete katılıyorlar, onun ölümü üzerine üç günlük resmi yas ilan ediliyor. Dr. Urbino tam bir kent beyefendisi. Aslında tepeden tırnağa görgü kuralı simgesi, zaman zaman gözümüze biraz kendini beğenmiş, Avrupalı tavrından pek emin görünecektir, hepsi deri ciltli (Zola dışında), saygın Fransızca kitaplarla dolu kitaplığıyla, İngiliz tarzı mobilyasıyla, azametli akılcılığıyla. ‘Juvenal’ olan adı gençliği anıştırmasına rağmen, doktor –sürekli mesleki unvanıyla söz edilir kendisinden– sanki asla genç olmamıştır.</p>

  <p class="normal">3. bölümde Dr. Urbino’nun kasabanın en makbul bekârların- dan olduğunu, pek çok genç kadının düşlerini süslediğini öğreniriz; kısacası tam bir ‘av’dır. Fermina’yla düğününün de o yüzyılda bir eşi olmamıştır. 1. bölümde daha sonraki, yaşlılık günlerindeki aşkın bir portresi çizilse de ilerideki bölümlerde uzun, sabit bir arkadaşlığın hikâyesi anlatılır, bu ilişki sadece bir kez, doktor siyah bir Protestan vaizin kızıyla uygunsuz cilveleşmelere girince sarsılır. Toplum içinde Dr. Urbino ile Fermina tam bir ağırbaşlılık simgesidirler, genellikle kol kola görülürler, ‘ikisi kusursuz bir uyum içindedir’. García Márquez halkın arasında görülen bu cenneti de, başbaşayken yaşadıkları o kaçınılmaz küçük gerginlikleri de maharetle işler; kocanın tuvaletin kenarını ıslatması üzerine çıkan kavgaları, kayıp bir kalıp sabun yüzünden sertçe tartışmaları, 5. bölümün sonlarında Dr. Urbino’nun sonu felaketle bitecek şekilde ev işine kalkışmasını. Yine de, bugünün resimli dergilerinde okuyacağımız türden iyi giden bir evliliktir onlarınki.</p>

  <p class="normal">Doktorun evliliğinin başlangıçtaki bu portresi –karısı ancak bölümün üçte birinden sonra ortaya çıkar– o kadar olumludur ki, saf bir okur bunun romanın ana teması olduğunu düşünebilir. Ancak onların ilişkilerinin mahrem tarihini okurken daha karmaşık gerçek kendini gösterir. Doktor her şey olabilir ama romantik biri değildir – Fermina’ya yazdığı mektuplar ciddi ve yavandır, Florentino’nun mis kokulu ateşinden iz yoktur. Fermina’ya serenat yapmak istediğinde bir piyanist kiralar; Florentino’nun tersine hiçbir çalgı çalamaz. Hepsinden önemlisi, karı-koca olarak yatağa ilk girdiklerinde ‘karısını sevmediğinin pekâlâ farkındadır’, çünkü onlarınki, kısmen Bay Daza’nın fırsatçı hayallerinden, kısmen de doktorun ‘toplumda bir süs’ ihtiyacından kaynaklanan bir bağdır. Daha sonra, yaşlanmakta olan karısı mutsuzluktan yakınınca bilge doktor tumturaklı bir sözle yanıtlar onu, “Asla unutma, iyi bir evlilikte en önemli şey mutluluk değil, istikrardır”. Geriye dönüp bakınca, Dr. Urbino’nun ölürken, beklenen protokol cümleleri olduğu için sevgiden söz etmiş olduğu görünüyor, yürekten hissedilmemiş ama evlilik gereği uygun sözler.</p>

  <p class="normal">Daha karanlık bir damarda, Fermina’nın yaşadığı ve algıladığı şekliyle evlilik yaşamı var; Fermina kendisinin ‘Dr. Urbino’nun kutsal hizmetinde’ çalışan bir ‘lüks hizmetçi’ haline geldiğini belli belirsiz sezer. Şair Sarah Noriega’nın –Florentino’nun sevgililerinden biri– tutumu daha da sert olur, hanımefendiyi bir erkekle parası için evlenen ‘fahişe’ diye niteler, oysa belli ki kötülükle verilmiştir bu hüküm. Uzunca bir kilit paragrafta, kendi kuşkularının ve kaygılarının, örneğin neden doktoru Florentino’ya tercih ettiğine dair evlilik öncesi iç sorgulamalarının üzerinden geçen orta yaşlı bir Fermina gösterilir; daha sonra kocasını ‘babasının çevirdiği dolabın yarattığı biri’ olarak görür; kocasının birtakım acımasız, ahmak ya da önyargılı ana-babasıyla uğraşarak geçirdiği cehennem gibi ilk altı yılı düşünür, muhterem kocasının aslında yüreksiz biri olabileceğinden kuşkulanır.</p>

  <p class="normal">Gerçekten de bütün bu geriye bakış ve sonunda olanlar –Fermina ile Florentino karakterleri ve yeniden elde ettikleri aşk üzerinden–, <span class="ideitalik">Aşk</span>’ın 1. bölümünde onca ustalıkla kurulan ve değer verilen açıklamaların ve geleneksel değerlerin devamlı, ustalıklı yalanlanmasıdır. Doğuştan asi olan Fermina, kitap boyunca kendisine gösterilen herhangi bir keyfi taciz ya da denetimde dişlerini gösteren inatçı bir melez olarak betimlenecektir. Genç Florentino’ya söylediği ilk üç cümlenin sert emirler olması tesadüf değildir, iki farklı yatak arkadaşıyla sevişirken sonuna kadar gitmeye karar veren de odur. Yazarın bir yerde belirttiği gibi, Fermina fark ettiğinden daha fazla burjuva olur.<sup class="calibre3"><a href="../Text/birsozbuyucusu_split_237.html#footnote-200-214" id="footnote-200-214-backlink">[214]</a></sup> Sonunda, Florentino’yu, ancak üst tabakadan destekçilerinin pek çoğu dağıldıktan ya da güvenilmez oldukları anlaşıldıktan sonra –kocası ve babası hakkında basında çıkan skandallar, kızı Ofelia’nın samimiyetsiz iffeti, arkadaşı ve sırdaşı Lucrecia del Real’in ihtiyacı olduğu sırada kendisini terk etmesi– tamamıyla kabul eder.</p>

  <p class="normal">Dr. Urbino’da ne eksikse Florentino onlara sahiptir. Doktor akılcı, zevklerinde kuramsal, aklı başında ve tutkudan uzaktır; Florentino içinden geldiği gibi hareket eder, duygusaldır, iyi kötü demeden bütün romantik şiirleri sever, kadınların erkeği ve sonunda bir kadının erkeği olarak kendini bütünler. <sup class="calibre3"><a href="../Text/birsozbuyucusu_split_238.html#footnote-200-215" id="footnote-200-215-backlink">[215]</a></sup> Mesleğinde yükselip nehir taşımacılığında başarılı bir yönetici olursa da bu durum ancak Fermina’ya layık olmasını sağlayacaksa önemlidir onun gözünde. Florentino ile Bay Daza arasındaki o gerilimli karşılaşma sırasında Bay Daza ona kızından uzak durmasını söylediğinde Florentino, düzenlenecek düğünü anlamlı, kesin kanıtlarla çürütme amacıyla, “Bana kalırsa bu konuda kızınız karar vermelidir” diyerek karşı çıkar. Böylece aşk için yaşamak yanında aşk için ölmeye ve bir kadının eşini seçme hakkını savunmaya da hazırdır. Goethe’nin Werther’i ya da Benjamin Constant’ın Adolphe’u gibi romantik bir kahramandır, duygusal çıkışlarını ne tuhaftır ki hem erotik konulardaki mertliği hem de alışılmışın dışındaki gösterişsizliği telafi eder.</p>

  <p class="normal">İlk sayfalardaki Jérémiah de Saint Amour’un olayı –eleştirmenlerin sıkça yakındıkları gibi– hemen unutulur ve bir daha da söz edilmez. Ama o da <span class="ideitalik">Aşk</span>’ın tamamında yer alan geniş tartışmanın bir parçasıdır. Afro-Fransız, intiharını çok uzun zaman önce hesaplar, altmışından sonra yaşamak istemez, yaşlılığa ilkesel olarak karşıdır. Tam tersine, kitabın sonunda, yaşlılıkta hakiki bir tutku ve aşk olabileceğini görürüz. Üstelik Saint Amour’un sadık bir âşığı vardır (onunla karşılaşırız ama adını asla öğrenemeyiz), ama onu saklı tutmuş, günlük hayatına sokmaktan kaçınmıştır. Soyadına rağmen<sup class="calibre3"><a href="../Text/birsozbuyucusu_split_326.html#footnote-100-22" id="footnote-100-22-backlink">[a22]</a></sup> Jérémiah de Saint Amour aşkı kutsal sayan biri değildir. Daha da kötüsü, Dr. Urbino, Mösyö Saint Amour’un siyasal sığınmacı değil, kaçak bir mahkûm olduğunu öğrenir, bu da ona olan sevgisine gölge düşürür. Bu ışık altında, América Vicuña’nın daha sonraki intiharı ne kadar trajik ise de (ve Florentino’nun ona davranışı ne kadar takdire layık olsa da) bir soyluluk kazanır, çünkü hesaplama sonucu değil, aşk dürtüsüyle yapılmıştır, Jérémiah’ın kurduğu devasa gölge oyununun tersine onun davranışı dürüstlük gibi bir erdeme sahiptir.<sup class="calibre3"><a href="../Text/birsozbuyucusu_split_239.html#footnote-200-216" id="footnote-200-216-backlink">[216]</a></sup></p>

  <p class="normal"><span class="ideitalik">Kolera Günlerinde Aşk</span>, García Márquez’in, bilinçli olarak rekabet ettiği on dokuzuncu yüzyıl romanlarının en iyi nitelikleriyle –gündelik yaşamın canlı dokusunu hissetme, toplumu ve toplum kurallarını sezgisel yolla kavrama ve bolca iyi hikâye– birleştirerek sunduğu en hayran olunacak niteliklerinden pek çoğunu gösterir: geniş bir alanı kapsama, trajedi unsurları, sağlam bir mizah. Bununla birlikte bu türün kötü şöhretli hatalarına düşer, özellikle aşırı ayrıntı (teorisyenlerin dediği gibi metonomi fazlası) zaman zaman uzayıp giden bir tutarsızlık ve özellikle ortadaki bölümlerde nedense gevşek ve ayrı ayrı olaylardan oluşan bir yapı. Yazarın coşkulu hayalgücü <span class="ideitalik">Aşk</span>’ın sayfalarında sık sık aşırıya kaçar, ilk bölümde ev hayvanlarının uzun uzun sıralanması, üçüncü bölümde de Avrupalı müşterilerin alımlarının sayfalarca anlatılması gibi. Florentino’nun pek çok kadın arkadaşının her biri kendi başına bir zevk unsuru olsa da örneklerin sayısı anlatımı bozacak kadar çoğalıyor. Cinsellikle ilgisi olmayan başka, birbirinden kopuk olaylar da yine nedensizce ortaya çıkar, örneğin 3. bölümde Florentino’nun batık bir İspanyol kalyonunu çıkarmaya çalışıp başarısız oluşunun anlatılması.</p>

  <p class="normal"><span class="ideitalik">Aşk</span>’ın, García Márquez’in en neşeli ve aynı zamanda en az disiplinli ya da özenli kitabı olması bir paradoks değildir. Ama akılda kalan bir romandır, okunduktan <span class="ideitalik">sonra</span> derin ve kalıcı bir tatmin duygusu bırakır, gövde metin dışındaki bölümler yazarın elinden çıkan en güzel ve en sanatkârane işlerdir. Daha da ötesi, García Márquez’in milyonlarca okuru, yaşlılığın eşiğindeyken bir aşk romanı yazmasındaki (sadece genç yazarların hakkı sayılan bir konuda) cesareti ve özgünlüğü ancak alkışlayabilirler; biraz da Verdi gibidir durumu, tek komik operası olan <span class="ideitalik">Falstaff</span>’ı yetmişli yaşlarında bestelemişti. Kolombiyalı edebiyat sihirbazının bağımsızlık ve kendini yenilemeye olan kapasitesi ister istemez bizi kendine hayran bırakıyor.<sup class="calibre3"><a href="../Text/birsozbuyucusu_split_240.html#footnote-200-217" id="footnote-200-217-backlink">[217]</a></sup></p>
</body>
</html>
