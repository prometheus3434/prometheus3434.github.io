<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>birsozbuyucusu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_8">Macondo’nun Tarihi</h2>

  <p class="sagitalik">ALTI</p>

  <p class="normal"><span class="ideitalik">Yüzyıllık Yalnızlık</span>’ı ele almak, sadece bir roman okumak değil, geniş bir kültür alanına düşe kalka adım atmak ve baş döndürücü bir dizi insanla, motifle, ufuklarla ve anlamlarla karşılaşmak demektir. Kitabın kronolojisi Avrupalıların Amerika’ya yerleşmesiyle başlar son dönemlerin göçlerine kadar gelir, yani on altıncı yüzyıl sonlarından yirminci yüzyılın ortalarına kadar. Karakterler ve onların eylemleri huşu uyandıran bir dizi kişilik özelliği gösterir, değişik olaylar yaşanır. Kitabın dünyası sıradan ve gündelik olanı olağanüstü ve olanaksız olanla kaynaştırır. Kitabın edebi mirasında kadim metinler, keşifler tarihi, aile tarihi, Rabelaisvari muziplikler ve sömürge romansı bulunur. Bütün ideolojilere seslenir: Solcular romanın toplumsal mücadeleleri ele almasından, emperyalizmi betimlemesinden hoşlanırlar; muhafazakârlar bu mücadelelerin bozulmasından ve/veya başarısızlığa uğramasından, ailenin devam eden rolünden güç alırlar; nihilistler ve her şeyi olduğu gibi kabul edenler, karamsarlıklarının yeniden doğrulandığını görürler; apolitik hedonistler ise kitaptaki cinsellikle ve yiğitlikle avunurlar. Bu, gerçek anlamda ‘herkese bir şey sunabilen’ bir kitaptır.<sup class="calibre3"><a href="../Text/birsozbuyucusu_split_126.html#footnote-200-103" id="footnote-200-103-backlink">[103]</a></sup></p>

  <p class="normal"><span class="ideitalik">Yüzyıllık Yalnızlık</span>’ın olay bakımından zenginliği onu özetlemeyi neredeyse olanaksız kılsa da, kurgunun ana hatları şunlardır: Buendíalar ile yandaşları güneye gider ve Macondo’yu bulurlar. Aile reisi José Arcadia Buendía ticarete başlar ama bilime duyduğu saplantı onu çıldırtır; karısı Úrsula kabilelerinin omurgası olacaktır. Macondo’ya düzenli olarak Çingeneler gelir, yeni araçlar getirirler; içlerinde en akıllısı olan Melquíades, ölümünden önce –ilk ölendir o– tuhaf metinler yazar. Buendíaların iki oğlu, José Arcadio ile Aureliano’nun, özgür ruhlu Pilar Ternera’dan gayrimeşru oğulları Arcadio ile Aureliano José doğar; korkuya kapılan José Arcadio, Çingenelerle kaçar. Dans öğretmeni Pietro Crespi evlatlık Rebeca ile flört eder, Buendíaların kızı Amaranta zehirli bir kardeş rekabetiyle tepki verir. Bir rahip bir kilise kurar, Muhafazakâr yargıç Apolinar Moscote sakince kasabaya yerleşir, merkezi gücü uygulamak ister, ama kasabanın kurucusu Buendía’nın başını çektiği isyan ilk başta Moscote’yi durdurur. Liberallerin galeyana gelmesi ve Muhafazakârların hilesi bir savaşı körükler, sonunda Aureliano ünlü bir albay ve Arcadio da, kısa süreliğine, yerel bir despot olur. Savaşla birlikte ölüm de gelir, Buendíaların gayrimeşru çocukları ölür, Liberaller ihanet eder, utanç verici bir barış sağlanır, Aureliano acı duygular içinde kalır. Aynı günlerde oğul José Arcadio yolculuklarından döner, kardeşi Rebeca’yla evlenir. Pietro Crepi de Amaranta’ya döner, ama reddedilince intihar eder. José Arcadio çok geçmeden bilinmeyen bir nedenden ölür, kasabanın deli kurucusu da aynı şekilde bir kestane ağacının altında yaşamını yitirir. Arcadio öldürülmeden önce resmi nikâhsız karısı Santa Sofia de la Piedad Segundo ikizlerini doğurur (bunların kimlikleri değiştirilir), ayrıca Güzel Remedios’u da (görünüşe göre geri zekâlıdır) dünyaya getirir. Birinci bölüm burada biter.</p>

  <p class="normal">Kendini sefahate veren Aureliano Segundo yiyip içecek, parasını çarçur edecek, sabahtan akşama kadar metresi Petra Cotes’le sevişecek, ama güzel, varlıklı, şişman Fernanda del Carpio ile de ilişkiye girecektir. Birlikteliklerinden José Arcadio doğacak, papa olması için Roma’ya seminere gönderilecektir; ‘Meme’ denilen Renata Remedios neşeli, çocuksu bir kadındır, otomobil tamircisi Mauricio Babilonia ile ilişkisinden Aureliano adında bir piçi olacaktır; bir de okuması için Brüksel’e gönderilen Amaranta Úrsula vardır. Güzel Remedios pek çok erkeği aşktan delirtir, ölümlerine neden olur, sonra ışıklı bir ikindi vakti kendisi de bedenen göklere yükselir. Romanın bir yerinde Albay Buendía’nın on yedi gayrimeşru oğlu anneleriyle birlikte ortaya çıkarlar; biri bir tren getirir, tren yabancı bir muz şirketi, şirket de sömürü, ahlaksızlık ve on yedi oğlanın ölümünü getirir. (Albay da çok geçmeden doğal nedenlerden ölür.) Peşinden işçiler grev yapar; José Arcadio Segundo işçilerin lideri olur, ordunun üç bin göstericiyi öldürmesinin hayatta kalan tek tanığı odur (bu kırımı resmi ve özel kaynaklar yadsır); beş yıl süren yağmur fırtınası Macondo’yu mahveder. Sonra Úrsula, ikizler ve Fernanda birer birer ölürler. Bitkin düşen Santa Sofía çekip gider. Piç Aureliano kitap kurdu bir münzevi olup çıkar, Melquíades’in elyazmalarına dalar; zevk düşkünü, gayretsiz José Arcadio, varolmayan ‘eğitiminden’ döner, eski evi zevk âlemleri yapılan bir ine çevirir, genç caniler tarafından öldürülür. Amaranta Úrsula’nın, kocası Gastón ile çıkagelmesi Aureliano ile tutkulu bir teyze-yeğen ensestine yol açacak, Gastón’un iş gezileri bu ilişkiyi kolaylaştıracaktır. Amaranta Úrsula domuz kuyruklu bir bebek doğuracak, çok geçmeden de ölecektir; Aureliano Macondo’nun bütün tarihini, ta onu mahveden rüzgârlara ve kendi ölümüne kadar içeren elyazmalarını ansızın anlayacak, bunları çözdüğü anda da bu olaylar gerçekleşecektir. Son!</p>

  <p class="normal"><span class="ideitalik">Yüzyıllık Yalnızlık</span>’ın neredeyse akıl karıştıran hızlı olay temposu pek çoğunun aynı adı paylaştığı geniş karakter kadrosu –dört tane José Arcadio, üç tane Aureliano, bir Arcadio, bir Aureliano José, albayın on yedi değişik kadından edindiği on yedi piç Aureliano ve Remedio adında üç kadın. İlk kez okuyana bütün bunlar çok karışık gelebilir, hangi José Arcadio ya da Aureliano’nun kiminle neyi yaptığını karıştırabilirler. Yine de bu çeşitli isim grupları, çeşitli tiplemelerin anlatım boyunca tutarlılığını sürdüren düzgün sisteminin içindedir.</p>

  <p class="normal">Şablon, birinci bölümde kurulur, orada kare kafalı, gür saçlı, sağlam bedenli, hayalgücünden yoksun José Arcadio’yu tanırız, gözleri açık doğan, suskun mizaçlı, arada bir geleceği gören Aureliano’yu da. Bu bitiştirilmiş betimlemeler ta başından maddi ve şehvetli bir tip olan José Arcadio’yu aklı başında, mantıklı, biraz soğuk olsa da umut dolu düşüncelere sahip Aureliano’dan ayırır. Bu farklar kalıcı olacaktır; Buendíaların tarihi boyunca dışa dönük José Arcadiolar hep duyuların alanının yakınında kalacak ve bu duyuları tatmin etmek üzere cinsellik için yaşayacak, cinselliğin kölesi olacaklardır; daha da ötesi, ya hayalgücü ya da kafa çalıştırma ihtiyacı eksikliğinden düşünmeyi ya da plan yapmayı gerektiren uzun vadeli projelerden uzak duracaklardır. İçe dönük Aurelianolar ise tam tersine doğuştan düşünürlerdir, doğal bir geçişle lider, zanaatkâr ya da bilim adamı rolünü benimserler, onlar için erotizm ve duygulanım daha büyük çaptaki projelerinin hep gerisinde kalacaktır. 10. bölümde Úrsula, “Aurelianolar içine kapanık ama zihinleri berrak, José Arcadiolar ise atak ve girişimci, ancak kaderleri trajik,” der. Ölüm biçimleri de yaşam yolları kadar etkili: José Arcadioların hepsi ya cinayetlerin ya da hastalıkların kurbanı olarak acı içinde ölürken (trajik kaderleri) , her üç Aureliano gözleri açık, akılları başlarındayken ölüyor.</p>

  <p class="normal">Bu şablonun istisnaları var. Ailenin reisi José Arcadio Buendía’da dengede olmasa da her iki eğilim de görülür; farklı adlarının da akla getirdiği gibi, Arcadio ile Aureliano José işleyen sistemin dışında kalan garip kişilerdir; ikizler her ne kadar çifte-muhalif modeline uysalar da José Arcadio Segundo, aslında Aurelianodur ve tersi; bu da kendilerine ait gömlekleri ve künyeleri küçükken yaramazlık yapıp değiştirmeleri yüzündendir.</p>

  <p class="normal">Kadın karakterlerde daha az karışık olsa da benzer bir biçimsel yapı var. Zarif kozmopolit Amaranta Úrsula iki adaşının, özellikle de Úrsula’nın sınırsız enerjisini ve girişimciliğini devralmış. 19. bölümde Amaranta Úrsula’nın dönüşü anlatılırken, metinde doğrudan büyükanne figürüyle karşılaştırılır, hatta 1. bölümde Úrsula için kullanılan aynı sıfatlar kullanılır (aktif, ufak-tefek). Remedios adlı kadınlarda da daha az belirgin olsa da bir paralellik vardır, üçü de olgunlaşmazlar ve ya genç yaşta ölürler ya da iyice gelişemeden ortadan kaybolurlar. Genç kız gibi olan Meme, rastlantısal olarak bütün kitapta takma ada sahip tek kişidir, bu da onun sürdürdüğü gençliğinin simgesidir. Ayrıca, parmak emme gibi bebeklere özgü özellikler gösteren Rebeca vardır, onun adının ilk hecesi kısmen Remedioların kampına dâhil olduğuna işaret eder.</p>

  <p class="normal">Buendía ailesinin dışında Pilar Ternera ile Petra Cotes’i görürüz, ikisinin adları da taşların sertliğini akla getirir.<sup class="calibre3"><a href="../Text/birsozbuyucusu_split_127.html#footnote-200-104" id="footnote-200-104-backlink">[104]</a></sup> Pek de iyi şöhreti değillerdir, saygın olmayan meslekler sürdüren (falcılık, piyangoculuk) bu kadınların özgür cinsellikleri, ağırbaşlı Úrsula’da (tuhaf ama Fernanda’da da) somutlaşan Buendía terbiyesine de zarar verir. Pilar ile Petra romanda egemen olan erotik figürlerdir. Pilar hem José Arcadio’nun hem Aureliano’nun bekâretini bozar ve karşı cinsle birleşmek isteyen bütün öteki Buendíalar’a da çöpçatanlık yapar. (Pilar’ın işaret ettiği gibi, ‘İnsanların yatakta mutlu olduklarını bilmek beni sevindiriyor.’) Pilar Ternera’nın cinsellik ‘okulu’na bir tek Segundo ikizleri katılmaz, onlara Petra Cortes yol gösterir, Pilar’ın çağdaş avatarı. Bu iki kadın erotik yanımızı somut bir biçimde temsil eden bir model sunarlar; özgün Macondoluların sonuncusunun, düşmanı Úrsula’dan daha uzun yaşayan ve yaptığı son şey, Aureliano’ya ‘git de teyzeni baştan çıkar’ demek olan Pilar’ın son kasırgasından hemen önce ölmesi rastlantı değildir. Bölümün başında Pilar’ın cenaze töreni için ‘Bu sondu’ diye kısa ve öz bir söz yazılmıştır.<sup class="calibre3"><a href="../Text/birsozbuyucusu_split_128.html#footnote-200-105" id="footnote-200-105-backlink">[105]</a></sup></p>

  <p class="normal">Bir seferinde bütün bu tekrarlanan isimler konusunda soru sorulan García Márquez şaka yaparak, “Burada kendisine babasının adı verilmeyen var mı?” diye sormuştu.<sup class="calibre3"><a href="../Text/birsozbuyucusu_split_129.html#footnote-200-106" id="footnote-200-106-backlink">[106]</a></sup> Gerçek hayatta, elbette aileler, özellikle seçkin aileler bazı isimleri yinelemeye yatkındırlar (John Paul Doe IV), besbelli ima edilen devamlılıktır. Dolayısıyla bir ailenin tarihini kayda geçiren yazar, bu yinelemeleri ifade etmekle yükümlüdür, daha da ötesi, ‘ailedeki benzerlikleri anlatmak durumundadır (ya da tersini, ailedeki farklılıkları). Bu türün daha erken dönemdeki bir klasiğini örnek vermek gerekirse, Thomas Mann’ın<br class="chapter"/>
  Buddenbrooklar’ında, dört kuşağın hepsinde bir tane Johann vardır. García Márquez’in dehası, ailelerdeki böyle tipik bir uygulamayı garip bir tutarlılık ve gülünç bir yenilenme noktasına kadar abartmış olmasında yatar.</p>

  <p class="normal">Bunca tekrar varken, Macondo’nun yüzyıllık tarihini hiçbir değişim yaşanmayan bir yüzyıl olarak görme eğiliminde olabiliriz. Bununla birlikte, görünürdeki bu tekrarlara eşlik eden farklı koşulları dikkate almak gereklidir. Albay Aureliano Buendía ulusal Muhafazakârlar’a karşı savaşmışken, yeğeninin çocuğu (ve gizli adaşı) José Arcadio Segundo, Macondo’nun ve dünyanın tarihinde sonradan gelen, şahane bir evreyi temsil eden çokuluslu bir şirkete karşı kışkırtıcılık yapmıştır. Benzer şekilde, Amaranta Úrsula anaerkil ailenin eski reisinin adını ve geleneklerini sürdürse de aynı zamanda son derece modern bir kozmopolittir, Avrupaidir, özgürdür, erkek kardeşi José Arcadio gibi o da hayatın tadını çıkarır, her ikisi de ailelerinin yakın zamandaki egemenliklerinin birer ürünü olarak yetişmişlerdir.</p>

  <p class="normal">Elbette insanlık tarihi, değişime karşı tekrarlardan oluşur, Macondo hayranları da, kendi ideolojik tercihlerine göre birine ya da ötekine yöneleceklerdir. García Márquez’in bu ikisini kurnazca birleştirmesini dramatik bir şekilde gösteren can alıcı bir örnek, 10. bölümün giriş cümlesidir (kitabın yaklaşık olarak yarısında): “Yıllar sonra, ölüm döşeğindeki Aureliano Segundo, Haziran ayında, ilk oğlunu görmek üzere yatak odasına girdiği o yağmurlu öğle sonrasını hatırlayacaktı.” O anı anlatan sözcükler romanın giriş cümlesini sıkı sıkıya yineler: “Yıllar sonra idam mangasının karşısına çıktığında Albay Aureliano Buendía eskide kalan, babasının kendisini götürüp buzu keşfettirdiği o öğle sonrasını hatırlayacaktı.”</p>

  <p class="normal">Sonraki cümle açık bir şekilde ilkinin sentaksını, fiillerin zamanını ve kelimeleri yansıtır: zamanı bildiren (yıllar sonra), yeri bildiren kelimeler, özne ‘Aureliano’, koşul bildiren yüklem ‘hatırlamak’ (her iki özgün metinde de ‘había de recordar’) ve mastar cümlesiyle bitirmek (yine her ikisinde de ‘conocer’), arkasından da dolaysız nesne. 10. bölümdeki cümlenin gerçek içeriği, tam bir zıtlıkla, kahraman Albay Aureliano Buendía’nın bir idam mangasının karşısına (ki mucizevi bir biçimde ölmekten kurtulacaktır) meydan okuyarak çıkmasını değil, gırtlağındaki bir hastalık yüzünden can vermekte olan, ölüm döşeğindeki ahlaksız Aureliano Segundo’yu (Segundo’nun kelime anlamı: İkinci) anlatır; üstelik adam buzun özgün mucizelerini değil, ilk doğan oğlu ‘isteksiz ve ağlak<span class="ideitalik">’</span> José Arcadio’yu görüşünü hatırlar; oğlu büyüdüğünde sefih ve sorumsuz, hatta sübyancı olacaktır.</p>

  <p class="normal">Bu noktada, <span class="ideitalik">Yüzyıllık Yalnızlık</span>’ta zamanın nasıl anlatıldığı konusunda bazı uyarılarda bulunmak, ayrımlar yapmak iyi olur. İlk ve en belirgin özellik, García Márquez’in kitabın bölümlerini numaralandırmama kararının, numara verilmemiş yirmi bölümün birbirinden ayrı parçalar değil de bir bütünün, yani bir tek metnin birbirine bağlı parçaları olarak var olduklarını okurların düşünmelerini sağlamak olduğudur. Bu geniş çaplı modeli, hemen görülebilecek şekilde, kitabın formatının, içinde yer yer pek az (ancak özenle seçilmiş) diyaloğun yer aldığı uzun, akıcı, olay dolu paragraflardan oluşması da destekler. García Márquez’in kesintisiz anlatımının tamamında cümleden paragrafa, paragraflardan bölüme kadar ve metnin tamamına kadar sürekli bir şeyler olur, zaman ancak son satırdan sonra durur. Macondo’da uzun vadeli değişimler ve geçen zaman yaklaşık olarak dörtlü ‘evreler’ şeklinde dönemlere ayrılabilir ve bunlar şu şekilde bölümlerin içinde kümelenir: ütopik masumiyet/toplumsal uyum (1-5), askeri kahramanlık/bağımsızlık için mücadele (6-9), ekonomik refah/manevi çöküş (10-15), ve sonunda batış/fiziksel yıkım (16-20).</p>

  <p class="normal">Öte yandan, geniş çerçevede bakıldığında, <span class="ideitalik">Yüzyıllık Yalnızlık</span>’ın temelde kronolojik olsa da ve yeterince ‘doğru çizgide’ ilerlese de hem geçmişteki konulara geri dönüşlerle hem de gelecekte olacaklara doğru uzun sıçrayışlarla zamanda bolca zikzaklar çizdiği –ilk baştaki iki bölümün yapısında olduğu gibi (yukarıda, 5. bölümde tartışılmıştır)– akılda tutulmalıdır. 1. ve 10. bölümün anahtar cümlelerinin başladığı ve idam mangasıyla ölüm döşeğinin yer aldığı o ölüm sahneleri aslında –her iki durumda da– yüz sayfa ileride gerçekleşecektir. Benzer bir durumda, Meme Buendía ile Mauricio Babilonia arasındaki gençlik aşkı da, aynı bölümün daha sonraki sayfalarında biz bu ilişkinin köklerini öğrenmeden önce, çoktan ilerlemiş durumdadır. Romanda zaman, Faulkner’ın artık klasikleşen yapıtlarında olduğu gibi, geniş çaplı anlatım kaymalarıyla verilir; buna karşılık, García Márquez’in geçici yer değiştirmeleri göze batmaz, fiziksel ve mekânsal yasaları ihlal etmesi ünlüdür, ama bunlar da onlar gibi dikkat çekmez.</p>

  <p class="normal"><span class="ideitalik">Yüzyıllık Yalnızlık</span>, özel ve kamusal meseleleri başarıyla birbiriyle kaynaştırması açısından da Latin Amerika’da yazılmış romanlar arasında bile tek örnektir. Özel meseleler arasında aile yaşamı, cinsel arzu ve romantik aşk vardır; kamusal meseleler arasında göçler, isyanlar, savaşlar, törenler, grevler ve baskılar bulunur. Özel meseleleri konu alan romanlarda kadınlar daha fazla öne çıkarlar.</p>

  <p class="normal">Bütün fantastik abartmalarına ve doğal ya da siyasal felaketlerine rağmen (Latin Amerika’nın kalıplaşmış deneyimleri) <span class="ideitalik">Yüzyıllık Yalnızlık</span>, Buendía ailesinin evlerindeki gündelik yaşamı ve değişiklikleri dürüstçe ve inandırıcı biçimde anlatmaya odaklanmıştır. Evdeki gündelik hayat, evlilikteki gerginlikler, çocukların yetiştirilmesi, oyun oynayan çocuklar, aralarındaki farklılıklar türünden beklenen konularda yazılanları okuruz, bütün bunlar bilge ve görmüş-geçirmiş bir anlatıcı tarafından titizlikle aktarılır okura. Úrsula, Macondo’dan ayrılmayı kabul etmeyince ve kocasına iki oğluyla ilgilenmesini kesin bir dille hatırlatınca; Aureliano Segundo ailede hiç kimsenin hoşlanmadığı bir kadınla evlenince; yine aynı Aureliano Segundo yeniyetme kızının ketumluğu yüzünden ne yapacağını bilemeyince; ya da yaşlı hısım-akraba kendi kabuklarına çekilince, evlerdeki tipik mahrem, hem tanıdık hem ailevi dramlara tanık oluyoruz. Ayrıca, farklı noktalarda García Márquez, Buendíaların gelirinin kaynağına inecektir, ister Úrsula’nın şekerlemeleri olsun, ister José Arcadio’nun arazi alımları, Petra’nın piyangoları ya da sonuncu José Arcadio’nun rehine verilen değerli şeyleri ve gizli hazineleri. ‘Büyülü’ bir Macondo’da bile her gün yenen yemek bir yerlerden gelir.</p>

  <p class="normal">Romantik aşk ve cinsel arzu, ailenin dışında sıkı bağlar kurmanın yollarını sağlarlar ve her ikisinden de bolca mevcuttur. <span class="ideitalik">Yüzyıllık Yalnızlık</span>’ta (kelimenin tam anlamıyla) erotik deneyimlerin ne kadar geniş bir yelpazeye yayıldığını görmek oldukça şaşırtıcıdır; örneğin karı-koca aşkı (José Arcadio Buendía/Úrsula), yeniyetme aşkları (Aureliano/Remedios Moscote), sıradan ilişkiler (Pilar Ternera/José Arcadio, sonra Aureliano), geleneksel, düzgün, nazik flörtler (Pietro Crespi/Rebeca, sonra Amaranta), kazara evlenme (Arcadio/ Santa Sofía de la Piedad), üçlü ilişki (Aureliano Segundo/Fernanda del Carpio/Petra Cotes), uygun olmayan evlilikler (Aureliano/Remedios, Aureliano Segundo/Fernanda), yakıcı gençlik tutkuları (Meme/Mauricio Babilonia), olası sübyancılık (ilahiyat öğretmeni José Arcadio/dört erkek çocuk), modern, ‘serbest’ evlilik (Amaranta Úrsula/Gastón), ve <span class="ideitalik">Liebestod</span>’a<sup class="calibre3"><a href="../Text/birsozbuyucusu_split_313.html#footnote-100-9" id="footnote-100-9-backlink">[a9]</a></sup> ötü reateşli gerçek aşk ( Aureliano Babilonia/Amaranta Úrsula).</p>

  <p class="normal">Elbette olmazsa olmaz genelevler de var, bir tanesi Pilar’ın işlettiği ve bazı erkekler oraya gidiyorlar. Ayrıca çeşitli erotik (ya da anti-erotik) tipler var: kendini tutamayan damızlık José Arcadio; doyumsuz kadın Rebeca; tam bir <span class="ideitalik">femme fatale</span> olan Güzel Remedios; mağrur ve güzel, erdemli kadın, Fernanda; ebedi metres Petra; ıstırap çeken, kızıştırıp kaçan, adında İspanyolca <span class="ideitalik">amar</span> fiili bulunan ama kendisi âşık olmayı beceremeyen, sadece sahip olmayacağı erkekleri isteyen, sahip olabileceklerini ise reddeden tahripkâr ve hüzünlü bakire Amaranta.</p>

  <p class="normal">Buendíaların tarihinde bir leitmotif gibi süregiden bir erotik bileşim; ensest yönündeki içgüdüsel dürtü ve karşılığındaki yasaktır. Söz konusu çift aslında kuzendir (ancak kuzenler arasındaki evlilikler hısımlık kurallarında özel bir yere sahiptir).<sup class="calibre3"><a href="../Text/birsozbuyucusu_split_130.html#footnote-200-107" id="footnote-200-107-backlink">[107]</a></sup> Bundan sonra kitaptaki erkeklerin çoğu ya aynı kandan gelen kadınlarla –anneleriyle ya da teyzeleriyle– cinsel ilişki peşinde olacaklar, ya da en azından onları arzulayacaklardır. Pilar Ternera ile ilk kez yattığında José Arcadio’nun gözünün önünden Úrsula geçer; ve ilahiyatçı José Arcadio, cansız bedeni havuzda yüzerken bile büyük-büyük teyzesi Amaranta’yı düşünecektir. Önceki José Arcadio (evlatlık olsa da) kızkardeşi Rebeca ile evlenmeye kadar vardıracaktır işi. Elbette domuz kuyruğuyla doğan bebekler konusu da var, bu rahatsız edici olaydan ürken kadınlar yüzünden normal ensest yasaklarına herkes uyar. Amaranta baştan çıkarıcı oyunlarıyla yıllarca Aureliano José’yi kışkırtsa da bu oyuna ani ve kanlı bir biçimde son verecektir. Bu kalıbın tek istisnası, Aureliano ile olan ateşli ve aşk dolu ensest ilişkisi, ancak Macondo’daki çöküş bütün toplum kurallarını geçersiz kılacak dereceye geldiğinde gerçekleşen Amaranta Úrsula’dır. Ensestin çekiciliği/arzuyu bastırma diyalektiğini Buendíaların yaşamında çok önemli bir güç haline getiren Kolombiyalı yazar, insan toplumunun en derin temellerine dokunmayı başarıyor; çünkü, antropolog A.L.Kroeber’in dediği gibi, ensest yasağı ‘tek evrensel kurumdur’. Ya da Lévi-Strauss’un sözcükleriyle, ensest yasakları ‘bir toplumun kültürünün eşiğinde, içinde ve bir anlamda bizzat kültürünün kendisidir.”<sup class="calibre3"><a href="../Text/birsozbuyucusu_split_131.html#footnote-200-108" id="footnote-200-108-backlink">[108]</a></sup></p>

  <p class="normal">Erkeklerin geniş çaplı anti-sosyal dürtülerine gem vuran, onlara temel bir denge, süreklilik ve gerekli düzeni sağlayan, Macondo’nun kadınlarıdır. Luis Harss’ın uzun süre önce belirttiği üzere:</p>

  <p class="normal">García Márquez’in yapıtlarında erkekler havai yaratıklardır, kaprislerinin esiridirler, olanaksız hülyalara kapılan hayalperestlerdir, mağrurca bir kibre kapıldıkları anlar vardır, ama temelde zayıf ve dengesizdirler. Öte yandan kadınlar sağlam, mantıklı, sebatkâr ve aklı başındadırlar, birer düzen ve tutarlılık örneğidirler. Dünyayla daha iyi başa çıkabilir görünürler, bu yüzden olayları göğüslemeye daha hazırlıklıdırlar. García Márquez bunu farklı bir biçimde söyler: ‘Benim kadınlarım erkeksidir,’ der. <sup class="calibre3"><a href="../Text/birsozbuyucusu_split_132.html#footnote-200-109" id="footnote-200-109-backlink">[109]</a></sup></p>

  <p class="normal">José Arcadio Buendía teknik ve teknolojik aldatmacalarının peşinde boş yere koşarken aileyi genişletmek ve hayvan şekerlemesini işini başlatıp gözeterek eve para sağlamak Úrsula’ya kalır; kâhin kocasının keşif alanındaki büyük girişimlerine rağmen, seyahatlerinden dönerken, en son model araç-gerece sahip olan ve düzenli olarak mektup alan yeni ve daha ‘modern’ göçmenleri yanında getiren de o olur. Aynı biçimde, metresi Petra’nın çeşitli girişimleri olmasa Aureliano Segundo parasını har vurup harman savuramazdı; güvenilir Buendía kadınlarının sonuncusu olan Santa Sofía de la Piedad çekip gidince ev hızla harap olur. Belçika’dan dönen Amaranta Úrsula geçici yenilenmeler ve hayatiyat sağlasa da yeğeniyle arasındaki olay bu ikisini tam bir sorumsuzluğa iter, eski malikâneyi otlara, karıncalara terk ederler.</p>

  <p class="normal">Macondo’nun kalabalık kadrosu arasında, iki boyutlu olmasıyla yetinilmeyen, karakter özellikleri birkaç komik hususla kalmayan, pek çok yasal, elzem rol üstlenen, eylemleri bir tür karikatürümsü abartının ötesine geçen, duyguları yoğun bir derinliğe sahip olup empati ve karmaşık nitelikler gösteren ve aslında García Márquez’in kitabında güleryüzlü bir ironiyle ele alınmayan tek karakter, <span class="ideitalik">Yüzyıllık Yalnızlık</span>’taki kadınların başta gelenidir. Kübalı romancı Reinaldo Arenas’ın seçkin kelimeleriyle (Kolombiyalıyla ters düşmeden birkaç yıl önce yazdığı üzere), Úrsula Iguarán de Buendía ‘düğün gecesinde önyargılarla dolu bir gelindir; sevgi dolu annedir, ilgilidir, zaman zaman tahammül edilmez, zaman zaman yüreklidir; öğleden sonraları badem ağaçlarının altında ağlayan avuntu kabul etmez duldur…; kendisine acınmasın diye körlüğünü gizleyen yüzlük ihtiyardır; mutfakta bir tatlı hazırlamanın evdeki dengeyi sağlamak için kaçınılmaz ritüellerden biri olduğunu bilen neredeyse çılgın ve kurumuş büyük-büyükannedir.”<sup class="calibre3"><a href="../Text/birsozbuyucusu_split_133.html#footnote-200-110" id="footnote-200-110-backlink">[110]</a></sup></p>

  <p class="normal">Her şeyden önce Úrsula klasik anne figürüdür, Latin Amerikalılar için olduğu kadar başkaları için de. Nedensiz eğlencelere iltifat etmeyen, ‘hayatının hiçbir anında şarkı söylediği duyulmamış’ bir kadındır, hoşlanmadığı angaryalardan ruh gücü ve katıksız enerjisiyle, eylemciliğiyle ve ‘sağlam sinirleriyle’ kurtulur. Kibirden uzak, önemli ölçüde otorite sahibi bir reis-ana olarak tezcanlı, katı Arcadio’yu zapt eden, Don Apolinar Moscote’yi vurmak üzereyken onu döverek boyun eğdiren ve onun budalaca emirlerini geçersiz kılan kişidir; Albay Buendía hapse girince oğlunu ziyaret edip ona gizlice bir silah vermek üzere gardiyanların arasından süzülen (ama anne de olduğu için oğluna yaralarına iyi bakmasını hatırlatan) kadındır; Gerineldo Márquez’i (trajik, vakur, heybetli bir sahnede) yine kendi, güç sarhoşu albay oğlunun elinde keyfi bir şekilde idam edilmekten kurtaran da odur; ileri yaşındayken, kaçak José Arcadio Segundo ömrünün kalan günlerinde orada gizlenince Melquíades’in odasını yaşanır halde tutan da odur. García Márquez’in yapıtlarında etkili ve olumlu figürlerin çoğu kadındır, ancak onların arasında Úrsula Buendía insanın ne kadar büyük olabileceğinin bir örneği olarak öne çıkar.</p>

  <p class="normal"><span class="ideitalik">Yüzyıllık Yalnızlık</span>’taki genel alanda toplumsal hareketler, hükümet eylemleri, teknolojik değişimler (demiryolları, sinemalar, telefonlar) ve ekolojik gelişmeler var, ayrıca ölünün başında beklemeler ve grup halinde yas tutmalar gibi organize ritüeller, şenlikli sefahat alemleri ve karnavallar da; bütün bunlar Macondo’daki hayatı akla gelen her düzeyde etkiler, kitabın sınırlarını çizer, biçimini belirler. Bu amaç için García Márquez anlatımını Kolombiya (genişletirsek Latin Amerika) tarihinin daha büyük blokları çevresinde kurar: İspanyol sömürgeleşmesinin ilk dönemleri ve denizden uzak bölgelerdeki yerleşim, on dokuzuncu yüzyıldaki kanlı savaşlar, bir tek ürüne dayandırılan yanıltıcı refahın tekrarlanan örnekleri ve zamanımızda ABD ekonomisinin egemen gücü.</p>

  <p class="normal">Bu tarihi bölümlerin her biri sırasında García Márquez dönemle ilgili uygun ayrıntılar sunar. Baştaki bölümlerde José Arcadio Buendía’nın yıllar önce jaguar avında kullanılan mızrağını okuruz ya da zırhını ve anlaşılmaz bir şekilde balta girmemiş ormanlarda keşfedilen karaya oturmuş bir kalyonu, ya da Arcadio Buendía’nın bir büyüteç satın almak için Melquíades’e ödediği ‘üç sömürge parasını’. İngiliz emperyalisti Francis Drake, Riohacha’ya 1596’da gerçekten baskın yapmıştır; burada bu baskın, Úrsula’nın büyük-büyükannesinin güneye kaçışıyla başlayan zincirleme olayları tetikleyen öğedir. Onun hoşgörülü kocası, barışsever yerlilerin arasına sessizce yerleşmeyi başaran –her iki taraf için de en yararlı yazgıdır bu (ve tarihteki tek örneği de bununla kalmaz)– ‘Aragonlu bir tüccar’ olarak tanımlanır, yani bir İspanyol sömürgecidir. Öte yandan, Guajiro Kızılderililerinin, Visitacíon ve Cataure’nin, prens soyundan gelmesi ama şimdi Buendíalara hizmet etmesi, yerli halkın Hispaniklere boyun eğdiğinin, ne kadar iyicil olsa da, bir örneğidir. (Rebeca’nın Guajirolardan getirdiği uykusuzluk/bellek kaybı belaları Kızılderililerin hem huzurlarını hem de manevi tarihlerini yitirmelerinin simgesi olarak görülebilir.) Daha sonra Buendíaların başıboş dolaşmaları ve kurucularının denizi araması, ilk dönem İspanyol kâşiflerinin yaptıklarını simgeleyen tipik olaylardır.</p>

  <p class="normal">Yargıç Don Apolinar Moscote’yi ve arkasından gelen iç savaşları anlatan bölümlerde García Márquez iki dönemi iç içe geçiriyor: İspanya Krallığından ayrılmak için yürütülen kanlı mücadeleler (1810-25) ve Liberallerle Muhafazakârlar arasındaki, Latin Amerika’da yeni kurulan hemen hemen bütün cumhuriyetlerde on dokuzuncu yüzyılı baştan sona niteleyen sonsuz çekişme. Don Apolinar eski İspanya’nın merkezci geleneğini simgeler; ‘Don’ unvanıyla <span class="ideitalik">Yüzyıllık Yalnızlık</span>’taki tek önemli kişi odur; üslubuyla da tam bir bağnaz İspanyol bürokratıdır. ‘Corregidor’ olan unvanı –kelime anlamı ‘eş-lider’ ya da ‘eş-hükümdar’dır– ‘İspanyol İmparatorluğunda, kendi cemaatinde ya da bölgesinde kraliyet yargı hakkını kullanan yargıç’ demektir.<sup class="calibre3"><a href="../Text/birsozbuyucusu_split_134.html#footnote-200-111" id="footnote-200-111-backlink">[111]</a></sup> Onun katı, onaylı yönetimine kurucu Buendía’nın organik temelli otoritesi karşı çıkar, duygusuz bürokrata, ‘bu kasabada biz kâğıt parçalarıyla emir vermeyiz,<span class="ideitalik">’</span> der Buendía. 4. bölümde işgüzar Peder Nicanor Reyna’nın gerçekten de Don Apolinar tarafından Macondo’ya getirilmiş olduğunu öğreniriz; böylece bu ikisi kiliseyle devlet arasındaki kötü şöhretli İspanyol ittifakını yeniden yürürlüğe koyarlar.</p>

  <p class="normal">Aynı zamanda Don Apolinar’ın bürosunun duvarında ‘cumhuriyetin kalkanı’ vardır; bütün evlerin maviye boyanmasını isteyen bir bildiri yayınlar, Kolombiya’nın Muhafazakâr partisinin resmi rengidir bu. Onun uzak ve kuşkulu bir hükümetçe atanmış olması, 1987’ye kadar Kolombiya’daki kasaba belediye başkanlarının yerel halk tarafından seçilmeyip Bogotá tarafından görevlendirildiği gerçeğini yansıtır.</p>

  <p class="normal">5-9 arası bölümlerdeki karmaşalı savaşlar, yazarın metne kattığı üzere, Kolombiya’nın on dokuzuncu yüzyılda yaşadığı çekişmelerin temeline oturtulmuş. Albay Buendía karakterinde General Rafael Uribe Uribe tam anlamıyla örnek alınmış; General, romancının büyükbabası Márquez’in emrinde savaştığı biri ve Liberal rejimin ve Bin Gün Savaşı’nın efsanevi adı. Aureliano Buendía gibi Uribe Uribe de yağmurlu bir günde doğmuştu, uzun kariyeri boyunca hiçbir askeri zaferi olmamıştı, resmi parti çizgisi savaş karşıtı bile olsa başkaldırılara öncülük etmişti, Atlantik kıyısında düşmanlıklar neredeyse durma noktasındayken isyanları körüklemişti, Liberal yönetim tarafından ‘sorumsuz’ diye reddedilmişti, Orta Amerika’ya seyahat edip oradaki Liberal hükümetlerin desteğini istemişti, birden fazla kez hapse girmişti, tutuklanmalarının birinde sokaklarda dolaştırılıp halka teşhir edilmişti, Muhafazakâr generallerin biriyle iyi kişisel ilişkisi olmuştu, Neerlandia Antlaşması’nda (o tarihte bir Hollandalının sahibi olduğu muz plantasyonunun adıdır) resmen silah bırakmıştı.<sup class="calibre3"><a href="../Text/birsozbuyucusu_split_135.html#footnote-200-112" id="footnote-200-112-backlink">[112]</a></sup></p>

  <p class="normal">Liberal toprak sahiplerinin azalan desteği, fraklı altı avukatın fırsatçı önerileri (bunlar Liberal platformun parçalanıp satılmasını istiyorlardı), ve savaşın yol açtığı yoksunluklar yüzünden Macondo’daki Liberal güçler korkunç bir başarısızlığa uğrarlar. Benzer biçimde, Latin Amerika’nın bütün tarihi boyunca, yukarıdakine benzer fırsatçılıklar, yeterince geniş tabanlı bir ekonomi olmaması ya da liberal geleneklerin köklerinin çok derinlere inmemesi nedeniyle liberalizmin gerçek başarı öykülerinin sayısı pek azdır. Genç partizan Arcadio ile <span class="ideitalik">caudillo</span> Aureliano’nun kısa bir süre sahip oldukları ihtiyari takdir yetkisi, örneğin Nikaragua’daki Liberal Parti’nin üyesi olan Somoza aşiretinin uzun süren özgürlük karşıtı istibdadını akla getirir. <span class="ideitalik">Yüzyıllık Yalnızlık</span>’ın yayımlanmasının ardından Arjantin ve Şili’de, bir yandan ekonomik liberalizmi desteklerken öte yandan özgürlükçü idealin daha çekici toplumsal ve kültürel yanlarını vahşice bastıran eli kanlı askeri cuntaları gördük.</p>

  <p class="normal">Muz şirketinin Macondo’yu ekonomik ve siyasi yönden eline geçirmesi, tarım işçilerinin grevi, ordunun baskısı ve kıyımları bütünüyle 1900-1928 döneminde yaşanan gerçek olaylara ve belli ayrıntılara dayanmaktadır. Bostonlu Birleşik Meyve Şirketi, Kolombiya’daki mütevazı çiftliklerden doğup kısa zamanda büyüyerek sahil şeridindeki Santa Marta’dan Aracataca’ya kadar uzanan bir bölgede tam bir devlet içinde devlet haline gelecektir. Macondo’da olduğu gibi, şirketin Amerikan tarzı ayrı yerleşim yerleri, yiyecek satılan şirket mağazaları ve kendi sulama sistemi ile su dağıtım politikası vardı. Kolombiya’daki işçi yasalarından kaçınmak amacıyla tarım işçilerini sadece taşeronlar kanalıyla kiralayan şirket, sürekli olarak Birleşik Meyve’nin bordrosunda kayıtlı işçi olmadığını iddia ediyordu. Aynı şekilde <span class="ideitalik">Yüzyıllık Yalnızlık</span>’taki altı avukat, ‘muz şirketinin asla işçi çalıştırmadığını ve çalıştırmayacağını’ öne sürerler, mahkeme de ‘resmi bildiriminde işçilerin mevcut olmadığını’ duyurur. <sup class="calibre3"><a href="../Text/birsozbuyucusu_split_136.html#footnote-200-113" id="footnote-200-113-backlink">[113]</a></sup></p>

  <p class="normal">Hem tarihte hem de García Márquez’in romanında işçilerin temel talepleri; yeterli sağlık olanakları, sağlığa uygun yaşama mekânları, haftada bir gün tatil, sadece şirketin mağazalarında geçerli olan senetler yerine ücretlerinin nakit cinsinden ödenmesidir. Bu taleplerin karşılanması için çıkan kargaşada, şirketin yöneticisi Thomas Bradshaw işçi liderleriyle görüşmemek için ortadan kaybolur; García Márquez’in Jack Brown’ı da aynı yolu izler.<sup class="calibre3"><a href="../Text/birsozbuyucusu_split_137.html#footnote-200-114" id="footnote-200-114-backlink">[114]</a></sup> Otuz iki bin işçi birleşerek 7 Ekim 1928 günü yürüyüşe geçtiklerinde Bogotá’daki Muhafazakâr hükümet buna bütün bölgeyi ordu güçleriyle istila ederek ve grev kırıcı birlikleri muz hevenklerini kesip gemilere yüklemekle görevlendirerek karşılık verdi. Bu olayı García Márquez kitabına almıştır, hükümetin 5 Aralık’ta resmen ilan ettiği sıkıyönetimi de.</p>

  <p class="normal">O akşam birkaç yüz işçi ve aileleri Ciénaga’daki meydanda bir gösteri için toplandılar (Aracata’nın 90 km kadar kuzeyinde bir kasaba), General Carlos Cortés Vargas oraya bir ordu birliği gönderdi – <span class="ideitalik">Yüzyıllık Yalnızlık</span>’taki 4 numaralı bildiriyi yazan kişinin adıdır bu. Biriken kalabalığa sıkıyönetim duyurusu okundu, dağılmaları için beş dakika tanındı, bir dakika da fazladan verildi (Macondo’da da aynısı olur). Silahlar ateşlendi, yakındaki bir otelden ‘AY MI MADRE!’ (Anneciğim!) diye haykırıldığı duyuldu. Daha sonra tanıklar cesetlerin kamyonlara fırlatılıp denize götürüldüğünü anlatacaklardır –García Márquez’in romanındaki işçilerin cesetleri yüklenmiş iki yüz vagonluk tren bu temele dayanmaktadır. Bu kıyımın ardından yetkililer yüzlerce işçi liderini tutukladı (demiryollarındaki bir ustabaşı ağzına kadar tutuklu işçilerle dolu bir trene bindiğini hatırlıyordu); <span class="ideitalik">Yüzyıllık Yalnızlık</span>’ta, şanslı José Arcadio Segundo dışında bütün liderler yok edilirler.</p>

  <p class="normal">Grevdeki ölü ve yaralı sayısına gelince, General Cortés Vargas 40 ölü ve 100 yaralı olduğunu bildirecekti. Tersine, tanınmış bir sendika lideri olan Alberto Castrillón sadece Ciénaga’da ölenlerin sayısını 400 olarak hesap edecekti, geniş çaplı grevde 1500 ölü ve 300 yaralı olduğunu tahmin etti –García Márquez, kitabının can alıcı sahnesinde, bütün ölü ve yaralı sayılarının en yükseklerini kullanmış oluyor.<sup class="calibre3"><a href="../Text/birsozbuyucusu_split_138.html#footnote-200-115" id="footnote-200-115-backlink">[115]</a></sup> Muhafazakâr basın, hükümet ve şirketin destekçileri zarar gören insanların sayısını küçültmüşlerdir; Macondo’da ise bu zarar tamamen silinmiştir. (1982’de Aracataca’ya yaptığım bir ziyarette Birleşik Meyve’den emekli bir vardiya amiriyle tanıştım, bana asla hiçbir kıyım yapılmadığını söyledi – “hepsi hikâye” dedi.<sup class="calibre3"><a href="../Text/birsozbuyucusu_split_139.html#footnote-200-116" id="footnote-200-116-backlink">[116]</a></sup> Kitapta şirket, müzakerelerden kaçmak için beş yıllık yağmuru başlatır; Fransızlar, sonra da Amerikalılar Hindiçin savaşlarında askeri amaçlar için yağmur yağdırmak üzere düzenli olarak bulutları tohumlamışlardır (ilk baştaki olay García Márquez’in 1954’te yazdığı bir makaleye konu olmuştur).</p>

  <p class="normal">Macondo’nun 16-20 bölümleri arasında anlatılan çöküşü ‘tarih’ten çok Faulkner’a borçlu olsa da Aureliano Babilonia konusu otobiyografik öğeleriyle dikkat çeker. García Márquez, romanının son bölümlerini yazmaya başlarken yaptığından son derece emin olduğunu, bu yüzden bu işin gerçekten keyfini çıkarmaya ve sevdiği kişileri Macondo’ya koymaya karar verdiğini hatırlamaktan hoşlanır. Eski kitapları Aureliano’ya veren, ayrılırken arkada bir oda dolusu müsvedde bırakan bilge Katalonyalı artık bir efsane olan Ramon Vinyes’tir, Gabo’yu çağdaş Avrupalı yazarlarla tanıştıran ve ölürken geride onlarca yayımlanmamış yapıt bırakan geniş bilgi sahibi Katalan kitapçı. Aureliano Babilonia’nın dört yakın dostu, Gabo’nun Barranquilla’daki üç içkici arkadaşının, hayattaki en iyi arkadaşlarının (Gabriel de dördüncüsüdür) adını taşır. Macondo’daki eczanede ‘Gabriel’in gizli kız arkadaşı olan Mercedes’ yaşar –romancının gençliğinde eczacı olan karısına hoş bir gönderme. Gabriel Paris’e gider ve Gabo’nun oradaki zor günlerini yeniden yaşar. (Ayrıca, günün birinde bebek ‘Rocamadour’un öleceği’ Gabriel’in hüzünlü otel odasında Julio Cortázar’ın kısmen Parisli romanı <span class="ideitalik">Seksek</span>’e imada bulunulur.) Amaranta Úrsula iki çocuğun Rodrigo ve Gonzalo adlarıyla vaftiz edilmelerini ister, bunlar Gabo’nun iki oğlunun adlarıdır. Halka en çok mal olan bu romanda böylece özel şakalar da var. (20. bölümde Gaston’un yarıştığı Alman pilotlara yapılan gönderme, ilk olarak Alman girişimciler tarafından başlatılan Avianca havayollarının dolaylı biçimde ima edilmesidir.)</p>

  <p class="normal">García Márquez’in kitaplarındaki kamusal ve özel alanlar kesinlikle birbirinden ayrı değildir, birbiriyle karışır, birbirinin içine girerler. Görünüşte kişisel olan hareketlerin toplumsal sonuçları vardır –özellikle ailelerin karşılıklı olarak üye ‘değiş-tokuşu’ yaptıkları evlilik durumunda. Genç Aureliano, Remedios Moscote’ye yeniyetme aşkı besler, Remedios Buendíaların ideolojik düşmanının kızıdır, arkadan gelen evlilik gerçekte Muhafazakâr bürokrasinin kasabadaki egemenliğini sağlamlaştırmasına yarayacaktır. Aynı şekilde Aureliano’nun Fernanda del Carpio’ya duyduğu ilk görüşte aşk, Albay Buendía’nın bir zamanlar mücadele ettiği aşırı muhafazakârların ilk örneğine, kendisine bağlı Mağribi kıyafet giymiş ‘kraliyet nöbetçilerinin’ kasabadan kırk kişiyi silahla öldürdüklerinden kuşkulanılan bir karnaval kraliçesine yöneltilen bir duygudur.</p>

  <p class="normal">Tam tersine toplumsal gelişmeler de <span class="ideitalik">Yüzyıllık Yalnızlık</span>’taki özel yaşamları etkileyebilir. Muz şirketi buna iyi bir örnektir. Duştaki Güzel Remedios’a baygın baygın bakarken ayağı kayıp düşünce kafasını kıran bahtsız yabancı, kentin yabancısı olan ve şirketlerini genişletmek isterken Macondo’ya gelen pek çok kişiden biridir. Aynı şekilde Meme, müstakbel âşığı Mauricio Babilonia ile birtakım Amerikalı veletlerle ergenlikte kurduğu arkadaşlıklar sayesinde tanışır, sevgilisi de muz şirketinde bir teknisyenin çırağıdır. Bununla birlikte García Márquez’in kitabındaki anlatıcı –Guatemalalı romancı Miguel Ángel Asturias’ın seksten beysbola kadar her şeyin Tropikal Muz Şirketi’nin gölgesinde olup bittiğini anlattığı kusurlu Birleşik Meyve üçlemesinin tersine– bu bağlantılar üzerinde ısrarcı olmaz. Meçhul meyve şirketinin Macondo’ya gelişi erotik ya da değil, bir sürü çılgınlığa neden olursa da bunlar kendilerine özgü bir sanatsal yeterliliğe, yoğun anlatıma ve başlıbaşına canlılığa sahiptirler.</p>

  <p class="normal">Macondo’daki genel yaşamın şimdiye kadar ele alınan daha çelişkili yönlerine ek olarak, organize ritüeller de vardır –Melquíades, Pietro Crespi ve Amaranta için tutulan yas ve ölünün başında beklemeler gibi. 10. bölümün sonunda Barrranquilla’daki ünlü yıllık karnavalı akla getiren toplu karnaval eğlencesi yer alır, seçilen kraliçe taç giyer, parlak, renkli kıyafetler içindeki konga dansçıları sıra olup yürür; buradaki roller, Güzel Remedios (soyadı olayı trajik biçimde siyasileştirecektir) ile en büyük hayali olan kaplan postuna bürünen gamsız Aureliano Segundo tarafından örneklenir.<sup class="calibre3"><a href="../Text/birsozbuyucusu_split_140.html#footnote-200-117" id="footnote-200-117-backlink">[117]</a></sup></p>

  <p class="normal">García Márquez’in yaşadığı bölgenin tarihini ve folklorunu anlatırken gösterdiği titizliğin gerisinde gerçeğin kendisine duyduğu büyük sadakat yatar. Bir karakterin kitapta ilk kez ortaya çıktığında giydiği kıyafet olsun, birinin yediği yemeğin çeşidi olsun (çoğu kez kızarmış muzdur bu, Karayiplere özgü bir atıştırmalık), en küçük bir ayrıntıyı bile gözden kaçırmaz. Bir ailenin hikâyesini anlattığı için her kuşaktaki çocukların nasıl ve kim tarafından yetiştirildiğinden söz etmeyi ihmal etmez. Ayrıntıları kullanırken gösterdiği özenin harika bir örneği, yazarın ilk başlarda, kitap çok-satar listelerinde görünmeye başladığında yapılan bir röportajda, olağanüstü bir dürüstlükle hatırladığı şeylerde görülmüştür. Yazar, simya, denizcilik, zehir, hastalık, yemek, kocakarı ilaçları ve Kolombiya’nın iç savaşları hakkında başvurduğu kitaplardan ve ‘24 ciltlik <span class="ideitalik">Encyclopedia Britannica</span>’dan’, ‘bir karidesin cinsiyetinin nasıl bilineceğini, insanın idam mangası tarafından nasıl öldürüldüğünü, muzların kalitesinin nasıl anlaşıldığını’ öğrenmek zorunda kaldığından söz eder. ‘Yedi tane Papiamento cümlesini tercüme ettirecek kimseyi bulamadığım için karakterlerin birinden vazgeçmek zorunda kaldım; Sanskritçe konusunda epeyce araştırma yapmam gerekti; dört çocuk tarafından taşınabileceklerine emin olmak için 7214 İspanyol altınının ağırlığını tahmin etmek zorunda kaldım…’<sup class="calibre3"><a href="../Text/birsozbuyucusu_split_141.html#footnote-200-118" id="footnote-200-118-backlink">[118]</a></sup> Bu türden yüzlerce röportaj daha verince García Márquez’in mesleğinin sırları hakkında ketumlaştığını söylememize gerek yok.</p>

  <p class="normal">Yazarın siyasi açıdan tarafsız olduğu da belirtmeye değer. García Márquez kişisel olarak Liberallere sempati beslese de onları erdemli, rakiplerini de rezil olarak betimlemekten kaçınır. Onun Muhafazakârları çoğunlukla namussuzdur, seçimlerde hile yaparlar (geçmişte görülmüştür bu); Liberaller ise başlangıçta, şiddet duygularıyla hareket eden ve idamı bir yurtseverlik görevi sayan sahte doktor ve profesyonel serüvenci, kışkırtıcı-terörist Alirio Noguera tarafından aptal durumuna düşürülürler. Daha sonra, silahlı çatışma sırasında, Macondo’nun tanıdığı en zalim yönetici, öfkeli, olgunlaşmamış ve düşüncesizce hareket eden Buendíaların yalnız piçi Arcadio, Liberallerin yerel lideri olur, üniformasıyla ortalıkta dolaşmaya bayılır, iktidarda geçirdiği on bir ayın özelliği, arkası gelmeyen bildiriler, keyfi uygulamalar ve genel bir korku havasıdır. Böylece Don Apolinar Moscote, içinden gelerek, ‘ben sana demiştim’ alaycılığıyla, ‘İşte bu Liberal Cennet’ derken pek de yanılmış olmaz.</p>

  <p class="normal">Öte yandan savaşın sonunda Macondo belediye başkanlığı yapan General Raquel Moncada’da gerçekten iyi bir Muhafazakâr buluruz, sivil giyinen, polisi silahsızlandıran, savaşta akrabalarını yitiren Liberallere yardım eden, kasabada insancıl bir rejim kuran anti-militarist bir askerdir. Trajik olan, Moncada’nın ‘Devrim’ adına idam edilmesi ve idam emrini, siyasi yozlaşma sürecini rahatsız edici biçimde temsil eden Albay Buendía’nın vermesidir; gençliğinde idealist olan Buendía, daha sonra kitlelerin kutladığı bir <span class="ideitalik">caudillo</span> olur<span class="ideitalik">,</span> ve sonunda <span class="ideitalik">‘gücün verdiği sarhoşlukla’</span> sert ve keyfi bir yönetim uygular, kendisine karşı çıkmaya cüret ettiğinde Moncada’nın dul eşinin evini yakar, rakibi General Teófilo Vargas’ı öldürtür, sonra da genç bir subayı tam da böyle bir hareketi önerdi diye tasfiye eder; zekidir ve öyle mutlak bir hüküm sahibi olur ki emirlerini daha bildirmeden insanlar onlara uyar! García Márquez ideolijik çatışmayı basitçi, manişeyik bir açıdan görmekten kaçınarak derin ve trajik bir gerçeği, gerileyen güçlerin, saflarına dürüst ve tarafsız bireyleri katabileceklerini, değerli amaçların çocuksu bağnazların, kendi çıkarını düşünen fırsatçıların ya da katılaşmış siniklerin ellerine düşebileceğini hikâye biçiminde sunuyor.</p>

  <p class="normal">Kuşkusuz, <span class="ideitalik">Yüzyıllık Yalnızlık,</span> titizlikle işlediği gerçekçilikle değil (bazı açılardan basit, gösterişsiz bir özellik) fantezi dünyasına yaptığı hayal gücü kuvvetli kaçışlarla, havaya yükselen bir rahip, göklere çıkan bir genç kadın ve görünürde bilinçli olan bir kan sızıntısı gibi gerçekdışı eylemlerle tanınır. Bu tür malzemenin edebiyatta yeni görüldüğünü söylemiyoruz, örneğin halk destanlarında, klasik epikte, ortaçağ romanslarında, masallarda, gotik romanlarda ve bilimkurguda genel olarak anlatılan olaylardır bunlar. García Márquez’in kitabında özel olan, bu tuhaf olayları çoğunlukla gerçekçi bir metinde anlatılan gündelik hayata kusursuzca katmasıdır. Hem eleştirmenler hem okurlar arasında <span class="ideitalik">Yüzyıllık Yalnızlık</span>’taki fantastik öğenin ne rahatsız edici ne asılsız olduğu, hikâyeyi ve içindeki bir dizi temayı zenginleştirmeyi, desteklemeyi ve çoğaltmayı başardığı konusunda neredeyse evrensel bir anlaşma vardır.</p>

  <p class="normal">García Márquez’in romanındaki fantastik malzeme, kelimenin tam anlamıyla olağanüstü olsa da yine de farklı derecelerdedir ve mümkün olandan başlayıp fiziksel açıdan şaşırtıcı ve olanaksız sayılanın en uçlarına kadar değişen geniş ve çeşitli bir yelpaze oluşturur. İlkine ve en az mümkün sayılana bir örnek olarak, Albay Aureliano Buendía kendini göğsünden vurduğunda kurşunun bir tek hayati organı bile zedelemeden sırtından çıkmasını gösterebiliriz. Bu, gerçekte olmuştur; umutsuz bir Joseph Conrad, Marsilya’da intihara kalkıştığında aynen (ve edebiyat adına bereket ki) böyle bir şey yaşanmıştır. Bir başka olayda, Úrsula güneşin kesin yörüngesini ve evin içine düşüreceği gölgelerin görünüşünü yıl boyunca gün be gün gizlice hesap eder. Aslında daha eski, ‘ilkel’ pek çok uygarlık, teknoloji olmadan astronominin o düzeyine ulaşmış ve mimaride somut olarak uygulamıştı. Benzer biçimde Úrsula’nın ölümünden sonra yere düşen binlerce kuş ölüsünü andıran bir olay Güney Amerika’da kaydedilmişti. 1925 yılında doğu Pasifik’teki kuzey-güney El Niño akıntısı milyonlarca kuşun ölümüne neden olmuş, kuşlar Ekvador ve Kolombiya kıyılarına düşmüşlerdi. <sup class="calibre3"><a href="../Text/birsozbuyucusu_split_142.html#footnote-200-119" id="footnote-200-119-backlink">[119]</a></sup></p>

  <p class="normal">Gerçekdışılığın bir sonraki evresi, abartılmış, şişirilmiş olguların sistematik kullanımıdır; bu da belirgin, net ve inandırıcı bir profil sağlayacak kesinlikte yapılır. García Márquez’in kendisi, birçok kez eğer pembe bir fil gördüm derseniz kimse size inanmaz ama bugün öğleden sonra uçan on yedi pembe fil gördüm derseniz hikâyeniz gerçeklik kazanır, demiştir. <span class="ideitalik">Yüzyıllık Yalnızlık</span>’taki abartmalarında da buna paralel olarak hemen hemen hep kesin sayılar bulunur: Albay Buendía’nın yenilgiyle sonlanan otuz iki isyanı; Fernanda’nın üzerine özenle çarpı işareti konulan cinsellik takvimi (tam kırk iki uygun günle); deliliği doruğa ulaştığında Macondo’nun kurucusunu etkisiz hale getirmek için gerekli olan on, on dört ve sonra da yirmi adam; tam dört yıl, on bir ay ve iki gün süren yağmur fırtınası; muz işçilerinin kıyımının bir gecede halkın belleğinden silinmesi ( bütün toplumların karanlık geçmişlerinin üzerini açtıkları uzun sürecin kısa hali).</p>

  <p class="normal">Uçan halılar ve havalanan insanlar ise gerçekten büyülü olaylardır, onları yazan kişinin yaratma becerisine yakından bakmak iyi olur. Sıklıkla yazıldığı gibi, bu gerçekdışı olayları inandırıcı ve ikna edici yapan, onları kuşatan bütün bir anlatımsal ve fiziksel yapı iskelesidir. Klasik bir örnek olarak, Peder Nicanor Reyna ne zaman yerden doğrulacak olsa bir fincan sıcak çikolatayı midesine indirir. Burada yaratılan izlenim, bu mütevazı içeceğin rahibin gücüyle bir ilişkisi olduğudur (ama elbette bu sadece ritüel olabilir). Peder Reyna’nın bu ustalık isteyen oyunu kiliseye para toplamak amacıyla yaptığı gerçeği oyunun önemini bir ölçüde gizlilikten arındırıyor. Deli ama yine de bilgili José Arcadio Buendía’nın önerdiği aklı başında, bilimsel açıklama Peder Reyna’nın ilahi mucizesini daha da kuşkulu hale getirir. (Konuşmaları Latince olarak şöyledir: Buendía: “Bu çok basit. Bu adam maddenin dördüncü haline girmiştir.” Rahip: “Hayır, bu olgu Tanrı’nın varlığını kuşkuya yer bırakmayacak derecede kanıtlıyor.”)</p>

  <p class="normal">Aynı tarzda Güzel Remedios’un aşk kurbanlarının cesetlerinden tatlı, gizli bir koku yayılır, bu da akla erkekler üzerindeki öldürücü etkilerinin bilinmeyen biyokimyasal kökleri olduğunu getirir. (Norman Mailer, Marilyn Monroe hakkında yazdığı kitapta sarışın oyuncunun çekici yanlarından birinin onun farklı kokusu olduğunu söyler, elbise satılan mağazalardaki görevliler de “Ne de güzel kokuyor!” derlermiş. García Márquez’in güzel, genç masum kadını da eski <span class="ideitalik">femme fatale</span> klişesinin gerçeğe uygun versiyonudur, bu vakada kadın, araya bildik flört aşamaları girmeden kendisini seven hayranlarının derhal ölümüne neden olur. Onun göğe yükselmesi, Meryem Ana’nın göğe yükselmesiyle ilgili Katolik halk inancının (1950’den beri resmi kilise dogmasıdır ve bu olayın renkli resmi milyonlarca Hispanik’in evini süsler) bir parodisidir. Göğe Yükseliş Günü olan 15 Ağustos Hispanik ülkelerin çoğunda ulusal tatildir, Paraguay’ın başkenti de Asunción’dur (Göğe Yükseliş). Bedeni göğe yükselirken Güzel Remedios el sallayarak veda eder, öbür eliyle (ailedeki kadınlar tam katlarlarken) Fernanda’nın çarşaflarını yakalamıştır, bütün bunlar olaya sağlamlık ve mizah katar, değerli eski çarşafları elinden gittiği için Fernanda’nın duyduğu önemsiz öfke okurun dikkatini gerçeküstülükten uzaklaştırır ama durumu gülünçleştirir de. Bunun gibi saçma sözler 3. bölümde, uçan halının anlatıldığı paragrafta yer alır; cinsel ilişki sırasında akıllarını başlarına topladıklarında, José Arcadio ile Çingene kız tesadüfen böyle sözler ederler; José Arcadio Buendía’nın, Prudencio Aguilar’ın hayaletine ‘cehenneme git’ demesi, bu hayaleti doğaüstü bir dehşet öğesi olarak görmesinden değil, rahatsızlık verdiğini düşündüğündendir.</p>

  <p class="normal"><span class="ideitalik">Yüzyıllık Yalnızlık</span>’ta anlatılan daha vahşi olaylar ilgili karakterleri ve durumları bağlamında anlam taşırlar. Konu çoğunlukla ölümdür; bu olay yoğun duygularla ve kaygılarla öylesine yüklüdür ki, imgelemden (dinsel olsun, edebi olsun) anlamlı bir efsane bulup çıkarır. Kasabanın içinden José Arcadio’dan annesi Úrsula’ya akan kan damlasının apaçık Oedipus ve göbekbağı anıştırmaları var (özgün metindeki İspanyolca kelime ‘iplik’tir); damlanın izlediği sağlam hat, titizlikle, geometrik ayrıntılarla betimlenmiştir –sonra Úrsula için ters yönde yeniden anlatılır. Kasabanın kurucusu ölürken gökten sarı çiçekler yağması bütün Doğa’nın büyük bir adama ağlamasını temsil eder (Kızılderili Cataure’nin dediği gibi, ‘kral’a) efsanelerde sık rastlanan bir temadır bu; sokakları kalın bir halı gibi kaplamış çiçekleri temizlemek için gereken tırmık ve küreklerden sonunda söz edilince, gösterişli olay ortadan kalkar. Fernanda del Carpio’nun güzel, bozulmayan bedeni, dış görünüşü ve güzelliği her şeyden çok önemseyen bir kadına son derece yakışır. Mutlak son ve insan ölümünün yarattığı şok, García Márquez’in kaleminden çıkan öbür dünyayla ilgili masalların ve küçük kıyametlerin temelini hazırlar.</p>

  <p class="normal">Bir başka damarda Mauricio Babilonia’nın sarı kelebekler sürüsünün onun duyarlılığının yumuşak, ‘şiirsel’ yanını temsil ettiği düşünülebilir, böylece tamirci çırağı saldırgan bir damızlık olmanın ötesine geçer ve genç kız tavırlı Meme Buendía’nın gözüne daha da çekici görünür. José Arcadio Segundo’nun hükümet birliklerine görünmez oluşu ve parşömenlerin havalanıp sınır tanımayan gençlerin ulaşamayacağı yere gitmeleri Melquíades’in evinde olur, Çingene’nin hayaletinin ara sıra göründüğü kutsal bir yerdir burası, Macondo’nun sırları orada bulunabilir ve bu yüzden orada her şey mümkündür. Kasaba halkı, sinema ya da takma dişler gibi teknolojik buluşlara olan inanmazlığını ve saygısını korur ama bir yandan da bu ölçüsüz gerçek dışılıkları benimser, bu nedenle bütün olayların ardından beklenen mucize yer değiştirir. Metnin ilk sayfasındaki mıknatıslar Melquíades tarafından ‘sekizinci mucize’ olarak sunulur ve Macondolular da gerçek fantastik olayların karşısında yapmadıklarını yapar, şaşkına dönerler.</p>

  <p class="normal">García Márquez sohbetlerinde bu olayların mütevazı ve basit köklerini gündeme getirmekten hoşlanır, her tamir işinden sonra istemeyerek arkasında, evin içinde uçuşan beyaz bir kelebek bırakan (García Márquez’in büyükannesi hep anlatırmış bunu) elektrikçi gibi. Güzel Remedios’un göğe yükselişi için ipucunu romancı gerçek hayattaki bir olayı hatırlayınca bulmuştur: Belli ki Aracataca’da gezgin bir satıcıyla kaçan genç bir hanım vardı; dedikoduları ve utanç içinde yaşamayı engellemek isteyen ailesi kızlarını son olarak göğe yükselirken gördüklerini iddia etmişler, hatta ‘Meryem Ana bunu yapabildiyse bizim kızımız da yapabilir’ demişlerdi.<sup class="calibre3"><a href="../Text/birsozbuyucusu_split_143.html#footnote-200-120" id="footnote-200-120-backlink">[120]</a></sup> Söylendiğine göre, Fernanda’nın çarşaflarını hikâyeye katarak olaya usta işi bir fırça darbesi vurmak yazarın aklına rastlantıyla gelmiş; Güzel Remedios’un gülünç tavrını yeterince inanılır kılamadığını, tıkandığını düşünen yazar, yandaki evde bir hizmetçinin çamaşır astığını görünce çarşaflardan esinlenmiş ve anlatımdaki sorun çözülmüş.<sup class="calibre3"><a href="../Text/birsozbuyucusu_split_144.html#footnote-200-121" id="footnote-200-121-backlink">[121]</a></sup></p>

  <p class="normal"><span class="ideitalik">Yüzyıllık Yalnızlık</span>’taki pek çok açılımı bir arada tutan, roman boyunca korunan ses birliğidir. Konu aşk ya da hayaletler, cümbüşler ya da isyanlar olsun, anlatıcı hepsini aynı ağırbaşlı, serinkanlı tavırla anlatır. García Márquez sonradan ihtiyacı olan üslubu ve ‘tınıyı’ kendisine sağlayanın, masallar anlatan büyükannesi olduğunu söyleyecektir; gerçekten de kitabın betimleyici, hikâye tarzı metni, teklifsiz bir dille ya da sevimli halk ağzıyla yazılmış olmasa da, akıcı ritmiyle, görece anlaşılması kolay sentaksı ve basit sözcük dağarcığıyla, soylu ve (akademik olmasa da) gelenekselci tadıyla, yine de sözlü anlatımdır.</p>

  <p class="normal">Son derece bilge ve özeldir romandaki ses, kasaba halkıyla ilgili her şeyi bilir, ancak onların üstünde değil, onlardan biridir. Buna örnek olarak, anlatıcının hem tecavüzcü Muhafazakârları hem de saldırgan Amerikalıları sıradan köylülerin gözüyle görmesini söyleyebiliriz, hem tuhaf bir biçimde yabancı hem de son derece güçlü kişiler olarak görür onları. Moscote’leri ya da Yankee’leri içerden bir bakışla, önce Aureliano’nun (Remedios’a aşkı sayesinde) sonra da Meme’nin (Müdür Bay Brown’ın, basmakalıp <span class="ideitalik">gringa</span> modeli kızı Patricia ile olan arkadaşlığı sayesinde) sevecen, ergen gözlerinden görürüz sadece. Şunu da belirtmek gerekir ki, ‘Amerikalılar’ ve ‘Yankee’ler’ kelimeleri metinde yer almaz, yabancıların konuştuğu tuhaf dil de büyük ölçüde adsız kalır. Şirketlerin suiistimallerini anlatan ses tonu, örneğin Aureliano Segundo’nun sefahatini ya da Meme’nin hoppalıklarını anlatan sesten ayırt edilmez. Birkaç bölümde gringoların rolü önemli olsa da, <span class="ideitalik">Yüzyıllık Yalnızlık</span> Yankee emperyalizmi hakkında değil (oysa Miguel Ángel Asturias’ın muz üçlemesi ya da César Vallejo’nun <span class="ideitalik">El tungsteno</span>’su öyledir), Macondo hakkında bir kitaptır. García Márquez’in metnindeki deneyimli anlatıcı, muz şirketinin sömürüsünün (bu kelime de metinde yer almaz), grevin ve kıyımın Macondo’nun tarihinde kilit anlar ve öğeler –ama sadece birer andır bunlar, tek öğe onlar değildir– olduğunu bilir.</p>

  <p class="normal"><span class="ideitalik">Yüzyıllık Yalnızlık</span>’ın metninde insan deneyimlerinin geniş bir yelpazesi toplandığı gibi kitapta başta sona edebi türler de etkileyici biçimde sıralanır. Yukarıda, García Márquez’in bu kitabında ve öbür yapıtlarında İncil’e dayanan, trajik öğelerin belirgin varlığından söz etmiştik. Soysal skalanın öteki ucundaki soy geleneklerinden, yani popüler melodramdan nasıl verimli bir şekilde yararlandığına da göz atmak gerekir. Aureliano José’nin kalabalık bir tiyatroda öldürülmesi, Pietro Crespi’nin aşk uğruna vahşi intiharı, Aureliano Segundo’nun bir karnavalda gördüğü güzel ‘prenses’i saplantılı bir biçimde ev ev araması – bütün bunlar, daha az yetenekli, daha az olgun bir sanatçının kaleminden çıksa kolayca basmakalıp duygusallığa ya da katıksız melodrama kaçabilecek şaşırtıcı ya da heyecan verici olaylardır.</p>

  <p class="normal">Bir aile tarihi olan <span class="ideitalik">Yüzyıllık Yalnızlık,</span> Galsworthy’nin <span class="ideitalik">Forsyte Saga</span>’sı, Mann’ın <span class="ideitalik">Buddenbrooklar</span>’ı ve Giuseppe di Lampedusa’nın <span class="ideitalik">Leopar</span>’ı gibi türün klasiklerinden tanıdığımız bir dizi motif içerir. Galsworthy’nin birkaç ciltlik yapıtında kırk karakter bulunur, bunların çoğunun mizacı birbirine benzer ve aynı adı taşırlar (örneğin, Genç ve Yaşlı Jolyon). Kent dışında bir ev inşa etmek (cangılı uygarlaştırma yolunda ilk adım), neredeyse ensest denebilecek olaylar, Forsyte ailesi çökmekteyken aralardan sanatçıların ortaya çıkması, romanın son sayfalarına sinmiş kaçınılmaz yıkım duygusu, sözünü etmeye değer öğelerdir.</p>

  <p class="normal">Buna karşılık Mann, şehvet düşkünü ve dengeli karakterler arasındaki farklılıkları, Almanya’nın kuzeyi ve güneyi arasındaki kültürel ayrımı, ailenin çöküşüne eşlik eden maddi gelişmeyi, ailenin reisi Elisabeth’in ölümünün yol açtığı sonuçları, babaevinin hızla çöküşünü ve müzik yeteneği eski soyun son evrelerine damga vuran, münzevi Hanno’yu dramatikleştirerek anlatır. Lampedusa’nın romanındaki Sicilyalı aile reisinin kendine ait bir gözlemevi vardır, kitapta kardeşler arasındaki cinsel rekabet, birbiriyle çekişen siyasi güçlerin üyeleriyle evlenme sonucu ortaya çıkan değişiklikler ve azalan aile servetleri gibi beklenen meselelere yer verilir. Bu üç yapıttan (ki rastgele seçilmiştir) García Márquez sadece Mann’ınkini okumuş olabilir, ancak aile tarihi kalıbının kuralları kaçınılmaz olarak konunun kendisinden doğar.</p>

  <p class="normal"><span class="ideitalik">Yüzyıllık Yalnızlık</span>’taki esas öykü son derece bilinçli olarak birbiriyle ilintili iki edebi geleneğin usulleri çevresinde kurulmuştur: sömürge romansı ve keşifler tarihi. Macondo’nun tarihinin korsanların saldırısı, balta girmemiş ormanlarda zahmetli yürüyüşler, dünyanın çevresini denizlerden dolaşmak, defineler (çocukların bulduğu) ve katil karıncalar tarafından öldürülmek gibi serüven romanlarındaki içeriğe sahip olduğunu hatırlayalım, bunların tümü kahramanlık öyküleri türüne girer. Sömürge romanslarının belki de en tanınmışı, Edgar Rice Burroughs’un özgün <span class="ideitalik">Tarzan</span>’ıdır, bugün ara sıra aksiyon filmlerine temel oluştursa da bir zamanlar milyonlarca delikanlının başucu kitabıydı. Kitaptan sık sık övgüyle söz eden García Márquez de <span class="ideitalik">Tarzan</span>’ın hayranları arasındadır.</p>

  <p class="normal">Burroughs’un hızlı tempolu romanı ‘barbar’ Afrika’nın bir yerinde kurulan bir Avrupa ileri karakolunu anlatırken uzaktaki o üstün noktadan bakarak teknolojinin gelişimini de gösterir (son sahnede otomobiller vardır). Deniz kazasına uğrayan beyaz bir ailenin öksüz kalan bebeği Tarzan maymunlar arasında büyüyecek ve maymun soyundan gelen arkadaşlarını başka bir bölgeye götürecektir; sonunda yazmanın önemini keşfedecek, çalışmalarına gömülecek ve ne olduğunu tam bilemeden cinselliğin çağrısını hissedecektir. Genç yaştaki bir García Márquez’in özellikle dikkatini çekmiş olabilecek ayrıntılar arasında eski bir İspanyol kalyonuyla ilgili birtakım konuşmalar var, sahilde gömülü bir defineden söz eden bir bölüm ve D’Arnot adında kültürlü bir Fransız maceraperestin (Belçika Kongosu’nda palmiye yağı yatırımları olan, ilim irfan sahibi, atılgan Gastón’un bir tür habercisi) gelişi de.</p>

  <p class="normal">García Márquez’in gönderme yapmaktan hoşlandığı kitaplardan biri de kişisel bir hevesle kendini Güney Amerika’daki çalılık arazide bulan bir New Yorklu olan F.W.Up de Graff’ın <span class="ideitalik">Amazon’un Kafa Avcıları: Keşif ve Serüven</span>le <span class="ideitalik">Geçen Yedi Yıl</span> (1923) adlı kitabıdır. Onun heyecanlı anıları, kauçuktan servet sahibi olan beyazların yerleştiği bölgenin sefil havasını, çoğalan ‘hızla zenginleş’ projeleriyle Peru’daki Iquitos’un birden gelişen kent atmosferini ustalıkla canlandırır. Bölgedeki Kızılderili kabilelerinin kafa derisini yüzme geleneğinden doğal olarak dehşete kapılan Up de Graff onların atalarından kalma adetlerine de hayran olur, özellikle son derece etkili kocakarı ilaçlarına. Ama onu en çok etkileyen Amazon ormanlarının doğa harikaları olur: mayısböceği iriliğinde ateşböcekleri; en ufak gürültünün bardaktan boşanırcasına yağmura neden olduğu bir tepe (aklımıza Aureliano Segundo’nun geçtiği, insanın düşüncelerinin yankılandığı sarı ova gelir); sinekler, kelebekler ve böceklerle kaplı on beş metrelik bir anakonda; zaman zaman cangılda ordu birlikleri gibi ilerleyen, yollarına çıkan her şeyi tahrip eden çeşitli karıncalar.</p>

  <p class="normal">Rönesans dönemindeki keşiflerin kayıtları, <span class="ideitalik">homo Europeus</span>’un dünyayı fethetmek ve kontrol etmek üzere yola koyulduğu andan başlayarak oluşmuştur. Bu tür anlatımlara ilk örnek, Kristof Kolomb’un dört yolculuğuyla ilgili günlükleridir; bunlarda Karayiplerdeki harika bir dünyayı (orasını Asya sanmıştı) betimler, dünya yüzündeki cennet der, dana kadar iri kertenkelelerden, suratı insana benzeyen maymunlardan, Küba’nın batısında yaşayan ve kuyruklu doğan insanlardan söz eder.<sup class="calibre3"><a href="../Text/birsozbuyucusu_split_145.html#footnote-200-122" id="footnote-200-122-backlink">[122]</a></sup> Denizde seksen sekiz gün süren bir fırtınayı da anlatır ama bu, tropikler için şaşırtıcı değildir.</p>

  <p class="normal">Öbür yandan Amerigo Vespucci’nin mektupları ve gezileriyle ilgili kuşku götürür raporları, coğrafi adımız ‘Amerika’nın varoluş nedenidir; burasının Asya değil, ‘sayısız kabilesiyle, halklarıyla ve bizim ülkemizde bilinmeyen vahşi hayvan türleriyle’ yeni bir dünya olduğu fikrini ilk olarak o ortaya koymuştur. Vespucci’nin kaydettiği şaşırtıcı şeylerden biri, özel mülkiyetin bulunmamasıdır, özgür cinsel yaşam olması, Yeni Dünya’da yaşayanlar arasında kıskançlık ya da evlilik görülmemesi, üstelik insanların 150 yıl yaşaması onun notları arasında vardır.<sup class="calibre3"><a href="../Text/birsozbuyucusu_split_146.html#footnote-200-123" id="footnote-200-123-backlink">[123]</a></sup> (Vespucci’nin yazdıkları kadar bilinmeyen, ama García Márquez’in en çok başvurduğu kaynaklardan biri Antonio Pigafetta’nın ‘Dünya Çevresinde İlk Yolculuk’ adlı kitabıdır; Pigafetta, Magellan’ın keşif gezilerine katılmış, pek çok botanik, zoolojik ve insanla ilgili harikalardan söz etmiştir, örneğin 140 yıl yaşayan Brezilyalılardan.<sup class="calibre3"><a href="../Text/birsozbuyucusu_split_147.html#footnote-200-124" id="footnote-200-124-backlink">[124]</a></sup></p>

  <p class="normal">‘Yaratılış’tan, Amerika kıtasında Avrupalıların ilk ortaya çıkışından başlayarak <span class="ideitalik">Yüzyıllık Yalnızlık</span> sömürgelerin keşfi sırasında oluşan metinlerin mirasına konar ve onları farklı biçimde yeniden anlatır, baş aşağı çevirir. Önce, hikâyeyi uzaktaki, eğitimli Avrupalılar değil, Macondo kabilesinin içinden, bu işten anlayan biri anlatır; Macondolularla periyodik olarak mal değiş-tokuşu yapmak üzere araç-gereçleriyle oraya gelen insanlar, bildik sarışın denizciler değil, beyaz tenli olmayan, Asya kökenli birtakım Çingenelerdir. Úrsula’nın ve Pilar Ternera’nın 130 ve 140 yıl süren yaşamları birer yerel olgu diye kayda geçerken, Avrupa’da birbirini izleyen teknolojiler Amerikanın özgün yerlilerine ne kadar şaşırtıcı gelecekse taşradaki kasabalılara da o kadar şaşırtıcı gelecek şekilde gösteriliyordu. García Márquez Yeni Dünya tarihini maharetle yeniden hayal ediyor, İspanyol göçmenlerin soyundan gelenleri, huzurlu Macondo’yu kendi geniş küresel planlarının içine çekmeye çalışan kraliyet bürokratlarının, din değiştirtmeye çalışan rahiplerin, Yankee kapitalistlerin hakkını gasp ettiği yerlilerin rolüne büründürüyordu.</p>

  <p class="normal">Sınırlı bir coğrafyaya odaklansa da –Kolombiya’nın kuzeyinde küçük bir kasabaya– <span class="ideitalik">Yüzyıllık Yalnızlık</span>’ın anlattığı hikâye sonuç itibariyle kesinlikle bütün bir kıtaya dairdir. Daha da ötesi, Hispanik yörüngenin dışına çıkan kitap bir başka efsanevi geleneğin örneği, kelimenin en geniş anlamıyla ‘büyük Amerikan romanı’ olarak da okunabilir. Yaratılan alanlar Yeni Dünya’nın o ünlü büyüklüğüne sahiptir, Macondo’nun hayat rotası Anglo-Amerikan tarihinde buna denk düşen bazı evrelere benzetilebilir: Massachusettes’teki ütopik-eşitlikçi ilk yerleşmeler; önce uzaklardaki bir krallığa, sonra da 1861-65’te güney’deki muhafazakârlara karşı yürütülen savaşlar; dev şirketlerin ve hem harika hem tahripkâr olan teknolojilerinin doğuşu; ve zamanımızın hazcılığı, amaçsızlığı ve karışıklığı.</p>

  <p class="normal">Daha da ileri gidebiliriz ve –García Márquez böyle bir okumayı reddetse de– onun kitabını, mütevazı ve sağlam başlangıçlardan doğup büyüyen, olgunlaşan, zenginleşip bilgeleşen ama özgün köklerini ve daha iyi gelenekleri gözden yitiren, sonunda çöküşe ve kuralsızlığa ulaşan bütün uygarlıkların yükselişi ve çöküşünün metaforu olarak görebiliriz. <span class="ideitalik">Yüzyıllık Yalnızlık</span>’ın bütün dünyadaki okurları, bu tür evrensel, Macondo ötesi uygulamaları Kolombiyalı yazarın yerel öğelere dayanan anlatımına bağlarlar.</p>

  <p class="normal">García Márquez’in romanının incelenmesi gereken bir başka yanı daha vardır: Yazılmış en komik kitaplardan biridir. Yazar, birden çok kez <span class="ideitalik">Yüzyıllık Yalnızlık</span>’ın ‘ciddiyetten tamamıyla uzak ‘ bir yapıt olduğunu dile getirmiştir, romanın konusu sorulduğunda da çocuklarının bir domuz kuyruğuyla doğmasını istemeyen bir ailenin hikâyesi olduğu yanıtını vermekten hoşlanır. Bu küstah yanıtların gerisinde yazarın Macondo’yu akademik teorisyenlerin elinden almak, kitabın temeldeki komikliğiyle gereksinimleri sadece ruhsal olmayan sıradan okur arasındaki bütün kibirli engelleri ortadan kaldırmak arzusu yatar. García Márquez’in büyük romanına verilecek en geçerli yanıtlar, iyi ve parlak eleştiriler değil, kıkır kıkır gülmeler ya da kahkahalardır.</p>

  <p class="normal"><span class="ideitalik">Yüzyıllık Yalnızlık</span>’ta gerçekten şaşırtıcı çeşitlilikte mizah vardır. José Arcadio Buendía’nın araştırmalarındaki tutarsızlığın gülünçlüğü, ‘Dünya portakal gibi yuvarlaktır’ diye yaptığı açıklamanın ne yazık ki yadsınması, gümüşlü levha üzerine Tanrı’nın fotoğrafını çekmek için çılgınca bir arzu duyması. İsimlerle de şaka ediliyor –örneğin ‘Apolinar Moscote’: klasik bir Yunan adının arkasından sivrisineği çağrıştıran bir soyadı, ya da daha kurnazca, Fernando del Carpio’nun adının, Ortaçağda Cid’den sonra gelen en büyük ikinci İspanyol kahramanı Bernardo del Carpio’nun adına öykünmesi. José Arcadio’nun deprem şiddetindeki dönüşü, tek kelimelik selamı, devasa ve baştan aşağı dövmeli bedeni, barda beş kişiyle bilek güreşi yapması, tensel zevk için ona para ödeyen fahişeler, çizgi filmler gibi komik. (Tipik çizgi filmler gibi, bu bölümler de geçer geçmez unutulur.) Öbür taraftan, edebiyatın eğlence düşkünü büyük gülünç tiplerinden biri olan (fil gibi hantal, ama narin Camila Sagastume ‘manevi’ yemek kuramıyla onun hakkından gelir) Aureliano Segundo’nun bitmek bilmeyen eğlencesinde ve işlediği zinalarda daha derin bir tarih ve karakter anıştırması vardır.</p>

  <p class="normal">Bay Herbert’in zararsız bir muza uyguladığı ayrıntılı donanım, Yankee teknolojisine ve onun acayip büyümesine yönelik harika bir siyasi hiciv içerir. Arasıra, Rebeca’nın ilk anne-babasının yazdığı mektupta ve Fernanda’nın dört sayfalık tiradında süslü İspanyol retoriğinin muzipliği görülür, bu tirad tam da Molly Bloom’a<sup class="calibre3"><a href="../Text/birsozbuyucusu_split_314.html#footnote-100-10" id="footnote-100-10-backlink">[a10]</a></sup> yakışacak sözlü bir saldırıdır (tabii eğer İrlandalı kadın kendini beğenmiş ve şirret biri olsaydı). Fernanda’nın eski ailesinin –altın yaldızlı oturaklarıyla– kibirli gösterişçiliğinin karşısına Amaranta’nın sivri dili ve ortaçağ sonrası bir dünyada gerçek pisliğin <span class="ideitalik">pig-Latin<sup class="calibre3"><a href="../Text/birsozbuyucusu_split_315.html#footnote-100-11" id="footnote-100-11-backlink">[a11]</a></sup></span> kalıntıları çıkınca durum daha da gülünçleşir. Elbette içinde işeme, bağırsakları boşaltma ve cinsellik geçen pek çok edepsiz sahne de vardır, bunların her biri benzersiz olup soyunma odası cinselliğinden ya da bayağılıktan iz bulunmaz.</p>

  <p class="normal">Ve nihayet çok sayıdaki bütün bu açılımları bir araya getiren biçim ustalığıdır, García Márquez’in bu kadar büyük bir malzemeyi tabi tuttuğu düzenlemenin bütünüdür. Biçimsel tutarlılık sadece romanın makro yapısında değil, daha da önemlisi ayrıntıların en basitinde de bulunur. García Márquez kitaptaki kırk iki kadar tutarsızlığa işaret ederek kendini aşağılarsa da <span class="ideitalik">Yüzyıllık Yalnızlık</span> her küçük olgunun bir anlamı ve gelecekte rolü ve işlevi bulunan bir romandır. Úrsula’nın gömdüğü hazine tesadüfen ilahiyat öğrencisi José Arcadio’ya sefahat âlemlerinde destek olacaktır; Meme’nin bir hafta sürecek partisi için satın alınan yetmiş iki oturak Melquíades’in odasındaki uzun tutukluluğu süresince José Arcadio Segundo’nun ihtiyacını gidermesine yardımcı olacaktır; Aureliano Segundo’nun gezgin bir satıcıdan öylesine satın aldığı İngilizce ansiklopedi metin bağlantısıdır, Aureliano’nun Melquíades’in elyazmalarını çözmesine yarayacak Reşit Taşı’dır<sup class="calibre3"><a href="../Text/birsozbuyucusu_split_316.html#footnote-100-12" id="footnote-100-12-backlink">[a12]</a></sup>. Meme, ne kadar uzakta olsa da Katolikliğin yörüngesinde (annesi buna çok önem vermektedir) bulunan ortaçağ kenti Krakow’da sessizce ölecektir; Melquíades’in Buendíaların tarihini klasik Sanskritçeyle yazmış olması, dilinin ve kardeşlerinin kökü ortaçağ Hindistan’ında olan bir adama uygun düşmektedir.</p>

  <p class="normal-web"><span class="ideitalik">Yüzyıllık Yalnızlık</span>’ın son bölümü bize, birbiri ardı sıra tutkulu aşkı, perişan yoksulluğu, mutlak bilgeliği sunar; arkasından da ‘eksiksiz’ ve iyice pekiştirilmiş bir son gelir – elyazmalarının sonu, Buendíaların sonu, Macondo’nun sonu ve Aureliano’nın son bölümü okurken kendisi hakkında yazılanı okuduğu bir metinde son bölümü okurken kendisi hakkında yazılanı okuduğu… ve sonsuza kadar böyle gider. Soyunun sonuncusu, bütün Buendíaların felaketi ve kitabın adı olan bir yalnızlık içinde ölür; García Márquez bu ses getiren başlığı ancak roman tamamlandıktan sonra bulduğunu öne sürse de sık sık söylediği gibi bu ad, Buendíaların dağılmasının altında yatan dayanışma eksikliğini aktarmaktadır. (Aynı zamanda García Márquez’in yetişkinliğe adım attığı çağda, eğitimli kişiler arasında varoluşsal yalnızlık fikirlerinin geçer akçe olduğunu unutmamak gerekir.) Görünen o ki yazar bu romanı tam gün çalışarak on sekiz ayda tamamlamıştır, ama bol bol okuduğu, yanlış başlangıçlar yaptığı ve ilk başta romanın daha kısa versiyonlarını hazırladığı yirmi yıllık bir çıraklık döneminin ardından. Kitabın kökleri, yazıldığı koşullar, ‘yeraltı’ dünya klasiği olarak hızla kazandığı konum ve sanatının sonsuz zenginliği, kültürümüzün muazzam efsaneleri arasındaki yerini uzun süre koruyacaktır.</p>
</body>
</html>
