<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>birsozbuyucusu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_10">Gençlik Dönemi ve Çıraklığı</h2>

  <p class="solbaslik1">(Kısa Bir Ara)</p>

  <p class="sagitalik">SEKİZ</p>

  <p class="normal">Gelişmekte olan Shakespeare’in yazdığı ilk trajedi, şekilsiz ve duygusal <span class="ideitalik">Titus Andronicus</span> idi. Faulkner otuz yaşındayken hiçbir özelliği olmayan ve zayıf kalan ikinci romanı <span class="ideitalik">Sivrisinekler</span>’i yazmıştı. Pek çok yazar adayı bu sanatta, halkın gözü önünde bir çıraklık dönemi geçirir ve sanatında daha sonra ulaşacağı zaferleri pek de akla getirmeyen ilk ürünlerini verir. İlk çalışmalar, ancak aynı kişinin daha sonraki gelişimi ve ürünleri bu deneme çabalarını hatırı sayılır ölçüde aşıp onların yerini alırsa geçerli kalır. Yazarlığının ilk on iki yılında neredeyse on iki öykü ve iki roman yazan García Márquez de bu bakımdan bir istisna oluşturmaz, bu çalışmaların en çekici özelliği, yaratıcısının adı ve o tarihte henüz gelişmemiş ruhu, bir de arkadan gelecek başyapıtları akla getiren çeşitli izler ve belirtilerdir.</p>

  <p class="normal"><span class="ideitalik">Ojos de perro azul</span> adlı kitapta toplanan öykülerin on tanesini genç Gabo on dokuz-yirmi dört yaşları arasında yazdı. Bir başka parça, ‘Macondo’ya Yağmur Yağmasını İzleyen Isabel’in Monoloğu’, <span class="ideitalik">Yaprak Fırtınası</span>’nın ilk taslağı sayılır ve büyük olasılıkla ilk başta o romanın sekizinci bölümüne katılacaktı. Öyküler 1974’e kadar bir kitapta toplanmadı ve bu da sadece García Márquez’in çıkarını korumak, kitaplarının İspanyolca konuşulan ülkelerde kötü ün sahibi yayıncılar tarafından yapılan sayısız korsan baskısını yok etmek amacıyla uygulandı.</p>

  <p class="normal">Olgun dönemindeki García Márquez’i, onun bolca sunduğu mizah anlayışını ve gündelik hayata sevgiyle baktığını pek bilmeyen okurlar bu öyküleri okuduklarında şaşıracak, hayal kırıklığına uğrayacaklardır. Bu karanlık, iç karartıcı öykülerde baskın öğe ölüm ya da yalnızlıktır, kendi mezarlarında ya da düşlerinde sıkışıp kalmış ruhları ya da bedenleri anlatırlar. ‘Üçüncü Vazgeçiş’, mezarında gömülü genç bir adamın düşüncelerini verir. ‘Ölümün Öte Yanı’, ikiz kardeşi gömülmek üzere olan dertli birinin düşüncelerini aktarır; ‘Eva Kedisinin İçinde’ ise erkeklerin ilgisinden bıkan, belirsizlik içinde yüzen, portakalların özlemini çeken ve kedisinin biçimine girmek isteyen ama üç bin yıldır ölü olduğunu anlayan güzel bir kadının hikâyesidir.</p>

  <p class="normal">‘Eva’ hikâyesi, yeniyetmeliği geride bırakmış, toy yaratıcısının asıl metninde pek tamamlanmış gibi durmayan şu zekice kotarılmış, potansiyel zenginliğe sahip fantezilerden biridir. Daha tatlı, daha dokunaklı başka örnekler büyük bir aşk romancısı olacak García Márquez’i az çok sezinletirler. ‘Biri Bu Gülleri Karıştırmış’ta, daha önce oyun arkadaşı olan bir kıza sevgi dolu bir işaret göndermek isteyen ölü bir genç sürekli onun güllerini karıştırır; ‘Mavi Bir Köpeğin Gözleri’ sadece erkek kahramanın gece düşlerinde var olan tutkulu bir aşkı anlatır, ateşli kadını ne zaman onu arasa yakarır, her yere onun adını karalar (onların özel aşk çağrısıdır bu); ne yazık ki uyanıkken hiçbir şey hatırlamaz erkek. Bazı malzeme de büyülü değil tuhaf sayılır, örneğin şarkısını taklit etmeye kalkışan herkesin gözünü oyan çulluğu anlatan ve çıkış noktası bir halk destanı olan ‘Çulluğun Gecesi’nde olduğu gibi; öykü bu şekilde zarar gören üç adamı anlatır, artık gözleri görmeden, küçük bir kasabanın acımasızca kayıtsız davranan halkının arasında el yordamıyla dolaşırlar.</p>

  <p class="normal">Bu son öyküde –her şey işitseldir, görsel referanslar yoktur, baştan sona birinci çoğul şahıs olarak anlatılır- çağdaş tekniklere ve denemelere çekinerek girişen genç García Márquez’i görürüz. Benzer şekilde, ‘Ölümün Öbür Yanı’nda akla Yves Tanguy’u getiren gerçeküstü hayaller vardır, hatta makasla göz çıkarmaktan bile söz edilir, büyük olasılıkla Luis Buñuel’in ilk dönem filmlerinden <span class="ideitalik">Andaluzyalı Bir Köpek</span>’ten örnek alarak. ‘Nabo: Melekleri Bekleten Siyah Adam’, çökmekte olan, zengin, taşralı bir aileyi, geri zekâlı kızlarını ve sadık zenci uşaklarını anlatırken Faulkner’a öykünür; ‘Üç Uyurgezer İçin Kırgınlık’ kendini herkesten soyutlayan bir kadının öyküsünü anlatırken Faulkner tarzı uzun cümlelerden oluşur ve herhalde Mississippili yazarın ‘Emily İçin Bir Gül’ adlı öyküsünü örnek almıştır. ‘Ayna İle Diyalog’daki (bu ilk dönem öykülerinin belki de en zorlama olanı) telaşla işyerine gitmek isteyen, tam bir yalnızlık içindeki kahraman, Kafka’nın Gregor Samsa’sını belli belirsiz hatırlatır.</p>

  <p class="normal">Bu çabaların pek çoğunda yirmi yaşındaki aceminin biçimsel ustalık ve süslü edebiyat peşinde olduğu görülür, ama sağlayabildiği sadece zorlama, garip fikirler ve basmakalıp bitişlerdir. Öyküler, García Márquez’in aşk ve yalnızlık gibi daha temel bazı temalarını ele alsalar da anlatım acımasızca saydam ve soyut kalır, hatta duygusallıktan uzaktır, ne fiziksel ne toplumsal şeyler elle tutulur gözle görülür durumdadır. ‘Üçüncü Vazgeçiş’te García Márquez modeli olarak fark edilebilen tek mizah anı, belki de doktorun çocuğun annesine, ‘Madam, oğlunuzun çok önemli bir rahatsızlığı var: öldü,’ dediği yerdir. Bunun dışında, bugün tanıdığımız sakin duruşlu sanatçıdan <span class="ideitalik">Mavi Bir Köpeğin Gözleri</span>’nde fazla bir iz bulunmaz. Bu öykülerin görmemizi sağladığı bir şey varsa o da herhangi bir potansiyel dahinin mütevazı çıraklık konumuna hak kazanmaya başlamak için bile ne kadar büyümesi gerektiğidir. Aslında bu öyküler öğrenci işidir, ya da Vargas Llosa’nın ilk dönemde verdiği güvenilir hüküm uyarınca ‘seçkin yapıtlara’ değil, García Márquez’in ‘tarih öncesine’ aittirler.<sup class="calibre3"><a href="../Text/birsozbuyucusu_split_167.html#footnote-200-144" id="footnote-200-144-backlink">[144]</a></sup> Gabo ileri yaşlardaki anılarında ilk öyküsü için ‘uydurduğum duyguları kötüye kullandığım için daha da kötüleşen karışık, soyut bir meditasyon’ der ve bu öykülerden her birinin ‘hâlâ doğaüstü bir belirsizlik içinde’ olduğuna karar verir.</p>

  <p class="normal">Bütün bu erken dönem çalışmaları arasında en iyisi ve tek kurtarılabileni ‘Saat Altıda Gelen Kadın’dır; Hemingway tarzı, sahne gerisinde cinayet işlendiğini ima eden bu öykü kuşkusuz bu Amerikalı yazarın ünlü ‘Katiller’ adlı öyküsünden esinlenilerek yazılmıştır. Aslında çoğunlukla diyaloglar şeklinde, ustaca anlatılmıştır, ucu açık olması ‘Salı Siestası’ tarzında marifetli, gerilimi ustaca verilmiş bir son fırça darbesi sağlar. Öykünün başlığındaki kadın kahraman kaşarlanmış, adsız bir sokak kadınıdır, bildiği bütün hileleri aşka düşmüş restoran sahibine uygular, amacı onu uysallaştırıp kendine alet etmek, suç ortaklığına zorlamaktır: bu kadın, yazarın başkan babanın karısı Letitia’da eksiksizce çizeceği düzenbaz kadın tiplemesinin ilk çalışması sayılır. Aynı şekilde kadının cömert hayranı da, García Márquez’in genç Mina’dan Florentino Ariza’ya kadar, verdiğinin karşılığını alamayan bir dizi masum erkeğinin de öncülüdür. Kadının acımasızca oynadığı, alay ettiği José, akıllara uslu ama vazgeçilmez Hazreti Yusuf’u getirir. Öykünün başlığındaki ‘gelen’ sözcüğü, kadının daha önce geldiğine ama yarın gelmeyebileceğine işaret eder.</p>

  <p class="normal"><span class="ideitalik">Yaprak Fırtınası,</span> García Márquez’in 1950-51 arasında <span class="ideitalik">El Heraldo</span>’da geç saatlerde ABD gümrük formlarının arkasına yazdığı bir romandır. Arjantin’in seçkin yayıncısı Losada’ya verilen müsveddeyi ünlü bir edebiyat eleştirmeni (ve Borges’in kayınbiraderi) olan Guillermo de Torre kabul etmemiş, García Márquez’in yeteneğinin olmadığını söyleyerek başka işlerde çalışmasını önermiştir. Kitap Bogotá’da büyük olasılıkla sahibi (ve İsrail’in kültür ataşesi) Samuel Lisman Baum’un baş harflerini taşıyan S.L.B. adlı küçük bir yayınevinde basılmıştır; ancak adam ortadan kaybolmuş, çiçeği burnunda yazar da kitabını kendi satmak ve matbaanın parasını cebinden ödemek durumunda kalmıştır. Satış kötü gitmiş, (saygılı olsa da) pek az eleştiri yazısı çıkmıştır. Ancak 1959’da Kolombiya Kitap Şenliği sırasında yeni baskısı yapılınca satış adedi beş haneli rakamlara ulaşmış, gazeteci yazar da romancı olarak ciddiye alınmaya başlamıştır.</p>

  <p class="normal">García Márquez daha sonra yadsımaya çalışacak olsa da <span class="ideitalik">Yaprak Fırtınası</span>’nı gençliğinde Faulkner’ın <span class="ideitalik">Döşeğimde Ölürken</span> adlı yapıtının etkisi altında kalarak yazdığı aşikârdır. Temelde iki yapıt arasında hem biçimsel hem de içeriksel benzerlikler vardır ve bunlar açıkça görünür: Sürekli, önemli yer kaplayarak orada bulunan bir tabut, her iki olay örgüsünde de görülen sorunlu cenazeler, her iki öyküde kasaba dedikodularının oynadığı rol ve hepsinden önemlisi olaylar hakkında değişik psikolojik, uzamsal, dünyevi bakış açıları olan farklı anlatıcıların kullanılması.</p>

  <p class="normal">Elbette, Faulkner <span class="ideitalik">Döşeğimde Ölürken</span>’i yazarken edebi karakterleri nasıl yaratacağını ve onların önemli özelliklerini nasıl ortaya çıkaracağını bilen deneyimli bir sanatçıydı –örneğin Cora’nın dürüstlüğü, Darl’ın entelektüelliği, Dewy Dell’in bunaltıcı dişiliği, Vardaman’ın küçük oğlan çocukluğu. <span class="ideitalik">Yaprak Fırtınası</span>’nın García Márquez’i, tam tersine, Isabel’in isimsiz çocuğuna aşırı karmaşık düşünceler ve cümleler yükleyen, Isabel’in kendisini otuz yaşında, terk edilmiş bir eş ve kafası karışık bir anne olarak öne çıkaracak hiçbir üslup özelliği sunamayan acemi bir romancıdır. Üstelik Faulkner hepsi birbirine bağlı on beş sesten oluşan zengin bir oratoryo yaratırken, García Márquez çıraklık döneminin baba, kız ve torun üçlüsüyle yetinmek zorundadır.</p>

  <p class="normal">Romanın çok sayıda alt bölüme ayrılan on bir bölümünde üç zaman dilimi bulunur. En uzaktaki zaman sınırını ‘Macondo 1909’ yazılı ayrı bir önsözde görürüz. Yankılı ahengi ve hayalci nostaljisiyle Faulkner’ın tarzına çok benzeyen, italik yazılmış bu iki sayfada, muz şirketinin gelişi ve kasabanın ticaret hayatının gelişmesi, daha sonra bütün köyü kuşatan ve köy halkını neredeyse yabancı konumuna indiren ‘insandan yaprak fırtınası’ (öykünün İspanyolca özgün başlığı ‘düşen kuru yapraklar’ anlamına gelmektedir) topluca hatırlanır. Önsözdeki ses, yalnızca 3. bölümün ilk kısmında, 1. çoğul şahıs anlatıcı, ‘Pup’ diye bilinen iyi ve yürekli rahibin altı yıl önce Macondo’ya girişini hatırlarken yeniden ortaya çıkacaktır (rahibin sorunlu Fransız doktora fiziksel benzerliği konusunu García Márquez işlemeden bırakmıştır). Ayrıca ailenin hizmetçisi Meme, 2. bölüm, 3. kısımda Isabel’in hatırlamaları kanalıyla, adı bilinmeyen albayın da yer aldığı, Macondo’nun kuruluşu sırasındaki parlak günleri anacaktır.</p>

  <p class="normal">İkinci zaman dilimi, 1928 Ekimi’nde sıcak bir öğle sonrasıdır; bunu daha önceden, doktorun elindeki en son Fransız gazetelerinin üç ay öncesinden, Temmuz 1928’den kalma olduğunu albayın görmesi sayesinde biliyoruz. Fransız o sabah kendini asmıştır; cesedi şimdi bir tabuttadır; oğlan, anne ve yaşlı albay o kasvetli evde oturmuş belediye başkanının tabutun götürülüp gömülebilmesi için getireceği resmi izin belgesini beklemektedirler. Şimdiki zamanda anlatılan öykünün bu kısmı sadece otuz dakikayı kapsıyor, 2.30 treninin düdük sesinden başlayıp (ailenin üç üyesi de zihinlerinde kaydederler bunu) çocuğun –ve kitabın– sondan bir önceki sayfasında, saat 3’te çullukların ötüşüne kadar.</p>

  <p class="normal"><span class="ideitalik">Yaprak Fırtınası</span>’nın ana gövdesi, Fransız’ın acılı öyküsünü kasabayla olan ilişkisiyle birleştiren bir dizi geri dönüşten oluşur ve 1903’te albayın evine gelmesiyle başlayıp öldüğü gün bile iki adam arasında süregiden karmaşık ve karanlık bağlardan geçerek yirmi beş yıl sonra biter. Bir biçimde ortaya çıkan ve Karayiplerin şurasında, burasında yerleşen şu yalnız serüvencilerden biri olan Fransız doktor kuşku uyandıran bir tiptir –adı da bilinmez. Onu çoğunlukla albayın sakin anıları kanalıyla görürüz, ara sıra da, cenaze töreninin utanç verici yankıları olmasından kaygılanan tarafsız ve zayıf bir Isabel üzerinden. Isabel çayırlardaki otları yediği için Fransız’a hayvan diyerek alay eden kibirli üvey annesi Adelaide’in doktor hakkındaki sert görüşlerini de aktarır bize.</p>

  <p class="normal">Doktor figürü Faulkner’ın <span class="ideitalik">Ağustos Işığı</span> adlı yapıtındaki bir karakterden, saygıdeğer rahip Gail Hightower’dan alınmış olabilir, bu kişi hem vaiz hem de koca olarak erken yaştaki başarısızlıkları yüzünden yörede yüz karası haline gelir, yalnızlığa sürüklenip insanlardan kaçar; ancak Joe Christmas’ı canla başla savunurken (ve hayatını kaybederken) insanların arasına karışır. Buna benzer biçimde, Fransız doktor Macondo’daki ilk yıllarında, bir muayenehane açıp geliştirir, ama zaman içinde her şeyi muz şirketinin doktorlarına kaptırır, ondan sonra da herkesi küçümseyen, huysuz bir münzeviye dönüşür, grevcilere misillemede bulunan hükümet güçlerince yaralanan işçilerle ilgilenmesi için bir gece yapılan ricaları geri çevirir. Doktorun birini kurtarmak için yaptığı ilk ve tek hareket, 1925’te albayın kötü bacağını ameliyat etmesi ve yaşlı adamın hayatını kurtarmasıdır (kitabın son bölümünde açıklandığı üzere). Bu iyiliğin bile bencilce nedenleri vardır, bununla birlikte ‘ölü biri beni gömemezdi’ diyerek dürüstçe itirafta bulunur. İşin ironik yanı, albayın ikinci karısı Adelaide’in, bütün o kibrine rağmen Fransız konusundaki olumsuz yargısında haklı görünmesidir. Adam gerçekten de onların sırtından geçiniyor gibidir, üstelik hizmetçileri Meme hastalandığında ona bakmayı reddeder. Eğer albay olmasaydı doktoru gömecek kimse olmazdı.</p>

  <p class="normal"><span class="ideitalik">Yaprak Fırtınası</span>’nın hem ruhsal hem de anlatım açısından merkezi albay ve insanlarla arasındaki güçlü bağlardır –ailesi, kasaba halkı, ahlaksız belediye başkanı (ona rüşvet vermesi gerekiyor) ve elbette doktor. Albay, García Márquez’in daha sonraki yapıtlarından bildiğimiz şu trajik ve çelişik tiplerdendir: Saygı uyandıran bir ordu kahramanı ve otorite adamı, ama aynı zamanda sadık bir insan ve soyut ilkelere ve iyi yürekli hoşgörüye olan bağlılığı, hayran olunası özellikler olsa da, en sevdiklerinin çıkarlarıyla çelişen bir ahlakçı. Sadece insanca davranmayan doktora değil, Isabel’in kocası Martin’e de eksiksiz destek veriyor; Martin, para konusundaki entrikaları albaydan destek bulur bulmaz gemiyi terk eden kaypak, yakışıklı bir fırsatçı, ne ki albay daha sonra adamın dolandırıcı olduğunu kabul etmeyip onu kovmuyor.</p>

  <p class="normal"><span class="ideitalik">Yaprak Fırtınası</span>’ndaki bütün öteki yetişkin karakterlerin itici nitelikleri olmasa albayın sarsılmaz sadakati göze aptalca görünebilirdi. Kasaba halkı birkaç kez ortaya çıkar (kilisenin önünde, berber dükkânında filan) ve bir görünüp kaybolur; hepsi önemsiz, dedikoducu, kinci, sevimsiz tipler olarak gösterilirler, Isabel ile Meme’nin ise, kötü niyetli olmasalar da eli kolu bağlı kurbanlardan pek farkları yoktur. (Olumlu tanıtılan tek kişi rahip ‘Pup’tır, kasaba halkının doktorun evini yakmasını kahramanca engeller.) Böylece albay, ivedi hükümlerin ve günlük yaşamın dar sınırlarının ötesinde var olan değerleri ve bağları temsil eder, romanın başında Sofokles’in <span class="ideitalik">Antigone</span>’sinden yapılan alıntı Kolombiyalı meçhul kahramanla efsanevi kadın Yunan kahraman arasında ahlaki paraleller çizer. (Bkz. 5. bölüm)</p>

  <p class="normal">Bir cenaze töreniyle arkasında saklı hikâye arasındaki, bir yanda albay, kuşkulu bir davetsiz konuk, doktoru mahveden bir muz şirketi ile öte yanda sıradan Macondolular arasındaki bağlar, <span class="ideitalik">Yaprak Fırtınası</span>’nın ana malzemesidir, hem biçiminin hem içeriğinin. Gerisi bu geniş temayı ya güçlendirmek için vardır ya da onun gölgesinde kalır. Martin’in Isabel’den yararlanma biçimi doktorla albay arasındaki ilişkinin bir tekrarıdır. Küçük oğlanın filizlenmekte olan, kötücül cinselliği az ya da çok nedensiz ve öyküye öylesine katılmış gibi görünse de çocuğun yapılmakta olan cenaze törenine kayıtsızlığını ortaya çıkarır, arkadaşı Abrahán’ın bedenine gizlice duyduğu eşcinsel arzu, albay ile Isabel’in birbirlerini sevgiyle –sağduyusuz bir boyun eğiş bile sayılabilir– sahiplenmelerinin yeniden sahneye konulması olarak düşünülebilir.</p>

  <p class="normal">Regina Janes’in işaret ettiği gibi, García Márquez’in sonraki başyapıtlarında tam anlamıyla hayat kazanacak olan tekniğin büyük kısmı ve ham malzeme –gerçek adlar ve karakterler de dâhil olmak üzere– <span class="ideitalik">Yaprak Fırtınası</span>’nda bulunur.<sup class="calibre3"><a href="../Text/birsozbuyucusu_split_168.html#footnote-200-145" id="footnote-200-145-backlink">[145]</a></sup> Projeleri o sırada, kişisel ve sanatsal olgunluğu henüz tam gelişememiş olsa da imgeleminde filizlenmeye başlamıştı bile. Gelecek olduğunu şimdi bildiğimiz şeyi içtenlikle ‘vaat eden’ bu kitap da bunların sonucudur işte. Yirmi dört yaşındaki gencin fikirlerinin zenginliği etkileyicidir; gelişmekte olan, öykülerinin zeminini sonunda belirleyen ve oraya kök salan gerçek bir romancının çalışmasıdır bu –oysa <span class="ideitalik">Mavi Bir Köpeğin Gözleri</span> için aynı şey söylenemez. Daha sonraki yıllarda García Márquez <span class="ideitalik">Yaprak Fırtınası</span>’na sevgiyle bakmaya devam edecektir, ama bu sevgi olgun birinin gerçek kimliğini oluşturacak ilk işaretlere karşı duyduğu sevgidir ancak.</p>

  <p class="normal"><span class="ideitalik">Kötü Saatte</span>, García Márquez’in <span class="ideitalik">Yüzyıllık Yalnızlık’</span>tan önceki en ihtiraslı kitabıdır, otuz yaşındaki birinin, iktidardaki ahlaksızlardan neşeli yoksullara kadar bütün bir bölgeyi, geniş anlamda temsil eden panoramik bir roman oluşturma çabasıdır. Buna uygun olarak, <span class="ideitalik">Hanım Ana’nın Cenaze Töreni</span>’ndeki meçhul kasabada gördüğümüz karakterlerin çoğu bu sayfalarda yeniden ortaya çıkar: dişçi, asker belediye başkanı, dul Montiel ve Bay Carmichael, Mina ve kör büyükannesi. Ayrıca ‘Yapma Güller’de Trinidad’ın anlaşılmaz bir biçimde getirdiği, içinde ölü fareler bulunan ayakkabı kutusunun ne olduğu da burada açığa çıkar: mezhebin gönüllü çalışan bir üyesi olan Trinidad, fareleri çeşitli onarım işlerini üstlendiği kilisede yakalamıştır.</p>

  <p class="normal">Aynı şekilde <span class="ideitalik">Kötü Saatte</span>’de anlatılan olaylara karışanlar sadece yeniyetme bir kız ya da kara cahil zengin bir dul değildir, olaylar bütün halkın hayatını etkiler. Bir sıcak dalgası ve iki yıl süren sıkıyönetim vardır ve (öykülerde olduğu gibi) baskı-isyan döngüsü, sabahları halkın kapısında gizemli yergiler görünmeye başlayınca bir ara bozulur. Bu yergilerin kaynağı bulunamaz, tuhaftır ki bu kâğıtlarda yazılı olanları zaten kasabadaki herkes biliyordur ya da daha önce duymuştur. Yine de bu ‘yeraltı’ basını tatsız kavgalara yol açacak kadar huzur bozucudur, yerel diktatörlükte otorite krizine neden olur. Ayrıca, zengin ve güçlülerin pek de gizli olmayan hayatlarıyla ilgili el ilanları, gangster kılıklı belediye başkanına sürekli meydan okuyan gecekondu mahallesi sakinlerine şenlik ve neşe getirir. Belediye başkanı akşamları, kuşkulandığı şu ya da bu kişiyi tutuklatır (coşkulu bir kadın; Bayan Carmichael), ama her nasılsa, sıkıyönetime filan rağmen, huzur kaçıran kâğıtlar güneş doğarken ortaya çıkmayı sürdürürler. Baskılar artar: Pepe Amador adında bir genç şimdi askeri polis olarak görev yapan eski mahkûmlar tarafından ölesiye dövülür; sonunda siyasi muhalifler gerillalara katılmak üzere dağa çıkarlar.</p>

  <p class="normal">Roman için düşünülen ilk başlık <span class="ideitalik">Este pueblo de mierda</span> (yaklaşık olarak ‘Bu Boktan Şehir’) idi; gerçekten de 1962’de İspanya’da yayımlanan ilk baskıda matbaa bayağılıkları sansürden geçirdi, ‘düzgün Kastilyanca’ uğruna üslubu ‘temizledi’. Ancak 1966’da Mexico City’de düzgün bir basım yapıldı. Roman müsvedde halindeyken 1961’de Kolombiya’da 3000 dolarlık Esso Ödülü’nü kazandı, ancak (yazarın sık sık söylediği gibi) kazanmasının asıl nedeni, katılan öteki yapıtların sanatsal değerinin düşük olmasıydı.</p>

  <p class="normal">Kitapta on tane numarasız bölüm vardır, ikisi dışında hepsinin dört tane alt bölümü bulunur, bunlarda eşzamanlı ya da kronolojik açıdan yakın tarihli olaylar anlatılır. Başlıca istisnaların, yani 5. ve 7. bölümlerin ikisinde de fazladan bir alt bölüm vardır, bunların ortak noktası, dışarlıklı bir karakter bulunmasıdır, kasabaya gelen sirkte çalışan ve izinli olan sevimli, şehvetle donanmış bir falcı. Adı ‘Kasandra’dır (Kehanetlerine acı bir biçimde aldırış edilmeyen Truvalı kadın kâhin gibi), onu belediye başkanıyla gizlice görüşürken görürüz. Bu eklenen bölümlerin ilki, (Kasandra’nın cilveli yaklaşımlarına direnen) erkeğin iktidarsız ya da cinsiyetsiz olduğuna, daha çok işiyle ilgilendiğine ilişkin bir ima içerir; ikinci ek bölümde, kilit cümle olan ve kitabın ahlaki açıdan doruk noktasını oluşturan yerde, Kasandra yergicilerin kimliğini soran adama bilmece gibi, az ve öz sözcüklerle, ‘Hem bütün bir kasaba hem de hiç kimse’ diye yanıt verir. (4. bölümde ise, nedendir bilinmez üç tane alt bölüm bulunur.) Her bölümün ya belediye başkanı ya da rahip üzerinde odaklanan bir küçük olayla kapandığını söylemek gerekir. Ayrıca, romanın başlangıç ve bitiş kısımlarındaki malzeme ve cümleler ortaktır (Peder Ángel’in mavi gözleri, ölü fare bulunan kutular, Trinidad’la Mina’nın sinirli gülümsemeleri ve bilmeceler), böylece anlaşmazlığın nasıl devam ettiği de gösterilmiş olur.</p>

  <p class="normal">Belediye başkanı bilmecelerin ayrı hareket eden bireylerin işi olduğunu düşünür. Ama birini iş üstünde yakalama çabaları sonuçsuz kalır, şakacı kişi, gece vardiyasındaki en açıkgöz görevlilerin elinden kaçar, García Márquez’in de aklında belli bir zanlı olduğunu sanmıyoruz. Ama Vargas Llosa’nın zekice ifade ettiği gibi, bu el ilanlarına siyaset diye değil, büyü diye bakmak gerekir, gerçekdışı ve fantastik bir dünyanın sıkıcı bir gerçekliğe nüfuz edişidir.<sup class="calibre3"><a href="../Text/birsozbuyucusu_split_169.html#footnote-200-146" id="footnote-200-146-backlink">[146]</a></sup></p>

  <p class="normal">Kandırmacaların, kasabanın ileri gelenlerini ve sıradan sakinlerini tanımamıza yardımcı olmaları da aynı derecede önemlidir. Askeri belediye başkanı –başkahraman– renkli, çenebaz bir sahtekârdır, César Montero’nun bir yaşındaki hayvanlarına el koyar, gecekondu sakinlerinin sel baskınına uğrayan nehir kıyısından daha yüksekte kalan kendi arazisine taşınmasını sağlar, sonra da bu gecekondu arazisini belediyeye satar. (Aynı zamanda hiyerarşideki yerini bildiğinden, iktidardaki Asís ailesinden kimseye dokunulmaması için astlarına talimat verir.) Görevine yeni başlamış olan Yargıç Arcadio yasalardan çok cinsellikteki yeteneğiyle ilgileniyor görünmektedir –karısıyla günde üç kez seviştiğini söyleyip övünür– ve durum tehlikeli olunca ortalıkta görünmez olur. Yasak aşklar (Nora Jacob ile Roberto Asís), Don Sabas ile Asís ailesinin servetlerinin karanlık kaynakları, sonunda kitabın tahripkâr ve meçhul kahramanları olduğu ortaya çıkan dişçi, doktor ve berberin oynadıkları gizli roller hakkında söylentiler dolaşır.</p>

  <p class="normal">Bir de acıklı durumdaki Peder Ángel vardır, tırmanan siyasi kriz ve cinayetlerle ilgileneceğine nikâhsız yaşayan çiftler ya da o hafta oynatılan filmin içerdiği cinsellikle ilgilenir. Hiçbir işe yaramaz; cemaati ondan el ilanları ve yol açtıkları hakkında vaazında kesin bir yorum beklerken onları yüzüstü bırakır ve bu konuda tek kelime etmez. Pepe Amador’un ölümü gibi çirkin bir konuda, Doktor Giraldo ile birlikte yalancı belediye başkanıyla yüzleştikleri o can alıcı anda, peder ahlaki açıdan olayı kınadığını ya da öfkelendiğini göstermek yerine sızlanarak yalvarır sadece ‘Tanrı aşkına, der, sonunda da öksürük krizine tutulur. Doktorun ona 9. bölümde önerdiği gibi, Peder Ángel ‘ahlakın üzerini sargı beziyle kapatmaya çalışmaktadır’.</p>

  <p class="normal">Bir tür sözcük duvarı oluşturan mozaik benzeri parçacıklarıyla, <span class="ideitalik">Kötü Saatte,</span> ipucunu Faulkner’dan değil, <span class="ideitalik">Manhattan Transfer</span>’in yazarı Don Passos’un ilk dönemlerinden alır (Regina Janes’in belirttiği gibi).<sup class="calibre3"><a href="../Text/birsozbuyucusu_split_170.html#footnote-200-147" id="footnote-200-147-backlink">[147]</a></sup> Alt bölümlerden her birinde ana araç seyyar kameradır, bunun içinde karakterlerden biri insan gözü gibi işlev görür, başkalarını gözler ve kendi usulünce algılar her şeyi.<sup class="calibre3"><a href="../Text/birsozbuyucusu_split_171.html#footnote-200-148" id="footnote-200-148-backlink">[148]</a></sup> Ve geriye, daha önce <span class="ideitalik">Hanım Ana’nın Cenaze Töreni</span> ve <span class="ideitalik">Albaya Mektup Yazan Kimse Yok</span>’ta gördüğümüz üzere, İtalyan yeni-gerçekçi film yapımcılarının biçimsel etkisi kalır. Ne yazık ki teknik harmanlama, García Márquez’in kalabalık karakter kadrosuna ve peş peşe gelen kısa olaylara uyum sağlayamaz, İtalyan modeli onun daha samimi, daha ufak çaplı dramalarında daha iyi sonuç verir. Ayrıca bütün karakterler yazarın ‘kamera çalışmasıyla’ aşağı yukarı aynı ilişkide olduklarından ve hiçbiri belediye başkanı ya da rahibe denk gelecek kadar öne çıkmadığından kitabın ahlaki ya da sanatsal merkezi yoktur. García Márquez’in kendisi <span class="ideitalik">Kötü Saatte</span>’nin en zayıf romanı olduğunu kabul etmiştir, biçim ve kavram açısından ‘fazla geometriktir’.<sup class="calibre3"><a href="../Text/birsozbuyucusu_split_172.html#footnote-200-149" id="footnote-200-149-backlink">[149]</a></sup> Okurun üzerindeki nihai etki organik olmaktan çok kümülatiftir ve hikâye olsa olsa çok sofistike bir çizgi romana, özgün şakalarla dolu bir mizah kitabına dönüşür.</p>

  <p class="normal">Bu sonuncu zayıflık aynı zamanda <span class="ideitalik">Kötü Saatte</span>’nin gücü sayılır. Gerçekten de kitabı kurtaran, García Márquez’in değeri bilinmemiş, muzır mizahıdır. Her sayfada bolca örneği görülür bunun. ‘Bu Günlerin Birinde’de gördüğümüz ünlü diş ağrısını çeken belediye başkanı dişini çektirmek için asi dişçiye gider, çünkü ‘dişleri politikadan önce gelir.’ Berbere gittiğinde ‘Siyasi Tartışma Yasaktır’ tabelasını indirir, mazereti de ‘sadece hükümet yasaklama hakkına sahiptir. Burada demokrasi vardır.’ Edebiyat eleştirisinin yergisi yapılırken, Dr. Giraldo ile karısı, kadının yeni okuduğu Dickens’in bir yapıtına ‘kısa roman’ mı, ‘uzun bir öykü’ mü, yoksa ‘öykü ama uzun bir öykü’ mü deneceğini uzun uzadıya tartışırlar. (García Márquez bir söyleşisinde bu yapıtın <span class="ideitalik">Bir Noel Şarkısı</span> olduğunu açıklamıştır.)<sup class="calibre3"><a href="../Text/birsozbuyucusu_split_173.html#footnote-200-150" id="footnote-200-150-backlink">[150]</a></sup> Yargıç Arcadio tumturaklı bir ifadeyle şöyle demiştir: “Bütün insanlık tarihinde, bir tek işbirlikçi berber görülmemiştir. Öte yandan işbirlikçi olmayan bir tek terzi de yoktur.” Bu ifadenin ciddiyeti, yargıç haksız çıktığında daha da komikleşir.</p>
</body>
</html>
