<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>birsozbuyucusu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_11">Zorbalığın Anatomisi</h2>

  <p class="sagitalik">DOKUZ</p>

  <p class="normal">Klişeyi hepimiz biliriz: Latin general, bıyıklı ve belki koyu renk gözlüklü, göğsü madalya ve/veya şerit dolu, kaba ve tuhaf bir biçimde kötü bir adam, ama Andlar’da ya da tropiklerin bir yerinde yaşayan karışık bir ırktan gelme, ömür boyu diktatör rolünde biraz palyaçoyu andırıyor. Hispanik Amerika’nın haberlerini bütün dünya izleyen sayısız insanın en çok gördüğü imgelerden biridir bu ve bu izleyicilerin pek çoğunun o kıtadaki yaşam biçimleri hakkında başkaca bir bilgisi yoktur. Kendine özgü anlamları olan bir zorbalıktır bu, uygulamasındaki ve ahlaki yapısındaki bazı kelimeler –cunta, tecrit, politikacı, bir numara gibi– ABD’nin siyaset sözlüğünün alt bölümlerine sızmayı başarmışlardır.</p>

  <p class="normal">Bu, aynı zamanda pek çok Latin ülkesi vatandaşının iyi bildiği acılı, karmaşık, eskiye dayanan tarihi bir gerçekliktir de. Kıtanın edebiyatında önde gelen bir yere sahip olması beklenmedik bir şey değildir. Bağımsız bir Latin Amerika’da evrensel olarak kabul edildiği üzere temel düzyazı klasiği sayılan kitap –Arjantinli gazeteci, aktivist ve gelecekteki başkan Domingo Sarmiento’nun yazdığı <span class="ideitalik">Facundo</span> (1845)– 1835-52 arasındaki Rosas istibdadının bazı yönlerini anlatır, ve yapıt bütün türlerin dışında kalır, folklor, anekdot, yaşamöyküsü, toplum analizi, ateşli hitabet, siyasi ve askeri tarihi kendinde birleştirir. Son bir buçuk yüzyıldır bu türde pek çok kitap yazılmıştır, çünkü çağdaş Amerikan edebiyatında –Howells’tan E.L.Doctorow’a kadar– bir kapitalistin yükselişini anlatan öyküler ne kadar gelenek olmuşsa, İspanyol-Amerikan yazınında da bir diktatörün hikâyesi o kadar gelenek olmuştur. García Márquez <span class="ideitalik">Başkan Babamızın Sonbaharı</span>’nın bitiriş cümlelerini yazdığında bir kıtanın edebiyatındaki asal alt türün parlak bir örneğini vermiş oldu.</p>

  <p class="normal">García Márquez’in kitabının, okurluğa yeni başlayan biri için en zor ve en cesaret kırıcı romanlardan biri olduğunu söylemek isteriz; her biri tek paragraf olmak üzere altı tane numarasız bölümden oluşan roman ilerledikçe sentaks daha da kıvrımlı, dolambaçlı olur. Örneğin ilk bölümde otuz bir cümle vardır, üçüncüsünde on dokuz, beşincisinde sadece on beş, altıncı ve sonuncu bölüm ise 1825 satırlık tek bir cümleden ibarettir (Güney Amerika geleneğine uygun olarak).<sup class="calibre3"><a href="../Text/birsozbuyucusu_split_174.html#footnote-200-151" id="footnote-200-151-backlink">[151]</a></sup> Bu uzatılmış birimlerin hepsinde anlatıcı ve hatta şahıs zamiri sürekli değişebilir ve birçok kez, konuşma tırnağı, tireler, paragraf başı, ya da başka yararlı işaretler bulunmaz. Aslında metin boyunca yer alan tek işaret nokta ile virgüldür, tek istisna, diktatörün 1. bölümde, sahte ‘ölümü’nün olduğu gün, muhaliflerini suçüstü yakalandığında ağzından çıkan “aha!” sözcüğüdür. García Márquez gerçekten de metinde virgülleri bulup düzeltmek için müsveddeyi inceden inceye okumuştur.<sup class="calibre3"><a href="../Text/birsozbuyucusu_split_175.html#footnote-200-152" id="footnote-200-152-backlink">[152]</a></sup></p>

  <p class="normal">Yazarın bu kitapla ilgili ilk esinlenmesi 1958 yılının Ocak ayında, bir gece Caracas’ta olmuştur. Saat sabahın 4’üydü ve General Marcos Pérez Jiménez’in sekiz yıllık diktatörlüğü yeni sona ermişti. García Márquez ile öbür gazeteciler Miraflores’in, Venezuela başkanlık sarayının fuayesinde oturuyorlar, hükümet değişikliğiyle ilgili açıklama yapılmasını bekliyorlardı. Birden salona savaştan bitkin düşmüş bir asker elindeki makineli tüfeği savurarak dalar. Herkesin şaşkın bakışları altında asker, sessizce ve yavaşça, çamurlu postalları zeminde iz bırakarak geri geri gider, sonra da arabayla La Guaira havaalanına, oradan da güvenlikte olacağı bir dış ülkeye kaçar. García Márquez tam o anda, bir diktatör hakkında bir roman yazmak istediğini anlar, ertesi yıl da, filizlenmekte olan hayalgücü devrim yaşayan Küba’daki olayları izlerken bir ivme daha alır. Havana’daki bir stadyumda Batista’nın yardımcısı Jesús Sosa Blanco’nun siyasi bağlamda yargılanmasını izlerken hem subayların vahşi suçlarının anlatılmasını hem de sessiz kalan izleyicilerin önünde mahkemenin o adam hakkında verdiği ölüm cezasının bildirilmesini dehşetle dinler.</p>

  <p class="normal">García Márquez’in kitap için ilk başta düşündüğü format aslında halk mahkemesinde yargılanan düşük bir diktatördü, zorbanın düşünceleri bize iç monologlarla aktarılacaktı. Yazar bu proje üzerinde çalışmış, ama 1962 yılında Meksika’da vazgeçmiş, üç yüz sayfalık metnin hemen hemen tamamını çöpe atmış, ancak –kendi sözleriyle– başkahramanın adını tutmuş. <span class="ideitalik">Yüzyıllık Yalnızlık</span>’ın satış rakamlarının sağladığı ekonomik güvencenin arkasından García Márquez kitapla istediği gibi oynayacak fırsatı buldu, istediği ve anlatımı için uygun gördüğü biçimi verebildi.</p>

  <p class="normal"><span class="ideitalik">Başkan Babamız</span>’ı ilk okuyanların sık sık sorduğu soru şudur: García Márquez’in yapıtını böyle yazmasının nedeni nedir? Yanıtın ‘sanatçı vicdanı’ olduğu açıkça görülür. Macondo öyküsünün dört bir yanda kazandığı inanılmaz başarıdan sonra García Márquez için en kolay şey kendini tekrarlamak ve <span class="ideitalik">Yüzyıllık Yalnızlık</span>’ın devamını yazmak olurdu. Bunun yerine, yeniden başlamayı ve onu hatırlatacak neredeyse her şeyi, artık efsane haline gelen o dünyanın ya da onun berrak, saydam tarzının bütün izlerini dışarıda bırakan bir roman yaratmayı seçti. Dikkate değer tek istisna, 3. bölümde diktatöre gidip ‘Alaska’dan Patagonya’ya kadar bütün muhafazakâr rejimleri ortadan kaldırmak’ için yardım isteyen idealist genç yabancıdır. Bu cümle elbette <span class="ideitalik">Yüzyıllık Yalnızlık</span>’tan alınmadır, ziyaretçinin de Albay Aureliano Buendía’dan başkası olmadığı belli. Ayrıca 6. bölümde, iktidarda kim varsa ona kiralanabilecek siyah giyimli fırsatçı altı avukattan kısaca söz ediliyor. Bunlar bir yana bırakılılırsa, görünürde <span class="ideitalik">Başkan Baba</span>’nın içeriğinde <span class="ideitalik">Yüzyıllık</span>’la örtüşen bir şey yok.</p>

  <p class="normal">Coğrafya da kaymış. Macondo’dan ve eski ‘kasabadan’, García Márquez’in kuzey sahilindeki Kolombiyası’nı anıştıran Riohacha ve Manaure’ye şöyle bir değinilmesinden çok şimdi karşımızda Karayiplerin tamamını içine alan görünümlerle koca bir ülke var. Olayların çoğunun geliştiği, Conde ve San Jerónimo gibi yer adları bulunan başkentin ve limanın Santo Domingo’ya benzediği söyleniyor; Kristof Kolomb’a şurada burada gönderme yapılması, büyük katedralinde amiralin kemiklerinin sözümona gömülü olduğu bir kasabaya uygun düşecekti.<sup class="calibre3"><a href="../Text/birsozbuyucusu_split_176.html#footnote-200-153" id="footnote-200-153-backlink">[153]</a></sup> Aynı zamanda şehir, Kolombiya’daki Cartagena’yı akla getiren özelliklere sahip –örneğin eski esir limanı, daha da bilinen ‘damların üzerindeki bir transatlantiğe benzeyen kocaman ev’, Cartagena’daki La Popa Manastırının eksiksiz bir tarifi, bir geminin kıçına –<span class="ideitalik">la popa’</span>ya– benzediği için verilmiş bu ad. Başka vesilelerle diktatör Guajiro olduğu anlaşılan bazı ‘güherçile çöllerini’ kendinin doğusuna değil de <span class="ideitalik">batısına</span> yerleştiriyor ve bir Venezuelalının bakış açısından görürcesine Bogotá’dan açık seçik söz ediyor (‘komşu ülkenin kasvetli ve buzlu şehri… durmadan çiseleyen yağmur… elektrikle işleyen tramvaylardaki takım elbiseli adamlar. Hatırlamak gerekir ki Caracas, denizden uzak yüksek bir ovada yer alır. Bu nedenle başkan babanın şehrini ve ülkesini Karayipler’deki bütün ülkeleri içine alan bir bileşim olarak düşünmek gerek.</p>

  <p class="normal">García Márquez’in en önemli iki kitabı arasındaki en büyük fark kuşkusuz, yaklaşılabilirliklerindedir. <span class="ideitalik">Yüzyıllık Yalnızlık</span> çağdaş edebiyat klasikleri arasında kuşkusuz en anlaşılır olanlardandır, okuma yazma bilen yeniyetmelerden başlayarak yeterli okuma becerisi olan hemen hemen herkes kolayca anlar. Metnin saydam bir anonimliği vardır, zaman ve mekân dışı olduğu duygusu verir, İngilizceye de, Japoncaya da, İtalyancaya da akıcı bir şekilde çevrilebilir, uçakta ya da trende kolayca göz gezdirilebilir. <span class="ideitalik">Başkan Babamızın Sonbaharı</span> ise tam tersine çağdaş sanata aşina ve bu sanatın, daha önce yirminci yüzyılda Joyce, Woolf, Faulkner vb tarafından uygulanmış iç monologlar, zaman kaymaları, doğrusal olmayan biçim, ani geçişler ve yoğun nesir gibi yöntemlerini algılayabilecek okura göredir. Ama aynı zamanda <span class="ideitalik">Başkan Baba</span>’nın ideal okuru, kitabın aşikâr Antil lezzetini tanıyıp tepki verecek, onun düzyazı üslubunu oluşturan sayısız bölgesel deyimlerine, şakalarına, özdeyişlerine, küçük şarkılarına, hatta küfürlerine (qué carajo) gülümseyecek bir Karayipli Hispaniktir. García Márquez <span class="ideitalik">Başkan Babamız</span>’da sadece Barranquillalı taksi sürücülerinin anlayabileceği cümleler bulunduğunu söylemekten hoşlanır. García Márquez’in pek çok yapıtında arka planda kalan ve nadiren dikkat çeken bir öğe olan dil, burada, kitabın bütününde çok daha aktif ve üstün bir rol oynamaktadır.</p>

  <p class="normal">O zaman paradoks <span class="ideitalik">Başkan Babamızın Sonbaharı</span> gibi ustalıklı bir metnin bugüne kadar yazılmış en <span class="ideitalik">sözel</span>, en dramatik ve en yerel romanlardan biri oluşudur, sözcüklerinin tadı en iyi özgün İspanyolcasında, yavaş yavaş ve yüksek sesle okunarak çıkarılır. Bu kitap elbette gece yatakta okunacak bir kitap değildir, ama nasıl okunacağı öğrenilebilir, ve neticede <span class="ideitalik">Başkan Babamız</span>’ın yoğun sayfaları, örneğin bir zamanlar insanların gözünü korkutan, şimdiyse kurmaca dağarcığının olmazsa olmazları arasında bulunan <span class="ideitalik">Ulysses</span> ya da <span class="ideitalik">Ses ve Öfke</span> gibi, edebi kültürün bütününde paylaşılan bir sanat eseri olmalıdır. García Márquez’in geliştirdiği yeni kalıp hakkında ne düşünülürse düşünülsün, o adamın dürüstlüğüne, Macondo’nun getirdiği kısmeti arkasında bırakarak, kendini soyutlayıp baştan başlamak için gösterdiği cesarete ancak hayranlık duyulabilir.</p>

  <p class="normal">Yine de sonraki romanla önceki roman arasındaki devamlılığı gözden uzak tutmamak gerekir, her ikisinde de gerçek tarihle kurmaca hayalgücü iç içe geçmiştir. <span class="ideitalik">Başkan Babamız</span>’da Latin Amerikalı gerçek zorbaların yaşamöykülerinden olduğu gibi alınmış özellikler ve eylemler vardır; bunlar kurmacadaki diktatörün yaşadığı yüzyıl, sağaltım gücüyle ilgili anlatımlar (iyileştirdiği kişilerin ağzından), güneşin büyülü bir şekilde batışı, koca bir denizin ortadan kaldırılışı gibi şeylerle birleştirilir. Bir diktatörün bu fantastik hikâyesinde dizginsiz bir abartı en uç noktalara çekilir. Elbette taşra malzemesi ile yüksek seviyeli kültür aynı şekilde ustalıkla birleştirilmiştir, tekniğin alanı da benzer bir gelişim çizgisi gösterir. <span class="ideitalik">Yüzyıllık Yalnızlık</span>’ın temel yaklaşımı, ne de olsa hikâye-anekdot türü düzyazının uzun, sakin paragraflarından oluşur ve bir-iki sayfada bir, konuşan bir-iki karakterden kısa alıntılar yer alır. Buendíaların yalnızlığı fazla konuşmaya yer vermez, tek uzun konuşma Fernanda’nın dört sayfa süren, noktasız-virgülsüz, bilinç akışı taklidi eğlenceli söylevidir (16. bölüm). <span class="ideitalik">Başkan Babamızın Sonbaharı</span>’nın hikâye-anekdot türü paragraflarının her biri bir bölüm sürer; kısa diyaloglar paragraflara katılıp yedirilmiştir; gülünçlü monologlar bütün karakterler arasında paylaştırılmıştır –diktatör ve sevdiği çeşit çeşit kişiler, yandaşları, hayranları, alacaklıları filan. İki kitap arasındaki uçuruma rağmen <span class="ideitalik">Başkan Babamız</span>’ın farklılıkları mantıksal olarak <span class="ideitalik">Yüzyıllık Yalnızlık</span>’ın formatından doğar.</p>

  <p class="normal"><span class="ideitalik">Başkan Babamızın Sonbaharı</span> elbette sadece kelimenin en geniş anlamıyla bir ‘roman’dır. Gerçekten de bu romanın roman gelenekleriyle ne kadar ortak yanı varsa şiir ve müzik gelenekleriyle de o kadar vardır. Ayrıca geride durup metnin bütünü üzerinde düşününce onu kolaj gibi oluşturulmuş bir düzyazı portre olarak görebiliriz. Beklendiği üzere bu portrenin en büyük kısmı 1. bölümde bulunabilir, burada kariyerinin ikinci yarısındaki adamın farklı noktalarda hatırlandığını görürüz. İri ‘fil ayaklarını’ sürüyerek yürüyen bir gariplik timsalidir artık ve daha sonra da fıtıklaşmış husyesini ortopedik bir arabada taşır. Hâlâ köylü gibidir, yemeğini dolaşarak yer, elinde bir tabak pilav, fasulye ve muz tutar; sağ kolunu yastık yapıp yerde uyur; başkanlık sarayını inekler ve inek pisliğiyle doldurur. Bunun dışında, etrafına hükmedebileceği zayıf insanları alır; sayısız cüzamlıyla, bin tane odalıkla ve domino oynayıp hep yendiği sürgündeki bir grup eski diktatörle çevirir. (İspanyolcada <span class="ideitalik">dominó</span> bir kelime oyunu olarak kabul edilebilir –hükmetti anlamına gelir.) Evlilik dışı binlerce çocuğu hep yedi aylık doğar, yani zayıftırlar. Sokakta kendisine mistik-halkçı bir gözle bakan kalabalıkları cezbeder ve onların kendisini ‘sevdiğine’ inanır. Buna karşılık annesi Bendición Alvarado’ya çocukça bir sevgiyle bağlı, düşkün bir evlattır.</p>

  <p class="normal">Bu ilk bölümde tek gerçek olay örgüsü Patricio Aragonés’in hikâyesidir, diktatörün aynı anda birçok yerde bulunduğu izlenimi vermek üzere gizlice görevlendirilen tıpatıp benzerinin hikâyesi. Patricio bir saray soytarısı gibi patronuna gerçeği bütün çıplaklığıyla anlatabilir –yani zorbanın gücünün gerçek dayanağı, onu oraya yerleştiren İngilizler ve o zamandan beri kendisini destekleyen Amerikan Deniz Kuvvetleri’dir. Patricio’nun ve (diktatörün sahte) ölümünde halkın yaptığı kutlama, arkasından son derece sadık başkanlık muhafızından gelen öldürücü misilleme, hem halkın hoşnutsuzluğunu hem de ona verilen desteğin yerel dayanağını –subaylarını düzenli olarak verdiği rüşvetlerle satın aldığı ama aynı zamanda benzer hizmetler ve hizipçilikle dengelerini bozduğu güvenlik güçleri– göstermeye yarar. Bölümün, William Dampier’in (on yedinci yüzyılda Karayipleri kayıkla geçen gerçek bir İngiliz korsan) topçularını anımsayarak başlaması, ya büyükelçi ya da donanmanın destroyeri sayesinde ABD’nin varlığının sürekli görünmesi ve Kristof Kolomb’un üç karavelasıyla varışının muhteşem bir biçimde canlandırılışıyla bitmesi rastlantı değildir. Tarihte, Karayiplerdeki diktatörlükleri biçimlendiren Avrupa emperyalizmine böylece ta başından üstü kapalı değinilir.</p>

  <p class="normal">Diktatörün hayatıyla ilgili bütün açıklamalarda olduğu gibi başlangıçtaki bu portre de geri dönüşle verilmiştir, çünkü diktatör metnin daha ilk satırında bile, akbabalardan zekice söz ettiği anda bile hayatta değildir. Aslında <span class="ideitalik">Başkan Babamız</span>’ın kesinlikle doğrusal ve kronolojik bir yapıda olan ve hikâyede yakın bir geçmişte yer alan tek kısmı, altı bölümün her birinin ilk birkaç sayfası ve romanın bitimindeki altı satırdır. Regina James’in harika bir biçimde gösterdiği gibi, bu giriş kısımları pazartesiden salı sabahına kadar olan ‘yirmi dört saatlik bir süreyi’ kapsar.<sup class="calibre3"><a href="../Text/birsozbuyucusu_split_177.html#footnote-200-154" id="footnote-200-154-backlink">[154]</a></sup> Peşpeşe gelen grupların diktatörün cesedini keşfettikleri, teşhis ettikleri (Patricio Aragoné’nin başına gelenleri yeniden yaşamamak için), göklerden ürkütücü işaretler beklerken mumyalama işlemini ayarladıkları, ölünün bedenini hazırladıkları, halka duyurmak için strateji tasarladıkları ve kilisenin çanlarını çaldırttıkları kolektif süreç sırayla anlatılır. Son bölümün başında, politikacılar ve askerler yerlerini alırken cenaze ziyafet masasının üzerinde yatar, bunu izleyen satırlarda kutlama yapmak için herkes sokağa çıkar, yorucu kitap laf kalabalığıyla, ‘había por fin terminado’ (sonunda bitti) diyerek biter.</p>

  <p class="normal">Bu başlangıç olaylarının her biri, fark ettirmeden, diktatörün hayatından seçilmiş bir dizi sahneye götürür, çoğunlukla tematik ve kronolojik düzenlenmiş sahnelere sık sık ara verilir ve çok daha önceki uzak zamanlara taşınırız. Diktatörün gençliğindeki önemli olayların bazıları –onun olgun yaştaki patolojilerini açıklayan olaylar– daha sonraki bölümlerde ortaya çıkar. Böylece García Márquez diktatörlük durumunu anladığımız doğrusal olmayan yolları yeniden üretir, çünkü böyle bir insanı suç işlemeye iten toplumsal ve psikolojik gariplikleri mağdurlar ve seyirciler genellikle süreç başladıktan çok sonra, hatta bitince öğrenirler. Başkan Baba’nın ‘gerçek’ biyografisini, kolaylık olsun diye özel hayatı kamusal hayattan ayırarak kronolojik sırada özetlemeye değer. García Márquez’in anlatımında bu ikisi bir aradadır ve ayrılamaz.</p>

  <p class="normal">Diktatörün annesi, bir kuş boyacısı olan Bendición Alvarado idi, eski bir fahişe olan bu kadın, çocuğun babasının hangi müşterisi olduğunu asla bilemedi (4. ve 6. bölümler). Testislerinden birinde doğuştan fıtık olan çocuk eğitim görmeden, taşrada büyüdü. ‘Adım Zacarías’, diye bir kez karalayacaktı, karısıyla katıldığı bir yazı dersinde (4. bölüm). İlk cinsel deneyimini orduda genç bir teğmenken yaşadı, bir nehirde, askeri hareketleri seyreden sivil biriyle; onun fıtığını elleyen bu kişi, ‘annene git de seni verip başkasını alsın,’ dedi (4. bölüm). Bundan sonra yıllarca soyunmadan sevişir, hem de kısa süren ayaküstü birleşmelerle ya da ani tecavüzlerle –normal olarak da saraydaki odalıklarla. O arada basit, köylü annesi herkesin içinde saçma-sapan konuşur (iade edilecek soda şişelerini limuzindeki oğluna götürür; ziyafetlerde keşke oğlum başkan olmasaydı der) ve oğlunu utandırır. Başkan, annesini götürüp kent dışındaki bir konağa yerleştirmiştir, ancak ona hep bağlı kalır, annesiyle telepati kanalıyla iletişim kurar, hatta kadın öldükten sonra bile (6. bölüm). Çeşitli nedenlerle başkan muazzam servetini annesinin adına yapar. Arkadaşı yoktur, sadece güvendiği benzeri Patricio (1. bölüm) ve ele geçiremediği ve bu yüzden sarayın bordrosuna aldığı asi bir general olan koruması Saturno Santos (2. bölüm) vardır.</p>

  <p class="normal">General orta yaşlardayken, gecekondu güzeli ve güzellik kraliçesi Manuela Sánchez’e âşık olur. Aylarca her gün görmeye gider onu, elini bile sürmez, annesinin yanında pahalı hediyeler ve görkemli ev aletleri verir, hatta oturduğu kötü mahalleyi ıslah eder –ta ki iki kadın bir güneş tutulması sırasında ortadan kaybolana kadar. Bendición 4. bölümde ölünce ortalık karışır; rahibelikten atılan Leticia Nazareno’ya âşık olur. Ondan gerçekten nasıl sevişileceğini, okumayı ve yazmayı, uygar biri olmayı öğrenir. Kadının çeşitli kandırmacalarından ve şantajlarından sonra kiliseden atılan insanları geri getirir, sarayı odalıklardan ve cüzamlılardan arındırır, kadınla evlenir, düğün töreni sırasında Leticia bebeği Emanuel’i doğurur. Yedi aylık doğan bebek doğumundan başlayarak askeri eğitim alır, ‘küçük general’ diye ad takarlar ona. Leticia’dan herkes nefret eder ve hikâyenin bir yerinde oğluyla onu vahşi köpekler parçalarlar. (Diktatörün bu cinayete karşı çıkmadığına dair imalar var.) Dul kalan diktatör odalıklarla cüzamlıları saraya geri getirir, bundan sonraki tek önemli aşkı, yanıbaşındaki okulda okuyan on dört yaşındaki bir öğrenci kız olur; kıza öyle zevk verir ve ondan öyle zevk alır ki kız sonsuza dek âşık olur ona, ama kıza devletten aylık bağlamak dışında onu aklından çıkarır general. Danışmanları daha sonra kız öğrencilerin yerine üniformalı fahişeler koyarlar, onlar da diktatörün karşısında masum rolü oynarlar. Sonunda ölür, kendisine sadece anıları ve zaafları kalmıştır.</p>

  <p class="normal">Diktatör, bir klasikçi ve ilkeli Liberal olan, İngilizlere baş eğmeyen General Lautaro Muñoz’un intiharının arkasından ortaya çıkar. İngilizler onu iktidara getirdiğinde kendisi sadece bir hafta dayanmayı bekliyordu (6. bölüm). İnsanlarla dolaysız ilişki kuran, onların damızlık boğalarını kurtlardan temizleyen, dikiş makinelerini onaran, halkın yanında temiz kalpli biri olarak hayata atılır, sonra iktidar hırsı yüzünden bütün rakip generalleri sarhoş ederek, gülünç duruma düşürerek ya da vurdurarak sistematik biçimde saf dışı eder. Kendi elleriyle öldürdüğü tek kişi, onun en kısa ve en uzun yaşam süresi konusunda kehanette bulunan kadın falcı olur. Bir kasırganın şehri harabeye çevirmesinden sonra kendini devlet işlerine vererek Manuela Sánchez’i aklından çıkarır. Bir noktada ABD donanması, sarıhummayı yok etmek ve askeri uygarlaştırmak bahanesiyle ülkeye girer (1. ve 6. bölümler); adamlar diktatöre uşak muamelesi yaparken o ‘hamamböceği gibi koşuşturur’ ve onlara hizmet eder. Sığır ticaretinden ve haberleşmeden büyük servet sahibi olur, küçük bir oğlan çocuğuna sepetten bir buz topu seçtirerek haftalık piyangoda kazanır, ama hapishanelerde iki bin çocuk toplanınca onları denizde dinamitle havaya uçurtur, sonra da bu emre uyanları idam ettirir. (Acayip sahte ölüm herhalde bu sırada gerçekleşir.) Kışlada çıkan büyük çaplı bir isyan bastırılır, ama diktatör, olayları güvendiği General Rodrigo de Aguilar’ın planladığına hükmeder, onu pişirtir ve başkanlık muhafızlarına verilen zengin bir ziyafette yemek diye sunar.</p>

  <p class="normal">Diktatörün annesi ölünce halk yas tutar, kadının kefeninin üzerinde kendi bedeninin İsa’yı andıran bir deseni bulunmaktadır. Diktatör annesinin azizler listesine alınmasını ister, ama kadının sarıldığı çarşafta bir mucize değil de bir resim gören papalık elçisi isteği reddeder; Başkan papalık elçisini kovar ve elçi çıplak durumda bir salla yola çıkar. Eritrealı iri yarı Monsenyör Demetrius Aldous’a başkanın isteğini yerine getirme görevi verilir, ancak bütün ülkede aylarca yaptığı araştırmanın sonucunda o da kefenin sahte olduğuna karar verir. Diktatör Vatikan’a savaş açar, annesinin ‘sivil olarak azizler istesine girdiğini’ duyurur ve bütün din adamlarını kovar. Bu kişiler Leticia’nın ‘hükümdarlığı’ sırasında geri dönerler. Kadının öldürülmesinden sonra diktatör, José Ignacio Sáenz de la Barra’nın gizli istihbarat hizmetine başvurur; bu kültürlü aristokrat, çuvallar dolusu kesik baş getirecek ve diktatörünkünden daha sağlam ve daha amansız bir baskı imparatorluğu kuracaktır. Hoşnutsuz subaylar, boşa çıkan pek çok çabadan sonra aşırı kibar polis şefini devirir ve halkın önünde asarlar. O arada ülke çok değişmiştir; diktatör, penceresinin önünde otoyollar ve cam kuleler görür, bu gösteriyi meçhul danışmanları yürütmektedir. Ama ulusal borç çok artmıştır, ABD elçilerinin baskıları sonucu diktatör Karayip Denizi’ni Yankee’lere satar. Dış dünyayla tek bağı artık uydurma haberler, tek nüshalık gazeteler, televizyonda mutlu sonla bitirttiği pembe dizilerdir. Kurbanlarının hayaletleri onu rahat bırakmaz ama ömrünün son günlerinde bile yine de vicdanı rahatsız değildir, anlayıştan yoksundur, kendini bilmez.</p>

  <p class="normal">García Márquez, Karayipler’deki diktatörlük gibi acayip bir olguyu derinlemesine incelemeye hazırlandığında kendini anlatıcının sesinin nasıl olacağı gibi cesaret kırıcı bir sorunla yüz yüze buldu, geleneksel yaklaşımların herbirinin özünde ciddi sınırlamalar vardı.</p>

  <p class="normal">Sadece güçlü adamın düşmanları ve kurbanlarının bakış açısından anlatıldığında ortaya çokça ıstırap ve kan bulunan bir roman çıkacaktı, ama gerçek gerilim ve sürpriz fazla olmayacaktı. Istırabın kaynağı da belirsiz ve nedensiz kalacaktı; olsa olsa protest edebiyatın çok iyi bir örneği beklenebilirdi. Miguel Ángel Asturias’ın <span class="ideitalik">El Señor Presidente</span>’sinin önde gelen kusurlarının arasında başkanın kendisinin neredeyse hiç mevcut olmamasıdır, romanın bitmesine yakın (itiraf etmeli ki orada tehditkâr bir görünümde) bir tek uzun sahne dışında uzak ve karanlık bir figür olmaktan öteye gitmez. Asturias’ınki, içindeki en büyük eksikliğin diktatörün kendisi olduğu bir diktatörlük romanıdır. Zorbalığın etkilerini görürüz ama işleme nedenlerini değil.</p>

  <p class="normal">García Márquez’in ilk başta planlamış olduğu gibi diktatör tarafından monolog şeklinde anlatılsaydı görünürdeki etkisi sözsüz bir açıklama ya da belirgin bir karikatür olurdu, her iki halde de deneyimlerin ve duyguların sınırı dar kalırdı. Aynı zamanda tarihin nasıl kaydedileceği sorunu da var: Pek az Latin diktatör insan olarak ilgi çekicidir. Sığ ve bayağı nitelikteki bu kişilerin çoğunun en büyük merakı hile, kazanç ve kadın peşinde koşmaktı. Farklı bir insan portresi çizilmesine yetmeyecek kadar sığ bir dağarcık. Kader bu nezaketten yoksun adamları zorbalık koltuğundan kaldırınca en ufak bir kahramanlık gösteremeyen, etkileyici olmaktan uzak, küçük insanlar olduklarını gösterdiler. Diktatörünü herhangi bir başka ışık altında anlatmak temel gerçekten uzaklaşmak olurdu –ki gerçek, García Márquez için esas önceliktir–; ayrıca diktatörün seks manyaklıkları bir romanı röntgenciliğe ve soft pornoya kaçmadan doğru dürüst ayakta tutamazdı. Alejo Carpentier’in harika romanı <span class="ideitalik">El recurso del métedo’</span>nun, küçük bir kusuru vardır: Son bölümlerinde Fransa’ya sürgüne gönderilen meçhul Baş Yargıç aslına, yani deliliğine geri döner ve romandaki ilginçliğini büyük ölçüde yitirir.</p>

  <p class="normal">Eğer hikâye diktatöre az çok sadık biri tarafından anlatılsaydı, halkın çeşitli tepkilerini algılaması ve adil davranması zor olacaktı. Robert Penn Warren’ın <span class="ideitalik">Kralın Bütün Adamları</span>, Willie Stark’ın siyasi kariyerini onun sinik ortağı, eski gazeteci Jack Burden’ın sert ifadeleriyle anlatır; anı biçiminde yazılmış roman boyunca, demagojik popüliste güvenerek onu devletin başına getiren sıradan halk hakkında pek az şey görürüz ya da duyarız.</p>

  <p class="normal">Bilge bir seyirci tarafından oluşturulmuş olsaydı hem diktatöre hem de muhaliflere gösterilen tarafsızlık neticesinde, inandırıcı olmayan, ölü doğmuş bir metin ortaya çıkarırdı. Tarafsız, çekimser bir tavırla ayrı durmak, büyük İspanyol yazarı Ramón del Valle-Inclán’ın kullandığı yöntemdir; yazarın <span class="ideitalik">Tirano Banderas</span> adlı, <span class="ideitalik">Başkan Babamız</span>’ın önemli bir öncülü olan kitabı kurmaca bir Latin Amerika ülkesindeki zorbalığı ve anlaşmazlıkları anlatır; aşırı garip, dilsel abartıyla dolu ve Meksikanizmle Arjantinizmin birleştiği bir sözlüğün kullanıldığı gerçeküstü bir atmosfer yaratılmıştır. (<span class="ideitalik">Başkan Babamız</span>’da olduğu gibi sıradan halkın konuşmalarına sık sık yer verilir, ayrıca Zacarías ve Melquiades gibi karakterler de vardır.) Valle-Inclán ne kadar usta olursa olsun romandaki İspanyolca ses, olayların epeyce uzağında kalır ve kitap eninde sonunda köksüz ve soğuk olur, hiçbir grup sempati uyandırmaz, hikâyenin kendisi de bozulup yapmacıklığın abartıldığı bir şekil alır. García Márquez’in romanı mağdurlara açıkça sempati gösterip zorbayı lanetleyen bir biçimde anlatılmış olsaydı önümüze ders kitaplarında rastlanan ve kolayca tahmin edebileceğimiz türden duygulara ve tutarsız bir kalıba sahip bir edebi yapıt, roman diye sunulan başarısız bir aşk hikâyesi konulmuş olurdu.</p>

  <p class="normal">Bildiğimiz üzere, García Márquez’in benimsediği çözüm, <span class="ideitalik">bütün</span> sesleri bir araya getirip diktatörün kapsamlı solo aryalarına yer veren bir polifonik metin oluşturmaktı, yakın dostlarının ve yanında çalışanların, rakiplerinin ve yandaşlarının daha kısa resitatifleri ve ariyettaları buna eşlik edecekti, durmadan yer değiştiren bu seslere, anonim kalan kişilerden oluşan geniş bir koro destek verecekti, büyükelçilerden odalıklara kadar değişen bu kişiler başkanın gözlemcisi, hayranları ve acı çektirdikleri olarak hayatta bir kere tadabilecekleri şekilde sahne alacaklardı. Diktatöre kara çalan kişiler hakkında şaşılacak derecede az şey duyuyoruz, García Márquez diktatör olmanın bildik duygulanmalarından –aynı zamanda hepsini birden yakalasa da– kaçınmak istiyor olmalı. Kitapta diktatörü açıkça kınayan tek cümle belki de ‘yüzyıllardır süren zorbalığa karşı herkesin birleşmesi’dir, romanın çeşitli yerlerinde zorbanın (olası ya da gerçek) halefleri tarafından dile getirilen böyle bir sloganı kullanmak için geçerli nedenleri vardır elbette. Diktatörün kötülükler listesinin başlı başına fazlasıyla lanetleyici bir hikâye sağladığını söylemeye gerek yok.</p>

  <p class="normal">Bu yaklaşımın görünür etkisi, García Márquez’in her tarafı eşit nesnellikle ama aynı zamanda eşit sempatiyle ele alması oluyor. Mağdurların çektiği ıstırabın mağdur edene karşı bir nefrete dönüşmesine izin vermiyor. Benzer şekilde, diktatörün inandırıcı fiziksel ve ruhsal hastalıkları, genç sonradan görmelerin elinde kukla olarak ve daha sonra da, uzun zaman dehşet saçtığı halkın arasında soyutlanmış bir kutsal emanet gibi geçirdiği çöküş yılları, okurun bağışlamasını sağlamasa da sempatisini uyandırmaya yarar. İneklerin ve hayaletlerin arasında mutlak, katı yalnızlığına tahammül eden diktatör kara kara düşündüğü son monologlarında, yaşlılıktan dolayı çişini tutamamasına, yiyecek kabul etmeyen midesine, bedeninin zayıflayıp çökmesine hayıflanırken biz de onun insani yönünü paylaşıyoruz. <span class="ideitalik">Macbeth</span>’in, <span class="ideitalik">Kral Lear</span>’in ya da <span class="ideitalik">Boris Godunov</span>’un son sahnelerini anımsatan bir dinamik içinde başkanın suçluluk ya da sevgi duyamaması bizi korkutuyor, merhametimizi uyandırıyor, aynı zamanda onun vahşi ve zorba hükümdarlığına da neredeyse öfkelenmiyoruz.</p>

  <p class="normal">García Márquez’in bütün bakış açılarını içine alan uygulaması, Joyce ve Woolf’un bilinç akışı romanlarından kaynaklanıyor; bu romanlarda anlatıcı, ses düzenli olarak nesnel üçüncü tekil kişiden Bay Bloom’un ya da Mrs. Dalloway’in içten gelen ‘ben’ düşüncelerine kayar. Bu tarzı Beckett daha da geliştirmiş ve <span class="ideitalik">Watt</span> ve <span class="ideitalik">Molly</span> adlı romanlarında sözlü diyalogları anlatımın paragraflarının içinde eritme yöntemini belirginleştirmiş, uzun zaman geleneksel biçimde insan sesini göstermekte kullanılan soru işaretleri ya da tireye başvurmamıştır, hatta eskiden kalma ‘o dedi, öteki dedi’ formülünden de bazen vazgeçmiştir.</p>

  <p class="normal">García Márquez’in <span class="ideitalik">Başkan Babamızın Sonbaharı</span>’nda yaptığı, bu yöntemi o altı uzun paragraf boyunca genelleştirmek ve paradigmayı genişletip dilbilgisindeki bütün şahısları içine almak olmuştur; ben (<span class="ideitalik">yo</span>), her zaman olmasa da genellikle diktatördür; dolgun sesli, dokunaklı, samimi bir sen (<span class="ideitalik">tú</span>), güzellik kraliçesi Manuela ile despot gelin Leticia’ya aittir; ‘o’ (<span class="ideitalik">él</span>), tipik olarak diktatörü simgeler ama aynı zamanda sarhoş rakibi Adriano Guzmán ya da kültürlü haydut José Ignacio Sáenz de la Barra’yı da gösterir; ‘erkek o’, bundan başka güçlü erkeği tarafsızca işaret edebilir ya da onu kadınlarından birinin gözlerinde hayal ettirebilir; resmi ve saygı belirten ‘Siz’ (<span class="ideitalik">usted</span>) ile diktatörü –ve dolaylı olarak okuru– olup bitenler hakkında bilgilendiren bilge ama güçsüz Patricio Aragonés ya da Vatikan’ın elçileri ya da sık sık anlattıkları kilit hikâyeler ‘mi general’lerle bölünen meçhul arkadaşlar ve konuşmaya gelenler vardır (bu tür olaylar <span class="ideitalik">él</span> (o) ya da <span class="ideitalik">usted</span> (siz) olarak anlatılabilir, çünkü fiiller ve öteki kalıplar aynıdır); geniş anlamlı ‘biz’ (<span class="ideitalik">nosotros</span>), sarayı yağmalayan kalabalıklardan 5. bölümde diktatörün kapısını çalan küçük bir alacaklı grubuna kadar halkı temsil eder; general çoğul ‘siz’ (<span class="ideitalik">ustedes</span>) kullanarak emir verir; onlar (<span class="ideitalik">ellos</span>) çeşitli kişileri içine alır, örneğin sadık başkanlık muhafızlarını, 1. bölümde kendisini seven sıradan insanları, 3. bölümün başında, Patricio Aragonés’in ölüsünü buldukları yıllar sonra hatırlanan kalabalığı.</p>

  <p class="normal">Sürekli görülen bu değişikliklerin yarattığı psikolojik şok özellikle İspanyolcada kuvvetle hissedilir, bu dilde şahıs zamirleri genellikle kullanılmaz, ‘biz’den ‘o’na olan ani geçişler sadece fiillerin çekiminden ya da iyelik zamirlerinden anlaşılır. Kolayca, ama enerjik bir biçimde dilbilgisindeki bütün şahısları metninin geniş coğrafyasına sokan García Márquez, zorbalık duygusunu ve onun hem sistematik hem keyfi ilişki ağını tam olarak verebiliyor okura. Diktatörlük sadece, ‘Ben patron’ ya da ‘sen Leticia’ ya da ‘o despot’ ya da ‘biz halk’ ya da ‘siz benim dalkavuklarım’ ya da ‘onlar benim sadık halkım’ değildir – ama bütün bu özneler ve daha da fazlasıdır, hepsi birdendir. Sayısız kişiyi kastettiğinden dolayı ‘dekor değiştirici’ de denilen bu zamirler, yer değiştiren işaretler, yazarın bütün bir panoramayı bir araya getirmesini sağlar, daha geleneksel bir cümle ve paragraf yapısına bağlı kalsaydı bu panorama bu kadar yapısal ve bu kadar titizlikle çizilmiş olmazdı. <span class="ideitalik">Başkan Babamızın Sonbaharı</span> okurlarına sadece diktatörlüğün görece geniş siyasetini vermekle kalmıyor gündelik dili ve mahrem cinselliği de veriyor.</p>

  <p class="normal">García Márquez çeşitli vesilelerle <span class="ideitalik">Başkan Babamız</span>’ın iktidar üzerine uzun bir düzyazı-şiir olduğunu söylemiştir. Anlatımını yukarıda betimlenen çizgilere oturturken, başta <span class="ideitalik">Dalgalar</span> olmak üzere romanları, şiiri üslubunu ve biçimini hedefleyen Virginia Woolf’tan çok şey öğrenmiştir. Woolf’un metinlerinin lirik, ‘şiirsel’ nitelikleri, efsanevi inceliklerinden çok ritim, nakarat ve yer yer de uyak gibi şiir araçlarını sistematik olarak kullanmasından kaynaklanır. Bu açıdan Mrs. Dalloway örnek bir hazinedir; örneğin bu metinde, ‘Benim adım Dalloway!’ sözünün üç kez geçtiği bir paragraf vardır.<sup class="calibre3"><a href="../Text/birsozbuyucusu_split_178.html#footnote-200-155" id="footnote-200-155-backlink">[155]</a></sup> Clarissa Dalloway için ‘hiçbir zaman zekice konuşmadı; ama işte vardı; vardı’ diye yazıldığını okuyoruz –burada hem uyak hem nakarat var. Daha ileride, Lady Bruton kendi kendine mırıldanarak yineler kelimeleri: ‘İçini çekti, horladı, uyuduğundan değil, sadece uyku bastırmıştı ve baygındı, uyku bastırmıştı ve baygındı, bir yonca tarlası gibi.’ Bu son örnek şiirdeki ölçüyü çağrıştırıyor, aynı zamanda <span class="ideitalik">Başkan Babamız</span>’da genelleştirilen, noktalama işareti olarak virgül kullanımına da işaret ediyor. (Woolf, İspanyolca’da pek başvurulmayan noktalı virgüle de sıkça yer verir.) Benzer biçimde Woolf’un <span class="ideitalik">Dalgalar</span>’ının hikâye bölümü peşpeşe konuşan altı karakterle başlar: ‘Bir halka görüyorum’, ‘Açık sarı bir tabaka görüyorum’, ‘Bir ses duyuyorum’ vesaire; García Márquez’in kitabının ilk birkaç sayfasında arka arkaya yer alan ‘vimos’ (biz gördük)’ün öncülüdür bunlar.</p>

  <p class="normal">Gerçekten de <span class="ideitalik">Başkan Babamızın Sonbaharı</span>, ‘Büyük Virginia’nın şiirini ve retoriğini alır ve bu ikisini mantıklı ama daha önce görülmemiş uçlara taşır. Yazar paragraf, boşluk ya da ayrı diyaloglar, parantezler, sütunlar, tireler ya da tırnaklar gibi eski işaretlerden kesinlikle uzak durduğu için böyle bir yöntem kuşkusuz zorunluluktan doğmuştur. García Márquez çok sayıda ritim araçlarına ve özellikle bu kitap için oluşturduğu gayri resmi bir vezne başvurmak zorunda kalmıştır. İlk baştaki ‘biz gördük’ler, kitap boyunca çeşitli yerlerde kullanılmıştır, pek çok basit formüle çok kez yer verilmiştir, örneğin: ‘ocak ayının parlak ayı, diye şarkı söylerdi, bak senin pencerenin yanında darağacında nasıl duruyorum, diye şarkı söylerdi.’ Bu kısa lirik paragraflar epeyce vardır, tıpkı roman boyunca yer yer görülen bazı cümleler gibi; bunların bir kısmı siyasi sataşmalardır (‘infundios de apátridas), kimileri de, ‘Manuela Sánchez de mi desventura (Talihsizliğimin Manuela Sánchez’i) gibi pop şarkılarının çeşitlemeleridir.</p>

  <p class="normal">Şiir araçlarının anlatımın en kritik noktalarında belirgin biçimde yoğunlaşmaları şaşırtıcı değildir. 1. bölümde balonlar yükseldikten sonra patlayıp kentin üstüne binlerce el ilanı atınca Başkan, ‘gökte renkli balonları, kırmızı ve yeşil balonları, sarı balonları, kocaman mavi portakallara benzeyen, dolaşan sayısız balonları’ görür. Yaşlı diktatörün, aynı zamanda çocuklaşması ve Leticia’nın oyunlarına boyun eğmesi de denebilecek okuma derslerine, 5. bölümün ilk sayfalarında kendi kendine takıntılı biçimde yinelediği ilkokul birinci sınıflarda öğrenilen eğlenceli tekerlemeler ‘şiirsel’ zenginlik katar, derslere soluk aldırır. <span class="ideitalik">Ubi sunt</span>?<sup class="calibre3"><a href="../Text/birsozbuyucusu_split_319.html#footnote-100-15" id="footnote-100-15-backlink">[a15]</a></sup> motifini parodisel kalıplarda yerleştiren güzel sözcüklerle hazırlanmış bölümler vardır, örneğin, uşağı Sáenz de la Barra’nın eline düşen Başkan iki farklı günde eski iktidarının en edepsiz anılarının özlemini çeker: “Benim küfürbaz kadınlarımın kirli sularının birikintileri nerede…, kapıların arkasına gizlenen yedi aylık sıska, kavruk hayvanlarım nerede,” der. Bu dizide bulunan cümleler arasındaki: “qué se hizo mi escándalo de funcionarios (görevlilerimin şamatasına ne oldu?), Jorge Manrique’nin İspanyol şiirindeki en ünlü <span class="ideitalik">ubi sunt</span>?u içeren bir ortaçağ mersiyesi olan “Copla spor la muerte de su padre’sinden alınan “¿Que se hizo el rey don Juan?” (Kral John’a ne oldu?) sözü hicvedilmektedir.</p>

  <p class="normal">García Márquez’in kitabının biçiminin görünür kaynağı, <span class="ideitalik">Başkan Babamız</span> gibi tamamıyla <span class="ideitalik">sui generis<sup class="calibre3"><a href="../Text/birsozbuyucusu_split_320.html#footnote-100-16" id="footnote-100-16-backlink">[a16]</a></sup></span>bir roman olan Woolf’un <span class="ideitalik">Dalgalar</span>’ıdır. Temel yapısı numaralandırılmamış 6 bölümden oluşur, her biri italik dizilmiş bir önsözle başlar, sahilin ve bir bahçenin üstünde güneşin ilerlemesiyle gösterilen bir tek günü anlatır, başlangıç cümlesi (“güneş henüz doğmamıştı”) olan anlatım, 5. bölümde öğle zamanından geçerek (“güneş tam tepedeydi”) 9. bölümde geceyle kapanır (“güneş batmıştı”). Yüksek görsellikte anlatılan bu bölümler, güneşin hareketiyle okyanusun dalgalarının durmak bilmeyen kabarması arasında çağrışımlarla yüklü karşılıklı bir etkilenim yaratır. O bir tek hayali günü kaplayan kubbe; kültürlü ve zarif altı İngiliz arkadaşın –üçü kadın üçü erkek– ortak çocukluklarından değişik tarihlerdeki ölümlerine kadar farklı hayatlarına çerçeve oluşturur. Uzunca olan son bölüm bir tek karakterin, yedinci kişi olan Bernard’ın monoloğudur; romanın bitiş cümleleri de şöyledir:</p>

  <p class="normal">“Sana doğru fırlatacağım kendimi, yenilmeden ve boyun eğmeden, ah Ölüm!”</p>

  <p class="normal"><span class="ideitalik">Dalgalar sahilde kırıldı.</span></p>

  <p class="normal">Benzerlikler o kadar çarpıcıdır ki gözden kaçması olanaksızdır. Woolf’un güneşi betimleyen cümleleri, García Márquez’in her bir bölümünün başındaki birbirini izleyen ilk toplu cümlelere denk düşmektedir. Altı İngiliz’in yaşam öyküsü, Kolombiyalı yazarın Başkan’ın iktidar döneminin ve kişiliğinin seçilmiş yanlarına odaklanan altı anlatım bloğunu anıştırır. Woolf’un, sadece yaşlanmış Bernard’a odaklanarak başlayan, karamsar 9. Bölümü, aklımıza García Márquez’in tek cümlelik, karanlık 6. bölümünü getirir, burada vurgu diktatörün tek başına ölmesi, saçma ve boş bir hayat geçirdiğini hissetmesi üzerindedir. <span class="ideitalik">Dalgala</span>r, Bernard’ın ölümle yüzleşmesiyle biter, italikle yazılmış önsözlerin tek cümlede yansımasıyla da bölüm kapatılır. Benzer biçimde, diktatör sonunda ‘ölümün kukuletalı cüppesini’ giyer ve <span class="ideitalik">Başkan Babamız</span>, bütün romana soluk aldıran ve anlatımın bütünlüğünü sağlayan yedi satırla biter.</p>

  <p class="normal">Woolf’tan García Márquez’e bir başka geçiş de hayatların resmi bir üslupla anlatılmasında görülür. <span class="ideitalik">Dalgalar</span>, doğrudan birinci ya da üçüncü tekil şahısla anlatılmaz, neredeyse nutuk çekercesine karakterlerinin sesleri kanalıyla anlatılır, her birinin kendi ayırıcı nitelikleri vardır, aynı zamanda hepsi kitabın yapısal düzenine dikkatle katılmışlardır, hatta Londra’nın Regent Street, Piccadilly ve Tube (metro) gibi standart nirengi noktalarına ara sıra değinilir. Başkan’ın çok yanlı hikâyesi ise hem kendinin hem de vatandaşlarının sayısız sesiyle verilir, bu sesler onun benzersizliğini ve başkalarıyla olan ilişkilerini anlatır, bütün bunlar hikâyenin geniş planının ve Hispano-Karayip kentlerinin dekorunun içine yerleştirilmiştir, sahil, kıyıdaki bir kale, bir katedral, bir beysbol stadyumu, siyahların yaşadığı bir getto, sokaklarda köpeklerin dövüştüğü bir mahalle ve (birkaç kez) Plaza de Armas’a çeşitli göndermeler vardır.</p>

  <p class="normal"><span class="ideitalik">Başkan Babamız</span>’daki şiirsel tekrarlar çoğunlukla müstehcen bir kelime ya da eylemle ilgilidir: “Eğer Tanrı’nın sizin söylediğiniz adam olduğunu iddia ediyorsanız, derdi ona, o zaman arabamın içinde vızıldayan bu böcekten kurtarın beni, derdi ona, pantolonunun önündeki dokuz düğmeyi açar ve ona kocaman aletini gösterirdi, bu yaratığın canına oku, derdi ona…” Elbette kaba konuşmalar, gördüğümüz gibi, García Márquez’in olgun sanatında hep kilit rol oynamışlardır. Küfürler, bu diktatörün konuşmalarında neredeyse rutin sayılıyor; böylece de adamın dünyevi ya da hoyrat doğasını simgeliyor (buna okurlar karar verir), roman boyunca dışkılama ve zina, sıradan simgeler olarak çıkıyor karşımıza.</p>

  <p class="normal"><span class="ideitalik">Başkan Babamızın Sonbaharı</span>, adi sözcüklerin tamamını ve dağarcığını benzersiz bir edebiyat sanatının devasa ritimlerine ve titizlikle yaratılmış nesrine katarak müstehcenliği inceltip yüksek ve ulvi bir konuma getirme mucizesini yaratıyor. Bu bakımdan <span class="ideitalik">Başkan Babamız</span> –onca çağdaş karmaşıklığına rağmen– García Márquez’in yapıtlarının en halktan ve en Rabelais üslubunda olanıdır. Yazar, <span class="ideitalik">Yüzyıllık Yalnızlık</span>’ta kasabalı büyükannesinin bilge sesini yakalayıp edebiyata geçirdiyse, <span class="ideitalik">Başkan Babamız</span>’da Karayiplerdeki geniş halk kitlelerini alıp sanata dönüştürmüştür. Bununla birlikte bu Rabelais tarzı coşku, Woolf’un ‘kontrollü roman biçimi ve şiirsel ince farklılıklardan oluşan’ estetiğine de tabi kılınmıştır. Romanın yoğunluğu hem sözlerde hem metindedir.</p>

  <p class="normal"><span class="ideitalik">Başkan Babamızın Sonbaharı</span>’nda taşra halkının varlığını gösteren işaretlerden biri, Karayip halk şarkılarından alınan sözlü reçetelerin ara sıra kullanılmasıdır. Daha önce belirtildiği gibi, Manuela Sánchez’den hep alaycı etiketler takılarak söz edilir: “cehennem azabım”, “utancım” gibi <span class="ideitalik">bolero</span> (aşk şarkısı) türünden sözlerle. Âşık diktatör hakkında şunu okuruz: “Şarkı söyleyebilmek için binanın en ıssız köşelerini aradı… Beni unutmaman için kraliçe olarak ilk valsin, diye şarkı söyledi, eğer beni unutursan öldüğünü hissedeceksin, diye şarkı söyledi.” Benzer biçimde, kaybolan Manuela’yı bulmak için bütün Antillerde yürütülen arama Porto Rico (<span class="ideitalik">plena</span>), Küba (<span class="ideitalik">rumba</span>), Venezuela (Barlovento şarkısı), Kolombiya (<span class="ideitalik">cumbiamba</span>) ve Panama (<span class="ideitalik">tamborito</span>)danslarına yapılan göndermelerle aktarılıyor. Karayipli okurlar, yazarın o on satırı bile bulmayan kısımda harika bir biçimde çağrıştırdığı uyaklara ve ritimlere ister istemez tepki verip gülümseyecektir.</p>

  <p class="normal"><span class="ideitalik">Başkan Babamız</span>’ın dünyasına daha derinden ve daha bilinçaltından hükmeden bir de Avrupalı klasik müzik bestecisi vardır. García Márquez röportajlarında, diktatör romanını etkileyen en önemli şeyler arasında Bartók’un yaylı çalgılar dörtlüleri olduğunu sık sık belirtmiştir. Gerçekten de ünlü Macar besteci ile geleceğin Nobel sahibi Kolombiyalı yazarı arasında birtakım çarpıcı kişisel benzerlikler bulunur. Bartók gençliğinde, arkadaşı Zoltán Kodály ile birlikte orta Avrupa’nın kırsal bölgelerinde dolaşmış, hevesli köylülerin söyledikleri halk şarkılarını ellerindeki gramofona kaydedip sonra da değişik şekilde kayda geçirmiştir. Bartók daha sonra bu melodileri ve ölçüleri, özgün halk şarkılarını kendi armonik ve kontrpuanlı malzemesiyle sentezleyerek ‘yüksek’ sanata –sonatlara, konçertolara, oda müziğine– katacaktır. Bartók’un muvmanları arasında tıpkı köy meydanındaki dansları coşturan Macar kemancılardan oluşan bir orkestra gibi ses verenler vardır. 3. bölümde gördüğümüz gibi, García Márquez Karayip Kolombiyası’nı bir tür amatör antropolog gibi gezecek, halk göreneklerini gözlemleyip onlara, bölgenin müziği hakkında bazı özellikle dikkate değer haberlerle birlikte günlük köşeyazılarında yer verecekti. García Márquez, <span class="ideitalik">Başkan Babamız’</span>da, halk kalıpları ve değerlerini, yüksek edebiyatın meseleleri ve zevkleriyle eksiksiz biçimde sentezlemiştir, böylece bu roman, yazarın besteci Bartók’la olan ruhsal bağını da son derece belirgin kılar.</p>

  <p class="normal">Romanla Bartók’un çeşitli besteleri arasındaki yapısal paralellikler daha da etkileyicidir. García Márquez bana Temmuz 1982’de bizzat şöyle demişti: ‘Bartók en sevdiğim bestecilerden biridir; ondan çok şey öğrendim. Romanlarım, Bartók’un Yaylı Çalgılar’ında kullandığı türden simetrilerle dolu… Müzik tekniği konusunda bir bilgim olmamasına rağmen Bartók’un biçim kullanışını, mimarisini değerlendirebiliyorum.”<sup class="calibre3"><a href="../Text/birsozbuyucusu_split_179.html#footnote-200-156" id="footnote-200-156-backlink">[156]</a></sup> (Gerçekten de doksan dakikalık sohbetimiz sırasında García Márquez’in çağdaş müzik klasikleri konusunda –teknik bakımdan olmasa da– son derece bilgili olduğu ortaya çıktı.) <span class="ideitalik">Başkan Babamız</span>’ın, geleneksel roman sanatının bütün bildik yöntemlerini ve işaretlerini neredeyse tamamıyla bir kenara bıraktığı düşünülürse, García Márquez’in, biçimin ve mimarinin bu kadar kilit bir rol oynadığı sanata sırtını dayamayı seçmesi kaçınılmaz görünüyor. <span class="ideitalik">Yüzyıllık Yalnızlık</span> simetrilerle doludur, ancak <span class="ideitalik">Başkan Babamızın Sonbaharı</span>’nda biçimsel mimari çok daha üstün bir öneme sahiptir.</p>

  <p class="normal">Bartók’un Yaylı Çalgılar Dörtlüleri de, tıpkı García Márquez’in romanında numaralandırmadığı bölümleri gibi altı tanedir. Bartók’un Altıncı Dörtlüsü’nün dört muvmanı da bir tür prelütle başlar, burada tekrarlanan ve kısaca geliştirilen ağır bir motif kullanılır, arkasından muvmanın ana kısmı gelir (bir marş, bir scherzo vs.); benzer biçimde García Márquez’in kitabının altı bölümü de diktatörün bedeninin bulunmasıyla ilgili küçük bir olayla başlar, sonra bizi diktatörün hayatından seçilmiş olaylardan oluşan asıl bölüme götürür. Bartók’un Dörtlüler’inin baştaki muvmanları, bütün eser boyunca öne çıkacak olan bazı temel ritimleri ya da motifleri ortaya koyarlar; aynı biçimde <span class="ideitalik">Başkan Babamız</span>’ın ilk bölümünde, daha sonra ortaya çıkacak karakterlere ve konulara kısaca değinilir; inekler ve odalıklar (saray hayatı), Bendición Alvarado (heyecanlı hayat), Rodrigo de Aguilar (saray siyaseti), Rubén Darío (okur-yazarlık) ve William Dampier’de gayet uygun bir biçimde simgeleşen yabancı güçler, papalık elçisi, ABD Donanması ve Büyükelçi Schontner, on beşinci yüzyıldan kalma üç İspanyol karaveli.</p>

  <p class="normal">Bartók’un en önemli Yaylı Çalgılar Dörtlüleri’nin düzenleniş ilkesi, tasarımda simetri kurmaktır. Örneğin 4 numaralı Dörtlü’nün iç ikinci ve dördüncü muvmanları temaları paylaşırlar ve hızlı tempolu scherzolardır, 5 numaralı Dörtlü’de ise aynı iki muvman dışavurumcu, ezgisel ve yavaştır. Benzer şekilde García Márquez’in romanının çift sayılı 2 ve 4 numaralı bölümleri, zorbanın özellikle sevimli yanı üzerinde odaklanmışlardır. Her ikisinde de annesine duyduğu yoğun evlat sevgisini anlatan uzun başlangıç bölümleri bulunur, oradan da Manuela Sánchez (2. bölüm)ve Leticia Nazareno’ya (4. bölüm) iltifatlar eden âşık başkan anlatılmaya başlanır, bu kadınların ikisine de boyun eğer, onları uzak ve ulaşılmaz güçlü kadınlar olarak görüp bağlanır. Bu iki kadın, güçlü, tıknaz köylü tipleridir, iri göğüslü, iri kalçalıdırlar –belli ki Bendición Alvarado’ya vekâlet eden anne tipleridir. Simetriyi daha da artırmak için 2. bölümün başındaki kısım Leticia Nazareno’dan üç kez söz eder, oysa bu karakter 4. bölümün sonuna kadar ortaya çıkmayacaktır. Müzikle olan benzeşimini biraz daha ileri götürerek 2. ve 4. bölümlerin, Bartók’un 5. no.lu Yaylı Çalgılar Dörtlüsü’nün yavaş, lirik ikinci ve dördüncü muvmanlarına benzediğini söyleyebiliriz, aynı zamanda romanın en basit ve en hızlı ilerleyen bölümleri olduklarından 4 no.lu Dörtlü’deki iki scherzoya denk gelirler.</p>

  <p class="normal">Siyasetin sert dünyası ise kitabın 3. ve 5. tek sayılı bölümlerinde iyice egemen oluyor. Özellikle 3. bölüm zorbanın çeşitli biçimlerde kontrolü elinde tuttuğunu gösteriyor. Olumlu ve iyi gözle bakarsak, onu ilk başta saf, konuşkan biri olarak görürüz, sıradan insanlara dikiş makineleri ya da inatçı kocaları konusunda yardımcı olur, daha sonra da kasırganın ardından kendini kentin yeniden inşa edilmesine verip Manuela Sánchez’i aklından çıkaran usta yönetici olarak görünür. Olumsuz tarafı ise, kitabın aynı bölümünde iki bin çocuğu öldürtüp bir dizi askeri isyanı bastırması, mutlak güce kavuşup en yakın yardımcısı Rodrigo de Aguilar’ı sofrada yemek diye sunmasıdır.<sup class="calibre3"><a href="../Text/birsozbuyucusu_split_180.html#footnote-200-157" id="footnote-200-157-backlink">[157]</a></sup></p>

  <p class="normal">5. bölüm simetriyi ters çevirir, kontrol, diktatörden daha kötü ve hilebaz olan bireylere geçer. İlk önce Leticia vardır, cinselliği ve pedagojik gücü sayesinde kiliseyi eski haline getirir, ayrıca başkan kocasından çok daha kötücül ve ahlaksız olur. O arada generalin evcil bir koca haline geldiğini görürüz, altın çerçeveli okuma gözlüğü takan, beyaz üniforma giyen, sarayın bahçesinde gezinen, tozlu kitaplar ve İngiliz atlarının resimleriyle doldurulmuş, beyaz duvarlı bir büroda oturan bir aile babası olur. Leticia’nın öldürülmesinden sonra tahtın arkasındaki güç, tatlı dilli, kültürlü José Ignacio Sáenz de la Barra’nın zarif pençelerine geçer, o ipek yelekli, Fransız aksanlı, Bruckner plakları sahibi, adını Mozart’ın katalogcusundan alan iri bir köpeği olan, diktatöre bile itici gelen acımasız adamın. Böylece 5. bölüm, 3. bölümle taban tabana zıt olur, mutlak zorbanın hak ettiği cezayı görüp siyasette çöküşünü, önceki yıllarda pekâlâ da toptan tasfiye etmiş olabileceği bazı yakın çalışma arkadaşlarının onu nasıl baltaladıklarını anlatır. (Başkanın 6. bölümde dediği gibi, ‘Sanki aynadaki yansıma tersine dönmüş gibi hissediyorum.’)</p>

  <p class="normal">Bartók’la olan bir başka paralellik daha sözünü etmeye değer. Altıncı ve sonuncu Yaylı Çalgılar Dörtlüsü, daha önceki muvmanların küçük bölümlerinin birbirine karışıp yavaşça duyulmaz oldukları ağır ve geniş bir finalle son bulur. Benzer biçimde, <span class="ideitalik">Başkan Babamız</span>’ın altıncı ve son bölümü de diktatörün bedensel çöküşünü, zayıflayan aklını, eski olayları bölük pörçük hatırlayan belleğini anlatan bir tek uzun cümledir.</p>

  <p class="normal">Yukarıda müzik ve edebiyat alanlarındaki paralellikleri incelerken, uluorta fikir yürütüldüğünde bu tür karşılaştırmaların nasıl istismar edilebileceklerinin tamamıyla farkındaydım. Burada ise elimizde bizzat García Márquez’in yetkili onayı var. <span class="ideitalik">Başkan Babamızın Sonbaharı</span>’nı açacak Bartók ‘anahtarına’ sahip olursak, biçimsel ipuçları ve maddi kanıtlar öyle bir çoğalır ve öyle ikna edici olur ki hiçbirini göz ardı edemeyiz.</p>

  <p class="normal">García Márquez’in Woolf ve Bartók’tan öğrendiği biçim dersleri <span class="ideitalik">Başkan Babamızın Sonbaharı</span>’na sağlamlığını ve kalıbını verir, halk dili ise gündelik malzemeyi ve tükenmeyen mizahını sağlar. Buna ek olarak, Nikaragualı saygın şair Rubén Darío’nun şiirlerinden ve Kristof Kolomb’un günlüklerinden alıntılarla metne yerleştirilen bazı tarihi yorumlar ve edebi parodiler sunulmuştur. Romanda Dario’ya birden çok gönderme yapılır, ama doruk noktası 5. bölümdedir, kültürünü biraz artıran zorba, Leticia ile birlikte şehri ziyaret eden şairin yaptığı okumaya katılır (gerçek hayatta şair, Latin ülkelerindeki zorbalarla arkadaş olmuştur). Darío karakterinin ‘Marcha triunfal’ı söylediğini görürüz, geçit törenindeki muzaffer kahramanlara söylenen görkemli bir zafer şarkısıdır bu, derinlikli bir şarkı olmasa da teknik bir güç gösterisi, ama Darío’nun antolojisinin de sevilen bir parçasıdır. Son derece duygulanan, hatta ayaklarıyla tempo tutan, sonra da ‘Marcha triunfal’in dizelerini banyosunun duvarına yazan diktatörün duyduğu şekilde şiirin büyük bölümünü biz de duyarız (‘Bu gerçek bir gösteri, bu adamların benim için düzenledikleri saçma şeyler gibi değil’). Şiirselleşmeye can atan bir Karayip romanında en ünlü Karayipli şairlerden birinin böyle görkemli bir biçimde görünmesi, hatta diktatörün ruhunda iz bırakması çok da uygun düşer.</p>

  <p class="normal"><span class="ideitalik">Başkan Babamız</span>’da önemli bir rolü olan başlıca Karayipli tiplerden bir diğeri Kristof Kolomb’dur –ne de olsa Hispanik-Karayip tarihi onunla başlar. 1. bölümün sonunda 3 karavelin fantastik bir biçimde görünmesinden önce amiralin günlüklerinde yazmış olduklarından, 1492 yılının Ekim ayının o tarihi Cuma’sından alıntılar yer alır. Kasıtlı olmasa da muhteşem bir ironiyle boğucu tropik sıcağından söz etmesinden birkaç sayfa sonra Kolomb, aşağılayan bir ifadeyle, ‘Bu adada her iki cins de anadan doğma dolaşıyor’ diye yazmış ve daha sonra neşeyle, yerlilerin ‘budalalar gibi’ İspanyollara altınlarını verip karşılığında cam boncuklar ve kırmızı şapkalar aldıklarını not etmişti.<sup class="calibre3"><a href="../Text/birsozbuyucusu_split_181.html#footnote-200-158" id="footnote-200-158-backlink">[158]</a></sup> García Márquez, Kolomb’un hikâyesini anlatırken bunu ve birçok başka cümleyi de –çoğunlukla kelimesi kelimesine– korumuştur, ama göze çarpan bir tane fark vardır: diktatörün yanındaki ‘yerliler’ İspanyol denizcileri çok gülünç bulurlar, onların kadim diliyle, ağır peruklarıyla, iskambil kâğıtlarındaki valeye benzeyen kıyafetleriyle alay ederler, boncuklarla şapkalarında de toy konuklarını memnun etmek için kabul ederler. <span class="ideitalik">Yüzyıllık Yalnızlık</span>’ta olduğu gibi, burada da Avrupa’nın araştırma ve keşif gelenekleri tersine çevrilmiştir.</p>

  <p class="normal">Okyanusun Amirali’ne romanda ara sıra değinilir, son bölüme gelindiğinde Amiral, Fransisken kıyafeti içinde adaların arasında dolanan acınası bir hayalettir sadece (Kolomb bu kıyafeti gemide giyerdi), ‘manevi yoksunluk’ çeker (Kolomb yoksulluk içinde ve gözden düşerek içinde öldü); ve ‘üç ayrı şehirde üç ayrı mezarda gömülü olduğu’ söylenir, çünkü Sevilla, Havana ve Santa Domingo hepsi birden onun bedenine sahip olduklarını iddia ederler. Burada Kolomb, Uçan Hollandalı efsanesinin bir başka versiyonuna dönüşmüştür, başarısızlığa uğrayan keşif gezilerinin sonucunda ‘gezmeye mahkûm’ bir adam olmuştur ve ‘altından daha uğursuz’dur. Amerika’nın İspanyolca konuşulan ülkelerinde 12 Ekim önemli bir bayramdır,‘ El Día de la Raza’ (Irkımızın Günü) diye bilinir ve İspanya’nın Amerika kıtasındaki varlığı resmen mitleşip kutlanır. <span class="ideitalik">Başkan Babamızın Sonbaharı</span>’nda ise Amerika’nın keşfi bir tür anti-efsaneye dönüşür, Kolomb ile arkadaşları insan boyutuna ve hayalet durumuna indirilir.<sup class="calibre3"><a href="../Text/birsozbuyucusu_split_182.html#footnote-200-159" id="footnote-200-159-backlink">[159]</a></sup></p>

  <p class="normal"><span class="ideitalik">Başkan Babamızın Sonbaharı</span>’nı insanlık kültürüne önemli bir katkı haline getirense Latin Amerika’daki diktatörlüğün temel tarihine sıkı sıkıya bağlı kalmasıdır. García Márquez’in meçhul Başkan’ı ne de olsa ete kemiğe bürünmüş diktatörlere ait gerçek olguların ve onların davranışlarının karmaşık ve eksiksiz biçimde imbikten geçirilmiş halidir. Bu bölümün geriye kalan sayfalarında, romancının Latin Amerika’daki otoriter rejimlerin unutulmaz ve örnek sayılacak bileşimini yarattığı çeşitli garipliklere ve zorbaların sapkınlıklarına bir göz atmak isterim.</p>

  <p class="normal">Başkan’ın nereden beslendiği sorulduğunda García Márquez genellikle Roma imparatorlarının biyograflarının adlarını –Suetonius, Plutarch– ve Latin Amerika diktatörlükleri hakkında yazılmış yüzlerce kitabı sayar. Onun Roma malzemesini yaratıcı biçimde kullanması hem büyüleyici hem de etkileyicidir. Örneğin 3. bölümde diktatörün gördüğü kâbusta öldürülmesini kurgularken, García Márquez Plutarch’ın ve Suetonius’un Julius Caesar’ın kanlı cinayetini anlatmalarından neredeyse kelimesi kelimesine yararlanır, hatta aldığı yaraların sayısı (yirmi üç) ve öldürücü darbeyi aldığı nokta (kasığı) gibi kesin ayrıntıları bile kullanır.<sup class="calibre3"><a href="../Text/birsozbuyucusu_split_183.html#footnote-200-160" id="footnote-200-160-backlink">[160]</a></sup> Daha genel anlamda, Suetonius García Márquez’e mutlak ve keyfi yöneticilerle ilgili bir dizi ilginç portre sunmuştur, böyle bir yönetimin amansızca yozlaşması bizim uyuşmuş yirminci yüzyıl duyarlılıklarımız için bile dehşet vericidir. Suetonius efsaneleşmiş anlamsız üslubunda on iki Caesar’ının bedensel ve ruhsal rahatsızlıklarıyla oyalanır, bunların pek azı olumlu sonuca ulaşır. Serinkanlılıkla büyük Augustus’un mesanesindeki ağrılardan ve ishalinden söz eder (büyük olasılıkla Başkan’ın testisindeki fıtık buradan örnek alınmıştır), pek çoğunun anneleriyle yaşadığı dolaşık ilişkiyi anlatır (Nero’nun Agrippina’ya duyduğu ünlü tutku gibi). Daha da çarpıcı olan, Romalı hükümdarların garip yanlarıdır. Örneğin Caligula ordunun içinde büyümüştür ve çocukken minyatür bir üniforma giymiştir (bu da küçük Emanuel’i getirir akla). Rakipleri ve muhalifleri bertaraf etmek amacıyla Domitian bütün filozofları İtalya’dan kovmuştu, Claudius da otuz beş senatörü ve üç yüz şövalyeyi idam ettirmişti.</p>

  <p class="normal">Daha korkunç imparatorlar, kişisel ihtiraslarını kolektif sorunlar haline getirmişlerdi. Caligula, kızkardeşi de olan sevgilisi Drusilla ölünce yas ilan etti, gülmeyi, yıkanmayı ve aileyle yemek yemeyi yasakladı; o günden sonra da Drusilla’nın kutsal olduğuna halkın içinde yemin etti (azizelik ve ‘kutsanma’ Roma’nın dinsel amaçları arasında değildi). Başkan’ın piyango hilelerini daha önce müzisyen-imparator Neron uygulamıştı, durmadan müzik yarışmaları düzenler, şarkılarını kötü söylesinler diye yarışmacılara rüşvet verir ve sonra bütün ödülleri kendisi kazanırdı. Başkan’ın ve şaşkınlıkla dinlediği okuma derslerinin öncülü, Suetonius’un kudretli deneklerindeki çocuksuluktur –Neron da, iktidarının ilk döneminde bir tahtanın üzerinde model fildişi arabalarla oynardı (sürgüne gönderilen bu diktatörün domino yarışmalarının izleri romanda biçim değiştirip masa üstü savaş oyunlarına dönüşür), ya da Domitian saatlerce tek başına, sinek kovalar ve sonra onları bir kalemin ucuyla çivilerdi.</p>

  <p class="normal">García Márquez’in Suetonius’un bir düzine hikâyesinde bulduğu şey, ilk önce pek çok Latin Amerikalı zorbanınkini andıran bir güç motifi: Normal insan davranışı diyebileceğimiz her şeyi aşan bir kişisel taşkınlık ve müthiş bir ahlaksızlık, eksiksiz bir kontrolle birleşen çocuksu bir kötücüllük ve kabına sığamayan bir tutku. Suetonius imparatorların bu insanı ürküten hareketlerini kuru ve duygusuz bir sakinlikle sunduğu, asla hüküm vermeyip sesini yükseltmediği, baştan sona tekdüze, rapor verir tarzda anlattığı için, bu Romalı tarihçinin sunuş tarzı romancıya dürüstlük ve tarafsızlığın sanatta nasıl uygulanacağını da göstermiştir.</p>

  <p class="normal">Öbür yandan, Latin Amerika diktatörlüklerinin o kadar uzakta olmayan gerçekleri García Márquez’in önünde, içinden seçim yapabileceği geniş bir deneyim yelpazesi, çevresinde ve dolayında hikâyesini tasarlayabileceği, düzenleyebileceği ve işleyebileceği, geçmişte yaşamış o zorbaların zaten garip olan eylemlerinin üzerine kurabileceği ve onları abartabileceği bir başvuru alanı açmıştır. Kendi araştırmalarım açısındansa ben Trujillo, Somoza, Gómez ve Perón hakkında yazılanlardan sadece on beş-yirmisine başvurduğumu söyleyebilirim (1950’lerde Küba ve Venezuela’daki diktatörlük rejiminden kalma kişisel anılarım da var). Böylesi temel bir gıda bile, García Márquez’in muhteşem diktatörünün biyografik ve psikolojik kaynaklarının nerede yattığını göstermek için yeterli bir başlangıçtır. Aşağıdaki analizde Venezuela’yı 1908-1929 ve 1931-1935 yılları arasında yöneten Juan Vicente Gómez’in hayatından alınan malzemelerin (yazar bunlara başvurduğunu açıkça kabul etmiştir) ağır bastığı görülecektir.</p>

  <p class="normal"><span class="ideitalik">Başkan Baba’nın belirsiz kökenleri, köylü geçmişi ve yetişkin cahilliği</span>. Gómez’in doğum tarihi kaydedilmemiş, ama başkan olarak, Bolívar’ın doğumgününe denk gelsin diye 24 Temmuz’u seçmiştir. Juan Vicente, Pedro Gómez’in değişik kadınlardan edindiği on üç gayri meşru çocuğun en büyüğüydü; sözde baba, Juan on dört yaşındayken öldü. And Dağları’nda karacahil büyüyen geleceğin diktatörü, kırk yaşına gelene kadar nüfusu altı bini geçen bir şehir görmemişti.</p>

  <p class="normal"><span class="ideitalik">Başkan Baba’nın sarayındaki binlerce inek ve inek dışkısı. Her baş hayvan için toplanan vergi. Başkanın özel eyaletlerinde yetiştirilen yeni bir cins inek</span>. Zorbanın kurtulamadığı bu köylülük birkaç diktatörde izlenebilir. Gómez siyasete girmeden önce hırsızlık yoluyla sığırlarını artırmıştı. Sonradan Venezuela’daki sığır ve tereyağı tekelini elinde tuttu; başkanlığının son yıllarına kadar en sevdiği konu ineklerdi. Trujillo’nun, inekleri insanlardan daha çok sevdiği söylenir. Somoza ailesi Nikaragua’daki sığırların bir yerden bir yere gidişine el koydu, hükümetin izni olmadan nakledilmelerini yasakladı, ama bu izinler o kadar pahalıydı ki çiftçilerin ineklerini Somoza’ya satmaktan başka çareleri kalmıyordu.<sup class="calibre3"><a href="../Text/birsozbuyucusu_split_184.html#footnote-200-161" id="footnote-200-161-backlink">[161]</a></sup></p>

  <p class="normal"><span class="ideitalik">Başkan’ın haremi ve hızlı, kaprisli, tatmin olmayan cinsel hayatı</span>. Büyük bir şehre yaptığı ilk ziyarette Gómez, bir İtalyan tüccarın karısı olan Dionisia Bello’yu gördü ve onu alıp götürdü. Başkan olarak evin bir köşesinde metresini tutarken Caracas’ta başka kadınlara da gidiyordu, ya da onları kısa süreliğine odasına alıyordu. Haftada iki kez Trujillo ofisinde otuz yeni genç ‘uygun aday’ı sıraya dizdirir, içlerinden bir-ikisini seçer, bunları bir-iki kez yatağına alır, sonra da kızları serbest bırakırmış.</p>

  <p class="normal"><span class="ideitalik">Despotun kraliçe muamelesi ettiği ve aşk şiirleri yazdığı Manuela Sánchez’e duyduğu çocukça, uysalca sevgi</span>. Trujillo yüksek tabakadan Lina Lovatón’a karşı neredeyse yeniyetmeler gibi bir aşk besliyordu, ona adadığı birkaç tane berbat aşk şiiri kaleme aldı. Bir örnek: “Bir kraliçe olarak doğdu, hanedandan dolayı değil, güzelliğinden dolayı, onun muhteşem hükümdarlığı sırasında havayı dolduran ezgiler susunca o yine o gücüne, güzelliğine dayanarak hüküm sürdü… Jaragua’nın şair kraliçesi Anacaona’nın baştan çıkarıcı gücü, onun gözlerinde durur… Uzak bir büyü gibi.”<sup class="calibre3"><a href="../Text/birsozbuyucusu_split_185.html#footnote-200-162" id="footnote-200-162-backlink">[162]</a></sup></p>

  <p class="normal"><span class="ideitalik">Despotun yakındaki öğrenci kızlara olan hayranlığı. Birlikte yaşadıkları tutkunun anısını sonsuza dek saklayacak olan on dörtlük genç kız.</span> Karısı Eva’nın ölümünden sonra Perón, Olivos’taki başkanlık evini liseli kızlar için spor salonuna çevirdi. “Saatlerce kızların basketbol oynamasını seyrederdi, onlarla birlikte küçük motosikletlere biner, arazide dolaşırdı. Nelly Rivas adında on üç yaşında sevimli bir esmer onun dikkatini çekti, çok geçmeden de metresi oldu.”<sup class="calibre3"><a href="../Text/birsozbuyucusu_split_186.html#footnote-200-163" id="footnote-200-163-backlink">[163]</a></sup> Nelly Rivas skandalı Latin Amerika’da uzun zaman efsane gibi konuşulacaktı. (Tesadüfen, Başkan’ın yeniyetme aşkı onu ‘la única razón de mi vida’ diye hatırlar. Evita’nın yaşamöyküsünün başlığı da <span class="ideitalik">La razón de mi vida</span> / ‘Yaşama nedenim’ idi.)</p>

  <p class="normal"><span class="ideitalik">Başkan’ın genç kız elleri ve saten eldiveni</span>. Gómez’in küçük, narin elleri vardı, hiç eldivensiz görülmemişti.</p>

  <p class="normal"><span class="ideitalik">Hamakta yatarken insanları çevresine toplaması. Uşaklara ya da dalkavuklara yanıt verirken genellikle ‘aha’ demesi. Sarayın balkonundan konuşma yapmaktan korkması</span>. Maracay’daki rezidansında Gómez çevresini ‘arkadaşlarıyla’ doldururdu, ama ömrü boyunca halka konuşmamıştı. En tipik yanıtlarından biri, ‘Aha’ idi.</p>

  <p class="normal"><span class="ideitalik">Kızılderili ve eski asi Saturno Santos, Başkan’ın sadık ve sürekli yalınayak dolaşan muhafızı, yatak odasının kapısında nöbet tutan kişi</span>. Gómez’in özel uşağı olan, ölümüne kadar zorbaya hizmet eden, onun yiyeceklerini tadan, çizmelerini çıkaran ve odasına muhafızlık eden Tarazona, ‘kısa boylu, çarpık bacaklı, koyu tenli bir kızılderiliydi’.<sup class="calibre3"><a href="../Text/birsozbuyucusu_split_187.html#footnote-200-164" id="footnote-200-164-backlink">[164]</a></sup></p>

  <p class="normal"><span class="ideitalik">Diktatörün kasırgadan sonra kurduğu kesin kontrol. Hükümetin bakanlarının bakanlıklarına sattıkları, onların da hastanelere sattıkları plazma</span>. 1930’daki bir kasırgadan sonra Dominik Kongresi acil bir yasa çıkardı, devleti yönetme yetkisi Trujillo’ya verildi. 1972 yılında Managua’daki depremin ardından Kübalı göçmenlerin sahibi olduğu bir kan bankası, yoksul Nikaragualılardan yarım litresi 5.25 dolara kan satın alıyor ve dış ülkelere yaptığı satıştan büyük kazanç sağlıyordu. Somoza’nın bu işte parmağı olduğu söyleniyordu.</p>

  <p class="normal"><span class="ideitalik">Tek nüshalık gazeteler, ısmarlama hazırlanan televizyon filmleri, diktatörün eski fotoğraflarını ve şimdiki sözlerini birleştirerek hazırlanan haberler</span>. Gómez her akşamını özel tiyatrosunda geçiriyordu, aynı haberleri seyrederek, dünyada olup biten her şeyi bu haberlerden ve eğitimli saray mensuplarından öğrenerek.</p>

  <p class="normal"><span class="ideitalik">Annesiyle arasındaki yakın bağ. Annesinin kent dışındaki evi. Bedeninin bütün ülkede dolaştırılması. Onu azize ilan ettirme çabaları</span>. Gómez üzerinde etkisi olan tek kadın annesi Hermenegilda idi, onun için sahil kasabası Macuto’da bir ev yaptırmıştı. Evita Perón öldüğünde Arjantinli gıda işçileri sendikası onun azize ilan edilmesi için papaya telgraf çekmişti. Perón’un saray mensuplarından biri bir dua önerdi; bir başkası ondan söz edilirken şahıs zamirinin büyük harfle yazılmasını istedi. Daha sonra Evita’nın mumyalanan bedeni gizlice kaçırılarak Milano’da sahte bir mezara yerleştirildi. 1971’de Perón’un ajanlarından biri bedeni yerinden çıkardı ve Fransa’daki Perpignan’a giden bir trene koydu, oradan da ‘radyo takımları’ diye etiketlenen bir kutuda arabayla Madrid’e götürüldü.</p>

  <p class="normal"><span class="ideitalik">Papalık elçisinin verdiği rahatsızlık ve manastırların kapatılması</span>. Son 150 yıl boyunca pek çok Latin Amerika hükümeti kiliseye demagojik saldırılarda bulunmuştur. Venezuelalı Guzmán Blanco piskoposları kovdu ve manastırları kapattı. Din adamları Trujillo’yu ‘Kilisenin Velinimeti’ olarak ilan etmeyi reddedince Trujillo bölge kilisesine bağlı okulları kapattı, rahiplerin idam listelerinde olduğuna dair söylentiler yaydı, kiliselerin mülklerine bombalar ve tehlikeli maddeler attırdı ve kiliselerde ayin sırasında müstehcen danslar yapmaları için fahişeler kiraladı. Perón, Buenos Aires’teki piskopos vekilini ve yardımcısını, yanlarına sırtlarındaki giysilerden başka bir şey vermeyerek sürgüne gönderdi.</p>

  <p class="normal"><span class="ideitalik">Kötü yürekli, yırtıcı Leticia. Onun tuz, su ve tütün ruhsatlarından zengin olan akrabaları. Mavi tilki etolleri (tropikal bir ülkede</span>). Trujillo’nun metresi María Martínez, ‘açıkgöz, cüretkâr, bencil, gururlu, son derece haris ve en ufak bir vicdan taşımayan bir kadındı. Trujillo’nın tersine cömertlik nedir bilmezdi.”<sup class="calibre3"><a href="../Text/birsozbuyucusu_split_188.html#footnote-200-165" id="footnote-200-165-backlink">[165]</a></sup> Hırdavatçılıktan ve ordunun çamaşırlarını yıkama işinden zengin olmuştu. Eva Perón annesinin postanede memur olan erkek arkadaşını Arjantin posta şirketinin başına geçirmişti. 1947 yılında İtalya ve İspanya’ya yaptığı gezide yaz sıcağında başına beyaz tilki kürkünden bir şapka takardı. Filipinler’in First Lady’si Imelda Marcos’un Neiman Marcus’u ‘yağmalaması’ ve üç bin çift ayakkabısı ve Madam Duvalier’nin tilki kürkünden etolleri Leticia’nın geleneğini sürdürüyor. (Somoza’nın on bin üniforması vardı, bazıları neon ışığıyla donatılmıştı.)</p>

  <p class="normal"><span class="ideitalik">Despot babasının kabul ettiği tek çocuk olan Emanuel. Doğuştan general. Mini üniformalar giyer, diplomatik resepsiyonlara katılır, altı yaşındayken geri tepmeli topla alıştırma yapar</span>. Gómez pek çok çocuğundan sadece Dionisia Bello’dan olanları evlatlığa kabul etmiştir. Trujillo’nun en büyük oğlu Ramfis’in ilk oyuncakları gerçek silahlardı. Çocuğun dördüncü doğum gününde bütün kabine hazır bulunmuştu. Dört yaşındayken albay, dokuz yaşındayken tuğgeneral ilan edilmişti. Oğlanın onuruna dalkavukça kadeh kaldırmalar normal hükümet protokolundan sayılırdı.</p>

  <p class="normal"><span class="ideitalik">Gölge başkan Patricio Aragonés. Ordunun yüksek rütbeli subaylarına tepeden bakan güçlü kiralık katil Sáenz de la Barra</span>. Latin Amerikalı despotların çoğu, gerçek gücü ellerinde tutarak zayıf devlet başkanları atamışlardır. 1929’da Gómez’in Juan Batista Pérez’i; 1963’te Somoza’nın René Schick’i; 1973’te Perón’un Héctor Cámpora’sı. Öte yandan, bazı yardımcılar o kadar kaba ve kötü çıkmışlardır ki iktidar çevreleri gerçek diktatörü yeğlemişlerdir, aynı durum 1940’lerde Trujillo’nun iki numaralı adamı olan Anselmo Paulino Alvarez’le yaşanmıştır. Bir başka örnekte, yardımcısı patronu zekice kontrol etmeye başlamıştır, Perón’un yakın arkadaşı, ölüleri canlandırabilecek gücü olduğunu iddia eden, çılgın mistik ve okültist José López Rega’nın yaptığı gibi.</p>

  <p class="normal"><span class="ideitalik">Diktatörü yücelten sıfatlar: “tipik maço”, “azgın adam”, “Muhteşem”, “evrenin generali” filan.</span> Generalissimo Trujillo’nun çeşitli unvanları arasında şunlar da vardır: “Süpermen”, “Süper Büyük Yurttaş”, “Kuşakların En Ünlü Yaratıcılarının En Büyüğü”, ve bir de şu slogan: “Tanrı ve Trujillo”.</p>

  <p class="normal"><span class="ideitalik">Despotun en gaddar cezaları: mahkûmları timsahlara atmak; onları halkın içinde sorguya çektirip dörde böldürmek. Sürekli “zavallı adam” demesi.</span> Gómez bazı düşmanlarını yol kenarında, ağaçlardaki et çengellerinde sallandırırdı. Kurbanları hakkında hem Gómez hem de Trujillo “zavallı adam” demeyi adet haline getirmişlerdi. Somoza eğlence olsun diye buzağıları kale hendeğindeki timsahlara atardı.</p>

  <p class="normal"><span class="ideitalik">İngiliz ve Alman gambotlarının saldırısı. Yeraltı madenlerinin ömür boyu hakları karşılığında ABD’nin Avrupa’ya olan borçları üstlenmesi için Büyükelçi Traxler ile müzakere.</span> 1902’de Avrupa’nın gambotları Venezuela’yı abluka altına aldılar, borçlarının ödenmesini istiyorlardı. Büyükelçi Bowen o tarihte diktatör olan Cipriano Castro ile görüştü ve Avrupa’nın ambargosu kaldırıldı. Daha sonra, Castro ile Gómez arasında sert rekabet başlayınca Gómez ABD savaş gemilerinin kendisine destek vermesini istedi ve bunu sağladı, Castro ülke dışında kaldı, Gómez de iktidarı ele geçirdi.<sup class="calibre3"><a href="../Text/birsozbuyucusu_split_189.html#footnote-200-166" id="footnote-200-166-backlink">[166]</a></sup> Gómez petrol şirketlerinden düşük vergiler aldı, arazi edinmelerine sınırlama koymadı.<sup class="calibre3"><a href="../Text/birsozbuyucusu_split_190.html#footnote-200-167" id="footnote-200-167-backlink">[167]</a></sup></p>

  <p class="normal"><span class="ideitalik">Diktatörün ülkenin geleceği konusunda ABD Donanma komutanı ile özel görüşmesi. Yankee büyükelçilerinin bitmek bilmez baskıları.</span> Trujillo siyasi kariyerine, işgalci ABD Donanmasının subaylarının gözüne girerek başladı. Somoza o tarihteki Savaş Bakanı Henry Stimson’ın yanından ayrılmadı ve Ulusal Muhafızları yaratıp Somoza’yı da yöneticiliğine atayan Donanma için çevirmenlik yaptı. Yirminci yüzyıldan itibaren Latin Amerika’daki Amerikan elçilikleri diktatörlükleri maddi olarak desteklemişler ve dost olmayan hükümetlere karşı darbeleri yüreklendirmişlerdir. Batista yönetimi sırasında Küba’da görev yapan Earl Smith o tarihte Amerikan büyükelçisinin Küba’daki en önemli ikinci kişi olduğunu hatırlıyor.<sup class="calibre3"><a href="../Text/birsozbuyucusu_split_191.html#footnote-200-168" id="footnote-200-168-backlink">[168]</a></sup></p>

  <p class="normal"><span class="ideitalik">Karayip Denizi’nin satışı ve Arizona’ya nakli</span>. On dokuzuncu yüzyılda iki Dominik diktatörü Samaná Koyu’ndaki muazzam bölgeyi ABD’ye satmayı önerdiler. 1970’lerin başında bir Amerikalı kodaman Londra Şehri’nden London Bridge’i satın aldı, taşlarını numaralandırıp söktürdü, sonra da Arizona’daki Lake Havasu City’de 7 milyon dolara yeniden kurdurdu.</p>

  <p class="normal">Bunların ve Latin Amerikalı başka despotların başlıca ortak noktası, doğuştan siyasi bir dehaya ve hem liderlik, manipülasyon ve kontrol, hem de düşmanlarını teşhis edip ortadan kaldırmak için acayip bir yeteneğe sahip olmalarıdır. Horoz dövüşü sırasında, Başkan’ın orkestrada tuba çalan adamın kendisini vurmaya hazırlandığını tam sırasında sezmesinin Gómez’deki karşılığı, uyurken ya da gezinirken güya “sesler duyması” ve bazı kişilerin kendisine komplo kurduklarını çıkarsamasıdır. (Bu yüzden <span class="ideitalik">el brujo</span> –büyücü– diye tanınırdı.) Gerçekten de bu kurnazca sezgi bu diktatörlerin çoğunlukla öne çıkan tek yeteneği olmuştur, bunun dışında hepsi de birer taktik virtüözü ve geri zekâlıdır ki kayda değer başka bir entelektüel ya da derinlikli yanları da yoktur. Yirminci yüzyılda, ideolojik alanda herhangi bir karmaşıklık ya da zekâ gösteren, kısa vadeli manipülasyon ötesinde politikaya yaklaşabilen, Komünist olmayan tek <span class="ideitalik">caudillo</span> Peróndu, dış güçlerin uşağı olmayan Perón bir parti stratejisi kurmak ve kendi kitlesel siyasi programlarını yapmak zorundaydı.</p>

  <p class="normal">Latin Amerika’daki diktatörler, García Márquez’in söylemekten hoşlandığı gibi, dünyada efsane konumuna gelmişlerdir; onun romanı da bu mitin tarihi kökenlerini, hissedilen niteliklerini ve ‘manevi’ özünü özetler. Carpentier ve Roa Bastos’un kıyaslanabilir romanları Dr. Francia ve Guzmán Blanco gibi, on dokuzuncu yüzyıl ‘aydınlanmacı’ zorbalarının Avrupalılaşmış mantalitesini ve kültürlü cilasını işleseler de, García Márquez daha güç bir görevi yerine getirir, daha sert, kaba, daha cahil ve ‘Amerikan’ türü insani ve siyasi bir hayvanı yeniden yaratır.</p>

  <p class="normal">Bununla birlikte, <span class="ideitalik">Başkan Babamızın Sonbaharı</span> gücün kendisi üzerinde bir fikir yürütmedir, her düzeydeki diktatöre ve çeşitli diktatörlüklere uygulanabilecek hayali bir sistem ve modeldir. Bu nedenle <span class="ideitalik">Başkan Babamız</span> ‘psikolojik’ bir roman olmamasına rağmen, T.W.Adorno, <span class="ideitalik">Otoriter Kişilik</span>’inin artık bir klasik haline gelmiş kısımları için psikoloji araştırmacısı olarak ne yaptıysa García Márquez de roman için aynı şeyi yapmıştır.<sup class="calibre3"><a href="../Text/birsozbuyucusu_split_192.html#footnote-200-169" id="footnote-200-169-backlink">[169]</a></sup> Başkan’ın son derece Antilli dünyasını bir an bir kenara bırakırsak, güçlülere hem yaltakçılık yapılıp hem öfke duyması, kendisine hizmet edenlerden aynı şekilde nefret etmesi, aşkla ya boyun eğerek ya da kontrol ederek başa çıkabilmesi, ara sıra kendini mağdur olarak görmesi, keder ve ‘üzüntü’ ifadesi olarak sarf edilen kaypak, sahte basmakalıp sözler, koyu bir gelenekselcilik ve konformizm (Eichmann’ın ünlü ‘adiliği’), ahlaki vicdanın hastalık derecesindeki eksikliği, kendini bilmenin neredeyse acınası yokluğu, uydurma tılsımlara çocukça bağlılık ve kronikleşmiş görmezden gelme, aldatma –kendini aldatma dâhil– ve Makyavelist manipülasyonlar gibi yabancısı olmadığımız kişilik özelliklerini tanırız. Her kimin zorba bir patronu, anne-babası, sevgilisi ya da arkadaşı olduysa neden söz ettiğimi hemen anlayacaktır.</p>
</body>
</html>
