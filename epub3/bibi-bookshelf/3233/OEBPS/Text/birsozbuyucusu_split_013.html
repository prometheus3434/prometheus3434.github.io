<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>birsozbuyucusu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_7">Okumalar</h2>

  <p class="sagitalik">BEŞ</p>

  <p class="normal">Bütün sıradanlığına, köylü bakış açısına, Aracataca’daki telgraf memurunun on bir çocuğundan başka biri olmadığında ısrar etmesine rağmen García Márquez, hem edebi hem de diğer açılardan geniş bilgi sahibidir. Kitaplardan öğrendikleriyle pek gösteriş yapmaz, kısmen edebiyatı kuşatan gösteriş ya da ciddiyet konusundaki kuşkusundan kaynaklanır bu. García Márquez için bir roman uygulamalı bir uğraştır, yazar yazar ve okurlar da okur, belki de tadını çıkarır. İnsan zekâsının ya da tutkusunun büyük yapıtlarının <span class="ideitalik">‘</span>başyapıt’ biçiminde akademikleştirilip, anıtsallaştırılıp sonunda zayıf düşürülmesi işlemine iyicil bir kayıtsızlıkla bakmaktan vazgeçmemiştir. Bunun sonucu olarak belki de Latin Amerika’nın –ara sıra giriştiği polemikler ve hayranlık yazıları dışında– edebiyat eleştirisi yazmamış tek romancısıdır. Onun kaleminden çıkan edebiyat yazısı varsa da bunlar ne analitik ne de teoriktir, hepsi de anekdot tarzında ya da değerlendirme yazılardır, bir yazar olarak kendi amaçlarına en uygun düşen gelenekleri bulma göreviyle sıkı sıkıya bağlı pratik yorumlardır.</p>

  <p class="normal">Bu ciddi suskunluk aynı zamanda García Márquez’in, ta başından amatör bir yazar olarak elinde romancılık mesleğini öğrenebileceği güvenilir, seçkin ulusal yapıtlar bulunmayan özgün durumundan doğmaktadır. İşin başındaki bir Avrupalı hatta Amerikalı ya da Arjantinli romancı, arasından seçme yapabileceği sağlam metinlerden oluşan bir mirasa sahipken yirminci yüzyılın ortasındaki Kolombiyalı çaylağın elinde üç-beş ulusal isimden oluşan bir liste olurdu ve o, eski ustaların ya da günün yorumcularının rehberliği olmaksızın bir iç kitaplık kurmak zorunda kalırdı.</p>

  <p class="normal">Öte yandan, esin sahibi genç bir yazar için böylesi bir eksiklik aslında gizli bir lütuf sayılabilir. Elinde hemen hemen hiçbir şey olmayan yazarın geçmişin birikimlerinden ürkmesi ya da onların baskısının altında ezilmesi olasılığı azdır (günümüzün Fransız ve Amerikan edebiyatının içinde bulunduğu talihsiz durum). Kültür alanındaki resmi kurumlar aracılık etmezse ve benimsetmezse, Avrupa klasiklerini okuma ve keşfetme süreci yaşamsal bir deneyim ve entelektüel serüvene dönüşebilir. Ayrıca, büyük ölçüde kendi kişisel kaynaklarına ve yazım projelerine bağımlı olan, edebiyat alanında yeni yeni boy gösteren bir uygulamacı olarak kişi, kendini son derece motive eder. García Márquez edebi temellerini ya kendi başına attı ya da Bogotá’da egemen olan kültüre ve akademisyenliğe karşı koymayı kendilerine görev edinmiş Karayipli-Kolombiyali arkadaşları kanalıyla.</p>

  <p class="normal">García Márquez, sağlam ve köklü bir edebi temele duyulan ihtiyaca hiçbir şekilde karşı değildi. 1979’da Kübalı bir gazeteciye söylediği gibi, “Edebi kültürü küçümseme ve kendiliğinden olana, icat edilene inanma eğilimi var. Aslında edebiyat insanın öğrenmesi gereken bir bilimdir ve yazılan her hikâyenin gerisinde 10 bin yıl yatar. Edebiyatı öğrenmek için mütevazı ve alçakgönüllü olmalısınız. Edebiyatın tamamını incelemek, 10 bin yıl önce neler yapıldığını, insanlık tarihinin neresinde bulunduğumuzu bilmek için, yazma sürecinde olabildiğince mütevazılığa ihtiyaç vardır. Sonuçta edebiyatı üniversitede değil, başka yazarları sürekli okuyarak öğrenirsiniz.”<sup class="calibre3"><a href="../Text/birsozbuyucusu_split_099.html#footnote-200-76" id="footnote-200-76-backlink">[76]</a></sup></p>

  <p class="normal">Beklendiği üzere, García Márquez burada kısmen kendi adına konuşmaktadır. Kolombiya’da yayımlanan sol görüşlü <span class="ideitalik">El Manifesto</span> dergisine konuşurken, Kafka’yı keşfettikten sonra, “öylece işe başladım, ertesi sabah saat sekizde, İncil’den başlayarak günümüzde yazılanlara kadar roman konusunda neler yapılmış olduğunu bulmak üzere. Ondan sonraki altı yıl boyunca öğrenmeyi bıraktım, her şeyi bıraktım,” demişti.<sup class="calibre3"><a href="../Text/birsozbuyucusu_split_100.html#footnote-200-77" id="footnote-200-77-backlink">[77]</a></sup> Ve çoğunlukla roman okudu. ‘Roman’ın tarihini baştan sona ele alma stratejisi sonunda meyvelerini verecekti; 1971 yılında bir İspanyol gazeteciye şu itirafta bulundu: “<span class="ideitalik">Yüzyıllık Yalnızlık</span>’ı yazarken öyle mutluydum ki. Rüyalarımda edebiyatı icat ediyordum.”<sup class="calibre3"><a href="../Text/birsozbuyucusu_split_101.html#footnote-200-78" id="footnote-200-78-backlink">[78]</a></sup> Bu şaşırtıcı itiraf pek çok okurun sezgilerini doğrular; Macondo’nun hikâyesi hakkında eleştiri anlamında öne sürülen sıradan ifadeler arasında, kitabın üç yüzü aşkın sayfasında İncil’den başlamak üzere pek çok edebi geleneğin bir araya getirildiği, kaynaştırıldığı ve birleştirildiği vardır.</p>

  <p class="normal">Lisedeyken García Márquez İspanyol Altın Çağı’nın şiir klasikleri üzerinde çalışmıştı. 1947’den itibaren okuma serüveni Akdeniz’deki eski uygarlıkların ve Avrupa’nın, ABD’nin ve Latin Amerika’nın edebiyatına kadar uzandı, bütün bunlardan, zaman içinde hangi yazarlar yazma ihtiyaçlarına ve mizacına uygun düşüyorsa kendine akıl hocası olarak onları seçti. Örneğin Balzac ve Dreiser’in romanlarını yakından tanıdı ama bunların onun sanatının gelişiminde özellikle göze çarpan bir etkileri olmadı. Rivera’nın <span class="ideitalik">The Vortex’</span>i gibi kitapları ya da Guatemalalı Miguel Ángel Asturias gibi ünlü Latin Amerikalı yazarların kitaplarını özenle okuduysa da bunları öncelikle edebiyatta hangi hatalardan <span class="ideitalik">kaçınılması</span> ve nelerin yapılmaması gerektiğini öğrenmek amacıyla incelemişe benziyor.</p>

  <p class="normal">Mevcut edebiyatçıların arasında ağır ağır ama düzenli bir biçimde kök salmanın yanında, en büyük romanlarını yazmaya girişmeden önce García Márquez bilgi edinebileceği yüzlerce kitaba birer defalık başvuracaktı (örneğin diktatörlerin yaşamöykülerine). Ancak biz bu bölümde García Márquez’in romancı vizyonunu ve uygulamalarını biçimlendirip yön vermekte önemli rol oynayacak edebiyat ürünlerini inceleyeceğiz; bunlar ya onu özellikle ilgilendiren konulardaki çalışmalar ya da onun dünya görüşünün en derinlerine hitap eden ve bu suretle ona o görüşü ifade edebilmesi, sözcüklere dökebilmesi için bir model sunan yapıtlardı. Her yazarın gelişmesi ne de olsa temel soruların yanıtlarını arayıp bulmasıyla oluşur: “Hangi konuda yazmalıyım?” ve “Nasıl yazmalıyım bunu?” Kendi kendini eğiten romancı García Márquez’e, seçtiği bu öncüler ‘okul’ olacaklardı.</p>

  <p class="normal">García Márquez’in imgeleminin potasında keskin bir kıvılcım çaktıran ilk yazar Franz Kafka olmuştu. Ufak değişikliklerle Kolombiyalı yazar bu keşfini gazetecilere şöyle anlatmayı sever: On yedi ya da on dokuz yaşındayken Jorge Álvaro Espinosa adlı Bogotálı bir arkadaşının önerisi üzerine <span class="ideitalik">Dönüşüm</span>’ü almış. Uyandığında kendini devasa bir böceğe dönüşmüş bulan ve ona can sıkıcı bir şey muamelesi yapan, işe gitmek üzere hazırlanmak gibi dünyevi bir işle meşgul olan Gregor Samsa’nın anlatıldığı ilk paragrafı okumuş.</p>

  <p class="normal">Genç Gabo büyülenmiş; kitabın onun üzerindeki etkisi hem ani hem kalıcı olmuş. “Bunu okuduğumda kendi kendime, ‘Lanet olsun!’ dedim. Bunun yapılabileceğini bana şimdiye kadar kimse söylemedi! Demek <span class="ideitalik">yapılabilirmiş</span>! Lanet olsun! Büyükannem de böyle hikâye anlatırdı, en akıl almaz şeyleri tamamıyla doğal bir ses tonuyla anlatırdı,<span class="ideitalik">”</span> diye hatırlar García Márquez.<sup class="calibre3"><a href="../Text/birsozbuyucusu_split_102.html#footnote-200-79" id="footnote-200-79-backlink">[79]</a></sup> Çok uzaklardaki bir Çekoslovak Yahudisi yazar, yavan, yöresel olmayan Prag Almancasıyla yazılmış ve kolay anlaşılır olsa da yavan bir İspanyolcayla çevrilmiş bir kitapta, bir gerçeği tam büyükanne Tranquilina Iguarán’ın tarzında biçimlendirmiş, sıradan bir sahneye garip olayları yerleştirmiş ve bu tuhaflıkları sanki gündelik hayatın bir parçasıymış gibi anlatmıştı.</p>

  <p class="normal">Daha da ötesi, ergenlik çağındaki yazar adayı, ansızın ‘lisede öğrendiği mantıklı ve akademik olasılıklar dışında edebiyatta başka olasılıklar da bulunduğunu’ anlayıvermiş.<sup class="calibre3"><a href="../Text/birsozbuyucusu_split_103.html#footnote-200-80" id="footnote-200-80-backlink">[80]</a></sup> Günümüzde Kafka elbette elimizdeki kültür sözlüğüne girmiş ve standart bir referans olmuştur; Kafkaesk, artık yeterince sıradan bir sıfattır. Oysa 1945’te Çek yazar öleli henüz yirmi yıl olmuştu; <span class="ideitalik">Dönüşüm</span> yazılalı da neredeyse bir o kadar zaman geçmişti, edebiyatta yeni modeller peşinde koşan genç, duyarlı bir Güney Amerikalı zihnin Kafka’nın anlatım dünyasının yeniliğinden etkilenmesi anlaşılır bir şeydir.</p>

  <p class="normal">Bu keşfinin peşinden Kolombiyalı acemi çaylak olabildiğince çok Kafka okuyacaktı (kuşkusuz Borges’in çevirilerinden). Örneğin 1950 yılındaki bir köşeyazısında, laf arasında ‘Açlık Sanatçısı’ adlı o acı-tatlı küçük hikâyeden söz eder. Bununla birlikte hayatının bu noktasında, Kafka’nın büyüleyici etkisi García Márquez’e pek yaramaz; ‘Barınak’ ya da ‘Bir Köpeğin Araştırmaları’ gibi öyküler mahzun delikanlıyı derinde yatan ironi, mizah ve yergilerinden çok yalnızlığı ve soyutlanmayı marazi bir dille betimlemeleriyle etkilemiş görünüyor. Gabo o tuhaf bir biçimde karanlık olan, mezarlarında ya da bedenlerinde ya da kafalarının içinde hapsolmuş insanları anlattığı öykülerini –<span class="ideitalik">‘</span>Mavi Bir Köpeğin Gözleri<span class="ideitalik">’</span>, <span class="ideitalik">‘</span>Eva Kedisinin İçinde<span class="ideitalik">’</span>– kuşkusuz bunların dengesiz büyüsü altında yazmış olmalı. Belli ki García Márquez Kafka’nın ‘öznel’ atmosferine, onun daha ‘nesnel’ çerçevesini –kentli orta sınıf ortamını, ya da hayvan masallarının kesin hatlarla verilmiş, fiziksel ve neredeyse elle tutulabilecek dünyasını– dikkate almadan öykünmeye çalışıyordu.</p>

  <p class="normal">Karayipler’deki ülkesine dönüşünün ardından García Márquez köklerini yeniden keşfedecek ve dikkatini daha yerel ve gerçekçi bir yazar olmakta toplayacaktı. Kafka’dan ilk başta aldığı dersler meyvelerini ancak yazar, önce parlak ama geçici ‘Kayıp Zaman Denizi’ (1961) adlı öyküsünde, sonra da büyülü gerçekliğin klasik örneği haline gelen <span class="ideitalik">Yüzyıllık Yalnızlık</span>’ta, gerçekçi anlatımı tuhaf, alışılmadık, büyülü, tekinsiz ya da bir biçimde gerçekdışı olaylarla tek bir vizyonda birleştirdiğinde verecekti. Kolombiya kıyılarının folkloru García Márquez’e halk destanlarının önemini öğretirken ve büyükannesi neredeyse duyulabilir bir hikâye sesi sunarken, sigorta hukuku memurluğu yapan Alman Yahudisi bir Praglının gizemli ve kehanet yüklü öyküleri yazarı esinlendirip artık Macondo ile özdeşleştirilen mucizeleri ve canavarları yaratmasını sağlayan bir edebi yaklaşım edinmesini sağladı.</p>

  <p class="normal">Bundan sonra García Márquez’ı en çok on dokuz yaşındayken Cartagena’da keşfettiği Yunan tragedyacıları etkiledi. Kendi anlattığına göre, orada birlikte içki içtiği arkadaşı Gustavo Ibarra (daha sonra gümrük avukatı olmuştur), ona bir gün “Bütün bu okudukların iyi, güzel ama bir temeli yok. Senin bir temele ihtiyacın var,” dedi.<sup class="calibre3"><a href="../Text/birsozbuyucusu_split_104.html#footnote-200-81" id="footnote-200-81-backlink">[81]</a></sup> Genç adam eskileri ezbere biliyordu ve yıllarca Gabo’ya kendi Greko-Romen klasiklerini ödünç verdi, hatta zaman zaman öğrendiklerini sınadı.</p>

  <p class="normal">Özellikle Sofokles’i okurken García Márquez bazı gerekli şeylerin esasını kavradı, yazarlık hayatı boyunca yararlanacağı ustalıklar edindi. İlk yapıtlarında bunu belli eden bazı imlemeler bulunur. <span class="ideitalik">Yaprak Fırtınası</span>’nda <span class="ideitalik">Antigone</span>’den uzunca bir alıntı vardır ve o önemli Atina oyunundakine benzer bir durumu anlatması da rastlantısal değildir: Kitabın kahramanı, şiddetle toplum dışı bırakılmış bir adamı gömme küstahlığını gösterir. Daha hafif bir örnek, García Márquez’in ilk olgun ve tipik mizahi öyküsü ‘Cumartesiden Sonra Bir Gün’de, gençliğinde özgün metninden Sofokles okumuş olan, şimdi de klasik yazarlara ‘eskinin kadimleri’ diyen doksan dört yaşındaki entrikacı papaz Antonio Isabel’dir.</p>

  <p class="normal">García Márquez çeşitli vesilelerle <span class="ideitalik">Kral Oedipus</span>’u (Kral Oedipus) övmüş, onu diğer bütün yapıtların üstünde görmüş, kendisine kudret konusunda en geniş bilgiyi sağlayan yapıt olduğunu söylemiştir; kudret fenomeni García Márquez’i etkisine alacak ve o bunu <span class="ideitalik">Başkan Babamızın Sonbaharı</span>’nda ustalıkla, inceden inceye tahlil edecektir.<sup class="calibre3"><a href="../Text/birsozbuyucusu_split_105.html#footnote-200-82" id="footnote-200-82-backlink">[82]</a></sup> Günümüzde Freud’un keşifleri bizi Sofokles’in oyununu belki aşırı psikolojik çerçevede okumaya koşullandırmış olsa da García Márquez’in gözlemi, oyunun başlığından başlayarak kahramanı Oedipus’un Tyrannus, ‘Kral’ olarak belirlendiğini bize hatırlatıyor, ardından gelen dram, cinayet işleyip evlenen ve bu yolla tahta çıkan bir adamın benzersiz sorumluluklarını ve ikilemlerini anlatmayı sürdürüyor. <span class="ideitalik">Kral Oedipus</span>’un başındaki, karmaşadan ve kirlilikten yakınan ünlü bölüm, ahlaki-siyasi sıradanlığın en kutsanmışı üzerine güzel sözcüklerle ifade edilmiş, bir ön düşüncedir: bir ulusun en üst tabakalarındaki cezalandırılmamış suçlar ve keyfi hareketler bütün topluma yayılacak bir salgın hastalıktır.</p>

  <p class="normal">Öte yandan, <span class="ideitalik">Kral Oedipus</span>’ta işlendiğini gördüğümüz bir başka temel gerçek, kudreti elinde bulunduranların gerçeğe karşı kör olduklarıdır. Kâhin Tiresias’ın Oedipus’a dediği gibi, “Gözlerin var ama senin nerede bulunduğunu görmüyorlar, günah içinde”; daha pragmatik biri olan Creon onu uyarır: “Bilge olmadan inatçı olmayı düşünüyorsan, yanılıyorsun.”<sup class="calibre3"><a href="../Text/birsozbuyucusu_split_106.html#footnote-200-83" id="footnote-200-83-backlink">[83]</a></sup> Albay Buendía ile meçhul başkan babanın içtenlikli, trajik portreleri, kendi günahlarını göremeyen ve ‘bilge olmadan inatçılık etme’yi bir hayat biçimi edinen iki adamı gösterir.</p>

  <p class="normal">García Márquez <span class="ideitalik">Kral Oedipus</span>’u tarihteki ilk dedektif romanı ve dedektifin, sonunda suçlunun kendisi olduğunu keşfettiği tek yapıt olarak da nitelemekten keyif alır. Ekim 1952’deki alaycı saptamasında genç yazar, dedektif romanı diye bir şey daha mevcut değilken Sofokles’in bu türün kurallarını ihlal ettiğini söylemiştir; o günlerde edebi kurallara, özellikle o tarihte Kolombiya’da egemen olanlara karşı gelmeyi kafasına koymuş yirmi dört yaşındaki bir asi için hatırı sayılır bir kaygı. Yıllar sonra, <span class="ideitalik">Kırmızı Pazartesi</span>’de, García Márquez temel kurallara karşı gelen bir tür dedektif hikâyesi ortaya koyacaktır: İki katilin kimliklerini daha başında öğreniriz, ancak talihsiz kurbanlarının, kızkardeşleri Ángela’nın namusunu gerçekten kirletip kirletmediğini hiç öğrenemeyiz. Ayrıca, <span class="ideitalik">Oedipus</span>’ta dizginlenemeyen bir yazgının, önceden belirlenmiş olayların efsanevi duygusu vardır – tıpkı <span class="ideitalik">Yüzyıllık Yalnızlık</span>’ta baştan sona hissettiğimiz ve son sayfalarında anladığımız gibi, aynı zamanda <span class="ideitalik">Kırmızı Pazartesi</span>’nin gerilimli kurgusuna yer yer ara verdiren sokaktaki rastlantısal karşılaşmalarda olduğu gibi. (Jean Cocteau’nun <span class="ideitalik">Kral Oedipus</span>’tan yaptığı uyarlamasının adının <span class="ideitalik">Cehennem Makinesi</span> olması şaşırtıcı değil.)</p>

  <p class="normal"><span class="ideitalik">Kral Oedipus</span>’un ürpertici doruğu –kahramanın kendini kör etmesi ve annesi Jocasta’nın kendini asarak intihar etmesi– sahne dışında yer alır. Aynı tarzda, <span class="ideitalik">Antigone</span> de, kahraman infaza götürülürken sona erer. Yunan tragedyalarındaki bu tipik hareketlerden García Márquez en iyi romanlarından birkaçında olumlu şekilde yararlanmıştır, yani sonuca götüren bazı olaylar ‘metnin dışında’ gerçekleşmiştir. Son derece incelikli öyküsü ‘Yapma Güller’in sessiz, narin kahramanı Mina sevgilisi tarafından reddedilir, ama biz buna ilk elden tanık olmayız, dolaylı yoldan, kızın tutumundan ve hareketlerinden öğreniriz. ‘Salı Siestası’ ve <span class="ideitalik">Yaprak Fırtınası</span>’nın metinleri beklenilen anda birden kesilir, ilkinde azimli kadın, ikincisinde meçhul albay düşmanlık gösteren halkın karşısına çıktıklarında. <span class="ideitalik">Kolera Günlerinde Aşk,</span> elli yıllık bir bekleyişin ardından Florentino ile Fermina’nın aralarındaki ilişki tam bütünlenirken sona erer. <span class="ideitalik">Başkan Babamızın Sonbaharı</span> bile, her ne kadar kelimenin tam anlamıyla binlerce ölümü anlatsa da, diktatörün işlediği bir tek gerçek cinayeti konu edinmiştir. Benzer şekilde, <span class="ideitalik">Benim Hüzünlü Orospularım</span>, yaşı belirsiz bekârla sessiz, miskin yetişkin partneri arasındaki aşk ilişkisinin geleceği hakkında düşünmeye yöneltir. Tam tersine, <span class="ideitalik">Kırmızı Pazartesi</span>’de, Santiago Nasar’ın ‘önceden haber verilen’ ölümü hakkında o kadar çok şey okuruz ki, García Márquez romanın son sayfalarında okurlara olay hakkında neredeyse ayrıntılı bilgi vermek zorunda kalır.</p>

  <p class="normal">Ama Yunan tragedyasında, <span class="ideitalik">Antigone</span>’de örneğini gördüğümüz daha da derin bir yapı var. Sofokles’in bu eserinde başkahraman Antigone, ülkesine karşı silah kullanan erkek kardeşi Polyneices’in bedeninin, sembolik bir ceza olarak gömülmeden kalmasını emreden kral amcası Creon’un otoritesine açıkça karşı gelir. Antigone Polyneices’i gömme işini üstlenir, kendini haklı çıkarmak için de kardeşlik görevini ve tanrıların yasalarını öne sürer. Burada gördüğümüz, çözülemeyen bir anlaşmazlıktır: ailenin ve ölünün yasal haklarına karşı bir toplumun yasaları. Creon ile Antigone’nin konumlarını yorumlayan oyundaki koro şu tarafsız hükmü duyurur: ‘Her iki taraf da iyi konuştu.’<sup class="calibre3"><a href="../Text/birsozbuyucusu_split_107.html#footnote-200-84" id="footnote-200-84-backlink">[84]</a></sup> Bu kelimeler trajik türün altta yatan dünya görüşünü az ve öz olarak özetliyor (Hegel ve A.C. Bradley’in açıkladığı üzere) –ikisi de eşit derecede geçerli ama birbiriyle uyuşmayan karşıtlar arasında ritüelleşmiş bir çatışma, örneğin hırs ve sadakat (<span class="ideitalik">Macbeth</span>), aşk ve arkadaşlık (<span class="ideitalik">Othello</span>), ya da tutku ve görev (<span class="ideitalik">Antonius ile Cleopatra</span>) arasında.<sup class="calibre3"><a href="../Text/birsozbuyucusu_split_108.html#footnote-200-85" id="footnote-200-85-backlink">[85]</a></sup> Trajedinin mucizesi, tüyler ürpertici hareketler karşısında acıma duyabilmemizdir, hem haksızlığa uğrayana hem uğratana, hem Othello’ya hem Desdemona’ya.</p>

  <p class="normal">Bu motif García Márquez’in yapıtında baştan sona izlenebilir. Sadece <span class="ideitalik">Yüzyıllık Yalnızlık’</span>ta bile José Arcadio Buendía’nın hem siyaset önderliğine hem de bilime olan çelişkili eğilimlerini, toplumun gerektirdiği yasaklamalara karşı Amaranta’nın belirgin ‘ensest çağrısı’nı, ya da sondaki çiftin mutlandırıcı tutkularıyla dünyevi ama gerekli ev işleri arasında anlaşmazlığa mahkûm oluşlarını görebiliriz. <span class="ideitalik">Albaya Mektup Yazan Kimse Yok</span>’ta fiziksel açlıkla aile onuru arasındaki sert karşıtlık (horoz dövüşünde simgeleştirildiği şekilde), ‘Yapma Güller’de genç Mina’nın kırık kalbiyle büyükannesinin şaşmaz merakı, ‘Salı Siestası’nda ceza hukukuyla bir annenin sevgisi arasındaki gerilim. <span class="ideitalik">Kırmızı Pazartesi’</span>de, Vicario’nun aşiretinin kan davası ihtiyacı karşısında Santiago Nasar’ın olası masumluğu var; <span class="ideitalik">Kolera Günlerinde Aşk</span>’ta da evlilik muhabbetiyle romantik heyecan arasında elli yıllık bir mücadele. Edebiyatın büyük mizahçılarından birinin aynı zamanda son derece trajik bir duyarlılığı da dile getirmesi basit bir çelişki değildir.</p>

  <p class="normal">İncil de, García Márquez’in vizyonunu ve sanatını biçimlendirmekte büyük rol oynadı. İyi bir Güney Amerikalı solcu olarak örgütlü dinlerle pek az ilgisi olabilir, ama kutsal kitapları bilir ve onları amaçlarına uydurur. 1982’de kendisine İncil’le arasında nasıl bir bağ olduğunu sorduğumda lisedeyken onu sayfaları arasındaki ‘onca güzel hikâye’ için okuduğunu anımsamıştı. Başka vesilelerle de onu ‘un libro cojonudo donde pasan cosas fantásticas’ (şaşırtıcı şeyler içeren müthiş bir kitap) diye yücelttiği olmuştur. Gençliğindeki gazeteciliği döneminde İncil’e çok aşina olduğu görülür. Daha 1948’de, ikizlerle ilgili eğlenceli bir makalesinde, Rebeka’nın hem kıllı Esav’ı hem kılsız Yakup’u doğurduğunu anlatan uzun bir paragraf vardır. İncil’deki çeşitli karakterler ve fantastik öykülerden çok etkilenen García Márquez 1950 Nisanı<span class="ideitalik">’</span>nda, ‘eşeğinden fonetik ve konuşma dersleri alan’ Balam’a ya da ‘güneşi durdurmakla tatmin olmayan, Eriha’nın duvarlarını yıkacak kadar güçlü bir borazanı çalabilen Yeşu’ya hayran kalır. Temmuz 1952’de hem bu olayları, hem de Sodom ve Gomorra ile kaçınılmaz Samson’u hatırlayan García Márquez, İncil’deki abartıları yüceltir –bu araç onun da tanıtıcı öğelerinden biri olacaktır.</p>

  <p class="normal">Felaket boyutundaki bir şiddet döneminde yetişkinliğe adım atan García Márquez, Vahiy’deki Kıyamet Günü’nü akla getiren malzemeye her zaman ilgi duymuştur. Bunaltıcı bir Macondo’da, kuş leşlerinin tekinsiz belasıyla karşı karşıya kalan Peder Antonio Isabel, ‘Cumartesiden Sonra Bir Gün’de, ‘Vahiy’de ölü kuşların yağmuru olup olmadığını’ hatırlamaya çalışır. García Márquez’in yapıtlarındaki en belirgin vahiy ânı kuşkusuz <span class="ideitalik">Yüzyıllık Yalnızlık</span>’ın bitiş paragrafıdır, orada Macondo, ‘İncil’de yer alan bir kasırga’ denilen, felaket habercisi sayılan bir şeyle yıkıma gider. Vahiy’de, Hayat Kitabı açıldıktan sonra ölenler nasıl yargılanacaksa, Macondo da, Melquíades’in ‘kitabı’nın şifresi çözüldükten sonra mahva sürüklenir.</p>

  <p class="normal">García Márquez’in Vahiy’i, yine de Yahya’ya gelen vahiyden kasıtlı olarak farklıdır. İncil’deki, Hayat Kitabı’nın açılmasından çok daha önce düşünülmüş fiziki tahrip, sadece dünyanın sonuna götürmekle kalmaz, ‘yeni bir cennete ve yeni topraklara’ da götürür. Tam tersine, Macondo’nun sonu, parşömenlerin sırrının çözülmesinden sonra yaşanır, arkasından gelen de yeni bir cennet değil, ‘dünyada ikinci bir fırsatları bulunmayan’ ırkların sonu olur. Tahrip araçları bile farklıdır. Vahiy’de, kanla, çekirgelerle, denize fırlatılan yanan bir dağla birleşmiş gökgürültüsü, şimşek, deprem, dolu ve yangın görürüz –bu sırada gökyüzü son derece sakindir, ‘yeryüzünde hiçbir rüzgâr esmesin diye’ dört melek onu zaptetmişlerdir Macondo’yu mahveden, İncil<span class="ideitalik">’</span>deki Vahiy<span class="ideitalik">’</span>de eksik olandır. ‘Kasırga’ kelimesi, Karayip-Kızılderili dilinden gelmedir.</p>

  <p class="normal">Pek çok eleştirmen, bir ulusun doğuşunu, topraklarından kovuluşunu ve sonunda mahvoluşunu anlatan <span class="ideitalik">Yüzyıllık Yalnızlık</span>’ta İncil’e yapılan göndermelerin farkına varmıştır.<sup class="calibre3"><a href="../Text/birsozbuyucusu_split_109.html#footnote-200-86" id="footnote-200-86-backlink">[86]</a></sup> İlk başta Macondo cennetten bir köşe gibidir, orada ölüm bilinmez; hiçbir şeyin adı olmadığı için sığırlara, havadaki kuşlara, tarlalardaki bütün hayvanlara ad takan Adem’e köylüler bilmeden gıpta ederler. Yine Adem gibi, José Arcadio Buendía’nın sonunda mahvolması, bilgiye duyduğu aşırı arzu yüzünden olur.</p>

  <p class="normal">Riohacha’dan kovulma kronolojik sırada Macondo’nun kuruluşundan önceye gelse de, romanda bu olay 2. bölümde yer alır, İncil’deki cennetten kovuluşun bulunduğu bölümde. Tıpkı Yahudilerin Mısır’dan kaçıp vaat edilmiş topraklara ulaşana kadar vahşi ormanlarda yıllarca kalmaları gibi, (Adem; İbrahim, Eyüp ve Musa’nın özelliklerini kendinde birleştiren) José Arcadio Buendía ve müritleri de Riohacha’dan kaçıp Güney Amerika’nın vahşi bölgelerinde iki yıl yaşarlar, sonra ‘hiç kimsenin onlara vaat etmediği’ topraklara yerleşirler. Eyüp düşünde bir merdiven görmüştü ve Tanrı ona düşünde gördüğü ülkenin kendisine ait olacağını söylemişti. José Arcadio Buendía düşünde duvarlardan ve aynalardan oluşan bir kent görür ve Macondo’yu bulmaya karar verir. Mısır’ı sarsan belaları hatırlatacak şekilde Macondo’da da uykusuzluk ve bellek yitimi salgınları baş gösterir, sonra da kuş leşleri yağar gökten. Buendíaların uzun şeceresi kaçınılmaz olarak kutsal kitaplardaki ‘babaları’ akla getiriyor, İncil’de çeşitli önemli ensest vakalarına benzer biçimde Macondo’yu kuran çift de kuzendir, büyük oğulları evlat edindikleri kızla evlenir. Yeşu 110 yaşına, Eyüp 140, Adem 930 yaşına kadar yaşar: Úrsula ve Pilar Ternera yüzlerce yıl yaşarlar.</p>

  <p class="normal">İncil’in değişik bölümlerinde Yahudiler dikbaşlılık ederler, Tanrılarını terk eder, günah işlerler, ceza olarak Tanrı da onların üzerine çeşitli siyasal ve doğal felaketler yağdırır. Macondo’da Buendíalar tarihi köklerinden, mücadelelerinden uzaklaşırlar, ahlaksızlaşıp kokuşurlar, gevşerler, böylece Yankee girişimcilere ya da aç karıncalara av olurlar. Oradaki beş yıl dinmek bilmeyen yağmur akıllara ister istemez kutsal kitaptaki tufanı getirir, ama yağmurlar Macondo’yu temizlemek ve halkının yeni bir başlangıç yapmasını mümkün kılmak yerine, sonun başlangıcı olurlar, Buendíaların arasında Nuh yoktur. <span class="ideitalik">Yüzyıllık Yalnızlık</span>’ta İncil’le daha başka, daha sıradan paralellikler de vardır: Amaranta ile Rebeca arasındaki kardeş anlaşmazlığı (Habil ile Kabil’i çağrıştırır); Rebeca bir torbada ilk ana-babasının kemiklerini taşır (Musa, Yusuf’un kemiklerini yanına almıştır); bir sepette bulunan bebek Aureliano Babilonia, (gelecekte Yahudi kardeşlerini kurtaran, sazların arasında bulunan Musa’nın tersine) Macondo’nun trajikomik, apokaliptik sonunu hazırlayan gerçekleri ortaya çıkaracaktır. <span class="ideitalik">Yüzyıllık Yalnızlık</span> boyunca İncil hem ustalıkla yansıtılmış hem de saygılı bir üslupla taklit edilmiştir.</p>

  <p class="normal">Buna karşılık <span class="ideitalik">Başkan Babamızın Sonbaharı</span>’ndaki İncil’den yansımalar ise katıksız bir taklittir. Diktatör başkahraman, pederşahi olmaktan çok çocuksu ve naiftir, adı Zacarías olabilen ya da olmayabilen bu silik adamı (fazla önemli olmayan peygamberlerden biri olan Zekeriya) yurttaşları sık sık Tanrı’ya benzetirler. Zalim hükümdarın adının olmaması ve kendinden ‘Ben neysem oyum’ diye söz etmesi, akla korkunç ve uzak Yahudi tanrısını getirir.<sup class="calibre3"><a href="../Text/birsozbuyucusu_split_110.html#footnote-200-87" id="footnote-200-87-backlink">[87]</a></sup> ‘Kurtarıcı gibi’ sıfatı birden çok kez kullanılmıştır onun için, hastaları iyileştirme gücü, saraydaki cüzamlılarla ilişkisi, çocukları yanına ısrarla davet etmesi bakımından İsa’ya benzer. Kalabalıklar, ‘Üçüncü gün ölülerin arasından kalkan Muhteşem Kişi’ diye onu yücelten yazılar taşırlar.</p>

  <p class="normal">Tam bir okuma yapıldığında atfedilen bu niteliklerin çoğunun doğru olmadığı görülür, <span class="ideitalik">Başkan Babamızın Sonbaharı</span>’ndaki İncil’le ilgili öteki izler için de yine aynı şey geçerlidir. Diktatörü kandırıp evlenmeye ikna eden tek kadın olan Leticia Nazareno’nun soyadı, İsa’nınki gibi ‘Nasıralı’ anlamına gelir, ama eski rahibe, ölüm saçan kocasından daha da ahlaksız ve haris çıkacaktır. Benzer şekilde, kudretli başkan babanın yüzlerce oğlu arasında tek kabul ettiği ve bizim de adını bildiğimiz çocuğu, küçük oğlu Emanueldir, ki anlamı ‘Tanrı yanımızda’dır; bu ad Yeşaya tarafından geleceğin Mesih’ine verilmiştir ve sık sık İsa Peygamber için kullanılmıştır, aslında askeri kıyafet içindeki bu çocuk kendisini kurtarıcı saymaktadır, ergenliğe erişmeden köpekler tarafından parçalanır. <span class="ideitalik">Başkan Babamızın Sonbaharı</span>’nın daha alt düzeydeki dünyasında, İncil ve temsil ettiği üstün kavramlar, bir anlatı modeli olmaktan çok acımasız ve kötü şakaların kaynak kitabıdır.</p>

  <p class="normal">Kolombiyalı yazar, eğer Sofokles’ten ve İncil’den, yazmanın en değerli, en efsanevi ve muazzam yollarını öğrendiyse, François Rabelais’nin <span class="ideitalik">Gargantua’nın ve</span> <span class="ideitalik">Pantagruel’in Tarihi</span>’ndeki gülünçlü, alt tabaka ve ortaçağ sonu evrenden de, insanlığın daha köylü yanına, saygısızlığa, edepsiz şakalara ve taşlamalara sözsel kalıplar vermeyi öğrendi. <span class="ideitalik">Yüzyıllık Yalnızlık</span>’ın son bölümünde, Aureliano Babilonia’nın dört arkadaşından biri olan Gabriel, Paris’e bir gezi kazandığında ve yanına ‘iki takım elbise, bir çift ayakkabı ve Rabelais’nin bütün eserlerini’ alarak yola çıktığında Fransız yazara dostça bir selam gönderilmiş oluyor.</p>

  <p class="normal">García Márquez, daha ilk yıllardaki köşeyazılarında bile Fransız hiciv ustasından hayranlıkla söz eder. 1950 Şubat’ında ziyafetlerde tıkınan konukların acayip manzarasını hazırlar ve onları ‘Pantagruel’in en soylu örneğiyle’ kıyaslar. Bu kıyaslamayı buna benzer daha pek çok yazıda yineler; büyük kitabında da, keyifli ayyaşlığın ve oburluğun en unutulmaz örneklerinden biri olan Aureliano Segundo’nun kişiliğinde kendine ait bir ‘soylu model’ yaratacaktır. Rabelais’nin efsanevi abartılı eserine de aynı şekilde hayran olan García Márquez, bir Amerikan sirkine katılmak üzere Queen Mary transatlantiğinde seyahat eden ‘Dünyanın en uzun boylu adamı Ted Evans’ı düşünür, ondan ‘Gargantua ve Pantagruel’in ete-kemiğe bürünmüş versiyonu’ diye söz eder.</p>

  <p class="normal">Rabelais’nin en bilinen edebi özelliği kuşkusuz arkadan gelen ‘Gargantuan’ (çok büyük) sıfatında ortaya konulduğu üzere, bu aşırı büyüklüktür. Kahramanı Gargantua’nın altı fil büyüklüğünde bir atı vardır, mızrak olarak da bir ağaç kullanır. Rabelais’nin hicivleri sıklıkla aritmetik kesinlikleriyle kendilerini gösterirler, Gargantua anne rahminde on bir ay kalmıştır; beslenmesi için 17.913 inek kullanılacaktır; Paris kentinin üzerine işediğinde 260.418 kişi boğulur, ‘kadınlar ve çocuklar hariç’.<sup class="calibre3"><a href="../Text/birsozbuyucusu_split_111.html#footnote-200-88" id="footnote-200-88-backlink">[88]</a></sup> Bu kesin sayılardan García Márquez birden çok ders çıkaracaktır. Abartısının klasik örneği, Macondo’yu mahveden ‘dört yıl, on bir ay ve iki gün’ süren sağanaktır. Ya da 5. bölümde dünyanın çevresinde altmış beş kez dolaşan, bütün bedeni dövmelerle kaplı olan, on altı çiğ yumurta yiyen ve bir defada altı adamla Hint güreşi yapan José Arcadio’nun dönüşünün eğlenceli betimlemesi vardır. <span class="ideitalik">İyi Kalpli Eréndira</span>’da, kötü yürekli büyükannenin saat koleksiyonu anlatılır, sayıları o kadar çoktur ki onları kurmak romanın zavallı genç kahramanının altı saatini alır.</p>

  <p class="normal">Gargantua’nın dadısının fiyonklarla, kurdelelerle süslediği yirmi bir metrelik pantolon önü kapağı, Rabelais’nin kaka, çiş ve penislerle yaptığı şakaların örneklerinden sadece biridir, zaten Rabelaisyen sözcüğünün kökü de onun sanatının müstehcen tarafından gelir. García Márquez’in yapıtlarındaki buna benzer pek çok bölüm arasında <span class="ideitalik">Yüzyıllık Yalnızlık</span>’taki son paragrafı gösterebiliriz, orada Amaranta Úrsula, Aureliano’nun ‘gösterişli yaratık’ının üzerine palyaço gözleri ve pala bıyık çizer, papyon kravatla ve yaldızlı şapkalarla süsler. Kolombiyalı yazarın en yumuşak, en incelikli ve en insancıl öykülerinden bazılarının –‘Yapma Güller’, ‘Baltazar’ın Olağanüstü İkindisi’, <span class="ideitalik">Albaya Mektup Yazan Kimse Yok</span>– doruk noktasında bir müstehcenlik yer alır, genellikle de dışkıyla ilgili bir şeydir bu, Hanım Ana’nın son yaptığı da sesli sesli geğirmektir. <span class="ideitalik">Başkan Babamızın Sonbaharı</span>, ağız dolusu küfür eden, gecekondu diktatörüyle, bağırsaklar, husyeler ve kıçlardan söz eden önemli bölümleriyle Rabelais tarzı uzun bir sefahattir. Yine de Rabelais’nin ve García Márquez’in açık-saçıklığı bugün kardeşlik toplantılarında ya da soyunma odalarında rastlayabileceğimiz türden bir bayağılık ve şehvet düşkünlüğü içermez. Onların bedene ilişkin sözleri hayatı bütün görünümleriyle yüceltir ve normal olarak en az soylu sayılan yanlarından, insanın havyan tarafından keyif alır. García Márquez’in ele aldığı görece düşük seviyeli gerçekliğe rağmen pek az yazar hayatı onun kadar kabullenir.</p>

  <p class="normal">Rabelais’nin bazı siyasi ve dini kişileri şiddetle hicvetmesi de aynı derecede önemlidir; aralarında çok sayıda ilim irfan sahibinin de bulunduğu olağanüstü uzun listelerle sunduğu avukatlarla, resmi görevlilerle, kilise hiyerarşisindekilerle alay eder. Aynı zamanda Rabelais’nin yapıtlarındaki en çılgın bölümler gerçek hayattaki mekânlarla ve insanlarla ilgilidir; gerçek anıtları betimler, Pertou’daki elli küçük köyün adını sayar ya da Pantagruel’in izleyeceği yolu anlatırken, Jacques Cartier’nin Yeni Dünya<span class="ideitalik">’</span>daki keşiflerinin ayrıntılarıyla birlikte kadim Kelt yollarını ütopik ölüm ülkesine bağlar.<sup class="calibre3"><a href="../Text/birsozbuyucusu_split_112.html#footnote-200-89" id="footnote-200-89-backlink">[89]</a></sup> García Márquez’in oligarşi yöneticilerini, iş adamlarını, ahlaksız askerleri, bürokratları, Amerikalı emperyalistleri ve din adamlarını hicvederek betimlemesi, sanatının önde gelen bir öğesidir. ‘Kocaman Kanatları Olan Çok Yaşlı Bir Adam’ gibi tatlı bir hikâyede hem köydeki rahip hem de Roma’daki yüksek düzeyli din adamlarıyla ilgili ukalâca kılı kırk yaran, eğlenceli şakalar bulunur. García Márquez’in romanlarında doktorlar ve dişçiler olumlu kişiler olarak gösterilse de genellikle avukatlarla, özellikle resmi makamların talimatıyla gerçekleri ortaya çıkarmak için kiralanan, ara sıra Macondo’da görünen, silindir şapkalı, fraklı altılıyla dalga geçmekten hoşlanır. ‘Hanım Ana’nın Cenaze Töreni’ Rabelais üslubunda katıksız bir hicivdir: köylü bakış açısıyla, ateşli nesriyle, güzellik kraliçelerinin soluk kesen olaylarıyla, sokak satıcılarıyla ve siyasi klişeleriyle, kilise, ordu, oligarşi ve devlete dair eğlenceli skeçleriyle.</p>

  <p class="normal"><span class="ideitalik">Başkan Babamızın Sonbaharı</span>’nın başkahramanı, bir dizi Latin Amerikalı diktatörün abartılı bir birleşimidir, García Márquez’in yapıtlarındaki Yankee’lerin garip hareketleri ABD’nin Karayipler’de sürüp giden hikâyesini bilenlere hiç yabancı gelmeyecektir.</p>

  <p class="normal">Bununla birlikte, García Márquez’in hicvi öfkeli ya da kötücül türden değildir. Gerçi 1951’de, yamyamlığı savaşın yararlı bir seçeneği olarak yücelttiği ironik bir yazı yayımlamıştır ancak onun alaycılığı, Swift’te gördüğümüz katıksız hırçınlıktan ya da amansız öfkeden uzaktır. Daha iyi bir dünyaya olan inancını, ağırbaşlılıktan uzak kalarak, sokakların, meydanların halk kültürüne temelden sadakat göstererek ifade etmeyi yeğler. Büyük Sovyet bilim adamı Mikhail Bakhtin’in bir zamanlar Rabelais için söylediği gibi, García Márquez’in kurmaca yapıtları resmi gerçeklerin inanırlığını bozmaya ve onları insanların kahkahalarının bakış açısından yeniden yorumlamaya yardımcı olur.<sup class="calibre3"><a href="../Text/birsozbuyucusu_split_113.html#footnote-200-90" id="footnote-200-90-backlink">[90]</a></sup> Günlük eğlenceli yazılar yazarak mesleğe başlayan, beş yüz kelimelik köşe yazısında bir konuyu ele alıp bıyık altından gülen Kolombiyalı, sonunda gülmecenin önemli bir sanatçısı oldu, düzyazılarını, zekâsını ve vizyonunu Latin Amerika’da ve başka yerlerde egemen olan bütün sahte değerlere yöneltti. Bu nedenle içi içine sığmayan, yirmi yaşındaki bir hiciv ustasının, bilge ve dünyevi bir Rabelais’de kafadar bir ruh ve komik bir öğretmen bulmasına şaşırmamak gerek.</p>

  <p class="normal">Faulkner’ın García Márquez’in yapıtlarındaki varlığını tartışmak, bölgesel benzerlikler, kişisel yakınlıklar ve usta ile çırak arasındaki bağları içeren çok daha geniş bir dünyaya adım atmaktır. Aslında Faulkner’ın Latin Amerikalı yazarlar üzerindeki etkisi –hem García Márquez hem de pek çok başka yazar üzerinde– monografilerin konusu olmuştur.<sup class="calibre3"><a href="../Text/birsozbuyucusu_split_114.html#footnote-200-91" id="footnote-200-91-backlink">[91]</a></sup> Üne kavuşmasını izleyen yıllarda García Márquez sık sık Faulkner’ın biçimlendirici rolünü küçümsemeye çalışmış ve Mississippili yazarı, ancak <span class="ideitalik">Yaprak Fırtınası</span>’nı yazmaya başladıktan sonra keşfettiğini iddia etmiştir –García Márquez’in Faulknerci yanını abartan, hatta yapıtlarının Faulkner’i taklitten başka bir şey olmadığını söyleyen eleştirmenlere karşı anlaşılabilir bir tepkiydi bu.</p>

  <p class="normal">García Márquez’in ilk dönemlerdeki gazeteciliğine tümden bakılırsa, Kuzey Amerikalı yazarın bu Karayipli çaylağı nasıl derinden etkilediği doğrulanır. Temmuz 1949’da García Márquez Faulkner’i Ramiro de la Espriella ile tartışıyordu, <span class="ideitalik">Toza Bulanmış Adam</span>’ın film uyarlamasının Temmuz 1950’deki bir eleştirisinden, o tarihte García Márquez’in <span class="ideitalik">Döşeğimde Ölürken</span>’i iyi bildiği anlaşılıyor. Genç Gabo’nun günlük köşeyazılarında, Faulkner’dan en gelişigüzel söz edişi, Barranquilla’daki sadık hayranlarının taktığı adla ‘ihtiyar’a övgüler düzmesidir. Faulkner’ın ‘modern dünyadaki en olağandışı ve önemli yaratıcı sanatçı’, ‘dünya edebiyatındaki en büyük isim’, ve ‘bütün zamanların en ilginç romancılarından biri’ olduğunu okuyoruz. 1950 Nisanı’nda Gabo, Kolombiya romanları yazılırken ‘Joyce, Faulkner ve Virginia Woolf’tan esinlenilsin’ diye büyük bir hevesle arzusunu belirtir. Şubat 1951’de de Perulu Ciro Alegría’nın protest romanlarını ve ‘çökmekte olan modernizm’e saldıran ‘Marksizm üzerine yazılmış’ her şeyi sükûnetle bir yana bırakarak dürüstçe ‘şu anda en sevdiğim yazarlar Faulkner, Kafka ve Virginia Woolf’tur ve onlar gibi yazabilmek en büyük umudumdur,’ demiştir. Yirmi iki yaşındaki Gabo, Faulkner’ın eserlerine öyle dalmıştı ki, bir ara gerçekten de kuşku duydu ve arkadaşlarına ‘sonunda Faulkner’ın hepimizi sözcüklerinin ağına düşüren lanet olası bir retorik ustası olduğu ortaya çıkacak dedi.<sup class="calibre3"><a href="../Text/birsozbuyucusu_split_115.html#footnote-200-92" id="footnote-200-92-backlink">[92]</a></sup></p>

  <p class="normal">Ne olursa olsun García Márquez çok geçmeden <span class="ideitalik">Yaprak Fırtınası</span>’nı yazmaya başladı; bir tabut çevresinde dönen ve değişik bakış açılarından anlatılan bu romanın, olay örgüsü ve formatıyla Faulkner’ın <span class="ideitalik">Döşeğimde Ölürken</span>’ini kendine örnek aldığı açıkça belli oluyordu. Bununla birlikte genç adam 1950’lerin ortalarında kendi sesini bulma yolundayken Faulkner’dan aldığı dersleri ağır ağır özümseyecek, sadece Mississippili yazarın konularını ve araçlarını taklit etmeyip onun vizyonunu ve ustalığını Kolombiya’nın kuzeyindeki gerçeklere ve kişisel ihtiyaçlara uyarlayacaktır. Tropikal bölgedeki, sıcağıyla ve tozuyla ünlü, ezilmiş, yoksul yöreleri anlatmanın yolunu Faulkner’da bulduktan sonra olgun bir García Márquez’in, ilk önce Aracataca’da tanımış olduğu dünyaya benzeyen bir Amerikan dünyasını biçimlendiren ve yeniden yaratan Faulkner’ın kendisi gibi Karayipli bir yazar olduğunu iddia etmekten hoşlanması rastlantısal değildir.</p>

  <p class="normal">García Márquez’in <span class="ideitalik">Yaprak Fırtınası</span>’nda kurmaya çalıştığı, ‘Cumartesi’den Sonra Bir Gün’ ya da ‘Salı Siestası’nın sıcaktan kavrulan, sakin ikindisinde ya da <span class="ideitalik">‘</span>Yapma Güller’ ve ‘Bu Günlerde’nin sabah serinliği ve neminde biçim ve canlılık katacağı da bu dünyadır işte. Hem Macondo’da hem de isimsiz ‘kasaba’da, Faulkner’ın Yoknapatawpha’sındaki gibi, ama kendi yarattığı ve tekrar tekrar ortaya çıkan kişileri, efsaneleri ve hayaletleriyle bağımsız topluluklar biçimlendirecektir. Faulkner’daki, yaşlı ve yorgun Sartoris ile kibar Compson aşiretini saf dışı etmeyi başaran kaba ama para konusunda becerikli Flem Snopes ve hısım-akrabasına paralel biçimde García Márquez <span class="ideitalik">Albaya Mektup Yazan Kimse Yok</span>’ta ve <span class="ideitalik">Kötü Saatte</span>’de son derece hileci, düzenbaz dükkâncı Don Sabas’ı ve yarı ciddi yarı komik iki öyküsünde yer alan daha kabadayı Montiel’i yaratacaktır. Benzer şekilde, Gabo’nun erken dönemindeki romanlarının hepsinde ortaya çıkan Albay Buendía’ya yapılan efsanevi göndermeler, kasabanın yolsuzluk, askeri idare ve açgözlülüğün hüküm sürdüğü, insanlık dışı bugününü değil de daha eski ve görkemli bir tarihi hatırlatıyor.</p>

  <p class="normal">O tarih, en olgun biçimini, <span class="ideitalik">Sartoris</span>’in<span class="ideitalik">, Ses ve Öfke’</span>nin ve <span class="ideitalik">Absalom, Absalom</span>!<span class="ideitalik">’</span>un en iyi yanlarını kendisinde birleştiren <span class="ideitalik">Yüzyıllık Yalnızlık</span>’ta alıyor. Aile tarihi (ya da bir bölümü) olan bu üç kitap beklenen zenginlikte karakter tiplemeleri gösterir, bu konuda García Márquez de hep başarılı olacaktır. Faulkner’ın en önemli romanı <span class="ideitalik">Absalom, Absalom!</span>, Sutpen’in mülkünü oluşturmadan önceki maiyetiyle birlikte yaptığı toplu gezileri anlatması bakımından García Márquez’in başyapıtının neredeyse prototipidir; daha sonra servetini bir yitirip bir kazanması; aileden hayatta kalan üç kişiyle birlikte yüzyıl sonra yangında kül olan ev; Sutpen’in iç savaştan sessizce geri dönmesi (José Arcadio’nun gezilerinden tek-sözcüklü dönüşünün öncülü<span class="ideitalik">);</span> Rosa’nın günün birinde sessizce çekip gitmesi (Santa Sofia de la Piedad’ın yaptığı gibi); Charles Bon ve Judith’teki zina öğesi (Buendíalar’ın hikâyesindeki felaket) ve Macondo’da ara sıra ortaya çıkan İtalyan ya da Batı Hint adalarından gelme birinin rolüne aşağı yukarı benzer bir roldeki Fransız mimar ve Haitili köleler gibi küçük ayrıntılar görünür.<sup class="calibre3"><a href="../Text/birsozbuyucusu_split_116.html#footnote-200-93" id="footnote-200-93-backlink">[93]</a></sup> Kadınlar, Faulkner’ın çöküş yaşayan ailelerinin omurgası görevindeler –<span class="ideitalik">Sartoris’</span>teki Jenny, <span class="ideitalik">Ses ve Öfke</span>’deki Dilsey, <span class="ideitalik">Absalom, Absalom!’</span>daki Clyte–, tıpkı <span class="ideitalik">Yüzyıllık Yalnızlık</span>’ta ve García Márquez’in bütün roman dünyasında olduğu gibi.</p>

  <p class="normal">Faulkner’ın ‘konuları’ kadar önemli olan bir başka öğe, en seçkin kitaplarında biçimlendirdiği ünlü roman ‘kalıpları’dır. Kuşkusuz bunların en esaslısı zamanın sunumudur: hikâyenin kendilerine düşen kısmını anladıkları biçimde anlatan karakterlerin birinden ötekine geçilmesiyle birlikte onlarca yıl üzerinde sürekli bir ileri bir geri giden kronoloji. Faulkner, <span class="ideitalik">Sartoris</span> gibi bir erken dönem romanında henüz geleneksel, ardışık, üçüncü tekil kişi formatı içinde kalmıştı, hatta romanını, elektriğin, otomobillerin ve uçakların ortaya çıkışını betimleyecek kadar <span class="ideitalik">‘</span>klasik<span class="ideitalik">’</span> bir arka plan geleneğine dayandırıyordu. Bu romandan hemen sonra anlatımda yarattığı yenilikler sadece yeni teknikler ya da araçlar değil, onun olgunlaşan kişisel vizyonunu gösteren yollardır. Toplumu, on dokuzuncu yüzyıl gerçekçilerinin gördüğü gibi, o tarihlerde adına ‘ilerleme’ denilen, düz bir çizgi üzerindeki evrimsel bir gelişme olarak görmeyen Faulkner, yerel bir ilerlemenin yaşanmadığı, zamanın sabit kaldığı, geçmişle bugünün peş peşe gelmek yerine birlikte var olduğu bir Güney’in tarihini kaydeder. Onun imgeleminin yeğlediği ortamın, yenilgiyi izleyen uzun dönemi yaşayan ve Snopelerin<sup class="calibre3"><a href="../Text/birsozbuyucusu_split_312.html#footnote-100-8" id="footnote-100-8-backlink">[a8]</a></sup> isyanı yüzünden yerlerinden olan, savaş öncesinin soylu ve görkemli yönetici sınıfı olduğu düşünülürse, yazar olarak Faulkner’ın yaşadığı günleri geçmişin sadece gölgesi olarak betimlemesi şaşırtıcı değildir. Benzer şekilde, eskinin saygın kişilerinin bütün meşruluklarını kaybettikleri ve yeni zenginlerin hiçbir albenisi olmayan insan örnekleri olduğu, bozulmuş bir dünyada hiç kimsenin bir ötekinden daha büyük bir yetkeyle konuşma hakkı yoktur.</p>

  <p class="normal">Bu birleşik biçim ve vizyon, García Márquez’in Faulkner’dan aldığı en sağlam ve kalıcı dersler arasındadır. Yüzyıllarca açlık çekip baskı altında yaşamış, İberyalı <span class="ideitalik">conquistador</span>ların ve onların seçkin torunlarının istilacı yetkesine sahip oldukları, adil kişilerin haklı mücadelelerinin bile uzlaşmayla sonuçlandığı ya da bastırıldığı bir yerde, García Márquez<span class="ideitalik">’</span>in yerel gerçekleri bir çizgi üzerinde geliştirerek anlatan usule bağlı kalmasının pek yararı olmazdı. Dolayısıyla, yazar pek çok romanında Faulkner’ın bakış açısından yararlanmış ve onu daha da dönüştürmüştür. İlk bakışta <span class="ideitalik">Yüzyıllık Yalnızlık</span> kronolojik bir sıra izler görünse de geniş açıdan bakıldığında zamanda her türlü kaymaya rastlanır ve bunların arasındaki geçişler çoğunlukla hissedilmez. Daha ilk cümlede üç farklı zaman katmanı vardır, ilk bölümün son sayfasına kadar da anlaşılmaz ya da açıklanmaz; ikinci bölümse bizi dört kuşak geriye götürerek başlar; sonunda kitaptaki bütün olayların sanki aynı anda birlikte yer alıyorlarmış gibi önceden kaydedildiğini anlarız. Adların, durgunluğu çağrıştıracak şekilde sürekli yinelenmesi, kökleri Faulkner’ın yapıtlarındaki iki John Sartoris’e ve iki Quentin’e uzanan önemli bir yapıdır.</p>

  <p class="normal">García Márquez’in Faulkner’dan miras aldığı ‘biçim’, <span class="ideitalik">Başkan Babamızın Sonbaharı</span>’nda görülmemiş doruklara çıkar, her bölümün başında şimdiki zaman kullanılır, metnin içinde pek çok geçmiş zaman bir araya getirilir, bu zamanlara, diktatörün bizzat kendisiyle yardımcılarından başlayarak en sefil gecekondu sakinine ya da kız öğrencilere kadar çeşitli seslerle hayatiyet verilir ve bütün bu insanların sayısı en az birkaç yüzü bulur. <span class="ideitalik">Kırmızı Pazartesi</span> gibi kısa bir kitapta bile her şeyden habersiz, sakin bir Santiago Nasar’ın kasabada son kez tekinsizce dolaşması gerilimli bir anlatımla verilir, kâh onun kulaklarına erişmeyen bir dizi dedikodu yapılır, kâh trajik bir şekilde cinayete götüren daha önceki romantik olaylar anlatılır ve kitaptaki ikincil kişilerden biri olan, o sırada kasabada yaşayan, bugünün araştırmacı gazetecisi García Márquez tarafından geçmiş iki yüzyılın hikâyesi sunulur. Benzer biçimde, hem <span class="ideitalik">Kolera Günlerinde Aşk</span> hem <span class="ideitalik">Aşk ve Öbür Cinler</span> duygu yüklü bir şimdiki zamanda başlar, bu zaman beş yüzyıl geriye uzanan bir dizi geri dönüşle yavaş yavaş açıklanır.</p>

  <p class="normal">Ortaokuldan beri Mississippi tarihini kendi başına araştıran Faulkner gibi, çırak García Márquez de Karayip Kolombiyası’nın ve Antiller’in tarihi üzerine ne bulduysa okuyacaktı. Quentin Compson karakteri ve Faulkner’ın kendisi gibi, García Márquez’in de ‘bedeni, içinde isimlerin ve yitirilmiş insanların destanlarının yankılandığı boş bir odaydı’. Faulkner’ın, Albay Faulkner’ın bir zamanlar görkemli olan dünyası hakkında, “Eski yerlerden hiçbir şey kalmamış geriye, ev de gitmiş, çiftliğin sınırları da; Albay’ın yaptıklarından geriye bir anıttan başka bir şey kalmamış,”<sup class="calibre3"><a href="../Text/birsozbuyucusu_split_117.html#footnote-200-94" id="footnote-200-94-backlink">[94]</a></sup> demesi gibi, Albay Buendía’nın anısı siliniyor, tozlu, iki yanı ağaçlıklı bir sokağın adından başka bir şey kalmıyor geride. Yine de, bozulan ve kaybolan tropikal cennetleri yazsalar da, Mississippili de Kolombiyalı da, yüzeysel bakıldığında çökmüş görünen yaşamları yüceltip onlara güzellik katacaklar, somut ve insani bir manzarayı baştanbaşa efsaneleştirecekler, bunu yaparken ona biçim ve yoğunluk, hatta bir sihir ve gizem havası vereceklerdi.</p>

  <p class="normal">Genç Gabo Faulkner’da coğrafyayı, tarihi, iklimi, aile hayatını ve anlatım deneyimini birleştiren geniş bir ufuk bulurken, Virginia Woolf ona saf ve adanmış bir sanat, roman yazımına genel bir yaklaşım ve düzyazı teknikleri, biçim örnekleri ve çeşit çeşit sahnelerden oluşan kocaman bir dağarcık sunacaktı. “Büyük Virginia” diye söz etmişti ondan 1950’de; genç ve hevesli García Márquez’in o günlerde keşfettiği Avrupalı ve Amerikalı edebiyatçılar için öylesine söylediği sözlerden biriydi. Ancak bu İngiliz kadının nam salmış titizliği, dar sınırlar içindeki duygusallığı, orta üst sınıf kibirliliği ve sanatta bayağılık sayılan açık saçık şakalara, hatta her türlü imaya karşı hoşlanmazlık gösterdiği düşünülürse, García Márquez’in Virginia Woolf’a duyduğu ilgi ilk önce şaşırtıcı görünebilir. Yine de, yazarın yapıtlarının düşünce boyutunda ve somut ayrıntılarında Woolf’un kaleminin izi sürülebilmektedir.</p>

  <p class="normal">Önce, Woolf’un tükenmez yaratıcılığı ve çeşitliliği var. Bir yazar olarak üretkenliği bir yana, her önemli kitabında yeni bir biçim sunar; onun olgunluk çağındaki kitaplarının hiçbiri ötekine benzemez. Bu yaratıcı yaklaşımı koruyarak bir anlatımın toplam düzenine büyük önem verir, <span class="ideitalik">Mrs. Dalloway</span>’in tek olaylı geniş alanı olsun, <span class="ideitalik">Deniz Feneri</span>’nin üçlü düzeni, <span class="ideitalik">Jacob’un Odası</span>’nın mozaik parçalarına benzeyen dağılması ya da <span class="ideitalik">Dalgalar</span>’ın neredeyse dramatik, görkemli kavramı olsun, bütün eylemleri ve karakterleri onun kurduğu geniş bir biçimsel kalıbın dışına çıkmaz. Benzer şekilde García Márquez’in romanlarının her biri, kelimenin tam anlamıyla sıfırdan başlayan yeni bir edebi serüvendir; hayranlarının çoğu yeni bir <span class="ideitalik">Yüzyıllık Yalnızlık</span> isteseler de o, romanlarında kendini yinelemekten özenle kaçınır. Hem en ünlü romanında hem <span class="ideitalik">Başkan Babamızın Sonbaharı</span>’nda ve <span class="ideitalik">Kırmızı Pazartesi</span>’de titizlikle kotarılmış<span class="ideitalik">,</span> nakış gibi işlenmiş motif, sayısız entrikaya ve kanlı eylemlere baskındır.</p>

  <p class="normal">Hem küçük ayrıntılarda, hem önemli sahnelerinin bazılarında García Márquez Virginia Woolf’tan birtakım yaratıcı ipuçları almıştır. <span class="ideitalik">Deniz Feneri</span>’nde sessiz ve sadık Bay Carmichael vardır, Ramsay ailesinin evinin etrafında dolanan bir şair; belki de hiç rastlantısal olmayarak dul Montiel’in sadık uşağı Batı Hint adalarından gelme biridir ve kendisine hep Señor Carmichael diye hitap edilir. Özellikle Gabo’nun Borges’in çevirisinden okuduğu <span class="ideitalik">Orlando</span>’nun, hiç de azımsanmayacak ölçüde <span class="ideitalik">Yüzyıllık Yalnızlık</span>’ın biçimine ve içeriğine katkısı olacaktı. Woolf’un bu küçük eğlencesi, kitabın adını aldığı erkek/kadın kahramanının üç yüz yıllık bir dönemini kapsar, bu kişinin kişiliği cinsiyet değişimiyle filan üç yüzyıl sürer. Orlando’nun ‘biyografisi’nin bir bakıma İngiltere’nin edebiyat tarihi sayılmasına benzer biçimde Buendíaların tarihi de Kolombiya’nın fantastikleştirilmiş tarihidir. Woolf’un kitabının başlarında tarihi bir olay olarak kaydedilen ve toza dönüşerek savrulup yok olan bir kadın ya da ‘yolun ortasında donan ve yerinden kıpırdatılamayan bir domuz sürüsü’ türünden büyülü dokunuşlarla özel bir enerji katılan ‘Büyük Don’ olayı yer alır.<sup class="calibre3"><a href="../Text/birsozbuyucusu_split_118.html#footnote-200-95" id="footnote-200-95-backlink">[95]</a></sup> Kışın yaşanan bu felaketin peşinden buzlar muazzam bir şekilde erir, sel olur; bunlar, Macondo’nun yaşadığı uykusuzluk ve bellek kaybı felaketlerini ve beş yıllık yağmurları çağrıştırmaktadır.</p>

  <p class="normal">Bir noktada Orlando –tıpkı büyük oğul José Arcadio gibi– kaçıp gider ve Çingenelerle zaman geçirir; yıllar geçerken o da baş döndürücü teknolojik değişikliklere tanık olur (fabrikalar, musluktan sıcak su akması, radyo, uçak) ve bunlara inanmazlığı şaşkın Macondolularınkinden az değildir. Bütün bu muazzam değişimler boyunca, Macondo’nun badem ağaçlarına benzer biçimde, sembolik değeri olan bir meşe ağacı sabit kalır. Kitabın son sayfalarında Orlando’yu kendini ararken görürüz, Aureliano Babilonia gibi o da bütün benliğini kuşatan öznel bir bilgelikle kendinden geçer. Aynı zamanda Orlando biraz da yazarının özel bir muzipliği gibidir, bütün arkadaşlarına teşekkür ettiği önsözünde bu açıkça görülür. Benzer biçimde, García Márquez <span class="ideitalik">Yüzyıllık Yalnızlık</span> için sık sık, ciddiyetten uzak bir kitap demiştir. Son bölümlerinde üç yakın arkadaşını, Katalan danışmanını, onun karısı Mercedes’i ve kendini kurguya katar; romanın çeşitli yerlerinde çağdaşı Latin Amerikalı yazarlar Fuentes, Carpentier ve Cortázar’ın romanlarına dolaylı göndermeler yapacaktır.</p>

  <p class="normal"><span class="ideitalik">Başkan Babamızın Sonbaharı</span>’nın en çarpıcı anlarından biri, isimsiz zorbanın evinin terasında oturup ‘Martinique’in parfümlü volkanı’, Curaçao’daki Hollanda laleleri, Haiti’nin ‘mavi köpekleri’ ve Trinidad’daki ‘yanlış yönde giden otomobiller; dahil ‘Barbados’tan Veracruz’a kadar Antillerin bütün evrenini’ seyrettiği sahnedir. <span class="ideitalik">Orlando</span>’nun başlarında kahramanın ‘aşağıda on dokuz, hatta pussuz günlerde otuz İngiliz eyaletinin görülebileceği bir tepeye tırmanması’ rastlantı değildir –bu manzaraya ‘Manş Denizi, sahildeki kaleler ve Londra’daki sivri kuleler de dâhildir.<sup class="calibre3"><a href="../Text/birsozbuyucusu_split_119.html#footnote-200-96" id="footnote-200-96-backlink">[96]</a></sup><span class="ideitalik">Jacob’ın Odası</span>’nda buna benzer bir bölümde genç Jacob Flanders’in Acropolis’te durduğu anlatılır, oradan bakıp ilk başta Marmara Denizi’nde Arnavutluk ile Türkiye’nin ovalarına kadar uzanan, sonra Paris, İstanbul ve Londra gibi büyük kentlerden geçen bir coğrafyayı gözümüzde canlandırırız.<sup class="calibre3"><a href="../Text/birsozbuyucusu_split_120.html#footnote-200-97" id="footnote-200-97-backlink">[97]</a></sup> Bu olaylar, ayrı ayrı, Woolf’un iki romanının başında ve sonuna doğru ortaya çıkar. Aynı şekilde García Márquez’in Karayip panoraması, 1. bölümün sonundaki olayın, Avrupalı denizci Kolomb’un üç karaveliyle ilk kez gelişinin muhteşem canlandırılışının tam öncesinde ortaya çıkar.</p>

  <p class="normal">Gerçekte Virginia Woolf’un biçimlendirmedeki ustalığı ve sık dokulu metinleri, <span class="ideitalik">Başkan Babamızın Sonbaharı’</span>nın hazırlanışında öyle önemli bir rol oynar ki bu kitabımızın 9. bölümünde Woolf’un o kitaptaki etkisine özel bir yer ayırdık. Şimdilik Woolf’un her yazdığının üst düzey bir edebiyat sanatçısı olduğunu kanıtladığını, sözcüklerle çizdiği geniş hatlarla ve üslup gücüyle hayata seçkinlik kattığın<span class="ideitalik">ı</span> görmemiz gerek; yazarımızın kaba yanının gelişmesinde Rabelais’nin ya da bölgeselliğinin yerleşmesinde Faulkner’ın olduğu kadar, Woolf’un mükemmeliyetçi örneği de García Márquez’in eğitiminde önemli bir rol oynamıştır.</p>

  <p class="normal">Birbirinden farklı üç yazardan üç kitap –Albert Camus’nün <span class="ideitalik">Veba</span>’sı<span class="ideitalik">, Daniel Defoe’</span>nun <span class="ideitalik">Veba Yılı Günlüğü</span> ve Curzio Mala-parte’nin <span class="ideitalik">Deri</span>’si; üçü de çırak Gabo’nun ilgisini belirli yönlere odaklamasına yardımcı oldu. İlk iki kitap besbelli bir salgından ve yarattığı dehşetten söz ediyor; üçüncüsü (‘Veba’ başlıklı bir giriş bölümünün ardından) Napoli’de, İkinci Dünya Savaşı’nın sonuna doğru bozulmakta olan, insanlık dışı havayı anlatıyor. Ortak noktaları kolektif felaketi betimlemeleri –García Márquez’in yapıtlarında sürekli yer alan ve yinelenen bir durum, istilacı muz şirketinin ‘yaprak fırtınası’ndan, <span class="ideitalik">Kırmızı Pazartesi</span>’deki kan davasının yol açtığı dehşet dalgaları ve halkın yaşadığı sarsıntıya kadar. Böylesi bir saplantı, García Márquez’in kendi düşsel çizgisinden kaynaklanmak yanında onun yetişkinliğe geçiş yıllarından da doğmuştur– Kolombiya’da, resmiyete dökülmemiş savaşın bir hayat biçimi olduğu, uygar normların bir kenara atıldığı, ulusal siyasi tartışmaların felaket ve kıyamet konularına yöneldiği bir dönemden.</p>

  <p class="normal">Avrupalı yazarların elinden çıkmış bu üç kitap, <span class="ideitalik">la Violencia</span> ‘bela’sını yazmayı isteyen acemi çaylak Kolombiyalıyı müthiş etkiledi, çünkü onların da konusu, yaygın bir toplumsal afet ve yarattığı korku iklimi, belirsizlik, kitlesel ölümler ve özellikle bu belanın insanlar arasındaki dayanışmanın ve bencilliğin en dramatik uçlarını ortaya çıkarma yeteneğiydi. <span class="ideitalik">Veba</span> dışında bu iki roman ‘tanıklık’ türüne girer, öyle ustalıkla anlatılmışlardır ki, yerleri düzgün bir röportajla hayali kurgu arasındaki kavramsal belirsizliktedir. Camus’nün romanının ilk paragrafı gerçekten de ‘Bu kaydın konusunu oluşturan garip olaylar…’ diye başlar.</p>

  <p class="normal">Nisan 1951’de García Márquez <span class="ideitalik">Veba’</span>yı iyi biliyordu, farelere dair uzun uzadıya düşünürken Camus’nün giriş bölümüne değinmişti. Daha sonra, 1959 yılında <span class="ideitalik">La Violencia</span> hakkında yazılmış pek çok kötü kitap konusunda başlattığı polemikte (bu kitabın 3. bölümünün son paragrafına bakınız) Fransız yazarı, bu bela konusundaki biyolojik, tıbbi, ve tarihi bilgileri; romanın belgesel temeli için bu bilgileri metne <span class="ideitalik">‘neredeyse öylesine’</span> katmış olması ve bedensel acılar ve ölümlerden çok kahramanlarının ruhlarındaki iniş-çıkışlar üzerinde odaklandığı için övdü. Sonunda, García Márquez şöyle der: ‘Kolombiya’da henüz yazılmamış dehşet romanına Camus’nün incelikli kitabından daha iyi bir örnek olamaz, kitapta insan ırkının yaşamında ne veba mikrobunun kesinlikle kötü, ne de kurbanların mutlaka iyi olduğu kısa bir dönem anlatılmaktadır.<span class="ideitalik">’</span></p>

  <p class="normal">Camus sakin anlatımını, Fransız sömürgesi Cezayir’de, sıradan bir kasaba olan Oran’da kurar, sonra da bu somut konumu ‘Bir tek günde, 25 Nisan’da, 6321 fare toplanıp yakıldı’ türünden istatistiki bilgilerle pekiştirir.<sup class="calibre3"><a href="../Text/birsozbuyucusu_split_121.html#footnote-200-98" id="footnote-200-98-backlink">[98]</a></sup> İfadenin kesinliği ve tarihi bu yüksek sayıyı inanılır kılar. Salgın halka yayıldığında ve kasaba karantinaya alındığında insanların farklı tepkilerini görürüz, iradelerinin zayıflamasını, ticaretin çöküşünü, turizmin yok olduğunu, rahibi ve vaazlarını, genel sıkıntıyı şiddetlendiren çöl rüzgârlarını ve pek çok mizahi olayı; bütün bunlar Gabo’ya savaşın ya da yağmur fırtınasının kıskacına yakalanan Macondoluları betimlemesi için bazı ipuçları verecektir. Bununla birlikte Camus hep ‘kendini tutar’, rakamsal kesinlikle abartmamadaki kurnazlığın bir araya gelmesi, García Márquez’e <span class="ideitalik">Albaya Mektup Yazan Kimse Yok</span>, <span class="ideitalik">Hanım Ana’nın Cenaze Töreni</span> ve <span class="ideitalik">Aşk ve Öbür Cinler’</span>de olduğu gibi geniş çaplı bir felaketin en basit unsurlarını çizmesi için bir model sağlayacaktı.</p>

  <p class="normal">Kendini kontrol altında tutmaya dair böyle bir dersin daha derin bir temeli vardır. Camus kitabını 1940’ların başında, Fransa’daki Nazi işgalinin en yoğun döneminde yazmıştı, kitap boyunca ne Almanlardan, ne askerlerden ne de işkencecilerden hiç söz edilmese de Oran’daki veba, açıkça askeri birliklerin ve gaddarlıklarının alegorisi olma amacına yönelikti. <span class="ideitalik">Yüzyıllık Yalnızlık</span>’ta yer alan on dokuzuncu yüzyıl iç savaşı bölümlerini Kolombiyalılar 1950’lerin <span class="ideitalik">la Violencia</span>’sına dolaysız gönderme olarak okurlar, Macondo o tarihte artık mevcut olmasa bile. Benzer biçimde, Macondo’da egemen güç haline gelen saldırgan Amerikalılar’a da anlatıcı asla Amerikalılar demez, ‘sömürü<span class="ideitalik">’</span> ya da ‘baskı’ sözcüklerinden de titizlikle kaçınır.</p>

  <p class="normal">Camus, Defoe’nun <span class="ideitalik">Veba Yılı Günlüğü</span> adlı yapıtını iyi biliyordu, kendi romanının epigrafında, önceki dönemin bu İngiliz yazarından alıntı yapmıştır. <span class="ideitalik">Günlük</span>’ün yayımlanmasını kuşatan koşullar kitabın kendisi kadar büyüleyicidir. 1665 yılında, veba salgını Londra’yı kasıp kavurduğunda Defoe sadece beş yaşındaydı. Daha sonra, o tarihten itibaren akrabalarından, komşularından, kahvehane müşterilerinden ve o dönemden kalma kitaplardan topladığı hikâyelerle felaketi kendi bakış açısından, kendini saraç olarak tanıtan H.F. diye birinin ağzından anlattı.</p>

  <p class="normal">Hile işe yaramıştı. 1722 yılında yayımlanan ‘günlük’ müthiş bir başarı kazandı, bunu sadece ‘oradaydınız’ niteliğine borçlu değildi, ayrıntılarıyla anlatılan coğrafyasına (Londra’da bugün bile mevcut olan sokak ve meydan adlarıyla), istatistik tablolarına, tek tek sunulan bilgilere, örneğin ‘kırk bin köpeğin ve bunun beş katı kedinin öldürülmesi’ne, ya da ‘bir gecede 3.000 kişinin öldüğü o ağustos gününe<span class="ideitalik">’</span> türünden göndermelere de borçluydu.<sup class="calibre3"><a href="../Text/birsozbuyucusu_split_122.html#footnote-200-99" id="footnote-200-99-backlink">[99]</a></sup> Defoe’nun hikâyesi sokaklarda ölen ya da karantina altındaki evlerinde terk edilen insanların yalnızlığını güçlü bir dille anlatır. Buna ek olarak Defoe’nun monarşi ve aristokrasi karşıtı Puritan Dissenters mezhebinden olduğu düşünülürse, kitap boyunca, sayısız günahı için cezalandırılan anlamsız, bencil bir Restorasyon dönemi Londrası ve ‘kenti tehdit eden ürkütücü bir felaket ve ceza’ duygusu vardır,<sup class="calibre3"><a href="../Text/birsozbuyucusu_split_123.html#footnote-200-100" id="footnote-200-100-backlink">[100]</a></sup> ki Londra’nın yakında mahvolacağına dair kehanetlerle ortalıkta dolaşan vaizler bu duyguyu garip denebilecek biçimde desteklemektedirler.</p>

  <p class="normal">García Márquez’in ilk gazetecilik çalışmaları <span class="ideitalik">Veba Yılı Günlüğü</span>’ne göndermede bulunmazsa da yazar sonraki röportajlarında romancı Defoe’nun bu kitabına saplantılı bir ilgisi olduğunu itiraf edecektir. Hatta şaka yollu söylediğine göre, <span class="ideitalik">Yüzyıllık Yalnızlık</span>’ın sonunda kitabın kahramanı Gabriel’in Paris’e giderken yanında götürdüğü kitap ‘Rabelais’nin Bütün Yapıtları’ değil, Defoe’nun ünlü <span class="ideitalik">Günlüğü’</span>dür. Öyle ya da böyle, García Márquez en önemli romanlarını taçlandıran felaketleri büyük bir titizlikle anlatırken ve Kolombiya’nın kuzeyindeki okurların hemen tanıyacağı yer adlarıyla dolu belirgin bir coğrafya kurarken, Defoe’nun edebiyat örneğini eksiksiz sürdürüyor; <span class="ideitalik">Yüzyıllık Yalnızlık</span>’ta, refaha kavuşan Macondo<span class="ideitalik">’</span>da saçma sapan işler yapılırken, eşitlikçi ve kahraman geçmiş unutulurken bile kentin kendini yabancıların baskısına ve tahribine açtığı, ayrıca yalnızlı<span class="ideitalik">ğ</span>ın ve gerçek dayanışma eksikliğinin onu sonunda mahvolmaya götüren nedenler arasında olduğu ima ediliyor.</p>

  <p class="normal">Malaparte’nin <span class="ideitalik">Deri’</span>si Latin Amerika’da bir dönem rağbetteydi, García Márquez 1951 Martı’nda bu kitaba bütün bir makale ayırdı, onun lirizmini, mizahını, anlatım tekniğini ve hayata karşı tavrını övdü. Karışık olması yüzünden <span class="ideitalik">Deri</span> günümüzde modası geçmiş görünmektedir, ancak o günlerde bu kitapta García Márquez’i çeken şeyin ne olduğu anlaşılabilmektedir. Mekânı Napoli olan anılar –İtalya’nın Üçüncü Dünyası, ya da isterseniz Mississippi’si deyin– savaşın sonunda tam bir kriz yaşayan, hem eski aristokrasinin hem kentin yoksullarının uyuşmuş, insanlık dışı bir çöküş içinde bocaladığı bir toplumu betimliyor. Malaparte’nin neredeyse gözle görülmeyen siyah bir rüzgârın Avrupa’nın üstünde dolaştığını anlattığı başlangıçtaki bölümle daha sonra gelen, Vezüv Yanardağı’nın 1944’teki patlamasını işleyen bölüm kitaba bir kıyamet havası katıyor. Gazeteci anlatıcının gözlerinden biz de, masum, iyiniyetli karacahiller olarak gelen Amerikalıları görüyoruz; Yankeeleri nesnellikle, ideolojik ya da duygusal olmaksızın anlatmanın yollarını arayan bir García Márquez bu sonucu kaçırmadı elbette. Malaparte’nin Komünist partizanlar tarafından topluca katledilen genç Faşistleri anlattığı bölümler, o sırada sıkı bir solcu olsa da, iktidar sahibi olur olmaz sövüp sayan, keyfi davranan pozitif güçlerin ve kurtarıcıların trajedisine<br class="chapter"/>
  <span class="ideitalik">–Yüzyıllık Yalnızlık</span>’ta Albay Buendía’nın ve öteki liberallerin geçici olsa da talihsiz vakaları– hep duyarlılık gösteren genç Gabo’yu çok etkilemiş olmalı.</p>

  <p class="normal">Ancak Malaparte’nin Gabo’ya en geniş anlamda yorum sağlayan bölümü, Müttefiklerin karargâhında subaylara verilen bir ziyafette küçük bir kızın (bir denizkızı ya da balık olabilir, ama olmayabilir de) bedeninin marulların arasında sunulduğu bölümdür.<sup class="calibre3"><a href="../Text/birsozbuyucusu_split_124.html#footnote-200-101" id="footnote-200-101-backlink">[101]</a></sup> Kasıtlı olarak düşsel ve bulanık hazırlanan bu sahne <span class="ideitalik">Başkan Babamızın Sonbaharı</span>’ndaki korkunç bölümün ana kaynağı olarak ister istemez dikkatimizi çeker, orada General Rodrigo de Aguilar’ın kızartılmış bedeni, üniforması içinde, madalyalarıyla birlikte, başkanın özel koruması için verilen bir ziyafette kaluli çiçekleri ve defne yaprakları arasında açık seçik sunulur.</p>

  <p class="normal">García Márquez’in üzerindeki etkisi kanıtlanmış tek önemli Latin Amerikalı yazar Meksikalı Juan Rolfo’dur. Gabo’nun yaşamöyküsünü yazan Dasso Saldívar’a göre: 1961’de, Mexico City’ye yeni gelen Kolombiyalı oradaki kültür yaşamının otları arasında yolunu bulmaya çalışırken arkadaşı ve sürgündeki yurttaşı Álvaro Mutis’ten edebiyat konusunda öneri istedi. Mutis ona Rulfo’nun <span class="ideitalik">Pedro Páramo</span> adlı romanını ve <span class="ideitalik">Kızgın Ova</span> adlı öykü kitabını verdi, “Bunları oku, onunla bununla yatma, nasıl yazılacağını öğrenirsin o zaman,” dedi.<sup class="calibre3"><a href="../Text/birsozbuyucusu_split_125.html#footnote-200-102" id="footnote-200-102-backlink">[102]</a></sup> Aynı gece huzursuz bir Gabo, <span class="ideitalik">Pedro Páramo</span>’yu yuttu <span class="ideitalik">–</span>iki kez– ertesi gün de öykülere daldı.</p>

  <p class="normal">Saldívar’ın hazırladığı biyografi 1997’de yayımlanmadan önce başka eleştirmenler iki yazar arasındaki bazı derin benzerliklere dikkat çekmişlerdi; bu bağlantı artık belgelere dökülmüş durumda. Geriye dönüp baktığımızda aradaki bağlantının mantıklı olduğunu görürüz, ilk önce anlatımın coğrafyası var. Rulfo her iki kısa ama yoğun kitabında da halk ağzına, yerel renklere ya da aşırı betimlemelere başvurmadan doğduğu taşra Jalisco’sunun kavruk ve ıssız atmosferini canlandırmayı başarıyor, ki bunlar daha önceki pek çok Latin Amerikan romanının derdidir. Yerel sahtekârların ve despotların ortaya çıkışını, siyasi ahlaksızlığı anlatırken öfkeyle yermenin ve suçlamaların tuzağından öngörüyle uzak duruyor, hatta ‘<span class="ideitalik">Anacleto Morones</span>’ öyküsünde ya da ‘Kızgın Ova’nın sonunda olduğu gibi mizahtan yararlanıyor. Ve bütün bunları minimalist ama müthiş güzel bir düzyazı aracıyla gerçekleştiriyor, uzun uzadıya konuşma sanatı yapmaya kalkışmıyor.</p>

  <p class="normal">Rulfo’nun kitaplarında biçim sanatı en az heyecanlı konu kadar ağırlıklıdır –hatta belki de daha fazla. Şunu belirtelim ki Rulfo, Faulkner’ın Meksika’daki ilk müritlerinden biriydi, aldığı dersler <span class="ideitalik">Pedro Páramo</span>’da açıkça görülür, bu roman düz bir çizgide değil, mozaik gibi parçalar şeklinde yazılmıştır, zamanın akışı yassıltılmış, onlarca yılı kapsayan pek çok geri dönüşler ve ileri gidişlerle sonsuza uzayan bir şimdiki zamana geçmiştir. Ayrıca, tek sesli, bir tek bakış açısı yerine Pedro’nun ve kasabası Comala’nın hüzünlü hikâyesi pek de güvenilmeyen çeşitli anlatıcıların –Pedro’nunki dahil– sürekli yer değiştiren bakış açılarından nakledilmektedir. Sonuçta, rezil kahraman öyle bir betimlenir ki okur onu enine boyuna, derinlemesine görebilir –hatta bir ölçüde acır da ona. Aynı yapısal teknikten, daha küçük bir ölçüde, Rulfo’nun artık bilinen öykülerinde de yararlanılmıştır: ‘Köpekler Havlamıyor’, ‘Erkek’ ve ‘Luvina’da.</p>

  <p class="normal">Belki de en önemlisi, Rulfo’nun romanında, daha iyi bir kelime bulamadığımız için şimdi ‘büyülü gerçekçilik’ diyeceğimiz şeyden alabildiğine yararlanması. Comala köyü sakinlerinin neredeyse tamamı hortlaklar, hayaletler, hayaller, ruhlardır, onlara yabancı gibi değil, sıradan varlıklar gözüyle bakılır, canlılarla ölülerin bir arada yaşayıp sohbet ettikleri gündelik bir durumdur bu; baş anlatıcı Juan Preciado toprağa verildikten sonra mezarının yanındaki cesetle, orada yaşamış olan Dorotea adlı kadınla gerçekten de gevezelik eder.</p>

  <p class="normal">Rulfo’nun bir anlatım sanatçısı olarak bütün özellikleri olgunlaşmış bir Gabo’ya kolayca atfedilebilir. Faulkner’ın doğrudan mirasçısı olan Rulfo, kendinden yaşça küçük ve hâlâ gelişmekte olan Gabo’ya Mississippili yazarın fikirlerinin bir Latin Amerika dekoruna uygulanabileceğini gösterdi. Rulfo’nun iki küçük ciltte toplanan yapıtlarının içeriği ve deneysel biçimi, gerçekdışını sıradan olanla birleştirmesi, değerli taş yontarcasına çalışması, bütün bunlar çömez García Márquez’e ders alabileceği modeller olarak yardımcı olacaktı. Rulfo’nun örneği olmasaydı <span class="ideitalik">Yüzyıllık Yalnızlık</span> ve <span class="ideitalik">Başkan Babamızın Sonbaharı</span> var olamazdı bile diyebiliriz.</p>

  <p class="normal">García Márquez’in ara sıra özellikle sevdiğini, hatta sanatı üzerinde etkisi olduğunu öne sürdüğü başka kitaplar bulunsa da –örneğin Conrad’ın, Thomas Mann’ın ya da Graham Green’in romanları– bu bölümde incelenen yapıtlar onun duyarlılığına, vizyonuna ve sanatına açıkça rehberlik edip biçimlendirenlerdir. Daha önce sözü edildiği üzere, edebiyat alanındaki geniş kültürüne rağmen eski olsun yeni olsun kitapları putlaştıracak biri değildir. Hatta bir kitabı okuduktan sonra kaldırıp attığıyla övünür, gerçekten de kütüphanesindeki kitapların sayısı plak koleksiyonundan azdır. Yine de, kitaplardan ya da sanatsal projelerden ukalaca söz etmekten hiç hoşlanmasa da, 1940’lar ve 1950’lerde bir yazar olarak kısaca ‘klasikler’ diyeceğimiz türün bir müridi olarak yola çıktı. Bu temeli sağlam, ‘otorite<span class="ideitalik">’</span> sayılan yapıtlarda çıraklığını geçirdi, yıllar boyu kalfa olarak <span class="ideitalik">çabaladı</span>, sonra da ustalık derecesine erişti. İncil, Sofokles, Rabelais, Kafka, Faulkner, Rulfo vb. : Bu metinler, anlatım geleneğimize deneyimin, bilgeliğin ve güzelliğin katkısını sağlayanlar arasındadır. <span class="ideitalik">Yüzyıllık Yalnızlık, Başkan Babamızın Sonbaharı</span>, aşk romanları ve kısa olsa da aynı derecede güzel bazı başka yapıtlarıyla García Márquez bu geleneği genişletir, yeniden biçimlendirir, ona yeni bir ortam ve yeni bir hayat katar.</p>

  <p class="normal">Onun kitaplarının neler anlattığı, nasılı ve niçini ikinci bölümde ele alınacaktır.</p>
</body>
</html>
