<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>

<link href="../Styles/Style0001.css" type="text/css" rel="stylesheet"/>
</head>
<body>
<h1 style="text-align: center; ">OTUZ BEŞ</h1>
<p>Kız Muallim Mektebi'nden iyi kötü şahadetname almış hocalar çoğaldıkça şahadetnamesizler, alaylılar gittikçe uzaklara ve gittikçe daha fena yerlere yollanıyorlardı. Amasra'da dört buçuk yıl kaldıktan sonra, Seniha günün birinde Trabzon Vilayeti maarif müdürlüğü emrine devredildi. Amasra'ya alışmış, kasabanın âdeta yerlisi olmuştu. Fakat Zonguldak'a gidip müdürle görüşmekten bir netice alamayınca, yeni teşebbüslere girişmeye ve bunların neticelerini bekleyerek vakit geçirmeye cesaret etmedi. Bu yeni teşebbüsler de bir semere vermeyerek eninde sonunda yine Trabzon'a gidince, “Vakit geçirdiniz. Az kalsın sizi müstafi sayıyorduk. Elimizde bu söylediğimizden başka hiçbir münhal kalmamıştır. Şimdi buraya gidersiniz de inşallah gelecek sene-i tedrisiye başında...” sözleri ile vilayetin en uzak ve berbat yerine gönderilmek ihtimali vardı. Onun için, bir tek gün Zonguldak'ta kalıp müdürü gördükten sonra hemen vapura bindi ve Trabzon'a gitti.</p>
<p>Zonguldak'ta geçirdiği pek kısa müddet esnasında maarif müdürünü görmeye bile gitmeden, hâlâ eski binada, hükümet konağının önündeki çayırın karşı tarafında bulunan hapishaneye kadar gitmiş, binanın etrafını dolaşmış, ağabeyini bu suretle ziyaret etmişti. Halit'in hapishanede geçecek daha üç yılı vardı. Fakat dört seneden fazla bir müddet içinde uzun ve ağır bir hastalık geçirmemiş, hâlâ derde tutulmamıştı.</p>
<p>Seniha çok mahzundu. Amasra'dan pek istemeye istemeye ayrılıyordu. Tam dört sene bu kasabadan bir yere gitmemiş ve son üç yılını aynı evde geçirmişti. Bu, yerlilerden Sıdıka isminde dul ve kendinden yaşlı bir kadının eviydi. Ev sahibi alt katta iki odayı işgal ediyordu. Ve bu kadın Seniha'yı çok sevmiş, hatta kardeşine almak üzere bir zaman pek de ısrar etmişti. Kardeşi hükümette bin kuruş asli maaşlı bir memurdu. Biraz geliri de vardı. Karısı yeni ölmüş ve hiç evladı olmamıştı.</p>
<p>Evin alt katında oturan ve kendisinin her işini görüp buna hiç mecburiyeti yokken yemeğini de hemen daima pişiren bu Sıdıka, kati redlerine hiç ehemmiyet vermeden aynı bahsi kaç kere açmış ve her ısrarında, İstanbul'da da çok geçen bir tabiri kullanarak, “Vallahi üzümsüz çöp!” deyip durmuştu. Sıdıka'nın okuması yazması yoktu amma hiç budala değildi. Her şeyden haberi vardı. Ve sık sık takındığı bilgiç edası ile, “Kanunda yeri varmış. Hoca hanımlar daima kocalarının hizmet gördüğü yerde çalışırlarmış. Artık seni de oradan oraya göndermezler. Seniha Hanım, gel şu ağabeyime var!” diye kendisini razı etmeye çalışmıştı. Böyle bir işe başkası delalet etseydi, Seniha mutlaka reddetse bile kendisine pek fena ve mutlaka felaketle neticelenmeye mahkûm bir teklif yapılıyor hissini belki de duymazdı. Fakat ev sahibi Sıdıka'nın teklifini kabul ederek kardeşine varsaydı, Mükerrem ve Halit'le kendi arasındaki müsellesin bir eşi vücut bulacak demekti. Ve Mükerrem ve Halit'le kendi arasındaki o eski müselleste kendi ne ise Sıdıka da kurmak istediği bu müselleste aynı şey olacaktı. Şu halde Sıdıka'nın niyetinin de kötü ve yapmak istediği şeyin de meşum olması icap etmez miydi?</p>
<p>Ancak, böyle olmasa, diğer taraftan aile ve fikir seviyesi itibari ile de bu adam kendisine küfüv bir kimse olsaydı, ona yine varacak değildi. Çünkü varmaya yüzü yoktu. Zavallı geçkin kızın her türlü zevk ve maceradan nasipsiz hayatında yine acemice günahkâr bir iki anı olmuştu. Ve bu iki zavallı an kendisini, bir erkeğin değil birkaç ay hatta birkaç gün nikâhlı karısı olduktan sonra artık bütün hayatlarınca isterlerse kocasız oturmaya ve isterlerse kocaya varmaya hak kazanan en aşifte ve açık kadınların haklarından mahrum bırakıyordu. Onlar en hayasız şekillerde yaşadıktan sonra bir ikinci koca yakalayınca, dul geçirdikleri bütün yılları en ufak bir maceradan çekinerek geçirmiş olduklarını iddia edebilirlerdi. Fakat Seniha kocaya vardıktan sonra binbir hicap içinde mazisini anlatmaya ve belki de affedilmeyip kovulmaya mahkûmdu. Vakıa çok usta doktorların pek kurnaz erkekleri bile kandıracak muvaffakıyetlerini duymamış değildi. Fakat, hem de bu yaşında muayenehane muayenehane dolaşarak çare bulmaya, bunu aramaya ölse tenezzül etmezdi.</p>
<p>Ve bu vaziyetini ne zaman düşünse, karşısına her sefer yine Halit'in delikanlılık hayali dikilirdi. Çünkü kendisini kim isterse istesin reddetmek mecburiyeti yine onun yüzünden olma bir şeydi. Ve bunları düşündükçe, her sefer ne kadar uzak bir maziye dönmüş oluyordu!.. Erenköy, kendisini uzaktan gören ve nasılsa beğenen komşu Cemil Şevket. Türlü heyecanlarla alınıp yollanan birkaç mektup. Nihayet evlenme kararı. Allah'ın emri ile kendisini istemek üzere delikanlının annesinin birgün, bir yaz günü köşklerine gelişi. Fakat “düğüne masraf gider, Halit'e göndermek için para kalmaz” düşüncesi ile Cemal Paşa ile Mediha tarafından türlü kusurlar bulunarak talebin reddi. Ve Seniha'yı da kendi kendilerini de, “Hele Halit tahsilini bitirip gelsin. O kardeşine ne mükemmel bir koca bulur!” diye aldatışları.</p>
<p>Halbuki Seniha parlak çeyizler ve gürültülü debdebeli düğünler heveslisi değildi ki! O her şeyi, her hakkını Halit'e bırakarak dolabındaki bir iki elbisesini bir küçük bavula koyup Cemil Şevket'e gitmeğe hazırdı. Bunu gence yazmış, merakından geceleri sabaha kadar gözleri uyku tutmadan üç gün cevap beklemişti. Ve nihayet bu cevap gelmişti. Cemil Şevket ne yapacaklarını tesbit etmek üzere gece yarısından sonra kendi köşklerinin bahçesindeki çardakta buluşulmasını rica ediyordu: İki köşkün bahçe duvarlarından kolayca geçmek mümkündü. Seniha teklifi kabulde bir mahzur görmemiş, konuşulacak sözlerden bir netice, bir hayır ummuştu. Ve o gece buluşması sabaha kadar sürmüş, sabahın ilk ışıkları ortalığı ağartırken köşküne bir hırsız gibi dönen genç kız, mazi ile hemen her alakası kesilmiş bulunan bir başka mahluk olmuştu. Seniha, erkeklerle kadınların birbirlerini uzaktan ve kafes arkasından gördükleri bir devrin kızı idi ve devir henüz o devirdi. Sıcak ve karanlık bir yaz gecesinde sevdiği erkekle yapayalnız kalınca vaziyetine hâkim olamamıştı.</p>
<p>Ve o devir kendisini sevdiğini söyleyen adama nefsini veren kızın nikâhla alınmasını tasvip etmediği, o kızı buna asla layık bulmadığı için, genç komşu da o geceden sonra ilk fikirlerini derhal değiştirmişti. Zaten o Seniha'yı güzel diye değil, ağırbaşlı, ciddi, vakur bulduğu için almak istemişti. Ve şimdi bu hükmünde aldandığına emin bulunuyordu. Olsa olsa, bir müddet vaatlerle oyalayarak bu gece buluşmalarını devam ettirebilirdi. Fakat bunu birçok sebeplerle istemeyerek bütün münasebetini kökünden kesmeyi, hatta bir müddet Erenköyü'nden uzaklaşmayı tercih etmişti.</p>
<p>Ve bu uzaklaşma, bu döneklik Seniha'nın yüreğine sonsuz bir hüzün ve nefret getirmiş, lakin genç adama karşı duyduğu aşkı da öldürmüştü. Hergün yeni bir izdivaç talebi karşısında kalsa, her gün “Bu adama varmalısın. Hiçbir kusuru yok. Cidden fevkalade bir kısmet!” diye yeni bir talipten bahsedilse, vaziyeti elbette müşküllenir, ret sebepleri bulup kabul ettirmek için zahmet çekerdi. Lakin kısmet yılda ve nihayet altı ayda bir çıktığı ve müfettiş Halil Kâmil'den sonra çıkan kısmetler kabul edilmeyecek şeyler olduğu için, bu vaziyeti devam ettirmekte Seniha hiçbir güçlük ve tehlike ile karşılaşmamıştı.</p>
<p>Etrafında hiçbir ihtiras dolaşmayan genç kızın asabı ise o gece zaten yanmamış, kendisini genç komşuya garip bir uyuşma içinde, âdeta yarı uykuya benzeyen bir hal ile vermişti. Bu asap tam dört sene sonra bir gün birdenbire uyanacak ve şahlanacaktı. Hayatındaki bu ikinci günah saatinin hiçbir zerresi hafızasında kaybolmamıştı. Bu ikinci günahını şuurunu tamamıyla muhafaza ederek ve hareketlerine hâkim olarak işlemişti.</p>
<p>Bunda da, velevki istemeyerek, Halit'in suçu vardı. O zaman Halit'le beraber Şişli'nin nihayetlerindeki bir evde oturuyorlardı. Çok sıcak bir yaz günü idi. Annesi ile babası öleli tamamıyla bir hovarda hayatı süren ağabeyi üç gecedir gelmemiş bulunuyordu. Evin kapısı öğleye doğru hızlı hızlı çalındı. Hizmetçi kadın izinli ve Seniha evde yalnızdı. İnip kapıyı açınca, ağabeyinin nezaretindeki hademelerin kılığında fakat yüzünü hiç bilmediği bir adamla karşılaştı. Yirmi iki, yirmi üç ve nihayet yirmi beş yaşlarında, uzun boylu ve geniş omuzlu, esmer lakin saçları kumral ve gözleri yeşil, yüzünün hatları sert ve keskin bir adamdı.</p>
<p>Kalın bir sesle, “Burası mühendis Halit Bey'in evi değil mi?” diye sormuştu: “Evet” cevabını aldıktan sonra, “Beni beyefendi gönderdi” diyerek koynundan çıkardığı bir zarfı uzattı. Seniha kâğıdı alıp okudu. Bir iki gün daha gelmemesi ihtimalinden bahseden Halit, bir takım şeyleri sayarak bunların hademe ile kendisine yollanmasını istiyordu. Kaçgöç hafiflemiş olsa bile ortadan daha büsbütün kalkmamış olduğu halde ve kendisi içeri girmesini söylememişken, hademe içeri girmişti. Hiç çekingen ve saygılı bir şey de değildi. Dikkatle ve âdeta cesur bakışlarla karşısındaki kadını süzüyordu.</p>
<p>Sokaktan hiç ses gelmiyor ve kırlar ortasındaki bomboş ev, sessiz, sanki bir şeyler olmasını bekliyordu. Genç hademe şimdi âdeta yakınlaşmıştı ve elbisenin en adi nevideki kalın kumaşından ve yıkanması herhalde bir hayli gecikmiş vücudundan ağır ve garip bir koku gelerek Seniha'yı sarıyordu. Seniha birden bütün varlığını kaplayan ve muhakemeyi, her türlü hesabı, düşünceyi vekarı ve şerefi ezip götüren bir zaaf duydu. Ve herif, pusuda beklemiş bir canavar gibi bu zaafın bütün derinliğini hemen o an hissetti. Sokak kapısını derhal sürmeledikten sonra kendisini yandaki odaya, odadaki sedire sürükledi. bir saat sonra hademe elinde Halit'in istediği şeyler konmuş paketle ayakta, gitmeye hazır bulunuyor fakat artık hem de alelacele gitmesi icap ederken gitmiyor, bekliyordu. Seniha bir söz söylemeksizin duruyor, onun “bir daha ne zaman geleyim?” demesinden hem korkuyor bunu eyvah hem de istiyordu. Fakat erkek bu tereddüt ve intizara çabuk nihayet verdi. İri ve beyaz dişlerini hiç de mahçup olmayan bir tebessümle göstererek, “Harçlığım kalmadı. Bir iki lira verir misin?” diye söylendi.</p>
<p>Seniha buz kesildi ve hademenin artık hiç yüzüne bakmadan koynundan bir para çıkararak onun avcuna bıraktı. Sonra, hemen taşlığa çıkarak sokak kapısını açtı ve adam çıkar çıkmaz, dışardan gelecek pek büyük bir tehlikeye karşı örtüyor ve bu örtüşle bu büyük tehlikeden kurtuluyormuş gibi hemen kapıyı kapadı. İsmini sormadığı ve bilmediği bu sevgili ile ayrılırlarken, göz göze gelmemiş ve tek söz söylememişlerdi.</p>
<p>Kapıyı kapadıktan sonra, Seniha ömründe bir kerecik zevk sürdüğü odaya döndü, aynanın önüne gitti. İçeri girilir girilmez sağ tarafta, etrafı yaprak ve çiçek taklidi şeylerle bir endam aynası vardı ve bu endam aynasında, gözlerinden yaşlar ağır ağır inerken, yüzüne uzun uzun baktı. Bu esnada yine Halit'i düşünmüştü.</p>
<p>Onun her gün bir macera peşinde, severek ve sevilerek yaşadığını düşünmüştü.</p>
<p>Ve bir müddet, herif bir daha gelirse, para ister, musallat olmayı âdet edinip rezil ederse diye müthiş surette korktu. Fakat bereket ki bir iyi ay sonra ve tamamıyla tesadüfen, Halit'in bir sözünden onun askere gittiğini, uzak bir cepheye yollandığını haber aldı. Cihan harbinin ikinci yılıydı. Ta Galiçya'ya kadar ne uzak cephelere giden Anadolu çocuklarının geri dönecekleri hatıra bile gelmiyordu. Gidenler öyle erimişti! Bu sebeple, tehlikenin tamamıyla ortadan kalkmış olduğuna emin Seniha o hademeye karşı âdeta minnet duyar oldu. Çünkü “Harçlığım kalmadı. Bir iki lira verir misin?” derken kendisindeki erkek zaafını ebediyen, bıçak vurup bir şişi deşen ve yok eden bir cerrah gibi mahvetmişti. Ve bu ameliyat yerinden Seniha artık hiçbir sızı duymamıştı.</p>
<p>Şehveti teper ve yine şahlanırsa başka çareler ve yollar arayabilir, bulabilirdi. Belki öyle yapmıştı da, Onun için, ev sahibesinin tekliflerini en tabii ve kati şekilde reddederken bir kere olsun ve zerre kadar acınmış değildi. Zaten, tabiatın kendisini çirkin yaratmak suretiyle yaptığı zalim oyuna rağmen, ellilik, şişman ve mintanlı bir adam karşısında yalnız istikrah duyacak kadar da zevki ve gururu vardı.</p>
<p>Şimdi Trabzon'a gitmek üzere iki sandığını hazırlarken, sık sık nemlenen gözlerle etrafında dolaşan ev sahibesi, “Gördün mü Seniha Hanım? Vaktiyle ağabeyime varsaydın, böyle uzak yerlere göndermezlerdi!” diyor, pek sevdiği kiracısının gitmesine yanıyordu. Hatta ayrılırlarken, vapurda boynuna sarılarak ağladı da, lakin Seniha oldukça mühim devlet hizmetlerinde bulunan ve Amasra'ya da getirilmiş ve yine sandığa konmuş solukça fotoğrafında göğsü nişanlarla dolu görünen Ferik Cemal Paşa'nın kızı olduğunu hiçbir zaman unutmazdı. Kadını dudakların deriye âdeta dokunmadığı bir buse ile öpmeyi kâfi buldu. Mektepteki hepsi fakir ve mütevazı insanların evladı olan talebelerin hiçbirini de sevmemiş, bir kere olsun öpmemiş, okşamamıştı. Kimse tarafından sevilmediği için basit köy kadınının muhabbetine mi kıymet verecek, bununla mı avunacaktı?..</p>
<p>Üç gün sonra Trabzon'a varmış ve maarif müdürü ile görüşmüş bulunuyordu. Bu müdür terbiyeli ve pek iyi bir adamdı. Alelade bir hoca gibi konuşmayan ve güngörmüş olduğu her halinden anlaşılan bu zayıf ve çirkin kadını, hiçbir yerden bir tavsiye getirmediği halde içerilere yollamadı. Yine sahilde bir kasabaya, hem de Trabzon'a en yakın kaza merkezi olan Polathane'ye ilkmektep hocası olarak tayin etti.</p>
</body>
</html>