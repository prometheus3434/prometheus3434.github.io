<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>


<link href="../Styles/Style0001.css" type="text/css" rel="stylesheet"/>
</head>
<body>
<h1 style="text-align: center;">İKİ</h1>
<p>Oğlan, evine gidecekleri Nuriye'nin Nüzhet adlı oğluydu. O kadar haylaz ve tembeldi ki, bütün iltimaslara rağmen ve yirmisini sürdüğü halde hâlâ orta mektepten bir şahadetname alamamıştı. Doğru dürüst gazete okumaktan, üç cümle tutacak meramını düzgün bir imla ve zararsız bir ifade ile kâğıda geçirmekten âcizdi. Fakat, yüksek tahsil gördükten sonra hayata giren ve hayatlarını iyi kötü değil, zararsız kazanan birçok adamlara bile yüksekten muamele eder, hocalarına gösterdiği riyakâr nezaketten ise onlara karşı ileride takınacağı müteazzım ve mütecaviz tavırlar pekâlâ sezilirdi. Kendisini muhitte çok şımartmıştı. İstanbul'a her gidişine ait türlü aşk muvaffakıyetleri göklere çıkarılıyor, yeni bir kostümü, yeni bir kundurası, gömlek veya kravatı hakkında mübahaseler oluyor, hele mağrur ve hâkim bakışlar ile etrafını süzerek çarşıda yahut dalgakırana giden deniz yolunda hemen daima bir iki dalkavukla beraber yürüyüşü âdeta bir hadise şeklini alıyordu.</p>
<p>Bununla beraber, Nuriye Hanımefendi'nin orta mektebi bitirebilmesi için hiçbir hatır ve iltimasın bir tesir edemediği bu şımarık ve terbiyesiz oğlu, kadın cemiyetlerindeki itibarını babasından ve hele annesinden avuç avuç para almasına pek de borçlu değildi. Çünkü güzel, hem de çok güzeldi.</p>
<p>Mükerrem ve Seniha beşe doğru, kâh dinip kâh azar azar düşen bir yağmur altında Soğuksu semtinde çağırılmış bulundukları evin büyük misafir salonuna girdikleri zaman, her ikisi de, ilk önce onu, Seniha'nın iki üç saat evvel kendi kendine mırıldanmış olduğu tabirle “oğlanı” gördüler.</p>
<p>Şezlonga yatar gibi yerleşen annesinin ayağı önünde alçak bir tabureye oturmuş, başını onun dizlerine koymuş ve uzun, pek gümrah ve simsiyah saçları kadının mor renkteki tuvaleti üzerine yayılmıştı. Nüzhet epeydir bu vaziyette idi.</p>
<p>Nuriye'nin bir çok kıymetli yüzükle donanmış fakat belki de vaktiyle en hakir ev işleri görmüş kalın ve kütçe parmakları, haylazlığına lakayt ve güzelliği ile pek müftehir oldüğü oğlunun beyaz ve biraz sivrice çenesini okşarken, çocuk da karşılarında oturan iki taze misafirin yüzüne gözlerini dikinişti. Ve bu gözlere, âdeta iğreti sayılacak derecede uzun kirpikli bu iri siyah gözlere rica da, ihtiras da gelmiş değildi. Bu harikulade gözler, iki misafir kadına sadece, “Şayet sizin dizlerinize de bu kusursuz başımı koyarak ipek saçlarımı yayarsam, bu ipek saçları saatlerce bir cariye gibi okşar ve kendinizi bununla bahtiyar sayarsınız!” demek istiyor gibiydiler.</p>
<p>Mükerrem'le Seniha içeri girince. Nüzhet başını annesinin dizinden kaldırdı, sıçrayarak hemen ayağa kalktı. Bozuk havalarda sızılarla dolan vücuduna çevik bir eda vermeye gayret ederek Nuriye de doğruldu, olduğu yerde yükseldi fakat ayağa kalkmadı. Ve kalın, biraz kısık ve biraz çatlak sesini berrak ve oynak yapmaya çalışarak, “Ne kadar mahzun olmuştuk güzelim. Teşrif edeceğinizi artık hiç ummuyorduk. Neden böyle geciktiniz?” dedi.</p>
<p>Bu soruşa sonra yine kendi cevap vererek ilave etti: “Ama bu sitemim pek yerinde değil: Hava o kadar fena ki! Allah kahretsin, bu Zonguldak'ın yağmuru da bir başladı mı bitmek bilmiyor!”</p>
<p>Seniha, “Görüyorsun ya, kadın böyle şakır şakır yağmur yağıp dururken gelişimize hayrette!” manasını taşıyan bir nazarla Mükerrem'in yüzüne baktı. Soğuksu mahallesinin dik yokuşunu muhakkak ki heyecanla çıkmış olmaktan, genç kadının yüzü fazla pembeleşmişti. Çizgi ve inhinaları hakikaten kusursuz, lakin biraz büyük göğsü, hızlı hızlı inip çıkıyordu. Nuriye'nin yine yarı uzandığı şezlongun yanındaki koltuğa oturmuştu. Nüzhet anasının ayaklarının önündeki tabureye tekrar döndü fakat başını artık onun kucağına koymadı. İstediği anda kollarına düşeceklerinden emin bulunduğu kadınlar şimdi üçleşmişlerdi. Hatta dört olmuşlardı. Çünkü, en uzak bir yer seçen ve annesinin topaca benzeyen küçük beyaz köpeği Kontes Hanım'la oynamaya koyulan çirkin ve geçkin kızın da kendisine hayranlığından Nüzhet'in şüphesi yoktu. Ve hareketsiz, gözleri biraz dalgın, lafa karışmaya hiç lüzum görmeyerek oturdu. Gençliği ve güzelliği ile her iradeyi yeneceğinden o kadar emindi ki, türlü şaklabanlıklarla hoşa gitmeye çalışan erkekleri taklit etmeyi o bir zillet sayar, buna asla tenezzül etmezdi.</p>
<p>Mükerrem'le Seniha geldikleri zaman Nuriye'nin salonunda buldukları iki misafir, maden mühendis mektebindeki bir hocanın haremiyle defterdarın baldızı idi. Birkaç dakika sonra da Kozlu'daki İtalyan Şirketi mühendislerinden bir tatlısu frenginin kendisine Ermeni denen karısı ile onun kızkardeşi geldiler. Ve bir müddet, bu yedi kadın, hep bir bahisten öbür bahse geçerek, şimdi Zonguldak ve şimdi İstanbul'dan bahsederek, şimdi hergün gördükleri ve şimdi hayli zamandır görmedikleri birtakım kimseleri kâh açıkça ve kâh ustalıkla zem, pek nadiren de methederek konuştular.</p>
<p>İri yanaklı, acemi ve ahmağa benziyen, beyaz ve kenarları dantelalı, fazla da uzun önlüğü ile hareketlerini pek şaşırmış bir hizmetçi kız, konuşmaların en hararetli bir sırasında, iki eliyle büyük ve gümüş taklidi tepsiler taşıyarak iki kere içeri girmiş, bu tepsilerde bir defasında çaydanlıkla çay fincanlarını, öbür seferinde de pasta ve şekerleme tabaklarını getirmişti. Fakat daima misafirleri ağırlayan Ruyidil gibi çayı bütün fincanlara koymamış, sonra da hanımefendilerin bir emirleri olur diye kapının yanında iki diz üstü düşüp oturarak beklememişti.</p>
<p>Onun yokluğunu hemen farkeden Seniha: “Kalfa nerede efendim? diye sordu.</p>
<p>Ruyidil, eski devirlerde terbiye görmüş ve ellisine kadar bütün ömrü şehzade ve Sultan saraylarında geçmiş bir kakavan Çerkes'ti. Nuriye'ye gelmeden de bir Mısırlı prensesin dairesinde hizmet etmişti. Ve başından hâlâ çıkarmadığı hotozu ve uzun etekli entarisi ile ortada dolaşıp iş görmesi ve sözlerini “Efeem!” diye bitirip “Kadınım!” diye hitap edişleri, sekiz on sene evvele kadar bütün kumanda zevklerini on bir on iki yaşındaki sümüklü ahretliklerle tatmin eden Nuriye'ye büyük iftiharlar verirdi. Herhangi sebeple Ruyidil yanından ayrıldıysa, bunu söylemekten kadının pek müteessir olacağına Seniha emindi. Onun için kasden sormuştu. Lakin, gönlünün istediği cevabı alamadı.</p>
<p>“Biraz hasta zavallı... İki gündür yatıyor. Bu sabah Hasan Lem'i Bey'i getirttim. Ehemmiyetsiz bir mide bozukluğundan ibaretmiş. Ama dün epey ateşi vardı. Aksi gibi beş altı gün evvel de Makbule iki hafta izinle memleketine, Sinob'a gitti. Biz de tamamen bu aptalın eline kaldık. Efendim bir senedir hizmetimizde ama, kızda bir şey öğrenmeye istidat yok. Odun gibi bir mahluk. Bereket ki bugün biz bizeyiz. Yoksa ne haltlar ederdi bilmem!”</p>
<p>Öteki hizmetçinin, şişman ve güler yüzlü Makbule'nin de meydanda olmadığını Seniha o zaman farketti. Şu halde, çayları demek ki bu ahmak kız hazırlamıştı. Fakat nasılsa pek güzel pişirmiş, Ruyidil gibi fazla açık yahut fazla koyu yapmamıştı: Seniha üstüste iki fincan içti. Lakin pastalara, bisküvilere el sürmedi. Bisküvilerin bayat olduğu belliydi ve çarşıdan gelen pastaların yağları hakikaten bozuk, tatları da burucu, bir tuhaftı.</p>
<p>Artık dışarıda yağmur dinmiş fakat ortalık pek kararmıştı... Beş on dakika geçince Nuriye doğrularak zile uzandı, ancak bir iki dakika sonra içeri giren kıza, “Elektriği yaksana! Takımları da götür!” diye azarlamaya benzeyen bir eda ile emir verdi.</p>
<p>Üzeri fincan ve tabakla dolu ve hakikaten büyük tepsileri getirişindeki tereddüt ve endişelerle hizmetçi daha yeni götürmüştü ki, Seniha birdenbire ayağa kalkarak, “Mükerrem Hanım, gidelim artık. Pek geç oldu” dedi.</p>
<p>Mükerrem belki istemeye istemeye yerinde doğruluyor, kalkmaya hazırlanıyordu. Nuriye müdahale etti: “Vallahi erken. Hava fena da ondan böyle karanlık oldu. Yoksa yemek vaktine daha dünya kadar zaman var. Hiç olmazsa biraz gramofon çalalım. Yeni plaklarımız geldi.”</p>
<p>Ve kalın ve kanlı bileğinin etleri arasına gömülen incecik, etrafı elmaslarla süslü saatine bakarak ilave etti: “Saat yedi bile değil!”</p>
<p>Mükerrem teklifi kabul edip tekrar oturmaya razı gibi görünüyordu. Belki plakları dinlemekten ziyade Nüzhet'in kollarında dönmeye hevesi vardı ve yeni plakların buna imkân temin edeceğini düşünerek kalmaya rağbet ediyordu.</p>
<p>Fakat hep ayakta, Seniha gülümseyerek mırıldandı: “Hakikaten geç efendim.”</p>
<p>Nuriye zaten kalkık olan fazla geniş omuzlarını biraz daha kaldırmıştı: “Bir de geç olmuş, bu da telaş edilecek şey mi? Sokaklarda kadınlara sataşma âdeti hamdolsun artık kalmadı!“</p>
<p>Ve bu sözleri Seniha derhal şu şekilde tefsir etti: “Biçare mahluk, insan senin kadar sakil olduktan sonra hangi saatte olursa olsun, hem de şehirde değil, dağ başlarında bile dolaşsa kılına hata gelmez. Beyhude, pek beyhude korkuyorsun, güzelim!” Nuriye'nin böyle demek istediğinden katiyen emin bulunmakla beraber, geçkin kızın yüzü yine aynı sükûnet ve lakaytlığı muhafaza ediyordu. En tatlı tebessümü ile cevap verdi: “Hakkınız var, Hanımefendi. Ancak ben güneş battıktan sonra dışarıda bulunmaya, sokakta gezmeye bir türlü alışamıyorum. Kadınların evlerine ikindi ezanı bile okunmadan dönmeye mecbur oldukları zamana yetiştim de zahir bundan. O devirleri hiç hatırlayamayacak kadar genç olanlar bu hissi anlamazlar!”</p>
<p>Halbuki Nuriye kendisi bile otuz dokuzu kabul ediyor, iki kere Avrupa'ya giderek ameliyatlar sayesinde yüz ile boynunun derilerini gerdiği de iddia olunuyordu. Ve bütün bu gayret ve itinalarına rağmen ferah ferah kırk beşinde göstermekte idi. O sıkı kaçgöç zamanlarını hiç hatırlayamaması için ise yirmi beşinde filan olması icap edecekti. Fakat, Seniha'nın sözlerindeki açık alayı hiç de farketmiş görünmedi. Lakin acaba farketmiş miydi? Anlamamış bulunması mümkün olduğu gibi, dikkat bile etmemiş olması da kabildi. Seniha bir başkasının evinde, velev ki bu ev kardeşinin evi olsun, mürüvveten oturtulan bir kimse değil miydi? Böyle bir kimsenin her sözünü Madenci Hayrettin Beyefendi'nin haremleri Nuriye Hanımefendi elbette ki dikkatle dinleyemezdi.</p>
<p>Belki Mükerrem gibi istemeye istemeye, bütün misafirler artık kalkmışlardı. Hep gidiyorlardı. Taşlıkta Nüzhet Mükerrem'e yaklaştı ve onun uzattığı el elinde, eğilmeden, gözleri ile genç kadının gözlerinin ta içlerine bakarak sordu: “Ne zaman buluşacağız?”</p>
<p>Bu sözlerinin muhatabını ötekiler yanında müşkül bir vaziyete düşüreceğini düşünmeye lüzum görmüyordu. Ve sonra, âdeta bir müjde veriyormuş gibi, o kadar küstah, ilave etti: “Yarın akşam Şirket'in sineması var. Ben bermutat oradayım. Teşrif buyurun da gevezelik edelim.”</p>
</body>
</html>