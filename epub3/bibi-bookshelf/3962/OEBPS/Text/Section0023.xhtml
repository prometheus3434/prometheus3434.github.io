<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>


<link href="../Styles/Style0001.css" type="text/css" rel="stylesheet"/>
</head>
<body>
<h1 style="text-align: center;">YİRMİ ÜÇ</h1>
<p>Nüzhet biteviye, “Hiçbir kadınla münasebetim bu kadar uzun sürmemişti” diye düşünüyordu. Aşkı altı yıl kadar evvel ve ilkönce bir mutfak köşesinde, o zaman nisbeten mütevazı bir manzara arzeden evlerinin ahçılığını yapan kart bir muhacir karısından öğrenen çocuk, bu beş altı yıllık zaman içinde o kadar çok macera geçirmişti ki, yaşını başına almış ve bütün hayatında gönül ve sinir zevklerine büyük bir zaman ayırmış bir erkek derecesinde denecek kadar görgü ve bilgi sahibi olmuştu. Ve biliyordu ki, “Hiçbir kadınla münasebetim bu kadar sürmemişti” diye hayret uyandıran münasebetler artık yük halini almış ve âdeta bir zincire benzemiştir. Kapuz'da geçirilen gecelerin de kendi evindeki buluşmalardan bir farkı kalmamıştı.</p>
<p>Elinde olmadığı için geceleri daha erken gelmeyen Mükerrem, artık sabahları evine dönmek bilmiyordu. Ve bir taraftan masum aşkının derinliğinden ve ebediliğinden bahseden ve bahsederken en hülyalı bir genç kızın şairane edalarını alan bu kadın, diğer taraftan da bütün hayatlarını aylık, haftalık ve hatta gecelik dostlarla geçirmiş en günahkâr mahlûklar kadar sevdanın et ve sinir tarafına düşkündü. Ve buna Nüzhet çok hiddetleniyordu. Çünkü çocuk her şeyden ziyade ve yalnız kendini severdi. Mükerrem'in ihtiraslarına mağlup olarak geçirdiği saatlerden sonra epey yorgun düştüğünü ve renginin solukluğunu farkettikçe hiddeti âdeta kine dönüyor, kine benziyordu.</p>
<p>Mükerrem'le aralarında bir münasebet kalmadığına annesi inanmış görünüyor, yalanını yüzüne vurmuyor, küçük düşürmekten çekiniyordu. Fakat Kapuz'a yine o kadınla buluşmak için gittiğini, haftada hiç değilse bir geceyi onunla geçirdiğini kati olarak biliyordu. Ve Kapuz'da geçmiş her gecenin sabahı Nüzhet eve döndükçe oğlunun ellerini tutuyor, yüzünü uzun uzun tetkik edip okşuyor, “Rengin çok soldu yavrum... Pek zayıfladın Nüzhet'çiğim... Allah vere de hasta filan olmasaydın!” gibi sözler söylüyordu.”</p>
<p>Nuriye nazlı ve kıymetli oğlunun tatlı canını ne kadar sevdiğini bildiğinden onu bu kadından soğutmak için başka bir çare görmüyor, bir yol bulamıyordu.</p>
<p>Fakat Nuriye'nin bu telaşı biraz da fazla idi. Çünkü Nüzhet de bu münasebetin yakında nihayet bulmasına artık karar vermişti. İmtihanlar biter bitmez annesi ile İstanbul'a giderek yazı orada geçirecekti. Ve giderken bu aşk rabıtasını, kalın zincirlere benzeyen bu rabıtayı koparmaya kati karar vermişti. Mükerrem'in arkasından İstanbul'a gelip orada da kendisine musallat olmasına imkân bırakmayacaktı. Fakat Kapuz'da geçirilen geceler de çoğalınca, o vakte kadar bekleyemeyeceğini anladı. Mükerrem'in sinsi ve mürayi ihtiraslarına öfkelendiği kadar da o ihtirasları açığa vurmadan önce her sefer yaptığı kıskançlık sahneleri ile çileden çıkıyordu. Ancak, bu sahneler ve bu roller esnasında öteki üstüne yürüse, çılgın bir hiddetle sarsarak türlü tehditlerini haykırsa, garip ve âdeta dişi bir hazla memnun olması mümkündü. Lakin Mükerrem yorgun ve bitkin bir hüzün içinde gözlerini havaya kaldırıyor, başını matemli matemli sallıyor, kollarını âciz ve biçare iki tarafına salıvererek incelen bir sesle mırıl mırıl söyleniyordu... Ve bu hal Nüzhet'in müthiş surette sinirine dokunuyordu.</p>
<p>İki gündür hatırına bir çare gelmişti. Kendi kendine diyordu ki: “Acaba bizim sevgiliyi Zübeyr ile Hasan'a mı hediye etsem! Zavallıların onu evinden alıp Kapuz'a getire götüre âşık olmadıkları da ne malum! Kapuz'a gelişinde beni bir kere bulmasın da Zübeyir'le Hasan'a kısmet olsun. Hem onların kollarına düştükten sonra küçük hanımın ne kıskançlıklar yapmaya cesareti olur ne de kendisini bıraktığım anda münasebetsizliklere kalkabilir!”</p>
<p>Zihninde tasarladığı bu şekli esas itibarı ile pek tuhaf bulan Nüzhet, diğer taraftan artık kadınlarla değil, genç kızlarla münasebet tesisine karar vermiş bulunuyordu.</p>
<p>Kadınların nasıl ve ne zaman sukut edeceklerini de, sukuttan sonraki sevişmelerinin mahiyet ve safhalarını da artık sahife sahife, satır satır bilinen bir kitap gibi bellemiş, bunlar onun için o kadar malum ve müptezel olmuştu. Sevişmelerinde hileler, sırlar ve türlü başkalık bulunan ve adlarına asri genç kız denen bir mahlukla sevişmek, bu mahluku kendine deli etmek arzusunda idi. Bu şekil genç kızlardan macera defterinde yazılı olanlar çok değildi. Böyle kızlara ancak büyük yerlerde tesadüf olunuyordu ve Zonguldak'ta, biri Fransız mühendisleri muhitinden olmak üzere iki üç numune yeni türemişti.</p>
<p>Nuriye ise Mükerrem'in yanında mütemadiyen mektebini bitirince Nüzhet'i nişanlamak hakkındaki düşünce ve tasavvurlarından bahsediyor, gördükleri ve tanıdıkları gelinlik çağına girmiş kızlar hakkında, dikkatle hep yüzüne baka baka, genç kadının fikrini reyini soruyordu. Bu sözler ve soruşlar esnasında Nüzhet bazan yanlarında bulunur, kısıkça kahkahalarından birini fırlatarak ve, “Allah vermesin. Ben hiçbir kadına kendimi bütün ömrümce vakfedecek kadar budala mıyım? Dünyada evlenmem!” diyerek lafı başka mevzulara geçirirdi.</p>
<p>“Dünyada evlenmem!” deyişleri hakikaten samimi ve kati idi. Mükerrem onun anası üzerindeki nüfuzunu çok iyi bildiği için, kendisi istemeden kabil değil nişanlandırılamayacağından ve evlendirilemeyeceğinden emindi. Ve onun “bir kadına bütün ömrünü vakfetmek budalalığını” yapmayacağını da bildiği için, hiç değilse birkaç sene, beş on sene evlenmeyeceğinde şüphesi yoktu. Fakat bu vaziyet ve Nüzhet'in Nuriye'ye bu cevapları genç kadına sükûn ve sevinç vermiyor, bir eza, bir azap oluyordu.</p>
<p>Artık tamamıyla uyanmış vücudunun çılgın ihtiraslar ile günah ve maceraya en alışkın kadınları çok kere geride bırakan Mükerrem, Nüzhet'i değil hakikaten seven bir erkeği bile sıkacak kadar da hayalperest ruhluydu. Genç kızlığının en mantıksız ve hesapsız hülyalarını hep bu sevgiye koymuş, Nüzhet'in yalnız oldukları zaman dizlerine kapanarak, “Ben nasıl nişanlanabilirim, nasıl evlenebilirim? Sen, ölünceye kadar yalnız sen, senin aşkın!” demediğine hâlâ mı hâlâ yanıyor, bu sözleri belki hâlâ umuyor ve bekliyordu.</p>
<p>Ve her halde bir gün bırakılıvereceği hakkında korkusu yoktu. Böyle bir şeye ihtimal vermiyor, hiç değilse üç dört sene sevişeceklerinden emin görünüyor, sade daha fazla vefa ve daha fazla zevk istiyordu. Nüzhet, “Sanki Halit Bey'in üstüne bana da nikâhlandı. O kadar emin. Hem o kadar da isteklerinde pervasız ki sanki o benim değil ben onun metresiyim!” diye homurdanıyordu.</p>
<p>Nuriye ise oğlunun gitgide daha tutulmuş olmasından korkuyor, hatta Mükerrem'in günün birinde Halit'ten boşanarak sevgili Nüzhet'ine varması ihtimali bile hatırına gelmeye başlıyor, hiç kimse ile de bu mevzu üzerinde konuşamayarak kendi kendini yiyor fakat kocası ile dertleşmeye ve ondan akıl sormaya asla yanaşmıyordu. Kendisi ile Nüzhet'in lafını ancak onu müdafaa için, kabahatlerini birer meziyet ve en münasebetsiz hareketlerini pek masum birer çocukluk şeklinde kabul ettirmek için ederdi. Bu yıllardan beri âdetiydi. Ve bu itiyadından bu anayı oğlunun hiçbir, amma hiçbir kabahati vazgeçiremezdi!..</p>
</body>
</html>