<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>

<link href="../Styles/Style0001.css" type="text/css" rel="stylesheet"/>
</head>
<body>
<h1 style="text-align: center;">YİRMİ YEDİ</h1>
<p>Kapuz'un ağaçlıklar ortasında Karadeniz'in ninnisi ile uyuyan birkaç eski evinden ancak birinin pencerelerinde ışık vardı. Sağ eli pantalonunun arkasındaki rovelveri tutarak, Halit oraya doğru yürüdü. Fakat bu rovelveri mahsus almış da değildi. Zonguldak'a geleli kasabadan bir saat süren ocağa sık sık ve gece gündüz gidip döndüğü için, silah taşımayı esasen âdet edinmişti. Mükerrem'in yüzüne tükürdükten sonra kendisini orada bırakıp dönecekti. Ve evinden kaçıp gece yarısı dostuna giden bu namussuz kadına karşı hemen yarın açmaya mecbur olduğu boşanma davasını da daha düşünmüyordu. Fakat sanki karşısına her adımda büyük tehlikeler çıkacakmış gibi eli hep rovelverini, esasen cebinde bulunmasa mahsus almak hatırına gelmeyecek olan rovelverini tutuyordu.</p>
<p>Pencerelerinde ışık bulunan yerin karısı ile Nüzhet'in buluştukları ev olduğunda şüphe etmemişti. Çünkü Seniha'nın anlatışına ancak bu büyücek, bahçe ortasındaki iki katlı bina uyuyordu, ötekiler daha ziyade birer kulübe idi. Bahçe, alçak bir duvarla çevriliydi. Halit bir türlü kapıyı açamayınca duvardan kolayca atladı. Köpeklere karşı ihtiyaten eline şişli bir baston almıştı. Lakin karşısına çıkan gayet iri bir hayvan havlayıp bağırmakla ve evdekilere haber vermekle iktifa ederek üzerine saldırmadı.</p>
<p>Halit iki üç adım daha atmıştı ki, aydınlık pencerelerden birinin kafesi yukarıya sıyrıldı ve biri, “Kim o?” diye seslendi.</p>
<p>Halit, Nüzhet'in sesini tanımıştı. İlerlemekte devam ederken, çok çabuk inmiş bir bıçak katiyet ve şiddeti ile de mukabele etti: “Ben!”</p>
<p>“Sen mi? Kim olduğunu farkedemiyorum amma saygısızın biri olduğun muhakkak!“</p>
<p>Delikanlı başını dışarı çıkarmış ve sarkmıştı. Yanı başında ve biraz geriden, kendisine lamba tutan bir de kadın belirmişti. Lakin Halit onu Mükerrem'e benzetemedi.</p>
<p>Nüzhet kendisini tanımakta gecikmemişti.</p>
<p>“Oo, buyurun Beyefendi! Teşrifinizle vallahi ihya ettiniz Hemen inip kapıyı açayım.”</p>
<p>Bu kabul tarzı karşısında Halit rüya gördüğünü zannetti. Seniha acaba sadece iftira mı etmiş, yoksa yanlış mı malumat almıştı? Halbuki hiç kimseye iftira etmez, her lakırdıya da kanmazdı. Ve söylediği harfi harfine doğru ise, yani Mükerrem hakikaten burada bulunuyorsa, oğlanın cüret ve hayasızlığı insanın aklını durduracak bir dereceye varıyordu.</p>
<p>Kapı açılmıştı. Arkasında beyaz ve göğsü açılmış bir gömlek, ayağında gümüş renginde bir pantalon, saçları karmakarışık, Nüzhet göründü. Elinde bir lamba vardı ve sarhoş olduğu belliydi.</p>
<p>“Buyursunlar, Halit Beyefendi, buyursunlar. Üç arkadaş bir âlem tertip ettik. Davetimizi kabul ile teşrif eden hatunlar her ne kadar pek ahım şahım değillerse de ne çare, yine mevcudun ehvenleri. Çünkü biri Şaban Usta'nın herkesi kendine divane eden garson kızı meşhur Emel. Ötekine gelince, sinemanın kemancısı yüksek artist Matmazel Biyanka. Bundan iyisi can sağlığı, değil mi efendim?”</p>
<p>Ellerinde hafif bir ter, Halit Nüzhet'in arkasından merdivenleri çıktı. Tam karşıda, üç tarafına minder serilmiş ve bir tarafına saç soba kurulmuş pek sade, âdeta fakirane döşeli bir odada, mükellef bir işret masası kurulmuştu. Onlar içeri girince odadaki iki erkek, ev sahibi Mahmut Kaptan'ın bıçkınlığı maruf oğlu ile hovardalıkları dillerde gezen ve bu hovardalıklara nereden para bulup yetiştirdiği meçhul bulunan bir gümrük memuru, ayağa kalktılar. Nüzhet'in aşağıda hal ve şanlarını anlattığı iki kadın ise, kadınlıklarının şerefi böyle emrettiği için ancak hafifçe doğruldular. Bu nazeninlerin dağınık saçlar ile perişan kıyafetleri, erkeklerin ellerinde bir hayli hırpalanmış olduklarını söylüyor, kapının sağ tarafına sıralanmış boş şişelerin yekûnu ise kafaların çoktan dumanlanmış bulunduğunu bildiriyordu.</p>
<p>İçeri girdikleri zaman Nüzhet dedi ki: “Zannederim ki takdime filan lüzum yok. Hep birbirini tanıyanlar arasındayız, değil mi Beyefendi?”</p>
<p>Halit gösterilen yere oturmuş, tamamıyla tabii bir hal almıştı. Cevap verdi: “Sade Matmazel Biyanka ile müşerref olmadım. Kendilerinin isimlerini biliyorum. Sinemada bir kere kemanlarını da dinlemiştim amma...”</p>
<p>Nüzhet kahkaha ile gülerek ilerledi. Ve Biyanka'yı olduğu yerden kaldırıp Halit'in kucağına oturttu, “İşte pek modern, pek kübik bir takdim tarzı!” dedi.</p>
<p>Biyanka, cedbeced İtalyan olduğunu iddia etmekle beraber halis Tatavla şivesi ile Türkçe konuşan ve esmer teni ile çok açık sarıya boyalı saçları birbirini asla tutmayan bir kadındı. Yirmi bir ve nihayet yirmi ikiden ileri gitmeyi hiç kabul etmiyorsa da gözlerinin altları ile dudaklarının kenarlarında ilk çizgiler çoktan peyda olmuştu. Çarşı içindeki sinemada birkaç aydır babası piyano ve kendisi keman çalıyorlardı... Ve Sinyorina Biyanka, karısının ihanetini cezalandırmaya gelmiş olan bu erkeğin kucağında, kovulmaya ve reddedilmeye benzer bir muamele görmeden oturuyordu. Belki bu işret masasının ve bu kendilerine malik olmak için bir el ve elin avucunda birkaç kâğıt uzatmak kifayet eden kadınların önünde, mutaassıp koca bekârlık yıllarını birden yine hasretle hatırlamıştı da. Dizlerindeki karının yaltaklanmasına ve kendisini okşatacak vaziyetler almasına bile müsaade ediyordu. Mükerrem'i burada bulamadığına göre eve hemen koşarak orada olup olmadığını anlaması ve eğer yoksa vaziyeti şahitlerle tesbit ettirmek üzere hiç değilse karısının başka bir yerden dönüşünü beklemesi icap etmez miydi? Fakat birdenbire gitmek gülünç olur diye düşünerek dizlerindeki mahlukla hareketsiz, uyuşuk bekliyordu.</p>
<p>Beklediği şey belki de sadece bir kadeh rakı ile mezesiydi. Zaten ötekiler de bunu hazırlıyorlardı...</p>
<p>Ve beyhude vakit geçirmesini sevmeyen Biyanka, birden, “Çok sıcak, bak yüzüm ateş gibi” diyerek Halit'in elini aldı, yanağının üstünde uzun uzun tuttu. Ve Halit elini konan yerden hiç de çekmedi.</p>
<p>Sonra kadın, yanağında hep dayalı duran bu erkek elinin bir parmağındaki nikâh halkasını, güya yanağına dokunması ile his ve farkederek sordu: “Sen evli misin? Ah yaramaz!”</p>
<p>Halit birden kendine gelmiş ve suali cevapsız bırakmıştı...</p>
<p>Garson kız atıldı: “Evli ya, Beyefendi evlidir! Hem haremi çok güzel ve şık bir hanım. Bir kere gösterdiler de pek beğendim.”</p>
<p>“Ah hakkın var, hatırladım, şimdi. Ben de tanıyor, hem çok beğeniyorum.”</p>
<p>Bu sözlerde, bir işret ve sefahat meclisinde söylenmelerindeki münasebetsizlikten başka bir gayritabiilik ve fevkaladelik yoktu. Fakat kadınların söyleyişlerinde bakışlarında, her hallerinde öyle bir tuhaflık ve sinsi bir alay vardı ki, Halit yüzüne birdenbire kuvvetli bir tokat yemiş gibi kıpkırmızı oldu. Evet, karısı muhakkak ki burada idi. Hâlâ dizlerinin üstünde oturan ve sarımtırak dişler ile beraber fazla kırmızı diş etlerini de göstererek asabi gülmeye başlayan kemancı kızı düşürür gibi itti. Ayağa kalkarak, ağır ve sakin olmaya çalışan bir sesle, “Evi gezeceğim, Nüzhet Bey!” dedi.</p>
<p>O, Nüzhet, üzerinde sık ve uzun tüylü bir hayvan postu serili bulunan mindere uzanmış, başını garson kızın omuzuna dayamıştı. Ve kız arada bir eğiliyor, Nüzhet sıkılıp kendisini itinceye kadar oğlanın yüzünü, boynunu ve göğsünü, uzun uzun sesler çıkararak sömürür gibi öpmeye koyuluyordu. Kucaktan itilip ayağa kaldırılan Biyanka ise işret masasına gitmiş, kıtlıktan çıkmış gibi mezelere hücumla meşguldü.</p>
<p>Halit, sakin olmaya çalışan aynı sesle, “Evi gezeceğim. Nüzhet Bey!” diye tekrar edince, öteki yavaş yavaş doğruldu.</p>
<p>“Anlıyorum, Biyanka ile halvet olmak üzere oda seçeceksiniz. Vallahi haber veririm!”</p>
<p>Halit hep ayakta, odanın orta yerinde idi ve şimdi boğuk bir sesle bağırdı: “Şakalaşacak vaktim yok! Sana bu evi gezeceğim diyorum!”</p>
<p>Nüzhet'se latifeden alaya geçmeyi münasip buldu. Bir kahkaha atarak, “Ne o, yoksa ciddi mi söylüyorsunuz?” diye söylendi.</p>
<p>Sonra birdenbire ciddileşerek dedi ki: “Bana bu eda ile, bu şekilde söz söylenmesinden hiç hazzetmem!”</p>
<p>Artık uzanmış değildi. Dik oturuyor, hatta ayağa kalk maya hazır bulunuyordu. Ve zevkinden başka her şeye lakayt, bu vaziyette de kendisini istediği gibi sarabilmeye garson kız çalışıp dururken, onu itti ve aynı zamanda, başını çevirerek, ev sahibinin oğluna emretti: “Şu evi gezdir bakalım Faik! Odunlukla aptesaneye kadar her tarafı görsün!”</p>
<p>Arkasında Mahmut Kaptan'ın oğlu, Halit hışımla oda dan çıktı ve Nüzhet'in dediği gibi odunlukla aptesaneye kadar her tarafı hakikaten aradı. Evin hiçbir yerinde, hiçbir köşesinde, ne karısının gizli olduğuna ne de bir zaman bulunup sonra gittiğine dair hiçbir delil ve alamet görmedi. Kapının önünde idi, çıkacaktı. Gitmeden önce, özür dileyip dilememekte tereddüt ederken yukardan uzun ve mütecaviz bir kadın kahkahası işitildi. Garson kız mı yoksa öteki mi, o demin kucağında oturan mı gülüyordu? Bunu anlayamadı. Ve bu ses içerilerden, uzaktan değil sofadan, merdivenin başından geliyordu. Halit bir mukabelede bulunmayı, aldırış etmeyi tenezzül sayarak gidecekti. Lakin Nüzhet seslendi: “Netice nedir Halit Beyefendi? Bari bir yerde bir gizli define keşfedebildiniz mi?”</p>
<p>Olduğu yerde mıhlanıp kalmıştı. Oğlan merdivenin tırabzanlarından sarkarak devam etti: “Devlethaneye mi? Güle güle efendim, güle güle. Böyle yerler evli barklı zatlara yaraşmaz!”</p>
<p>Ve tekrar o uzun, yüksek, mütecaviz kahkaha. Orospu kahkahası. Fakat bu sefer bu kahkaha bir kırbaç oldu ve onun sanki sırtında, sanki yüzünde şakladı. Başmühendis tam kapının önünde iken geri döndü, merdivenleri hızla çıktı. Sofada Nüzhet'le karşı karşıya geldiler. Bir an, gözgöze bakıştılar. Halit karısının burada mutlaka bulunmuş ve ancak kendi geldikten sonra kaçırılmış olduğuna birden mutlak bir emniyet duydu. Ve oğlan, aldatmış olmanın gururu içinde gülümseyerek ağzını çarpıtıyordu.</p>
<p>Halit, “Dikkat et, belanı arama!” diye homurdandı.</p>
<p>Ona evi gezdiren Faik arkasından merdivenin yarısına kadar gelmiş ve orada kalmış, sofaya çıkmamıştı. Fakat garson kız pervasız ve cesurdu. Nüzhet'le beraberdi, ta yanında duruyor, omzuna abanıyordu. Sarhoşluğun yardımı ile Nüzhet de hiç korkmamıştı. Bahusus ki, omzuna abanan bu kadı nın yanında erkekliğinin şanını göstermeye kendisini mecbur hissediyordu... Gülerek ve biraz sallanarak Halit'e yaklaştı, “Sen mi beni korkutacaksın, sen mi?” diye sordu.</p>
<p>Onun içki kokan nefesini Halit yüzünde duymuştu. Bir eli gayri ihtiyari arka cebine gitti ve “Belanı arama!” diye tekrar etti.</p>
<p>“Madem ki böyledir, madem ki yüksekten atıyorsun: Dinle öyle ise! Evet, karınla aylardan beri münasebetteyim. Bu gece de kendisi ile burada buluştuk. Lakin başbaşa, şairane ve âşıkane mülakatlardan bıkıp usanmış olduğum için şu iki arkadaşla iki kadını da çağırmıştım. Ancak kendilerini görünce, hanımefendi hazretlerinin haysiyet ve namusları galeyan ediverdi. Sizin gibi o da asabileşip çıktı gitti. Bu gece elim eline değmediği için zavallıcık masumdur, günahsızdır. Sakın tekdir filan etmeyiniz. Zaten bence...”</p>
<p>Acaba iki arkadaşının, iki dalkavuğunun külhanbeyliklerine mi güvenerek bu kadar ileri gidiyordu? Halbuki Mahmut Kaptan'ın oğlu merdiveni bitirip bir türlü sofaya ayak atmamıştı. Gümrükçü ise zaten odadan dışarı çıkmamış, tıpkı Biyanka gibi içeride kalmıştı. Bir dakika evvele kadar o derece cesur görünen, kavgayı kahkahası ile açtıktan sonra da körüklemekte devam eden çift adlı kız bile artık kendisinin omzuna dayanmayı tehlikeli bulmuş, geri geri çekilerek oda kapısının eşiğine kadar gitmişti. Ve Halit “zaten bence” sözüne kadar rovelveri sıkarak cebinde mütakallis duran elini rovelverle beraber birden çıkarmış, rovelverle beraber yükselterek birdenbire ve iki el ateş edivermişti. Oğlan, yüzü kanlar içinde “aman!” diye bağırarak yere düştü.</p>
<p>Sofa o anda doldu ve her taraf, her şey, tavana kadar allak bullak, altüst oldu. Ancak yüz kişinin yapabileceği bir gürültü içinde “öldü! öldü!” diye bağrışıldığını başmühendis bir rüya içinde gibi duyuyordu. Nihayet tamamen meydana çıkmış ve yanına gelmiş olan iki erkeğe Halit rovelverini sessizce ve ihtiyat ve dikkatle teslim etmiş, sonra kendisini işret odasında, hayvan postu ile örtülü ve biraz evvel Nüzhet'in o kızla beraber yarı uzanmış bir halde oturdukları sedirin üstünde bulmuştu.</p>
<p>İşte, hiç farkında olmadan katil olmuş, karısını kollarında yakalasa belki de vurmayacağı bu çocuğu, ihtimal ki, iki hovarda ile iki fahişe önünde ondan bıktığını söylediği için vurmuş, belki bu söz kocalık gururuna aldatılmaktan da daha ağır gelmişti.</p>
</body>
</html>