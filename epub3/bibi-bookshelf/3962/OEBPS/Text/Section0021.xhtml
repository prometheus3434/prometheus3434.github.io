<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>


<link href="../Styles/Style0001.css" type="text/css" rel="stylesheet"/>
</head>
<body>
<h1 style="text-align: center;">YİRMİ BİR</h1>
<p>Gerçi Mükerrem, Nüzhet'le arasındaki münasebeti kesmeyi ancak bir an düşündükten sonra bundan vazgeçmişti. Hatta şimdi böyle bir şeyin nasıl hatırına gelebilmiş olduğuna bile şaşıyordu. Fakat çocuğun Kapuz'da beraber bir gece geçirmek hakkındaki teklifini kabule de bir türlü cesaret edemiyordu. Ve o reddettikçe bu Nüzhet'e olması katiyen elzem bir şey şeklinde görünüyor, sanki Mükerrem kendisinin olmayı reddetmiş gibi bir his duyarak gittikçe öfkesi artıyordu.</p>
<p>Soğuksu'daki evde son buluşuşlarında onu kollarına almadan, tamamıyla soğuk ve âdeta düşman bir sesle demişti ki: “Ben bunu artık haysiyet meselesi yapıyorum. Madem ki kocanın muntazaman ocakta geçirdiği geceler var. Senin bu gecelerden birinde evden kaçarak bana gelmemen beni çıldırasıya sevmediğine bir delildir.”</p>
<p>Genç kadın başını sallamış, gözleri kederli ve omuzları düşük, “Maalesef öyle, çıldırasıya seviyorum” demişti.</p>
<p>Bu cümle solgun, veremli, ölüme mahkûm sevgilileri anlatan eski edebi hikâyelerin sayfalarından çıkmışa benziyordu Nüzhet'i bütün bütün hiddetlendirdi: “Hem ben Kapuz'daki ihtiyara: 'Senin evine bir kadın getireceğim' demiştim. İki hafta oluyor, oraya hâlâ kimse ayak basmadı... İhtiyar, birinin ümitler vererek benimle eğlendiğini zannedecek. Beni dereyi görmeden paçaları sıvayan bir zavallı, kadınların eğlenip geçtikleri bir toy çocuk yerine koyacak. Eğer sen gelmeyeceksen, ben başka bir kadın götüreceğim. Yarın gece... Evet, yarın gece birini götüreceğim.”</p>
<p>Mükerrem hem şaşırmış, hem sararmıştı: “Başka bir kadın mı? Hangi kadın?”</p>
<p>Nüzhet omuzlarını silkti. Masanın üzerindeki billur kâseden bir cigara alıp yakmadan cevap vermedi.</p>
<p>“Rastgele bir kadın. Hangisi olursa! Davetime hemen koşacaklar bulunduğundan eminsin zannederim.”</p>
<p>Mükerrem hiddetini de, oynamak istediği lakaytlık oyununu da birden unuttu. Genci kollarına aldı ve kalbinin üstünde âdeta vahşi bir kuvvetle sıkarak, “Peki Nüzhet” diye mırıldandı.</p>
<p>Fakat sonra da yalvardı: “Ama yarın gece değil. Yarın olamaz.”</p>
<p>“Niçin canım?”</p>
<p>“Yarın kocam ocağa gitmeyecek.”</p>
<p>O zaman Nüzhet bir lütfeder gibi, “Peki, gideceği bir geceyi bekleriz” dedi.</p>
<p>Ve aralarında bu sözlerin geçtiği buluşma saatinin nihayetinde Mükerrem gittikten sonra, Nüzhet şezlonga uzanmış, içi likör dolu bir şekerlemeyi ağır ağır, sindire sindire yerken, “Bu iş hiç de fena olmadı. Haftalarca karar veremez. Haftalarca sesi sadası çıkmaz. Ben de bu müddet zarfında Hanımefendi'nin hizmetinden halas olurum” diye söylendi.</p>
<p>Lakin dört gün, ancak dört gün sonra Şerife Kadın-Şekerci Tahsin yoluyla gelmiş bir tezkere, kendisine tahminlerinin hiç de doğru olmadığını öğretti. Mükerrem tezkeresinde “Halit bu sabah Kilimli'ye gitti. Ocakta iki gece kalacak. Bu gece yahut yarın gece Kapuz'a gelebilirim. Hangi geceyi istiyorsan Şerife'ye bildir” diyordu.</p>
<p>Nüzhet, “Yarın gece on birde seni almaya gelirim. Hazır bekle” diye cevap gönderdi.</p>
<p>Evet, yarın gece bu geceden elbette muvafıktı. Hiç olmazsa aradan dört yerine beş gün geçmiş olacaktı.</p>
</body>
</html>