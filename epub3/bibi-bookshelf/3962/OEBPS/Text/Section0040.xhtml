<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>

<link href="../Styles/Style0001.css" type="text/css" rel="stylesheet"/>
</head>
<body>
<h1 style="text-align: center;">KIRK</h1>
<p>Samsun'da bar kızları vapurdan çıkıncaya kadar Seniha kamarasından dışarı ayak atmadı. Mükerrem'e zerre kadar acımış değildi, Mükerrem'e hiç acımamıştı. Fakat onun belki tekmil parasını Halit'e göndermeye hazır oluşu kendisine çok dokunmuştu. Bu katil hâlâ, hâlâ seviliyor, yardım himaye görüyordu. Dostlar kendisine hemen iş, mevki buluyorlardı. Ve hayatı nihayet kendi yüzünden mahvolmuş bir kadın, kimbilir ne zilletler mukabilinde topladığı bir parayı belki bu paranın tekmilini ona göndermeğe hazır bulunuyordu.</p>
<p>Halit şu halde şimdi de mahvolmuş, etrafına cemiyetin nefret surları bir cüzzamlı için gibi çevrilmiş bir adam değildi. Bilakis yine etrafında muhabbet, sevgi vardı. Bütün hayatını doğdu doğalı başkalarına hasretmiş, feda etmiş olan Seniha'ya hiçkimsenin vermediği sevgi ve himaye el'an ondan esirgenmiyor, yirmi yaşında bir delikanlının katili olduğu biline biline esirgenmiyordu.</p>
<p>Bir müddet, Mükerrem'in bar kızı Ayten şeklinde karşısına çıktığını Halit'e bildirmeyi düşündü. Belki de eski karısı hakkında birkaç yıldır hiçbir şey duymamıştı. Ve Mükerrem'in nerelere kadar düştüğünü duysa, her gece konsomasyon avına çıkacağını ve muradına ererek şikârı avlayınca da kimbilir ne çeşit adamların her kabalığına ve her tecavüzüne katlanmak mecburiyetine katlanacağını öğrense, yirmi otuz liraya hatta belki de daha azını her gözden çıkaran erkeğin üç yıl kendisinin karım dediği kadına sahip olabileceğini bilse, elbette ki büyük bir teessüre düşebilirdi.</p>
<p>Evet, haber vermek, imzalı veya imzasız bir mektupla her şeyi yazıp bildirmek...</p>
<p>Fakat birden omuzlarını silkti ve acı acı gülümsedi. Bu adamı hâlâ mı hâlâ anlıyamamıştı. Mükerrem Zonguldak'tan İstanbul'a döndükten bir müddet sonra Madenci Şevket'le yaşamaya başladığını ve nikâhlanmaları ihtimali bulunduğunu hapishaneden kendisine haber verdirttiği zaman ne olmuştu ki! Halit'in sadece omuzlarını silkerek, “Herif enayi ise nikâhlar da! İster nikâhlasın, ister nikahlamasın, artık bana ne! Öküz öldü ortaklık ayrıldı!” dediğini ve ağızdan başka laf çıkmadığını söylememişler miydi? Aradan bu kadar yıl geçtikten sonra mı eski karısının halini öğrenmekten bedbaht olacak, kendini kederden helak edecekti!</p>
<p>Şimdi Seniha onun Balya'ya gitmiş olduğunu Mükerrem'e söyleyişine yanıyordu. Affedilmez ve havsala almaz bir sersemlik etmişti. Mükerrem'in haberler yollaması, hatta başını alıp oraya, Balya'ya gitmesi, Halit'in ayaklarına kapanarak alıkonulmasını rica etmesi ihtimali de pekâlâ mevcuttu. Halit'in böyle bir ricayı kabul edeceğini vakıa ihtimal vermiyordu. Ancak buna elbette memnun olacak, yaralanmış ve çiğnenmiş gururuna bu yalvarış ve sığınış elbette bir deva ve şifa yerine geçecekti. Hatta Halit'in reddedeceğini niçin yüzde yüz muhakkak sanmalıydı? “O da yaşını başını aldı. O da hayattan kâfi derecede ders gördü, bundan sonra namusuyla oturur!” diyerek eski karısını yanına alması ve nikâhlanması ihtimali de pekâlâ mevcuttu. Ve Seniha Halit'in böyle yaptığı takdirde günün birinde yine aldandığını göreceğinden, anlayacağından emindi... Yaşını başını epey almış olsa bile bütün güzelliğini hâlâ muhafaza eden kadın artık ihtiyarlığın eşiğine ayak atmış bir adamla elbette ki Balya'larda ömür tüketmeyecek, başını yediği Nüzhet'ten ve uğruna Beyrutlu'yu feda ettiği arkadaşlarının söylediği gençten sonra bir üçüncü delikanlı daha bulup Halit'e muhakkak ki tekmeyi yine indirecekti. Ancak, belki de o zamana kadar birkaç yıl geçecek ve Halit bu yılları güzel bir kadın tarafından bakılarak ve hatta sevilerek geçirecekti.</p>
<p>Fakat Mükerrem'in hayatından hakikaten bıkıp iğrenmiş olarak Halit'e dönmeyeceği, Halit'in son gününe kadar onunla yaşayamayacağı da ne malumdu! Hakikaten can ve gönülden sormuş, “ah ne yaptım! ne yazık ettim!” diye hakikaten candan yanmıştı. Halit belki de Balya'da yalnız kalmayacaktı. Lakin Seniha kimbilir nerede, hangi köyde, köy gibi yerde yapyalnız can verecekti!</p>
<p>Durup dururken, kendi de farketmeden gözlerinde yaşlar belirmişti. Bir küçük çocuk gibi, bir küçük kız gibi, “Ah anneciğim, anneciğim, evladının ne talihsiz başı varmış!” diye mırıldandı.</p>
<p>Bir ufak çocuk gibi anasını anmış, onun himayesine sığınmak istemişti. Fakat bu zaaf anını çabuk yendi ve sağ elinin tersiyle, hiddetli hiddetli gözlerini kuruladı. O anayı neye anmalı, ondan ne diye imdat istemeliydi? Ona anası da hiç yâr olmamış, hatta ölüm döşeğinde bile gözleri hep Halit'in yüzünde, kendisine hiç bakmadan, eli hep onun elinde, bir deri bir kemik kalmış parmaklarının son kuvvetiyle hep onun parmaklarını, ellerini sararak can vermiş değil miydi? Hayır, anacak ve istimdat edecek kimsesi yoktu.</p>
<p>Kıskançlık ateşi, saldırışlarını, sarışlarını ve kemirişlerini senelerce unuttum sandığı kıskançlık ateşleri ihtiyar kızın bütün benliğini yeniden almış, tamamıyla kaplayıp sarmıştı. Ve Seniha artık bunun hep bu şekilde son nefesine kadar süreceğini çok iyi biliyordu. Ancak ağabeyi kendinden evvel ölürse, ağabeyinin kendinden evvel toprağa verildiğini öğrenirse belki de biraz sükûn bulacak, kendisi iyi kötü yaşarken toprakta toprak olmuş bir ölüyü artık belki de pek kıskanmayacaktı...</p>
</body>
</html>