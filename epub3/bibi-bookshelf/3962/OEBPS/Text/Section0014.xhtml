<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>


<link href="../Styles/Style0001.css" type="text/css" rel="stylesheet"/>
</head>
<body>
<h1 style="text-align: center;">ON DÖRT</h1>
<p>Zonguldak'a yaz ortalarında gitmişlerdi. Sonbaharda Nüzhet'le karşılaşıncaya kadar Mükerrem hiç kimseye karşı bir alaka ve temayül göstermedi. Acaba bir gün gazetede Riga Maslahatgüzarlığı'na tayinini okudukları Celâl Ferit'in yasını mı tutuyordu? Yoksa etraflarındaki adamları beğenmediği için mi böyle ağır ve soğuk davranıyor, daha iyi birinin meydana çıkmasını mı bekliyordu? İşte nihayet o biraz acayip balo gecesi Nüzhet'le karşılaşmışlardı.</p>
<p>Onun kollarında Mükerrem ilk defa dansettiği zaman, kardeşinin karısı üzerinde bu gencin daha hiçbir erkeğin yapamadığı bir tesiri yaptığını Seniha derhal hissetmişti. Bu, Celâl Ferit'in tesiri gibi ağır, yavaş değil, âdeta ani, âdeta elle tutulup gözle gösterilecek bir şey olmuştu. Ve ondan sonraki her buluşmada Mükerrem'in duyduğu zaafın gittikçe arttığını, büyüdüğünü, herkesçe derhal farkedilecek bir hale geldiğini gördükçe, kendini mutlaka bu çocuğa vereceğine Seniha katiyen hükmetmişti. Bunun böyle olmamasına ancak Nüzhet'in toyluğu, pek toyca hareketleri sebebiyet verebilirdi. Halbuki, yirmi yaşındaki bu çocuk aynı zamanda da kırkını aşmış kurtlar derecesinde kurnaz ve pişkin görünüyor, öyle olduğunu herkes de söylüyordu. Artık Mükerrem'in sukutunu Seniha bir gün, hatta bir saat meselesi addediyor, hep bunu düşünüyordu. Ve sade yalnızken değil, başkaları ile beraberken de bütün dimağını bu düşünce, sevilmeyen bir koca olan ağabeyinin yakında aldatılan bir koca olacağı ve bu vaziyetin birtakım musibetler doğurabileceği düşüncesi işgal ediyordu. Bundan, böyle düşünmekten de ince ve hep renksiz dudaklarına durup dururken bir tebessüm, istihza ve sevinçle dolu ve çok canlı bir tebessüm geliyordu.</p>
<p>Kalabalık meclislerde dalgın ve sükûti dururken böyle birdenbire kendi kendine tebessüm ettiği oluyordu. Öteki beriki, “Ne var Seniha Hanım? Birdenbire öyle niçin gülümsediniz?” diyorlardı.</p>
<p>O zaman silkiniyor, “Ben mi gülümsedim? Vallahi hiç farkında değilim” cevabını veriyordu.</p>
<p>Eskisinden bu çok canlı ve neşeli halini, onunla alaka dar olmak hiç âdeti değilken Halit bile farketmişti. Fakat tabii ehemmiyet vermemiş, sade kendi kendine, “Acaba bu yaştan sonra sevdaya mı tutuldu? Bu kadar çirkin olmasa bir halt etmesinden korkardım... Bereket ki bir halt etmek için çift olmak lazımdır” diye düşünmüştü.</p>
<p>Mükerrem'in üstüne yeni maceralara girmek de dahil olduğu halde her hakkı nefsinde hâlâ gören Halit, kendinden epey küçük olan kızkardeşini artık tamamen ihtiyarlamış sayıyordu. Halbuki bu sevinç Seniha'yı âdeta gençleştirmiş, hatta biraz da güzelleştirmişti. Hatta, Zonguldak da Ankara gibi bekârı pek bol bir yer olduğu için, Halit bakmak zahmetine girse kızkardeşine dil dökenler de bulunduğunu pekâlâ görebilirdi.</p>
<div><br/></div>
</body>
</html>