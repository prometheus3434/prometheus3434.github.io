<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>


<link href="../Styles/Style0001.css" type="text/css" rel="stylesheet"/>
</head>
<body>
<h1 style="text-align: center;">DOKUZ</h1>
<p>Halit'in bir kere yalnız İstanbula gidip dönüşünde karısı sıfatı ile Ankara'ya beraber getirdiği Mükerrem, o İstanbul'da eşine her gün yüz kere rastgelinmesi mümkün olan bir ailedendi. Yani aile reisinin sağlığında âdeta refah içinde iken sonra birdenbire düşerek derin bir fakr ü zarurete kadar yuvarlanmış bir evin kızı idi. Feci vaziyetinden kurtulabilmesi için de önünde tek bir çare görmüştü, iyi bir kocaya varmak... Yeni devrin sayıları çoğalmaya başlayan bazı genç kızları gibi hayatını kendi kendine kazanabilmesi için Mükerrem'in de onlar gibi adamakıllı okuyup yazmış olması lazımdı. Halbuki, elinde, ilk mektep şahadetnamesinden başka bir tahsil vesikası yoktu.</p>
<p>Babası nezaretlerin birinde kalem müdürü iken öldüğü zaman on beşinde idi ve orta mektebe gidiyordu. Annesi Şaziye gazete havadislerini de güç sökebilecek kadar okuma yazma bilen, yazısı ise hiç olmayan basit bir kadındı. Çok sevdiği kocasının ölümü kendisini pek sarsmış, hele kederine geçinme derdi de müthiş bir şekilde binince âdeta merak getirmişti. Diğer taraftan Şaziye annesinin eteği dibinde kalan, maruf tabiri ile fenlenmeyen kızlara iyi kısmetler çıktığına, mektepli kızlarsa fenlenmiş sayıldıklarından evlenmek isteyen erkeklerin kendilerine bir türlü emniyet edemediklerine, bundan dolayı da bu kızların evde kaldıklarına emindi. Onun için kızının tahsile devamını istememişti. Ve Mükerrem hayli tembel ve hevessiz bir talebe olduğundan annesinin arzusuna hemen hiç itiraz etmemiş, mektebe gitmezse her gün ana kız, mesire mesire dolaşacaklarını belki tahayyül ederek tahsili bırakmış ve ondan sonra annesinin dizi dibinde, komşulara gidip gelmenin yegâne saadetini ve eğlencesini teşkil ettiği bomboş bir hayatı sürüklemeye başlamıştı. Ve fenlenmeyişi belki de bu sayede olmuştu.</p>
<p>Ne çare ki, parlak bir izdivaç, hatta orta bir izdivaç ümidi de bu sayede bir hakikat olamamıştı. Esasen semtlerinin hali ve vakti yerinde, babaları içgüveyisi alabilir kızlarının çoğu bile evde bekliyorlardı. Yirmi beş yaşına gelmişler anaları tarafından yirmisinde ilan edilerek, on yedi, on sekizinde olanlara da bebek muamelesi yapılarak bu vaziyetlere tabii bir çehre verilmeye çalışılıyordu. Fakat, pek de nadir olmayan hiddet anlarında ve belki de geçkin kadınlıklarının intikamını kızlarından almak isteyerek, bu yalanlara inanılmak imkânını anneler yine kendileri bozuyorlar, yabancılar önünde, “Biz sizin yaşınızda iken iki üç çocuk anası idik! Siz bu çocuklardan galiba altmışında filan kurtulacaksınız!” diye birden bağırıyor, kısmetleri çıkmayarak evde kaldıklarını herkesin içinde kızlarının yüzüne çarpıyorlardı.</p>
<p>Mükerrem'in yirmisine bastığı gün Ihlamur'daki evde âdeta matem edilmiş, annesinin başağrısı tam dört gün dört gece şiddetli bir şekilde sürdükten sonra kadın üç gün de alnında çatkı ile dolaşmıştı. Bu kızın hiç kısmeti çıkmazsa ne olacaktı? Bir posta müvezziine veya bir daire hademesine mi verilecekti? Ve kendisi onu başgöz edemeden gözlerini hayata yumarsa onun âkıbeti ne olurdu? Fakat birkaç hafta sonra, üç dört yıldır yüzünü görmedikleri bir eski ahbapları bir gün Ihlamur'daki eve gelmiş ve Ankara'da Ticaret Vekâleti mühendislerinden otuz beşlik, daha da hiç evlenmemiş bir adamın evlenmek arzusu ile İstanbul'da bulunduğunu, yakın bir akrabası da olmadığı için eski bir aile dostu sıfatı ile kendi delaletini rica ettiğini söylemişti. Bu mühendisin ismi Halit'ti ve üç yüz elli lira aylık alıyordu. Sade bir kızkardeşi vardı. Onun da babasından aylığı ve biraz geliri mevcuttu. Yani kendisine yük değildi. Mühendis evleneceği kızın zengin veya nüfuzlu bir yere mensup bulunması gibi bir kayıt koymayarak sade temiz bir aileden, namuslu ve cidden güzel olmasını istiyordu. Bu vasıflara tamamen sahip olan Mükerrem teklif edilirse kabul edeceği muhakkaktı. Sandıkta sepette artık satılıp parası yenecek hiçbir şey kalmadığı için (gülünç bir rakam tutan) tekaüt maaşıyla nasıl geçinebileceklerini düşüne düşüne çıldırmaktan korkan Şaziye bu sözleri duyunca eski dostunun ellerini, eteklerini öpecek olmuş, kendilerine Allah'ın yolladığı bu Halit'e tamamıyla alafranga bir usulle kızın gösterilmesini de kabul ederek onun derhal getirilmesini rica etmişti.</p>
<p>Delalette bulunan eski ahbap, dediği gibi acaba Halit'in de aile dostu muydu, yoksa Şaziye gibi ve daha pek çokları gibi fakir düşen bu kadın açıkgözlük edip kendisine bir iş bulmuş, kısmeti çıkmayan gelinlik kızlara koca tedariki ticaretine mi girişmişti? Her ne hal ise, bu ilk görüşmeden birkaç gün sonra Halit Ihlamur'a gelmiş ve genç kızı görüp pek beğendiği için izdivaca hemen karar verilmişti. Mükerrem'le annesinin evleri Beşiktaş sırtlarında, Ihlamur'daki taş ve beyaz karakoldan başlayıp Yıldız sarayını saran kışlalara doğru giden yol üstünde, ahşap ve artık harap olmuş bir evdi. Bütün eşya satıla satıla içi o kadar tamtakır bir hale gelmişti ki, müştak. bel damadın geleceği günden önce konuya komşuya yalvarılmış, öteden beriden ariyet koltuk ve kanape tedarik edilmişti. Ve bu harap evde iki hafta sonra nikâhla beraber yapılan çok sade bir düğünü müteakip, Halit karısı ile Ankara'ya dönmüştü. Lakin bu düğün için Seniha İstanbul'a gelmemiş, Mükerrem görümcesini ilk önce Ankara istasyonunda tanımıştı. Seniha hem vaktin azlığından dolayı, hem de apartmanı aptal bir hizmetçiye bırakamadığı için gelemediğini söylemişti. Gelmeyi o da elbette istememiş olacaktı... Fakat gelmesi için Halit de ısrar etmiş değildi.</p>
<p>Mükerrem'e, söz kesilirken, “Bu Halit Bey'i beğendin mi? Varmaya razı mısın?” diye sormaya annesi lüzum görmemişti. Bununla beraber, esir değildi. Koca olarak kendisine verileceğini bildirdikleri adama karşı istikrah duymuş bulunsaydı, elbette söyler, elbette razı olmazdı. Halit'ten istikrah duymamıştı ve Halit'in istikrah veren bir adam olduğunu iddia etmek gülünç bir şey olurdu. Yalnız şu vardı ki, bu izdivaca o belki hiç çarpmamış bir kalple, en çok tahmin edilmiş zevkleri tatmak üzere geldiği halde öteki her şeyi görüp denemiş, her şeyden de hevesini almış olarak artık dinlenip rahat etmek için geliyordu. Ve bu işe delalet eden kadının kendisi için “Otuz beşinde var yok. Elimde büyüdü” demesine rağmen kırkı aşmıştı, aşmış olduğu belli idi de.</p>
<p>Vakıa hiç de çirkin bir adam değildi. Hatta güzel erkekti. Laciverde çalan mavi ve uzun kirpikli gözleri, çizgileri düzgün ve kusursuz bir yüzü, ortanın uzunu bir boyu, beyaz ve yumuşak kalan çok biçimli elleri vardı. Lakin saçları tepeden boşalıp şakaklardan ağarmaya, gözlerinin etrafı tekmil buruşmaya ve göbeği gittikçe büyümeye başlamıştı.</p>
<p>Eski resimlerinin şahadet ettiği gibi vaktiyle muhakkak ki çok yakışıklı olan bu adamın gençliğinden ve güzelliğinden ancak başka kadınlar istifade etmişlerdi. Gençliğinin en hararetli ve şaşaalı yıllarına daha yeni girecek olan Mükerrem'in kollarına bu koca artık yıpranmış ve bezmiş bir halde ve her yıl daha yorgun, daha bezgin düşeceği bir devrenin başında iken gelmiş bulunuyordu.</p>
</body>
</html>