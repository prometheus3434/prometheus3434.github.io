<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>


<link href="../Styles/Style0001.css" type="text/css" rel="stylesheet"/>
</head>
<body>
<h1 style="text-align: center;">ON YEDİ</h1>
<p>Seniha yalnız kalınca defterdarın evine giderek türlü boş sözlerle vakit geçirmeye kendinde heves, hatta iktidar bulamamıştı. Birkaç gündür bir türlü ilerlemeyen işini alıp alt kattaki odaya döndü. Bu, az zamanda kendisi ile pek ahbap olduğu Şükran isminde bir dul kadına hediye etmek üzere yaptığı ve ancak yarılayabildiği bir örme ceketti. Ve elleri âdeta ayrı bir vücuda aitmiş yahut da bir makine parçaları imiş gibi bu işle meşgul olurlarken, büyük bir sabırsızlık içinde Mükerrem'i beklemeye koyuldu... Aynı zamanda da erken dönmesini hiç istemiyordu. Saat üç buçuk, dört, dört buçuk olmuştu. Beşte kapının çalınış tarzından gelenin Mükerrem olduğunu anladı.</p>
<p>Taşlığa çıkmadı, yerinden kalkmadı. Hatta gözlerini elindeki işin üzerinde tuttu. Ancak Mükerrem odadan içeri girince başını kaldırdı ve hiç ehemmiyet verilmeye değmez bir mesele sorar gibi dedi ki: “Hanımefendi Hazretleri'nin derdi ne imiş?”</p>
<p>“Ev eşyası albümleri getirtmiş de bunları gösterdi.”</p>
<p>Ses düz, dümdüz ve kupkuruydu. Hiçbir his taşımıyor gibiydi. Konuşma edası, derslerini anlamadan ezberleyen mektep çocuklarındaki edanın tamamıyla eşiydi. Sobanın yanına gitmiş, eldiven içinde bile soğuktan kızarmış ellerini, şosonların içinde üşümüş ayaklarını ateşe uzatıyor, görümcesinin yüzüne asla bakmıyordu.</p>
<p>Geçkin kız söylenilen şeye tamamen inanmış göründü. Yavaşça, “Ne münasebetsiz, ne saygısız kadın! İnsan bu havada ev eşyası albümü gösterilmek için çağrılır mı?” diye mırıldandı.</p>
<p>Kalbi, duracak gibi oluyordu. Sanki her şeyin olup bittiğini ancak şimdi anlamıştı.</p>
<p>Ve birden kalbi o kadar kuvvetli ve mütehakkim hislerle dolmuştu ki âdeta ıstırap duyuyordu. Bunların sevinç ve zafer duyguları olduğundan Seniha şüphe etti. Mükerrem'e gelince, odada duramamış, verdiği cevaba hiçbir şey ilave edemeden yukarı çıkmıştı.</p>
</body>
</html>