<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>


<link href="../Styles/Style0001.css" type="text/css" rel="stylesheet"/>
</head>
<body>
<h1 style="text-align: center;">ON İKİ</h1>
<p>Mükerrem'in Halit'e karşı aşk beslediği günler Seniha için cidden azaplı geçmişti. Hatta, bir müddet, bunun geçici bir şey olmadığına, daima devam edeceğine kanaat getirerek ilk günlerdeki arzuya yeniden kapılmış, bir hocalık bularak bu evden mutlaka ayrılıp gitmek, Halit'in saadetine ve bu kadar genç ve güzel bir kadın tarafından sevilmesine şahit olmamak istemişti. Lakin o pek dikkatle bakan gözleri Mükerrem'in sevgisinin yavaş yavaş azalmaya başladığını da farketmekte gecikmediler. Dört beş ay sonra Mükerrem kocasını artık ruhundan ve etinden sevmiyor, sade bu evde bulduğu rahat ve refahın minnetini duyuyordu. Ve bir gün bu refahı da tabii bir şey bulmaya, hatta sanki İstanbul'dan koşa koşa, sevinçten âdeta çıldırarak gelmemiş gibi Ankara'daki hayatından şikâyetler etmeye, etraftaki hanımefendiler, esasen de çoğu İstanbul'un en ücra mahallelerinden gelme yeni hanımefendiler gibi İstanbul hasreti ile yanmaya başlamıştı.</p>
<p>Ve işte o andan itibaren Seniha da beklemeye ve etrafı muayeneye başladı. Aradaki büyük yaş farkı, kocasını artık sevmeyen, kocasını artık olduğu gibi gören ve esaslı bir ahlak terbiyesi almadan büyümüş olan bu kadını mutlaka bu kocayı aldatmaya sevkedecekti. Kiminle? Görüştükleri ve temas ettikleri erkeklerin acaba hangisi ile. Nihayet bu erkeği Seniha buldu, tayin etti. Mükerrem daha farketmeden o bulup tayin etti. Celâl Ferit isminde bir hariciye memuru.</p>
<p>Bu adam Sultan Hamid nazırlarından Kemal Paşa isminde birinin uzun zaman sefaretlerde kâtiplik ederek Avrupa'nın birçok yerlerinde yaşamış ve para yemiş oğluydu. Hariciye Vekâleti'nin o Yahudi mahallesinde oturan, kıyafetlerinin intizamını hakikaten büyük fedakârlıklarla muhafaza eden ve günlerinin birçok saatini de herhangi bir ecnebi memleketine gönderilecekleri günün yakınlaştığına dair deliller keşfetmeye hasreden güngörmüş fakat servetsiz ve şöyle böyle tahsili eski memurlardandı. Sultan Hamid saltanatının son senelerinde hizmete alınarak İttihatçılar ve İtilafçılar zamanında tutunmuş, şimdi de kendini cumhuriyet rejimine kabul ettirebilmişti. Yani hiç de genç değildi. Hatta Halit'ten yaşlı olması da pek mümkündü. Fakat, eğer dedikleri gibi Yahudi mahallesinde pansiyoner olarak bir tek odada yatıp kalkıyorsa pek konforsuz bir hayat sürdüğü halde, kendisine büyük bir itina ile bakabiliyor ve enikonu taravetli görünüyordu. Tuvaletine de birçok kadınlardan fazla dikkat ediyor ve genç sanılmaya şiddetle çalışarak eski zamanlara ait bahisler açmaktan çok çekiniyordu. Mesela 1897'deki Yunan muharebesini hiç mi hiç hatırlamıyor, hatta hesabı biraz fazla karıştırarak, Sultan Hamid'in tahttan indirilmesi ile neticelenen 31 Mart isyanını da hayal meyal hatırladığını söyleyip geçtiği oluyordu.</p>
<p>Tabii Ankara için “Fecaat, monşer!” diyordu. Fakat İstanbul'un da hasretini çekmiyor, orayı da hiç beğenmiyordu. Babı âli hükümeti ortadan kalkıncaya kadar, yani milli mücadelenin bütün devam müddetinde Paris'teki sefarette başkâtiplik etmişti. Ondan sonra bir müddet hizmete girmek istememişti. Servetinin son bakiyesini pek parlak bir izdivaç ümitleri arkasırdan koşarak plajlarda ve su şehirlerinde, bir kış da Roma'da yaşarken bitirmiş, sonra naçar Avrupa'dan İstanbul'a gelerek karşısında artık hiçbir irtica tehlikesi kalmayan Ankara'ya, yeni devrede hulûl etmek üzere bir eski hâmisi ile haber göndermiş. Avrupa'daki büyükelçiliklerden birine hiç değilse bir başkâtiplikle gönderilmeğe talip olmuştu. Fakat merkezde bir müddet hizmet etmeden Avrupa'ya gitmesine imkân bulunmadığı kendisine kati bir lisanla bildirilince, buna pek hiddetlenmiş fakat nihayet ve homurdana homurdana gelmişti.</p>
<p>Kendisi bir rivayete göre vaktiyle evlenip karısını boşamış, bir rivayete göre de hiç evlenmemişti. Hakikaten mutena fakat modası biraz geçmiş elbiselerine, kunduralarına, pardesü ve paltolarına, kıravat ve gömleklerine bakınca hâlâ zenginliğine hükmetmek mümkündü. Fakat nerede bulunduğunu sarih bir adres vererek söylememekle beraber yeni yapılan apartmanlardan birinin en üst katını işgal ettiğini söylediği küçücük daireye hizmetçisi ve uşağı olmadığından dolayı dostlarını çağıramıyor ve diğer taraftan, şehrin münasipçe bir iki lokantasını da hiç beğenmiyor, ahbaplarına kendine ikramda bulunanlara buralarda bir mukabeleden “teeddüp” ediyordu. Davetli olmadığı zamanlar odasında konservelerle ve çayla kamını doyurduğunu iddia edenler de vardı. Fakat çok kere öğleyin ve bilhassa hemen her akşam bir yere davetliydi. Hakikaten çok kusursuz ve kibar giyinişi ile ve ince tavırları ve hoş konuşması ile, henüz kılık kıyafet kaidelerini ve salon âdabını pek bilemeyen fakat bu kaidelerde bir falso etmemek ihtiyacını da artık duyan bu yeni cemiyeti kendisine hayran ediyordu.</p>
<p>Kadınlar nezdindeki itibarı, erkekler arasındaki itibarından da fazla idi. Ne çare ki bu itibarın hiçbir ameli mabadı olamıyor, Avrupa'daki aşk maceralarını bazan tamamen gizlemekle beraber, bazan da küçük ısrarlar karşısında uzun uzun anlatan Celâl Ferit, Ankara'da galiba hiç günah işleyemeden yaşıyordu. Hemen her evde iki ailenin sıkıştığı ve evli kadınların on dakika uzaktaki dairelerden çıkarak kocalarının eve gelmelerini her an hesap etmeye mecbur bulundukları bu yeni ve küçük hükümet merkezinde, Celâl Ferit'in bir günah işleyebilmesi ya tesadüflerden pek fazla lütuf görmesine yahut da pek yüksek masrafları göze almasına bağlı idi. Mükerrem'e karşı gösterdiği nezaket ve alaka ise ilk zamanlarda her kadına karşı gösterdiğinden fazla olmamıştı. Fakat aralarındaki dostluk sonra gittikçe daha fazla artmaya başlamış, herkesin nazar-ı dikkatini celbedecek bir mahiyet almakta gecikmemişti. Hatta, en son günlerde, ağızdan ağıza gezen ve münasip bir şekle sokulup Seniha'ya da yetiştirilen bir havadis çıkmıştı. Celâl Ferit'in Bükreş'e müsteşar olarak gitme teklifini, Balkan memleketleri Avrupa sayılamayacağı için bir müddet daha Ankara'da dişini sıkmak ve sonra da adamakıllı bir yere yollanmak bahanesini ileri sürerek fakat hakikatte Mükerrem'le aradaki vaziyet büyük ümitler verirken ayrılmamak üzere reddettiği söyleniyordu.</p>
<p>Hakikaten de Celâl Ferit'in bu sefer adamakıllı tutulduğu, gerçekten sevdiği pek belliydi. Artık meclislerde eskisi kadar şen ve mütehakkim bir eda takınamıyor, erkekler arasında bile âşıkane macera ve muvaffakıyetler anlatmıyor ve öteki kadınları gittikçe ihmal ederek Mükerrem'e karşı duyduğu zaafı ise artık gizleyemiyordu.</p>
<p>Buna karşı gerçi Mükerrem'de pek büyük bir temayül, tehlikeli bir zaaf görünmüyordu. Fakat her halde genç kadın Celâl Ferit'i sevmiyorsa bile kendisine karşı onun gittikçe artan ve büyüyen bu aşkını seviyordu. Ve günün birinde, hiç değilse bu aşkı muhafaza edebilmek için kendisini erkeğe vereceği yahut erkeğin pek ustaca bir hareketi ile mağlup düşerek metresi olacağı artık muhakkak gibi görünüyordu. Bunu görmeyen ve hiçbir şeyi henüz farketmeyen, hemen daima da böyle olduğu gibi düşecek kadının kocası, yani Halit'ti.</p>
<p>Ve Seniha her şeye tahammül ederek kalmakta sebat ettiği için şimdi her gün nefsini tebrik ediyordu. Allah'ın kendişine Halit'in bedbahtlığını göstereceği zaman mutlaka yaklaşmıştı. Ne çare ki, kardeşinin karısını çılgınca bir aşkla sevmediği düşüncesi bu sevinci ve saadeti azaltıyordu. Eğer Halit öyle sevseydi, karılarını cinnete, cinayet ve ölüme kadar seven bazı kocaların çılgın ve feci aşkı ile Mükerrem'e bağlı bulunsaydı, şüphesiz ki şimdiden muzdarip olmaya başlar, şimdiden karısının kendisini sevmediğini ve bir başkası ile alakadar olmaya başladığını görerek işkenceler içinde inlerdi. Fakat ihtiyarlığa doğru hergün biraz daha fazla ilerleyen adam için karısının kendinden gittikçe daha soğuduğunu görmek, hatta onu hiç sevmese bile hiç olmazsa gururunu yaralamaz ve sızlatmaz mıydı?</p>
<p>Mükerrem'in Celâl Ferit'le değil de bir gençle kendisini aldatması Halit için daha mı acı olurdu, yoksa kendi akranı birinin tercih edilmesi daha mı hazin gelirdi? Seniha bunları da düşünüyor ve bu hususta bir karar veremiyordu.</p>
<p>Sade Halit'in henüz bir netice elde edilmeden bir şey haber almasından ürküyor ve rivayetlerin kulağına kadar gitmesi ihtimaline karşı onu şimdiden inanmamaya sevketmek arzusu ile, “Aman bu Ankara! Şişli'nin dedikoduları burada yapılanların yanında yüz kere zemzemle yıkanmış! Herkes için her gün öyle kuyruklu yalanlar çıkarıyorlar ki insan neye ve kime inanacağına şaşırıp kalıyor! Hem öyle zahmetsiz icat edip ortaya atıyorlar ki, akıllarında bile kalmıyor. Bir müddet geçip icatları olan yalanı başkalarından duyunca kendileri de şaşıp kalıyorlar!” gibi sözleri sık sık tekrar edip duruyordu.</p>
</body>
</html>