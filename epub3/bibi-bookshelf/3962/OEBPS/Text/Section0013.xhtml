<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>


<link href="../Styles/Style0001.css" type="text/css" rel="stylesheet"/>
</head>
<body>
<h1 style="text-align: center;">ON ÜÇ</h1>
<p>Bir gece yarısı idi. Odasında Seniha yeni uykuya dalmıştı. Birden, yandaki odadan, ağabeyi ile Mükerrem'in odasından gelen seslerle uykudan uyandı. Ve yatağının içinde doğrularak, gittikçe artan ve yükselen bu sesleri dinlemeye koyuldu. Sesler gittikçe yükseliyor fakat sözler anlaşılmıyordu. Seniha'nın yüreği şiddetle çarpmaya başlamıştı. Celâl Ferit münasebetini Halit duymuş olacaktı. Belki Seniha'nın bilmediği şeyler de öğrenmişti, belki artık bu yuva, zaten içinde soğuk rüzgârlar esen bu yuva tamamıyla yıkılıyordu. Geçkin kız yavaşça yatağından çıktı. Çıplak ve zayıf ayaklarına terliklerini geçirerek odadan dışarıya süzüldü. Apartmanın dar sofası karanlıktı. Gürültü gelen odanın kapısına kulağını yaklaştırarak dinlemeye başladı.</p>
<p>“Gidemem ben. Artık ne bu!”</p>
<p>“Manasız lakırdı söyleme Mükerrem.”</p>
<p>“Ankara'ya tahammül edemiyorum. Bir kasabada kabil değil yaşayamam!”</p>
<p>“Öyleyse seni Paris'e göndereyim. Orada yaşa, Zonguldak'a ben tek başıma giderim.”</p>
<p>“Paris'e gideyim diyen yok. Fakat şimdi bu Zonguldak'a razı olsam yarın başıma beterini çıkarmayacağın ne malum!”</p>
<p>“Mecbur olur ve daha fena bir yere gidersem, oraya da gelirsin. Zabit karılarının canları yok mu?”</p>
<p>Anlamıştı, dudaklarında acı bir gülümseme ile başını kaldırdı. Herhalde, bu karanlık sofanın bir başka köşesinde ancak beş on adım uzakta hizmetçi Şerife Kadın da böyle eğilmiş, nefes çıkarmaktan korkarak bu kavgayı dinliyordu. Beyhude yere gösterdiği tecessüse hiddetlenerek aynı sessiz adımlarla Seniha odasına döndü. Yatağına girdi, yorganını çenesine kadar çekti. Belki bir iki saat uyanık kaldı ve düşündü. Kavga bir müddet daha devam etmiş, sonra sesler gittikçe yavaşlamış, nihayet apartmana tam bir sükut, eski mutlak sükut çökmüştü.</p>
<p>Demek Zonguldak'a gidilecekti ve Mükerrem Zonguldak'a gitmek istemediği için böyle bir müddet bağırıp çağırmıştı. Belki bir kere daha, belki birkaç kere daha bağırıp çağıracak fakat neticede mutlaka mağlup olacak ve Ankara'dan ayrılacaktı. Bu kavganın Celâl Ferit'le hiçbir münasebeti yoktu. Mükerrem Ankara'dan daha ufak ve sakin bir yere gideceğine hiddetlenip kavga etmişti. İtirazlarına bunu bahane etmiş ve hakikatte Celâl Ferit'ten ayrılmayı istememiş olamaz mıydı? Böyle olsa bile yine Ankara'dan gidilecekti ve Mükerrem, Celâl Ferit'in kollarına düşmeyecekti. Kollarına düşecek bir erkek acaba Zonguldak'ta karşısına çıkacak mıydı? Çıksa bile kimbilir ne zaman, ne kadar beklettikten sonra çıkacaktı. Seniha saatlerce yatağın içinde, sağına soluna döne döne, gözlerine uyku girmeden sabahı bekledi.</p>
<p>Sabahleyin Halit çıkıp gidinceye kadar odasında kaldı. O gider gitmez de Mükerrem yanına geldi. Geceki hiddeti hâlâ üstünde ve anlattıkça bu hiddet artarak, kendisine olanı biteni hikâye etti. Halit'in on iki, on üç gün kadar evvel dairede müsteşarla kavga edeceği tutmuş, iş vekile kadar gitmiş ve vekil de müsteşarına hak verdiği için vaziyeti çok nazikleşmişti. Bunun üzerine kendisini Zonguldak'ta en büyük hissesi Belçikalı'lar elinde bulunan bir kömür şirketine başmühendis tayin ettirmiş ve iş olup bitmeden evde bunun bahsini etmeyi lüzumsuz saymıştı. Şimdi, “filan gün hareketimiz lazım!” cümlesi ile her şeyi halletmek istiyordu. Ve paraca eline orada ayda yüz lira fazla geçeceği için verdiği haberin sevinçle karşılanacağını da ummuş, beklemişti.</p>
<p>Bununla beraber, birkaç gün geçip de İstanbul'a ve oradan Zonguldak'a gitmek üzere Ankara'dan ayrıldıkları zaman Mükerrem tamamıyla sakin ve tabii idi. Celâl Ferit'ten ayrıl mış olmaktan hiç de muzdarip değildi. Henüz kollarına düşmemiş olduğu için kendisine bağlanışı pek sathi kalmış ve bir yara açabilecek mahiyet alamamıştı. Zonguldak deniz kenarı bir yerdi. İstanbul'a Ankara'dakinden sık ve kolay gidip gelinebileceğini düşünerek Mükerrem hatta memnuna bile benziyordu.</p>
<p>Seniha ise hislerini çok iyi gizlediği için bu hayat değişmesinden memnun veya müteessir olup olmadığı asla anlaşılmıyordu.</p>
</body>
</html>