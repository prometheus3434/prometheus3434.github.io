<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>


<link href="../Styles/Style0001.css" type="text/css" rel="stylesheet"/>
</head>
<body>
<h1 style="text-align: center;">YEDİ</h1>
<p>Bununla beraber, kendisine birgün iyi bir kısmet çıkıverdi. Köşk komşularından babası gibi mütekait bir feriğin yaşına göre eline epey para geçen genç oğluna istendi. Lakin vakti ile pek müreffeh günler görmüş olan ana baba, kızlarına çeyiz yapacak ve düğün masraflarına girişecek bir halde değildiler. Yahut bunları yapmaktan çekinmezlerse, artık Halit'e ilave cep harçlığı gönderemeyeceklerdi. Delikanlının bütün kusurlarını çok kısa bir araştırma neticesinde keşfediverdiler ve duyup öğrendikleri şeylere o kadar inandılar ve bunları o kadar müthiş buldular ki, daha derin tahkikata girmeyi hatırlarına bile getirmeyerek reddettiler.</p>
<p>“Şu insan kısmı hiç olduğu gibi görünmüyor. Bu çocuğun hal ve tavrından böyle bir adam olduğunu kim tahmin edebilirdi!” diyorlardı. Sonra da, bunu her söyleyişte ilave ediyorlardı: “İnşaallah Halit bir İstanbul'a dönsün. Kızkardeşine o çok daha âlâ, çok daha mükemmel kısmetler bulur!”</p>
<p>Seniha onları sessiz dinlemiş, onların belki kendi vicdanlarını aldatmak üzere durup durup tekrar ettikleri bu sözleri onlara söyleten sebepleri anladığına dair hiçbir şey sezdirmeyerek, yüzünde hiçbir hat kımıldamadan dinlemişti. Cemil Şevket ismini taşıyan ve uzun boyu, çok soluk rengi ve siyah gözleriyle hayli cazip bir genç olan bu komşuyu acaba seviyor muydu? Onun talebinin reddedilişi kalbinde acaba büyük bir yara mı açıyordu? Bunları hiç belli etmemişti.</p>
<p>Hem ıstırabını ilan etmiş olsaydı da etrafında bunu farketmemeye, anlamamaya ve bu kabil olmazsa çektiği ıstırabı manasız bir çocukluk ve bir çılgınlık olarak kabul etmeye karar verilmiş bulunuyordu.</p>
<p>Sade, ertesi sene, Halit'in Avrupa'dan nihayet döndüğü günlerde bir başka kısmet çıkmış ve bu sefer artık bu yeni kısmette hiçbir kusur ve kabahat bulmaya çalışılmamış, Halit Kâmil ismini taşıyan ve nezaretlerden birinde müfettiş olan bu adam için Cemal Paşa'nın komşularından yine kendi gibi mütekait bir paşaya yarım saatlik bir ziyaretinde edindiği malumat hemen kâfi görülmüş, tamamıyla mükemmel şeyler sayılmış ve Seniha hemen o gece annesi tarafından odasına yalnız çağırılarak kendisine alınan karar bildirilmişti. Ve bu bildiriliş kati bir eda ile, cevap istenmeyerek ve söz arasına cevaba imkân verecek boşluklar bırakılmadan yapılmıştı: “Paşa baban kimlere sordu ise hep methetmişler. Her hususta mükemmel bir adammış. Günün birinde müsteşar olması ihtimali bile varmış. İki kere heyet-i teftişiye reisine vekâlet de etmiş. Bu beye varmanı biz pek münasip bulduk.”</p>
<p>Halbuki bu yeni kısmetin bir sene evvel ahlaksız diye boşadığı karısından on altı yaşında, âdeta gelinlik bir kızı ile biri on bir, biri dokuz ve biri yedi yaşında üç oğlu vardı ve bunların hepsine Seniha'nın bakması, dört çocuğa birden analık etmesi icap ediyordu. Oğlanların birbirlerinden yaramazlıkları ve haylazlıkları söylenmiş, Halil Kâmil'in de fazla sinirli ve sık sık hastalanır bir adam olduğundan bahsedilmişti. Müsteşar olması ihtimali ise hiç söylenmemiş, sade heyet-i teftişiye reisi ile arasının pek bozuk olduğu ve sık sık kavga ettikleri anlatılmıştı. Fakat bu dört çocuk babası ve yaşı geçkin adama kız vermek için fazla masraflara girişmek ve mükemmel çeyiz hazırlamak mecburiyeti yoktu.</p>
<p>Paşanın yaptığı tahkikatta bu talip için hep iyi şeyler, hep mükemmel şeyler öğrendiğini söyleyen annesine, Seniha siyah gözlerinin simsiyah bir bakışı ile baktıktan sonra ince ve renksiz dudaklarını büzmüş, “Belki pek iyi bir adamdır. Fakat ben kocaya varmak istemiyorum!” demişti.</p>
<p>Ve bu cevap Mediha'yı birden pek öfkelendirerek onu uzun bir nutka başlatmıştı: “Tuhafsın kızım. Kocaya varmayacaksın da ne yapacaksın? Bırakacağımız apartmanların iradıyla mı yaşayacaksın yoksa? Bu adamın kabahati nedir? Karısını boşaması ise, bundan dolayı kendisini ayıplamak değil namus meselelerindeki taassubundan dolayı tebrik etmek lazımdır. Ne kusuru var? Pekâlâ mükemmel adam! Amma ne imiş? Pek genç değilmiş! Senin ağzın da süt kokmuyor ya! Kızla erkek arasında on üç, on dört yaş hiç de büyük bir fark sayılmaz... Paşa baban benden tam on sekiz yaş büyük değil mi? Öyle iken bak benden sağlam maşallah!“</p>
<p>Lakin kocasının kendisine nisbetle fazla yaşlı olduğunu söylemek bile hatırına geldiği halde dört çocuktan Mediha bahsetmemiş, bu hatırına gelmemiş veyahut bunu da talibin meziyetlerinden biri olarak göstermeye artık dili varmadığı için bu bahiste sükût eylemişti.</p>
<p>“Anne, hatırlar mısınız, geçen sene Cemil Şevket Bey'i beğenmemiştiniz. Bana layık bulmamıştınız!”</p>
<p>Bu sesteki hırçın eda nihayet Mediha'nın dikkatinden kaçmamıştı. Ve kadın bir an bozulur gibi, utanır ve eseflenir gibi olduktan sonra, bir küçük çocuk kandıran bir insan edası takınarak demişti ki: “Vallahi o genç hakkında biraz müşkülpesent davranmış olabiliriz. Fakat işte isabet etmişiz; bugün daha iyi bir kısmet karşısındayız. Bir nezaret müfettiş-i umumisini bir şirket memuru ile mukayese edecek değilsin ya! Bu sefer koca bir konağın hanımefendisi olacaksın.”</p>
<p>“Belki de dediğiniz gibi bu zat öteki ile mukayese edilemez. Fakat ben kocaya varmayacağım... Ne buna, ne de daha iyisine, hiç kimseye varmayacağım!”</p>
<p>Ve Mediha Hanım omuzlarını silkmiş, “Daha fazla deli saçması dinlemeyeceğim!” diyerek odadan çıkmış, kapıyı Seniha'nın üzerine vurarak gitmiş fakat Halit Kâmil'e red cevabı vermek de zaruri olmuştu.</p>
<p>... (Ne buna, ne de daha iyisine, hiç kimseye varmayacağım!)</p>
<p>Seniha'nın hem müteneffir hem yorgun bir sesle söylediği bu cümleyi nasıl, ne çeşit, ne gibi sebeplerden doğmuş bir ıstırabın söyletmekte olduğu, bu red cevabı verilirken Mediha'nın hiç hatırına gelmemişti. Sonra da feci bir şüphe içine burgu gibi girmiş fakat kadın bu şüpheden ne kocasına, ne de oğluna bahsetmeye cesaret etmeyerek sade kızını birkaç ay mütemadi bir göz hapsine almış, onun her sözünden, her hareketinden manalar çıkararak bir ipucu keşfetmeye çalışmıştı. Ancak gayritabii hiçbir şey, şüphelerine kuvvet verecek hiçbir hal farkedememişti.</p>
<p>Edemeyince de alakası devam etmemiş, yani Seniha'yı daimi bir alakaya layık bulmamıştı. Şu kadar ki, kanaat haline gelemeyen bu şüphe kızına karşı olan gevşek bir sevgi bağının daha da gevşemesine sebebiyet verecekti...</p>
</body>
</html>