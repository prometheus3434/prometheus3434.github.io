<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>

<link href="../Styles/Style0001.css" type="text/css" rel="stylesheet"/>
</head>
<body>
<h1 style="text-align: center;">YİRMİ DOKUZ</h1>
<p>Ancak sabahleyin, ortalık henüz aydınlanmışken bir elin sert sert kendisini dürttüğünü hissederek gözlerini açmış ve Seniha'yı karşısında görmüştü. Rengi sararmış, kaşları çatık, başı dik ve mağrur, gözleri parıl parıl yanan bir Seniha. Gençleşmiş ve âdeta güzelleşmiş bir Seniha.</p>
<p>Mükerrem gözlerini açar açmaz ona demişti ki: “Uyandırmasam öğleye kadar uyuyacaksın. Bu gece olup bitenlerden haberin var mı? Kapuz'da ağabeyim Nüzhet'i öldürmüş. Şimdi mevkuf!”</p>
<p>Genç kadının gözleri büyümüş, fakat ağzından hiçbir söz, hiçbir ses çıkmamıştı. Ve Seniha devam etmişti.</p>
<p>“İki el rovelver atmış. Kurşunların ikisi de çocuğun başına isabet etmiş. Yüz tanınmayacak bir hal almış, korkunç ve iğrenç bir şey olmuş diyorlar.”</p>
<p>Mükerrem, Nüzhet'in öldürüldüğünü duyar duymaz ayağa fırlamıştı. Fakat artık hiç hareket etmiyor, ağzından tek laf çıkmıyor, görümcesine sersem sersem bakıyordu. Seniha ise dönmüştü. Çıkacaktı. Sonra kapının önünde durarak sordu: “Şimdi sırtıma mantomu geçirip Şerife ile Adliye'ye gideceğim. Ağabeyimi göreceğim. Gelmek ister misin?”</p>
<p>Vaziyet değişiyor, hanımlık Mükerrem'den kendisine geçiyor, izin istemeden Şerife'yi yanına alıp götürebiliyordu. Fakat Mükerrem böyle şeyler farkedecek, böyle şeyler düşünecek halde miydi? Bir külçe gibi olduğu yere yıkılıverdi. Boğuk ve yavaş bir sesle, “Hayır, gelemem!” dedikten sonra da gözlerinden birden bire yaşlar boşandı.</p>
<p>Ve Seniha çıkıp gittikten sonra belki bir saat, ağladı. Lakin Halit'in uğradığı felakete mi, yoksa Nüzhet'in ölümüne mi ağlıyordu? Yahut sadece kendisini, hep kendisini düşünerek Nüzhet'in kendisini sevmemiş ve başka kadınlar önünde kendisini tahkir etmiş olmasına mı ağlıyordu? Bunları bilmeden, niçin ağladığını hiç düşünmeden ağlamıştı. Gözyaşları dindikten sonra kalbini bir çöl gibi boş ve kuru buldu. Koca sının attığı kurşunlarla Nüzhet'in yüzünün tanınmayacak, korkunç ve iğrenç bir hale geldiğini demin Seniha söylemişti. Ve şimdi, birdenbire, daha gözlerinde belki onun için dökülmüş yaşlar kurumadan, Mükerrem artık aşkının öldüğünü ve delikanlıyı artık sevmediğini anladı. Sade güzelliğinden, çok güzelliğinden dolayı sevmiş ve göğsüne çılgın gibi bastırmış olduğu o eşsiz baş şimdi korkunç ve iğrenç bir şey haline gelince sevgisi de birden tükenmiş ve varlığı sanki boşalmış, kupkuru ve bomboş bir şey olmuştu. Mükerrem bu aşkın çılgın hatıralarından, hatta dün geceki azaplarından bile varlığında artık tek zerre bulamadı.</p>
<p>Ve kalın elbisesinin içinde çırılçıplakmış gibi titreyerek genç kadın ayağa kalktı. Oda ne kadar soğuk ve buz gibiydi! Sobayı yaktıktan sonra yatağına tekrar uzandı. Boş gözlerle, hiçbir şey düşünmeden, hiçbir şeye yanıp acımadan, hiçbir harekette bulunmadan böyle saatler geçirdi.</p>
<p>Seniha dönmüş müydü, Şerife Kadın, ahçı nerede idiler? Odaya kimse gelmiyordu...</p>
</body>
</html>