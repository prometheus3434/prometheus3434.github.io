<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>


<link href="../Styles/Style0001.css" type="text/css" rel="stylesheet"/>
</head>
<body>
<h1 style="text-align: center;">ÜÇ</h1>
<p>Bu şirket, Zonguldak etrafındaki kömür ocaklarının en büyük kısmına sahip bulunan Fransız şirketiydi. Fransız mühendislerine ve biri mesul müdür ve ötekisi baştercüman olan iki Türk müstesna, bütün ecnebi memurlarına mahsus evlerle dolu dağ üzerinde bir de tek katlı büyük bina vardı. Bu binanın bir kısmı bekâr memurlar için lokanta vazifesini görüyor, bir kısmında Fransa'dan muvakkaten gelen veya henüz evi hazırlanmayan mühendislere mahsus bir iki yatak odası ile memur ve mühendislere kitap dağıtan fakat içinde tek Türkçe kitap olmayan bir kütüphane bulunuyordu. İşte burada bir büyük salon da sinemaya ayrılmıştı. Haftada, bazan da on beş günde bir, Perşembe akşamları, şirketin birinci sınıf mühendis ve memurları ile hatırlı davetlilerine, ertesi akşam, yani Cuma akşamı da öteki memurlarla onların tanıdıklarına bu büyük salonda sinema gösterilirdi. İskelenin yanındaki kahveden bozma sinema pek berbat bir şeydi. Gösterdiği filmler sade en kötü neviden kovboy ve polis filmleri olduğu gibi en pahalı birkaç sırası elli kuruştu ve yirmi beşi gözden çıkaran amele ve hamallarla her gece hıncahınç dolardı. Bu sebeple, şirketin sinemasına Perşembe akşamı davetli sıfatı ile gitmek pek istenen bir şeydi, herkes tarafından istendiği için de, gidebilmek içtimai bir mevkii olmanın delili sayılmakta idi.</p>
<p>Davetlilerin davetlisi sıfatı ile gidenler bile konu komşularına, “Dün akşam pek geç yattık. Şirket'in sinemasına davetli idik de!” diye övünürler, birçok kadınlar ise, “Bu sinema için hâlâ sana davetiye göndermiyorlar, bey! Ele güne karşı küçük düşüyoruz” diye söylenir, sitem ve hatta kavga ederlerdi. Nuriye'nin kocası Hayrettin vaktiyle taşralarda dolaşan ehemmiyetsiz bir gümrük memuru iken sonra her nasılsa dünya harbinin dalavereli ticaret işlerine karışarak epey para kazanmış, daha sonra da bir kolayına getirip Zonguldak'ın ta göbeğinde bulunan küçük, lakin pek zengin ve kömürünün çıkarılması gayetle zahmetsiz bir ocağı ele geçirmiş, hiç yoktan çok mühim bir şahsiyet olmuştu. Bundan dolayı, kendisine davetiye gelenlerin en başlarında idi. Halit'e gelince, yarıdan fazla sermayesi İsviçreli'lere ait olup ocakları Zonguldak civarında Kilimli'de bulunan küçük bir kömür şirketinin başmühendisi idi, ilk oyuna mahsus davetiyelerden alacak kimseler arasında onun da ileri bir mevkii vardı. Her yeni film gösterilişinde iki aile hemen daima hazır bulunurlardı.</p>
<p>O gün gökyüzü mavi kalmış, hava âdeta sıcak olmuştu. Şirket evlerine giden dolambaçlı tepe yolunu Halit solunda karısı ve onun yanında kızkardeşi bulunduğu halde çıkarken, bir iki kere mırıldandı: “Bari uykusuzluğumuza değse! Son filmler o kadar berbat şeylerdi ki!”</p>
<p>Yaşı artık kırkı hayli geçen ve saçları seyrekleşen başmühendis, gece uykusuna bir türlü doyamıyordu. Mükerrem'le arasında yirmi bir yaş vardı.</p>
<p>Sinema salonundan içeri girince, yerlerin bir kısmını boş buldular. Vakıa filmin başlamasına da daha vakit vardı. Hatta bunun içindir ki, yolda Mükerrem'in kendisine yokuşu hızlı hızlı çıkartmasına Halit itiraz etmiş, “Ne koşuyorsun canım! Sonra orada boşuna bekleyeceğiz” demişti.</p>
<p>Sinema salonu epey büyüktü. On tarafta tıpkı bir mektep sıraları gibi sıralar, daha geride iskemleler, beyaz perdenin altında da paltoları, mantoları, şapka, baston ve şemsiyeleri koymaya tahsis olunmuş eski bir bilardo masası vardı. Bu daha şerefli sayıldığı için, hemen herkes mutlaka en gerilerde yer bulmaya çalışırdı. En sonra gelmenin kibarlık icaplarından olduğunu bildiği halde bu sefer nedense erken gelen ve kibarlar gerilerde oturduklarından tabii en gerilerde bulunan Nuriye, kendilerini uzaktan tanımış, mebzul el işaretleri ile yanına çağırıyordu. Kocası ile beraberdi. Lakin Nüzhet görünmüyordu.</p>
<p>Mükerrem derhal Nuriye'nin tarafına yürümüştü. Ve karısının arkasından istemeye istemeye ilerlerken, Halit Seniha'ya ve yalnız Mükerrem'den şikâyet ederken sesinde ona karşı peyda olan bir samimiyetle dedi ki: “Bu kadından sen de hazzediyor musun Allah aşkına?”</p>
<p>Bir kaç kere daha böyle sormuştu. İçi büyük bir hazla dolan Seniha bir şey söylemedi. Sade belirsiz bir surette başını sallayıp gülümseyerek ağabeyinin yüzüne baktı ve Halit bu gülümsemedeki istihzanın kendisi için olduğunu hiç hatırına getirmedi.</p>
<p>Nuriye onları bir laf tufanı ile karşılamıştı.</p>
<p>“Acaba gelmeyecekler mi diyordum. Biz belki iyi yerler tutulur diye her zamandan evvel geldik. Pek güzel bir filmmiş, değil mi Bey? Bey İstanbul'da vaktiyle görmüş de öyle iken yine geldi. Nüzhet de mutlaka gelecekti amma bilmem ki nerde kaldı! Hain oğlan, bu gece bizi yalnız bıraktı, arkadaşları ile Şaban Usta'nın dükkânında yemek yemeye gitti. Şaban Usta'nın dükkânında yemeğe de gidilir mi imiş!' dedim amma dinletemedim. Sonradan öğrendim ki, meğer Şaban Usta olacak herif İstanbul'dan güzelce bir kız garson getirmiş. Bu kızın Hacer ve Bedia diye iki tane de adı varmış. Bu iki adlı kız geleli üç gün olmuş, bu üç gündür aşçı dükkânı dolup dolup boşalıyormuş!”</p>
<p>Hanımefendinin eski gümrük kâtibi şimdi de mühim bir madenci olan kocası, cesim göbeğini oynata oynata güldü: “İnşallah yarın akşam da biz beyefendi ile beraber gideriz!” dedi.</p>
<p>Halit mukabele etmedi. O bu aileyi hiç sevmiyor, karı koca ve oğul bütün azasına karşı nefrete çok benzeyen bir his duyuyordu. Hele oğulları, güzelliğine tekmil kadınların tapmasını ve parasına herkesin tekâpusunu bekleyen bu uzun saçlı ve küstah bakışlı oğlan, müthiş surette sinirlerine dokunuyordu.</p>
<p>Karısıyla onun arasında başlayan hoşlanma ve istek oyununu hiç mi hiç sezmemiş olmakla beraber, Nüzhet'e karşı âdeta bir kini vardı. On dört, on beş yaşındaki çocuklarla bir sınıfta okuyuşundan hiç sıkılmayan, dönmediği yıllarda bile mutlaka ikmale kalan, sokakta hocalarına rastgelişinde bunu lütuf sayar bir eda ile kendilerine selam veren, sonra da bütün cahilliğine ve terbiyesizliğine rağmen cemiyet içinde kendisine şimdiden bir mevki verilen bu çocuğu birçok defalar tahkir etmek ihtiyacını duymuştu. Hatta bir gün, bulundukları bir yerde ve ayağı ayağının üzerinde, o hem sigarasını tellendirir hem de yeni bir Fransız operetinin ilk defa olarak dinlenilen plaklarına dair hükümler yürütürken, hâlâ orta mektebe gittiğini hatırlatarak böyle eda ve çalımlara hakkı olmadığını yüzüne vurmak maksadı ile sormuştu: “Dersler nasıl, yürüyor mu?”</p>
<p>Elindeki sigaranın yarı külünü tablaya yarısını da yere dökerek Nüzhet, “Şöyle böyle, fakat niçin sordunuz?” demişti.</p>
<p>“Uzun seneler talebelik, bir müddet de hocalık etmiş olmanın tesiri. Ee, bu sene son sınıftasınız değil mi?”</p>
<p>Bunun üzerine, iri siyah gözlerinde mütecaviz bir ışıkla Halit'i süzerek Nüzhet demişti ki: “Bu âdeta bir istintaka benziyor. Evet, bu son senem. Kısmet olursa bu yaz mektebi bitireceğim. Ama yine siz ihtiyat edip bu hususta kimse ile bahse filan girmeyin!”</p>
<p>“Geçen yaz mektebi bitirmeyişiniz yazık oldu. Eğer şimdi elinizde şahadetnameniz bulunsaydı, yeni bir imtihanla maden mektebine girebilirdiniz. Halbuki, gelecek seneden itibaren, alınmak için liseyi bitirmiş olmayı şart koyacaklar.”</p>
<p>Fakat bütün bu sözler esnasında Nüzhet asla bozulmamış ve sonra, gözlerindeki o mütecaviz ışık büsbütün artarak, kızıl ve biraz kalın dudaklarında karşısındakini küçük gören bir tebesssümle cevap vermişti:</p>
<p>“Orta mektepten sonra ne bir liseye girmeyi düşünüyorum, ne de maden mektebine girmeyi. Bu tahsil benim için tamamen kâfi. Babamın madenini bizzat idare etmekliğim icap ettiği zamanda ise, istediğim gibi ve istediğim kadar mühendis bulabilirim. Hem o vakte kadar maden mektebi lise mezunlarından birçok mühendis yetiştirir de bu sayede ben de bu beylere babamdan yahut başka yerlerden şimdi alabildikleri paranın yarısını bile vermem!”</p>
<p>O zaman Halit küstah oğlana bir tokat aşketmek arzusunu güçlükle yenmişti.</p>
<p>Filmin ikinci kısmı başlarken Mükerrem birdenbire Nüzhet'in sesini duydu. Yavaşça, “Affedersiniz, geciktim” diyordu. “Arkadaşlar bir türlü bırakmadılar. Ellerinden kurtuluncaya kadar akla karayı seçtim.”</p>
<p>Mükerrem'in Halit'le arasında Seniha olduğu için belki Halit duymamıştı. Fakat evvelden buluşmak kararını apaçık gösteren bu sözleri başkaları işitmez miydi?</p>
<p>Mükerrem cevap vermedi. Nüzhet'in ağzı çok fena içki kokuyordu.</p>
<p>Sinemada çalgı yoktu. Bunun için, film gösterilirken yüksek sesle konuşmakta ve her türlü gürültüden çekinmemekte Nuriye kendisini tamamen hür sayıyordu. Fakat çalgı olsa da herhalde yine konuşacaktı. Avrupa'ya sık sık giden bazı hanımefendilerden, operalarda bile başrollerin şarkı söyledikleri en heyecanlı ve mühim yerlerde put gibi durulduğunu fakat, buna mukabil, ehemmiyetleri ikinci ve üçüncü derecedeki meclislerde konuşulup gülüşüldüğünü ve böyle yapmanın kibarlık gerekliği olduğunu daima duymuştu. Hatta yaptığı Avrupa seyahatinde de, bu derecesini fark edememişse bile şahsen böyle hareket etmiş ve ihtarlar karşısında kalışı kanaatini değiştirememişti...</p>
<p>Uzun, kısık ve kalın kahkahasıyla gülerek oğluna dedi ki, “Bilsen ben neler haber aldım! Şaban Usta'nın dükkânına gitmen sebepsiz değilmiş. Orada gayet güzel bir kız varmış. Baban bile yarın gece gitmeye hazırlanıyor!”</p>
<p>Nuriye'nin kendisi için hazırladığı ve kendisinin büyük bir ustalıkla Mükerrem'in tam yanına çekip soktuğu iskemleye oturmuş, Nüzhet de gülüyor, “Anneciğim, bir akşam da ben seni götürürüm” diyordu.</p>
<p>Mükerrem hiçbir şey söylemiyor ve filmle pek alakalanmış göründüğünden emin bulunuyordu. Bu, eski bir filmdi. Nuriye'nin kocası herhalde yıllarca evvel görmüş olacaktı. Artık gittikçe modası geçen ve yerini yeni yıldızlara bırakan İtalyan artisti Franceska Bertini bunu belli ki gençliğinin ve şöhretinin şaşaalı bir çağında çevirmişti. Filmin başında, kendi gibi fakir bir delikanlıya nişanlı olan küçük bir işçi kızı şeklinde görünüyor, sonra pek zengin ve biraz yaşlı bir kont tarafından sevilince birden başı dönerek nişanlısını bırakıyor ve konta varmayı kabul ediyordu. Bir kere vardıktan sonra ise, kocasının krallara saray olmaya layık şatolarının bütün ihtişamına rağmen bahtiyar olamıyor, öldürdüğünü sandığı aşkının ateşleri içinde yanmaya başlıyordu. Fakat o kadar istediği halde Mükerrem kendini filmin vaka ve manzaralarına veremiyor, perdeye âdeta görmeyen gözlerle bakıyordu. Nüzhet'in bir dakika evvelki itizarını duymamış gibi yapmıştı. Bir lokantamsı meyhanede, bir kasabanın lokantamsı meyhanesinde sarhoşlara hizmet eden ve kimbilir ne kadar adi olan bir kız, demek ki ona saati unutturmuştu. Demek ki, hem kendisine söz vermişken, sırf garson kızı biraz daha fazla görmek için sinemaya geç gelmişti. Acaba kız cidden güzel mi idi? Adına hem Hacer hem Bedia denilen bu mahluku âdeta kıskandığını Mükerrem hissediyor, bundan dolayı da kendi kendine öfkeleniyor, kendi kendinden utanıyordu.</p>
<p>Nuriye de hâlâ Şaban Usta'nın dükkânının lakırdısını ediyor, bir gece oraya gidip yemek yemenin pek eğlenceli olacağını söylüyordu. İstanbul'da en şık ve kibar aileler şimdi sık sık lokantalara gitmiyorlar mı idi? Gerçi hemen her sokağa çıkışta önünden geçtikleri bu yer muhakkak ki adi ve basık bir aşçı dükkânından başka bir şey değildi. Lakin bekâr memurlarla birkaç günlük bir iş için Zonguldak'a uğramış tüccarlara orası yine en münasip yer olarak tavsiye ediliyordu. Nuriye ihtimal ki pırlantalar, yakutlar ve zümrütler takıp giderek bu aşçı dükkânında uyandıracağı hayranlık ve hürmetin lezzetini şimdiden tadar ve tadarak lafını uzatırken, Halit de bir şekerleme yapmayı tercih etmiş, gözlerini kapamıştı. Halbuki yarın Cuma olduğu için erken kalkmaya mecburiyeti yoktu. Kadının sözlerini dinliyormuş gibi yapabilir yahut da filmi seyredebilirdi. Kendinden geçtikten sonra, karısına fazla abanmaya başlamıştı. Mükerrem kolunu çekti.</p>
<p>Lakin genç kadın Nüzhet'ten de uzaklaşıyor, ne kolunun ne de bacağının onun vücuduna en küçük bir dokunmasına imkân bırakmıyordu. Ve çocuğun o büyük siyah gözlerine bir kere bakmayı çok istediği halde, isteğini yenerek başını perdeden çevirmiyordu. Aydınlık olduktan sonra da ona karşı tamamıyla lakayt görünmeye karar vermişti. Nuriye'nin sorduğu bir şeye cevap vermek üzere başını çevirdi. Fakat, başını çevirince, anasının değil Nüzhet'in yüzüne baktı: Oğlanın gözleri kendi gözlerini birden çekmişti. Ve iri ve simsiyah gözlerde Mükerrem hırslı, acıkmış, âdeta asi bir parıltı gördü. Şaban Usta'nın dükkânında bu orta mektep talebesi biraz fazla rakı veya şarap içmiş olacaktı.</p>
<p>Son kısımda, Franceska Bertini kontesliği ve milyonları bırakarak fakir gencin karısı olduktan sonra bu sefer de kontesliğinin ve teptiği milyonlarının hasreti ile yanarken, Halit de artık âdeta horlamaya başlamıştı. Hatta, film bittikten sonra uykusundan uyanması küçücük gülüşmeleri mucip oldu. Grupları daha bir iki ahbapla beraber sinemadan ayrılmıştı. Nuriye'nin kocası Hayreddin'le Halit en önden yürüyorlar, ötekiler arkadan geliyorlardı. Fakat sonra, bunun nasıl olduğunu kendileri de farketmeden, dolambaçlı tepe yolunun başında Nüzhet'le Mükerrem en geride bulunduklarını görüverdiler. Karadeniz'i seyreden bu dolambaçlı yolu bütün ötekilerin arkasından ineceklerdi.</p>
<p>Her ikisi de şimdi susuyorlardı. Şakaklarının vurduğunu Mükerrem duyuyor, yüreği göğsünde biraz fazla çarpıyordu. Hava kuru ve soğuktu. Geçen hafta o bağırıp köpüren ve haykıra haykıra kıyılara çarpan Karadeniz, sessiz, uyuyordu. Genç kadın, limandaki birkaç geminin sanki açılıp kapanan gözlere benzeyen ışıklarına bir müddet baktı.</p>
<p>Mükerrem öndekilere, “Hızlı yürüyorsunuz. Bizi geride bıraktınız!” diye tam seslenmeye hazırlanırken, elini birden Nüzhet'in elinde hissetti. Oğlan onu kendine doğru çekmek ve belki de yüzünden öpmek istemişti.</p>
<p>Elini kurtaramamakla beraber geri çekilerek, kısık bir sesle, “Ne yapıyorsunuz, görecekler!” dedi.</p>
<p>Bu, red değildi, sadece ihtiyata davet etmekti. O vakte kadar, gözlerin ve ellerin bütün bildirimlerine rağmen, aralarındaki vaziyeti söyleyip açığa vuran ilk sözler bunlar oluyordu. Bembeyaz dişlerini karanlıkta daha da beyaz ve daha da parlak gösteren bir tebessümle Nüzhet bu yeni zaferine gülümsedi. Fakat genç kadını kollarına almak, hatta bir kere öpmek için artık ısrar etmedi. Esasen yolun bir kıvrımı dönülmüş ve öndekiler meydana çıkmıştı.</p>
<p>Yavaşça, “Yarın için tasavvurlarınız?” diye sordu:</p>
<p>“Şimdilik hiçbir tasavvurum yok.”</p>
<p>“Benim var, yarın mutlaka sizi görmeliyim. Buluşmalıyız. Bu vaziyet artık bu şekilde devam edemez.”</p>
<p>Ve bir dakika bekleyip cevap almadıktan sonra, Nüzhet yine söyledi: “Yarın dört buçuktan beşe kadar Şekerci Tahsin'de sizi bekleyeceğim. Herhalde beşten evvel gelmenizi rica ederim.”</p>
<p>Mükerrem, “Geleceğimi hiç zannetmiyorum” diye mırıldandı.</p>
<p>“Kat'iyyen geleceksiniz, Mükerrem Hanım. Ciddi söylüyorum, bu vaziyet artık bu şekilde devam edemez.”</p>
<p>Bu sözleri söyledikten sonra da, daha fazla ısrarı kendisine yakıştırmayarak Nüzhet anasına seslendi: “Ne konuşuyorsunuz, anne?”</p>
<p>Nuriye durmuş, başını çevirmişti. Aralarındaki mesafe azalınca dedi ki: “Karının sersemliğini konuşuyoruz. O sarayları, o parkları, o debdebeyi hiç insan bırakır mı? Körolasıca alık! Sonra yandı yandı ama kaç para eder!”</p>
<p>“Canım şimdi Franceska Bertini'yi kendi haline bırakın da sizi Şaban Usta'ya, supeye götüreyim. Hem dans da ederiz.”</p>
<p>Nuriye'nin yanında upuzun ve iskeletler gibi kuru bir kadın vardı. Kasabadaki büyük eczane sahibinin karısıydı. Vaktiyle bilinmez ne gibi bir münasebetle yirmi gün kadar Peşte'de bulunmuş olduğu için pek alafrangalık taslar ve yüz bulamamakla beraber hep Nüzhet'in etrafında dolaşır, ağzına girmeye çalışırdı.</p>
<p>Şaban Usta'nın dükkânında supe ve dans teklifini çok zarif bularak kendisi kadar uzun ve kuru bir kahkahaya başladı. Ve onun vücudu kadar kuru ve uzun kahkahası bir türlü bitemezken, asıl adının Hacer mi yoksa Bedia mı olduğu kestirilemeyen ve güzelliği söylenen lokanta kızını Mükerrem yeniden, kalbinde âdeta ıstırap ve hiddetle düşündü. Aşağıdan, Üzülmez ocaklarında çıkan kömürleri sabaha kadar hiç durup dinlenmeden taşıyacak vagonların gürültüsü, gittikçe yakınlaşarak geliyordu.</p>
<p>Eve döndükleri zaman, daima çok erken yatan hizmetçi Şerife'yi tabii meydanda bulmadılar. Seniha, “Madem ki Nüzhet Bey'in supesini kabul etmediniz. Bari size ben bir çay pişireyim” dedi.</p>
<p>Halit doğru merdivene yürümüştü: “Hemen yatacağım. Çay may istemem” diye homurdandı.</p>
<p>Mükerrem dedi ki: “Zahmet etme abla. Bu vakit çay uykumuzu kaçırır.”</p>
<p>İki kadın, merdivenleri yanyana, kolkola çıkıyorlardı. Sofada ayrılacakları zaman, Seniha dikkatle Mükerrem'in yüzüne baktı. Belki de, böyle dikkat sayesinde, bu yüzde Nüzhet'in dudaklarının izini bulacağını, göreceğini sanmıştı.</p>
</body>
</html>