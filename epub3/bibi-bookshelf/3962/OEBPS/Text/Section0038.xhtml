<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>

<link href="../Styles/Style0001.css" type="text/css" rel="stylesheet"/>
</head>
<body>
<h1 style="text-align: center;">OTUZ SEKİZ</h1>
<p>Ve parayı Seniha ağabeyinin eline vermek, teker lira olarak verip karşısında uzun uzun saydırmak ve onu pejmürde kıyafetiyle, belki sırtı kamburlaşmış, saçı başı bembeyaz görmek istiyordu.</p>
<p>Ertesi günü, sabahın çok erken bir saatinde, İsmail Kâzım kendisini otelde ziyaret etti ve onu böyle bu kadar erken karşısında bulunca Seniha merakla sordu: “Hayrola avukat bey? Yeni bir havadis mi var?”</p>
<p>“Yeni hiçbir şey yok efendim. Fakat zaten yolumun üzeri. Yazıhaneye giderken uğrayayım dedim.”</p>
<p>“Teşekkür ederim ama ben gelecektim zaten. Zahmet etmemeliydiniz.”</p>
<p>Ve muhatabı “estağfurullah” demeğe vakit bulmadan Seniha ilave etti: “Bugün öğleden sonra çıkacak değil mı?”</p>
<p>“Evet. Acaba ben daha evvel hapishaneye gideyim mi? Ne buyurulur? Yoksa kendisinin bana gelmesini mi bekliyeyim?”</p>
<p>“Hapishaneden çıkınca gideceği muayyen bir yeri yok ki! Ya izini kaybedersek! Ya çıkar çıkmaz bir vapura binip İstanbul'a filan giderse?”</p>
<p>“Cebindeki nakdin altı lira ve küsur olduğunu dün ağzından kaçırdı. Bununla seyahate çıkması ihtimali yoktur ve nasıl olsa Zonguldak'ta kalıp bekleyecektir. Maamafih belki de olmayacak işler peşine düşüp bizi aramaz, belki civar ocaklara gider, velhasıl bizi kendisini kasabada arayıp aratmaya mecbur bırakır. Onun için, hapishaneye tekrar uğrayarak teklifinizi kabule kendisini ikna etmeyi düşünüyorum.”</p>
<p>“Pek isabet olur beyefendi. Bu iş bir an evvel olup bitsin. Vakıa dersler tatilken Polathane'de bulunmaya bir mecburiyetim yok. Fakat otelde yaşamak ve lokantadan günde iki defa yemek getirtmek hem masraflı hem de çok zahmetli bir iş. Gerçi emin birini bıraktım ama, Polathane'deki evimi de merak ediyorum. Şu halde size kaçta geleyim?”</p>
<p>“Bir buçukta teşrif buyurun olmaz mı?”</p>
<p>Ve bu konuşmadan sonra davavekili gidince, Seniha otelde kalmaya tahammül edemedi. Birden şapkasını başına ve mantosunu sırtına giyip dışarı çıktı. Sokaklarda uzun uzun, maksatsız, nereye gittiğine hiç dikkat etmeden yürüdü. Yolda kimsenin yüzüne bakamıyordu. Eskiden tanıdığı hiç kimseye acaba tesadüf etmemiş miydi? Herhalde, kendisini durdurup hiç kimse konuşmadı. Belki saygı saymışlar, ihtimal bir musahabeye girmeyi tamamıyla lüzumsuz bir zahmet bulmuşlardı.</p>
<p>Ve birden yokuşlar çıkarak, eskiden oturdukları evin ta önüne gelmiş olduğunu farketti. Buraya doğru yürüdüğünü, buraya varacağını o hiç bilmemişti. Fakat belki de tahteşşuurundaki bir kudret ve irade evvelden her şeye karar verip, onu evin yolunda yürütmüş, ona bu dik yokuşları çıkartmış işte kasabanın hemen nihayetine kadar getirtmişti. Lakin Seniha bu evin önünde bulunduğunu farkettikten sonra hangi saik ve âmillerle buraya kadar gelmiş olduğunu artık düşünmedi. Bunu lüzumsuz buldu. Ve uzun uzun baktı. Ev hep o evdi. Fazla eskimemiş, sade mavi boyası kararmıştı, pencerelerinde perdeler bulunduğuna göre de boş değildi. Fakat pencerelerdeki perdeler hep iniktiler ve bu pencerelerden dışarıya hiçbir ses çıkmıyor, taşmıyordu. Acaba şimdi içinde oturanlar ne çeşit kimselerdi? Sonra Seniha bu eve vaktiyle ağabeyinin kendinden, halinden ve istikbalinden ne kadar emin bir adam edasıyla girip çıktığını, gelip gittiğini düşündü. Bu evin yolunda Seniha onun beraber yürürse daima biraz geriden, olsa olsa uzun yıllar sadakatle hizmet ettikten sonra azat edilmiş eski halayıkların efendilerinin yanında gösterebildikleri kadar bir vakarla yürürdü. Şimdi, bu aynı şehrin sokakların da, muhakkak ki lime lime olmuş bir kıyafetle Halit nasıl insan içine çıkacak nasıl dolaşacaktır!</p>
<p>Bunu düşünürken Seniha'nın hatırına yeni bir nokta geldi ve şimdiye kadar bunu düşünmeyişine şaştı. Bir iş buluncaya kadar Halit'in eline bekleyebilmek ve sarfedilmek üzere yüz lira geçmesi de bir laftan ibaretti. Davavekili üstünün başının döküldüğünü söylememiş miydi? Herhalde, kendisine verilecek yüz liranın bir kısmı ile kılık ve kıyafetini düzeltmek mecburiyetinde idi. Zonguldak'ın her şeyi ateş pahasına satan dükkânlarından kimbilir ne çeşit şeyleri kimbilir ne kadar pahalıya alacaktı! Elbise, ayakkabı, kravat, çamaşır bunların belki hepsini mutlaka yeniden almak mecburiyetinde idi ve bunların en bayağı çeşitleri için de kırk beş elli lira gitmez miydi? İş aramaya çalışırken geri kalanı ne kadar zaman sürer, kaç güne yeterdi? Softa bozuntusu davavekili, sakil yüzünde acı, alaycı ve çirkin bir tebessümle, “Üstü başı dökülüyor. Çıkar çıkmaz bir iş bulacağına katiyen ihtimal vermem. Damgalanmış bir adam. Kaldırım üstüne hiç lekesiz insanlar bile düşmüşken nereden iş bulacak!” demiyor muydu? Bir iş bulamadan parası tükenerek aç kalırsa ne yapacak, kimden yardım isteyecek, ne olacaktı?</p>
<p>Ellisine gelmiş ve vaktiyle güngörmüş, hep itibar ve refah içinde yaşamış bir adamın yedi buçuk yıl işkence çektikten, korkunç bir hapis hayatı yaşadıktan sonra hürriyete kavuşunca gidecek yer bulamaması, yiyecek bir lokma ekmekten bile mahrum kaldırım üstüne düşmesi ne elim bir şeydi!</p>
<p>Seniha, “Yapmasaydı! Ettiğini buluyor. Aşifte karısı için elin evladını kara topraklara sokmasaydı!” diye mırıldandı.</p>
<p>Bu sözler, varlığını kaplamaya başlayan acımak duygusuna karşı yüreğini muhafaza edecek demir zırhlar oldu. Evet, Nüzhet'e de yazık olmamış mıydı? Ve ihtiyar kız içten içe hayran, birlikte olmak imkânı varken bunu da istemeyerek kendi ihtiyarıyla reddettiği o masal şehzadeleri kadar güzel genci birdenbire görür gibi oldu. Zavallı çocuğun toprakta kemikleri bile çürümüştü. Annesi Nuriye'nin ise sevgili evladının matemiyle bir zamanlar âdeta aklını oynattığını ve uzun bir müddet Çamlıca'daki bir eski ve ücra köşke nefsini hapsederek dışarı hâlâ adım atmadığını duymuştu. Acaba şimdi Zonguldak'ta mıydı?</p>
<p>Seniha bir kere daha mırıldandı: “Yapmasaydı! Elin evladına kıymasaydı!”</p>
<p>Artık ağabeyine karşı biraz evvel duyduğu merhameti tamamen yenmiş olduğundan emindi. Ve dönüp çarşıya indiği zaman, saatin bir buçuğa gelmesini bekleyemedi. Daha evvelden avukatın yazıhanesine gitti. İsmail Kâzım henüz yoktu. Lakin birkaç kere büyütülmüş çok acayip bir sabi hissini veren kâtip yamağı, gaz tenekelerinden vücuda getirilmiş masasının başında idi. Ancak dizlerini aşan bu masaya yüzükoyun kapanıp uyumasına imkân bulunmadığı için, kocaman başıyla geniş sırtını duvara naçar dayamış, uyukluyordu.</p>
<p>“Oğlum, bey ne zaman gelecek?”</p>
<p>“Bey mi, nerede ise gelir.”</p>
<p>Bey tam bir buçuk saat sonra, ikide geldi.</p>
<p>“Ne yaptınız efendim?”</p>
<p>İsmail Kâzım çatık çehreliydi ve edası hiç de hürmetkâr değildi. Masanın başına vakar ile geçtikten sonra, “Ne yapacağım? Boşuna koşmuşuz!” diye homurdandı.</p>
<p>“Anlıyamadım. Yani beş yüz lirada ısrar mı ediyor? Şu halde ne yapalım? Farzımuhal vermeye razı olsam bile beş yüz lira getirmiş değilim!”</p>
<p>“Yanınızda bu para olsa bile artık faydasızdır. Vaktiyle daha insaflı bir fiyat teklif etseydiniz bu vaziyet belki de hasıl olmayacaktı!“</p>
<p>Seniha'nın fevkalade canı sıkılmıştı: “Affedersiniz avukat bey” dedi. “Kabahati münhasıran bana yüklemeyin. Hiç zammetmeyelim, birkaç gün geçip beşparasız kalınca minnetle kabul edecektir diyen siz değil miydiniz?”</p>
<p>Bu sözlere mutlaka bir cevap vermek mecburiyeti olsaydı İsmail Kâzım elbette bir şeyler bulur, bir şeyler anlatırdı. Lakin senelerden beri boşuna mektuplar yazdıran, bir iş çıkacak ümidini verip bu sefer de hapishaneye kadar beyhude yere koşturtan ve bir daha da muhakkak ki kendisine işi düşmeyecek bir kadına diller dökmekte ne mana vardı! Epey sert bir eda ile, olanı kısaca anlattı.</p>
<p>“Efendim, işin hülasası şu: Vekâletteki eski arkadaşları kendisine Balya şirketinde yüz kırk lira aylıkla bir vazife bulmuşlar. Şirketten iki aylık avans da koparmışlar. Haberi de parayı da dün akşam almış. Kılığı kıyafetini düzeltmiş olarak yarım saat evvel hapishaneden çıktı, doğru limanda duran Gülcemal'e gitti. Vapur, akşama doğru kalkıyor. Kendisi İstanbul'da hiç kalmadan doğru Balya'ya gidip işine başlayacak.”</p>
<p>“Ya?”</p>
<p>Seniha ayakta idi. Daha avukat sözünü bitirmeden bütün vücudu soğumuş, sanki buz kesilmiş bir halde ayağa kalkmıştı. Dudaklarının ucundan, “Size boş yere zahmet ettirdim” dedi ve cevabı beklemeden, el vermeden, herifin yüzüne bakmadan dışarı çıktı, merdivenleri inerek kendisini sokakta buldu.</p>
<p>Çarşı.</p>
<p>Ortasından geçen demiryolunun Üzülmez ocağının kömürlerini gece gündüz hiç durup dinlenmeden limana taşıdığı caddede, bu vagonlardan dökülen kömür parçaları kumlara karışmış yaz güneşinin ışığıyla parıl parıl parlıyordu. Seniha rıhtıma doğru yürüdü. Köşk hissesini Halit'in elinden almaya da, onu eski püskü bir kıyafette, ihtiyarlamış, çökmüş, akşama ne yiyeceğini ve gece nerede yatacağını bilmeyen zelil ve biçare bir adam şeklinde görmeye de işte imkân olmamıştı. Rıhtıma vardı. Limanın ilerisinde, masmavi denizin ortasında Gülcemal azametle henüz duruyordu. Halit, daha ucuz olması için kızkardeşi gibi bir hususi şirket vapuru aramak ihtiyacını duymamıştı.</p>
<p>Ve kızkardeşine avukatla selam göndermek, hiç olmazsa “nasıldır?” diye sormak elbette hatırına gelmemişti. Seniha bunu düşünürken belki de kalbinin derin ve çok gizli bir köşesinde yedi buçuk yıldır Halit'i dünya gözüyle görmeyişinin hasreti, onu beş dakika olsun görmemenin teessürü vardı. Fakat bu insan duygusunu başka hisler, eski kin tamamen kapamış ve gizlemişti.</p>
<p>Seniha sadece şikârını elinden kaptırmış bir vahşi hayvan gazabı ile Gülcemal'e baktı.</p>
<p>Bu vapura uzun uzun, kinle, gittikçe artan bir kinle baktı. Sonra, bu kinini bir dakika unutup para hesaplarına düştü. Dünya kadar masraf ederek ta Polathane'den kalkıp beyhude yere buraya kadar gelmişti. Bereket ki davavekilinin yüzüne bile bakmadan hemen ayrılmış, hiç olmazsa herifin utanmadan ve “zahmetimin bedeli!” diye kendinden bir şey isteyip almasına imkân bırakmamıştı. Ve fena haberi öğrendiği anda tekmil vücudunu saran o üşüme de hâlâ berdevamdı. Berdevamdı ve hatta artmıştı.</p>
<p>Seniha, “Yoksa hasta mı oluyorum?” diye mırıldandı.</p>
<p>Masmavi ve güzel denizin önünde kendini birden o kadar yorgun hissetti ki, artık Zonguldak'ta kalmasını icap ettirecek hiçbir sebep bulunmadığı halde, “Acaba bu akşam Trabzon'a giden bir vapur var mı?” diye sormadan otele döndü. Hemen odasına çıkıp soyundu, yatağa girdi. Akşam oluncaya kadar vücudundan o üşüme geçmedi.</p>
<p>Aşağıdaki lokantadan, ışıklar yandıktan epey sonra bir kap yemek getirtti. Bütün gün ağzına bir lokma koymamış olduğu halde hiç iştihası yoktu. Yatağının içinden çıkmadan bu bir kap yemeği zorla yedi. Sonra bir müddet kitap okuyarak oyalanmaya çalıştı.</p>
<p>Elindeki romanı geç vakitlere kadar, sıkıla sıkıla okuyacaktı, birdenbire bastıran derin bir uyku imdadına yetişti.</p>
</body>
</html>