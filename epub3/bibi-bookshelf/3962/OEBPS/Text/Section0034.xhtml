<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>

<link href="../Styles/Style0001.css" type="text/css" rel="stylesheet"/>
</head>
<body>
<h1 style="text-align: center;">OTUZ DÖRT</h1>
<p>Amasra'nın küçük limanını çepeçevre kavrayan tepelerde akşam oluyordu. Kıvrıla kıvrıla tepelerden inen ve inerken denize birdenbire düşecek gibi olan Amasra yollarına akşam gittikçe iniyor, akşam her tarafa gittikçe yayılıyordu. En yük sek tepelerden birinde tuttuğu, evde, kendi evinde, Seniha bu gece ilk geceyi geçirecekti.</p>
<p>Halit yirmi gün evvel yedi buçuk yıl hapse mahkûm edilmişti. Büyük ümitler bağladığı Hüseyin Hikmet işi reddedince müdafaasını üstüne alan Fazlı isimli başka bir avukat hiç muvaffak olamamış, belki de tesir altında kalarak pek sudan şeyler ;söylemiş, sözleri âdeta dudaklarından dökülmüştü. Fakat Seniha'nın müstantik ve mahkeme huzurundaki sözleri de yedi buçuk sene yemesinde müessir olmuş, bundan dolayı da Halit, kızkardeşi ile ne muhakeme esnasında, ne de o Zonguldak'tan ayrılıp Amasra'ya giderken görüşüp konuşmak istememişti.</p>
<p>Ve Seniha buna çok acınmıştı. Halit'in bitap, biçare ve düşkün simasını yakından görmek çok leziz oluyordu ve bu lezzeti ancak iki üç kere, katil fiilini işlediği gecenin sabahında ve tahkikatın ilk günlerinde tatmıştı. Şimdi, hiçbir kurtulma ümidi kalmamış bir mahkûm olarak onu görmek zevki elbette daha büyük, çok daha büyük olurdu. Seniha bu zevkten mahrum edildiği için âdeta hakkı yenmiş gibi bir şey duyuyor, ağabeyine karşı bir gücenme hissediyordu. Mükerrem'e gelince, mahkeme hüküm vermeden İstanbul'a, annesinin yanına gitmişti. Aradan on on beş gün geçmeden de bütün Zonguldak ona dair büyük bir havadis ile çalkandı. İngiltere'deki kömür grevi sıralarında kazandığı yüzbinlerce liradan sonra artık Zonguldak'a dört beş ayda bir beş on gün için uğrayan ve yarı İstanbul'da yarı Avrupa'da geçen sefahat hayatı ile de paralarının suyunun çekmeye başladığı rivayet edilen madenci Orhan Abdi, Mükerrem'i metres yapmıştı. Mahkeme genç kadının mahpustan boş düştüğüne hükmedince evleneceklerine dair de rivayet vardı. Bu işin evvelden, daha Mükerrem Zonguldak'ta iken ve Nüzhet katledilir edilmez kararlaştığı ve kocasını hapse, sevgilisini de mezara sokan uğursuz kadının Orhan Abdi ile buluşmak maksadı ile İstanbul'a gitmiş olduğu ise daha kuvvetle rivayet olunuyordu.</p>
<p>Seniha bu haber ve tefsirlere hiç şaşmamıştı. Mükerrem'in zavallı Nüzhet'in matemini tutmayarak sırf kendini düşündüğünü, sırf kendi istikbalini düşündüğünü bilmiyor muydu? Mükerrem kendisine karşı esasen büyük keder ve ıstırap komedyası oynamamış, kederinin de pişmanlığının da mutedil olduğunu gizlememişti. Onun bütün gençliğini heder etmeyeceğini anası ile artık burun burna, ihtiyar kadının zehir gibi sözlerini ve feryat ve figanını günün her saatinde dinleyerek yaşamaya razı olamayacağını Seniha çok iyi biliyor, onun yeni bir macerasına dair havadis ve malumat alacağından emin bulunuyordu. Maamafih, bu havadislerin bu kadar çabuk ve bu kadar kati geleceğini de doğrusu hesap etmemişti. Hayasız mahluk, bir taraftan bu rezaleti belki de kararlaştırmış olduğu bir sırada kendisine beraber gelmek, bir çatı altında yaşamak teklifinde bulunmuştu!.. Ve Seniha aldığı malumatı tabii derhal Halit'e bildirdi.</p>
<p>Fakat, maatteessüf, bu bildiriş o kendisine umduğu neşe ve zevki temin edemedi. Halit'in işi öğrenince omuzlarını silkmekle iktifa ettiğini öğrenmişti. Uğruna katil olduğu kadını böyle lakayt bırakabiliyordu? Lakin Seniha bunun sebebini araştıracak, ağabeyinin halet-i ruhiyesi üstünde uzun tahlillere kalkışacak halde değildi ve bu sebep onun için meçhul kaldı. Çünkü geçkin kız kendi vaziyeti ile meşgul olmak, kendi kendini düşünmek mecburiyetinde bulunuyordu. Babasından kalan tekaüt maaşı ayda on iki lira idi. Gerçi Erenköyü'ndeki köşkün kirasından da hissesine on lira kadar bir şey düşüyor fakat bu paranın hiç değilse yarısı, çok kere kiracısında kalıyor, köşkün mütemadi tamirlerine gidiyordu. Seniha Mükerrem gibi kendisini hiç olmazsa bir iki sene geçindirecek elmasa inciye de malik değildi. Bu sebeple, vaktiyle birkaç kere evlerinde yemeğe gelmiş olan valiye müracaat ederek bir mektep hocalığı istedi.</p>
<p>Bunu isterken Zonguldak'taki orta mektepte bir hocalık ümit ediyordu. Fakat öğrendi ki ortamektep hocalarını doğrudan doğruya Ankara tayin eder ve elinde bir mektep şahadetnamesi bulunmadığı için ilkmektep hocalığına tayini de bir lütuf olacaktır. Valinin delaletiyle gördüğü Maarif Müdürü âdeta nazlanmış, hele vilayet merkezinde alıkoymaya imkân bulunmadığını kati bir lisanla söylemişti. Bunun üzerine Seniha bir daha valiye gitti. O yine kendisini belki eskisinden fazla bir nezaketle kabul etmiş, yerinden kalkarak kapılara kadar da teşyi etmişti. Fakat bunu galiba âlicenaplığına kendi nefsini hayran etmek için yapıyordu. Bu nezaketi içinde, bir daha gelirse artık istiskal etmek mecburiyetinde kalacağını ve herhalde hiçbir tavassutta bulunmasına imkân ve ihtimal olmadığını da pek güzel ihsas edebilmişti. Seniha artık Maarif Müdürü nereye yollasa gitmek icap ettiğini anladı. Ve Amasra gibi, deniz kenarı olan ve güzel denen bir yere tayin edilişine cidden şaştı. Herhalde bir yanlışlık olmuştu. Fakat günün birinde içerlere, sahilden çok uzak yerlere atılmayı mutlaka hesap etmeliydi. Bu, sonu bulunmayan bir yoldu ve her günü daha fena olabilirdi. Yaşlılık, hastalık, uzak ve berbat bir yerde yapayalnız ve bakımsız ölmek, bunlar hep mukadder şeylerdi ve bu yolun ilerisine ait pek tabii safhalarıydı.</p>
<p>Evli bir adam olan başmuallimin evinde birkaç gün misafir kaldıktan sonra bu geceyi kendi küçük ve harap evinde geçirmeye hazırlanan Seniha'nın içine beş on dakika hakikaten derin bir gariplik çökmüştü. Sonra birdenbire silkindi ve pencereden çekildi. Hayır, mazisinde hasretini çektiği ve çekeceği hiçbir şey yoktu. Hakikatte bir evden ziyade bir kulübe de olsa burası yine kendi eviydi ve şimdiye kadarki bütün yıllarını nasıl kıskançlık ve kin zehirlemişse bundan sonraki yıllarının hepsini de bu kinin zaferi güzellendirecekti. Çok hüzünlü saatlerinde ise Zonguldak'ın umumi hapishanesinde geçecek olan o yedi buçuk yılı, orada kışın sırsıklam edeceği duvarları ve sonra temmuzun dehşetini düşünse ve o hapishanenin hayata ne çeşit bir enkaz, bir paçavra atacağını hesap etse yeterdi. Bundan alacağı haz her şeye katlanmak kudretini bol bol verebilirdi... Muhakkak verecekti!</p>
<p>Seniha pencerenin önüne biraz sonra tekrar gelince, akşamı tamamen hâkim ve küçük kasabanın evlerinde sönük Işıkları yanmış gördü. Havalar birkaç gündür çok güzel geçtiği için ufak Amasra limanına hiçbir gemi sığınmamıştı...</p>
</body>
</html>