<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>

<link href="../Styles/Style0001.css" type="text/css" rel="stylesheet"/>
</head>
<body>
<h1 style="text-align: center;">YİRMİ ALTI</h1>
<p>Kızkardeşinden vaziyeti öğrendiği günün akşamı, Halit sofrada birkaç geceyi Kilimli ocağında geçireceğini bildirmişti. Sabahleyin şirkete gittikten bir saat sonra da, hazırlanmasını giderken tenbih ettiği çantayı adam yollayıp aldırdı. Ve gece Mükerrem yine Kapuz'a gitti.</p>
<p>Seniha üst kattaki odasında, kulağı tetikte beklemişti. Mükerrem'in bu mükemmel fırsattan mutlaka ve ilk geceden istifade edeceğine emniyeti olduğu gibi, hususi posta tertibatlarının mükemmelliği sayesinde Nüzhet'e derhal haber yollayabileceğinden de şüphe etmemişti. Sokak kapısının her zamanki vakitte, on buçukla on bir arası usulca kapanışından yirmi dakika kadar sonra, sırtına manto giyip başını örterek pek sessiz adımlarla, âdeta hırsız gibi aşağı indi. Mükerrem'in sadık ve marifetli hizmetçisi Şerife yemek odasında elektriği söndürmüş, lakin henüz uykuya dalar gibi bile olmamıştı. Çünkü, kapısını açıp elektrik düğmesini çevirir çevirmez onun yere yaptığı yatağın içinde doğruluverdiğini gördü.</p>
<p>“Niye burada yatıyorsun?”</p>
<p>Şerife cevabını âdeta inandıracak kadar tabii bir eda ile verdi: “Benim oda pek soğuk da hanımcığım. Mangalı doldurmaya kıyamayıp şilteyi buraya getiriverdim.”</p>
<p>Ve sonra, bu yalanına inandırmış olduğunu umarak, kendisi tahkikata kalktı: “Hanımcığım, bu saatte sokağa mı çıkacaksınız?”</p>
<p>Fakat sözünü ağzına tıkayıp Seniha dedi ki: “Şimdi sokağa çıkan Mükerrem Hanım'dı, değil mi?”</p>
<p>Ve kadın bir cevap bulmaya, bir yalan söylemeye hazırlanırken, ilave etti: “Mükerrem Hanım galiba yine Kapuz’a gitti?”</p>
<p>Öteki şimdi ayakta idi. Çıplak ayaklarına şıpıdık terliklerini giyememişti. Ve nasırlı, birbirlerinden ayrık ayak parmakları, siyah tırnakları ile Seniha'yı iğrendirdi. Hizmetçi artık pek büyük bir hayret içinde kalmış insanların edalarını takınmaya çalışıyordu.</p>
<p>“İki gözüm, bu saatte Mükerrem Hanım Kapuz'da ne yapsın? Benim hiçbir şeyden haberim yok vallah!” diye söylendi.</p>
<p>“Şerife kadın, senin her şeyden haberin olduğunu ben çok iyi biliyorum. Fakat bunun ehemmiyeti yok. İşin fenası, ağabeyimin de her şeyden haberi var. Yazıhanede şimdi bizi bekliyor. Haydi başını ört, sırtına bir şey geçir. Oraya gideceğiz.”</p>
<p>“Aman hanımcığım, gecenin nısfulleylinde iki kadın çarşıları nasıl geçeriz? Herkes ne der?”</p>
<p>“Hele düşündüğün şeye bak! Merak etme, bizi sokakta görenlerin hatırlarına hiçbir şey gelmez. Sen ihtiyarsın, ben de çirkinim. Neden çekinip korkacağız!”</p>
<p>Şerife kadın inkârın ve mukavemetin boş olduğunu anlayarak başını örtmüş, sırtına yeldirmesini geçiriyordu. Sonra oturup çoraplarını giyecekti. Uzun siyah ayak tırnaklarını daha fazla görmemek için dışarı çıkan Seniha onu taşlıkta beklerken, “öyle ya, çirkin bir kadın gece yarısı yanında bir erkek olmadan çarşıları gezmekten niçin korksun?” diye mırıldandı. Evet, çirkin, genç de değildi. Ve çirkinliğinden dolayı duyduğu hüznü artık tamamıyla unutmuştu. Çünkü eğer çirkin olmasaydı, bütün hayatını kemiren kıskançlık hissini bu kadar şiddetle duymayacak, duymayınca da şimdi varlığını ürperten bu hudutsuz sevinci, zafer sevincini tadamayacaktı.</p>
<p>Çıktılar, Tekmil şehir uyuyordu. Bomboş ve mutlak surette sessiz yolları, hemen bütün pencereleri ışıksız evler arasından geçip inerek çarşıya vardılar. Amele kahvelerinin yarı kısık lambaları, daha iş bulamamış veya uzak ocaklardan bir iki gün kalmak üzere kasabaya gelmiş köylülerin peykeler üstünde kıvrılıp uyuduklarını gösteriyordu. İleride, şirketin yazıhanesinde bir odanın ışıkları söndürülmemişti. Halit kimbilir ne sabırsızlıkla bekliyordu. Elektriklerin parıltısında bir ıstırap canlanıyor, yanıyor gibiydi. Seniha pencerelerin aydınlığına, bu aydınlığı gözleri ile âdeta okşayarak baktı.</p>
<p>Kapıyı kendisi çaldı ve bir dakika geçmeden Halit'i başında şapkası ve sırtında paltosu ile karşısında buldu. Binada yatan kapıcı herhalde uykuya dalmış ve işitmemiş olacaktı. Halit iki kadını içeri sokmadı. Dışarı çıkarak demir kapıyı yavaşça kapamıştı.</p>
<p>Seniha çok pes bir sesle, “Gideli yarım saat oldu” diye haber verdi.</p>
<p>Erkek hiçbir şey söylemedi. Sanki anlamamış, hatta güya hiçbir şey işitmemişti. Ötekilerin beraber gelip gelmediklerine bakmadan yürüdü.</p>
<p>Bir müddet yürüdüler. İki kardeş bir hizada fakat aralarında boş bir mesafe kalarak, birbirlerinden epey uzak gidiyorlardı. Arkalarından hizmetçi Şerife kadın, bu kadar rahat bir kapıdan olacağına yana yana yürüyordu.</p>
<p>Bütün varlığını bu yanlış kaplamakla beraber, yüreğinin bir tarafında eline çocuk gelen bu genç kadının uğrayacağı felakete karşı bir merhamet ve bir esef için de belki bir yer kalmıştı.</p>
<p>Evlerinin kapısına kadar giden yokuşun önünde, başka bir yola sapacak bir adam edası ile Halit durunca, Seniha yavaşça sordu: “Kapuz'a gideceksiniz, değil mi?”</p>
<p>O, kısaca ve bıçak gibi sert bir sesle, “Evet” dedi.</p>
<p>“Oradaki beş on evin en büyüğü imiş. Bahçe ortasında iki katlı bir bina dediler.”</p>
<p>Bir söz söylemeden yürümeye başlamıştı. Seniha, “Biz eve gidelim, değil mi?” diye sordu.</p>
<p>Yine o kısa ve bıçak gibi cevap: “Evet.”</p>
<p>Ve Halit iki kadına da aynı derecede lakayt, kendilerini bırakıp geçti.</p>
<p>Onun ne kadar kendi canından başka bir şey düşünmez bir adam olduğunu Seniha bu hareketinde bir kere daha görüp anlamıştı. Duyduğu büyük acı, damarlarında aynı kan dolaşan kızkardeşine kendisini biraz olsun, bir dakika olsun yaklaştırmıyordu. Birden bu hal, sanki muhabbetli bir kardeşmiş gibi Seniha'nın içine dokundu. Ve yüreği öyle kırıldı ki, Halit'e, “Ne yapacaksın? Metin ol, aman elinden bir kaza çıkmasın!” gibi bir şey söylemeyi fazla buldu. Evin yokuşunu çıkmaya başladıktan sonra birden durdu, aşağının karanlığında gittikçe uzaklaşan, ufalan adama görülmez oluncaya kadar, yok oluncaya kadar baktı. Acaba ölmeye mi, yoksa öldürmeye mi gidiyordu.</p>
<p>Ölmek, öldürmek... Ölmenin ıstırabı varsa bile bu ıstırap ancak bir lahza sürer, sonra ölü yokluğun büyük huzuruna erişirdi. Halit'in bedbaht olması ve sürünmesi için gittiği yerde vurulmasını değil vurmasını, katil olmasını istemek daha doğru idi.</p>
<p>Sonra Seniha birden acı acı gülümseyerek omuzlarını silkti. Kadınların her suçuna göz yuman erkekler sanki az mıydı? Bunların bir kısmı fazla âşık oldukları için aldatılmaya katlanıyor, hiçbir şey bilmemiş gibi görünüyorlar, bazıları da karılarını sevmedikleri için onları kıskanmayı bir tenezzül sayıyorlardı. Karılarının bir suçunu öğrenince ilerisi için teminat alarak affetmeyi tercih edenler de oluyordu. Ve Halit'in şişman göbeği, yorgun vücudu ile bu son kısma katılması pek mümkündü. O takdirde karı ile koca boşanmazlardı bile. Hatta belki geçireceği korku ve göreceği af Mükerrem'i kocasına bağlayacak, belki artık Mükerrem muti ve muhabbetli bir kadın olacaktı.</p>
<p>Ölmek ve öldürmek hülyaları ile, Halit'in öldürüleceğini veya öldüreceğini tahayyül ederek zavallı Seniha galiba kendi kendine gelin güvey oluyordu. Birden, omuz başında duyduğu bir sesle bu düşüncelerinden ayrıldı. Şerife Kadın, elleri yüzünde, boğuk sesler çıkarmaya başlamıştı. Öksürüyor mu, hıçkırıyor mu, belli değildi.</p>
<p>Seniha dik yokuşu çıkmakta devam etti. Ve sonra evin kapısında, hatır ve hayalinden geçmeyen bir manzara gördü. Kapının eşiğinde, bir dilenci kadar zelil ve bir dilenci kadar sakin çömelmiş bir kadın gölgesi vardı. Bu gölge tam kapının önüne geldikleri zaman birden kalkıp yükseldi ve ancak o zaman Seniha tanıdı: Mükerrem'di. Mükerrem. Halbuki onu bir yabancı delikanlının koynunda eliyle yakalaması için Halit'i Kapuz'a göndermişti!</p>
<p>Ve Halit daha Kapuz'a varmamıştı bile.</p>
<p>Şu halde Halit, Mahmut Kaptan'ın evinde karısını bulmayacak, memnun dönecek ve “iftiracı!” diye belki kendisine hakaretler edecekti. Şu halde yalnız bir çare, çıkar tek yol var demekti. Yapılması icap eden hareket şekli beyninde bir şimşek sürati ile canlandı... Bağırmak ve bir gürültü, bir rezalet çıkarmak, komşu evlerden hep duyulacak gibi bağırarak Mükerrem'in gece yarısı tek başına sokaktan geldiğini, içeri giremeyerek kapı eşiklerinde beklediğini mahalleye ilan etmek. O zaman, Halit'in hakaretlerine karşı Seniha lazım geldiği gibi mukabele edebilirdi.</p>
<p>“Evet, doğru. Kapuz'da yoktu, onu Kapuz'da bulamadın. Çünkü yanlış haber almışız. Demek ki sevgilisi Nüzhet değilmiş. Fakat hanım karına sor: Nerede imiş, nereden geliyormuş! Bu saatte evde bulunmayışının pek tabii sebeplerden ileri geldiğini isbat etsin!” dediği takdirde her şeyi kurtarabilirdi. Oynamak istediği oyunu oynamış olur ve hiç değilse adi bir müfteri sayılmaktan kurtulurdu. Lakin, bütün bu plan, kafasında bir saniye içinde doğdu ve söndü.</p>
<p>Hayır, adi bir mahalle karısı gibi buna tenezzül edemezdi. Mağlup oluyorsa, tamamen yeniliyorsa, bunu gururla kabul edecekti. Karşısında şimdi tirtir titreyen Mükerrem'e gözlerinde istihkarla bakarken en tabii sesiyle dedi ki: “Misafirliğe mi gitmiştin? Niye anahtar almadın gözüm? Aksi gibi benim de misafirliğe gideceğim tuttu. Haberim olsaydı yalnız gider, Şerife'yi sana bırakırdım.”</p>
<p>Ve çantasından çıkardığı anahtarla kapıyı açtıktan sonra artık Mükerrem'le hizmetçisinin ne yaptıklarını, ne olduklarını, neler söyleştiklerini öğrenmeye lüzum görmedi: Sanki tek başına eve girmişti ve bu eve kendi arkasından hiç kimse girmeyecekti.</p>
<p>Ağır ağır, hiçbir tarafa bakmadan ve kulaklarına hiçbir ses de gelmeyerek en üst kattaki odasına kadar dik merdivenleri çıktı.</p>
<p>Odasında elektrik düğmesini çevirdi. Kanapeye oturarak Halit'in dönüşünü beklemeye koyuldu.</p>
<p>Mart sabahının kirli aydınlığı camlarda belirmeye, camların ardındaki gece ağarmaya başlamıştı ki, daha bekliyordu. Halit hâlâ gelmemişti.</p>
<p>Şirkete dönmüş olabilirdi. Kendisinden şüphe ederek Kilimli'ye gidiyorum diye yalan uydurduğunu belki Mükerrem'e söylemeyecek ve evini yıkmak isteyen kardeşini karısından belki habersiz cezalandıracaktı.</p>
</body>
</html>