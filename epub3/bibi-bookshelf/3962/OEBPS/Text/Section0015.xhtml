<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>


<link href="../Styles/Style0001.css" type="text/css" rel="stylesheet"/>
</head>
<body>
<h1 style="text-align: center;">ON BEŞ</h1>
<p>Seniha böyle tam iki ay bekledi. Ve beklerken, neticenin mutlaka umduğu şekilde çıkacağına emniyeti hemen hiç sarsılmadı. Mükerrem'in bu defa cidden tutulduğuna, Nüzhet'e hakikaten hayran olduğuna emindi. Gerçi sevişme kararlarının beş on dakika içinde veriliverdiği ve on beş yirmi gün sevişmeden sonra çiftlerin ayrıldığı iddia olunan bir devirde bu iki aylık müddet, boş ve neticesiz müddet, Seniha'yı sabırsızlandırabilir ve endişelere düşürebilirdi. Fakat kendi ömrü her türlü maceradan uzak geçen yaşlı kız için bu iki aylık tereddüt ve cesaretsizlik devresi hiç de uzun ve fazla görünmüyor, bilakis tabii ve zaruri geliyordu. Ve alabileceği intikamın lezzetini uzun uzun tahayyül ediyor ve bu lezzeti şimdiden ve hazzından ürpere ürpere tadıyordu.</p>
<p>Şirket sinemasından hep beraber döndükleri o gece, Nüzhet'le Mükerrem'in dağ yolunda başbaşa kalmalarına hissettirmeden yardım etmişti. Ve bu gecenin sabahı, “Ne kadar zamandır kendilerini görmedik, bugün Defterdar Beyler'e gidelim” deyişinde de yine bir maksat vardı. Zira Defterdar'ın karısı ile Mükerrem biribirlerinden nedense hoşlanmamışlar, dost olamamışlardı. Başka bir tasavvur ve hesabı bulunmasa bile Mükerrem bu ziyarete herhalde iştirak etmezdi. Bundan dolayı da, eğer Nüzhet'le buluşmaları aralarında dün akşam kararlaşmışsa tabii bu fırsat bulunmaz bir nimet teşkil edecek, genç kadını yalanlar hazırlamak mecburiyetinden kurtaracaktı. Fakat öğle yemeğinde Mükerrem Fransız şirketi müdürünün evine gitmeyi kocasına kabul ettirmiş ve bu Seniha'nın canını sıkmış, hiçbir şey olmaması ve bütün ümitlerin boşa gitmesi korkusu bir kurt gibi ilk defa olarak içine düşmüştü.</p>
<p>Bereket versin ki korkusu çok sürmedi. Çarşıda Nüzhet'in nöbetçi tavrı ile şekerci dükkânının kapısında bekleyişi, onları görür görmez yanlarına koşması, hele manidar bir surette, “Saat daha beş bile değil, dördü yirmi geçiyor” derken Mükerrem'in bozulup hafifçe de kızarışı kendisini müsterih etti. Bütün bunlar, o gün buluşulmanın dün geceden aralarında kararlaştığını ve sonra Mükerrem'in kararlaşan şeyi yapmaya cesaret edemediğini anlatıyordu. Demek ki bu şekerci dükkânında buluşacak, oradan da kimbilir nereye gideceklerdi ve işte dün “peki” dediği halde Mükerrem'in şimdi korkacağı tutmuştu! Sonra Seniha birdenbire hiddetlenmişti. Bu kadın acaba ne zaman cesaret edecek, bu günah ne vakit işlenecekti!.. Kendisine “Kocanı aldat. Benden hiç korkun olmasın. Bilakis kocanı aldatman beni fevkalade bahtiyar edecektir” denmesini mi bekliyordu? Seniha bunu nasıl diyebilirdi?</p>
<p>Ve Nüzhet'i çarşıda yol üstünde bırakarak Madam Biro'nun çayına gittikleri günün gecesinde başlayan kar, senenin ilk büyük kart, iki kadını birkaç gün eve kapadı. Delikanlı ile buluşmak imkânlarını ortadan kaldıran bu berbat havadan Mükerrem memnun muydu, yoksa çok mu hiddetliydi? Bunu Seniha anlayamadı. Her ikisi de bütün vakitlerini dikiş dikmek veya kitap ve gazete okumakla geçirdiler. Beşinci gün, bir Çarşamba günü, gökyüzü birdenbire açıldı. Hava yine müthiş soğuktu. Lakin masmavi bir gök âdeta gözlere gülüyor ve köpükten günlerce bembeyaz kalan deniz artık asıl rengine tamamen dönmüş bulunuyordu.</p>
<p>Öğle yemeğinde, böyle şeyleri düşünmek hiç âdeti olmadığı halde Halit bile dedi ki: “Kaç gündür evde kapalı kaldınız. Bugün biraz dışarı çıkın, bir yere gidin.”</p>
<p>Seniha, “Doğru” dedikten sonra Mükerrem'e dönerek ilave etti: “İstersen mesela Nuriye Hanım'a gidelim.”</p>
<p>Fakat Mükerrem pek tabii bir eda ile reddetti: “Hava açıldı amma soğuk müthiş. Her taraf buz tutmuştu... Bu halde yokuşlar inip çıkmak doğrusu çok cesaret işi!”</p>
<p>Seniha Mükerrem'in kendi nefsi ile müthiş bir mücadele geçirdiğinden emindi. İsabet ki karşı taraf çok cüretli ve usta idi. Fakat şımarık oğlanın, arzularına böyle mukavemet edilmesini affedilmez bir hakaret sayarak bu işten vazgeçmesi de mümkündü. Daha olmazsa bir bahane icat ederek oğlanı eve getirtmeyi Seniha düşündü. Lakin bu herhalde pek kolay bir şey değildi, olamazdı.</p>
<p>Halit giderken, “Bir yere çıkmayacak mısınız, Mükerrem?” diye bir kere daha sormuştu. Karısından aldığı “Hayır! cevabına “Sen bilirsin!” diye mukabele ederek çıktı gitti</p>
<p>O gideli yarım saat olmuştu ki kapı çalındı. Gelin görümce daha beraberdiler, alt kattaki odada oturuyorlardı. Kapıyı çalan henüz yanlarına girmeden, dışarıda hizmetçi ile konuşmasından, Nuriye'nin kalfası Ruyidil olduğunu ikisi de anladılar. Ve pek ayrı sebeplerle olmakla beraber, ikisi de aynı derecede heyecan ve alaka duydular.</p>
<p>Ruyidil bir saniye sonra odaya girmiş bulunuyordu. Mükerrem dedi ki: “Geçmiş olsun kalfacığım. Havaların berbatlığı yüzünden bir türlü gelip de hatırını soramadık. Artık iyisin inşallah?”</p>
<p>“Allah ömürler versin kadınım. İyiyim hamdolsun. Kalkalı üç gün oldu.”</p>
<p>“Ama bu havada yine dışarı çıkmamalıydın.”</p>
<p>“Dışarısı o kadar soğuk değil aslanım. İnsan vallahi sobalı odalarda daha çok üşüyor!”</p>
<p>Evin hanımefendisi Mükerrem olduğu için Seniha hiç lafa karışmamayı tercih etmişti. Sözün neye varacağını bekliyordu. Çok beklemedi. Yaşlı ve kupkuru Çerkeş karısı tamamen Mükerrem'e dönerek konuştu: “Hanımefendi Hazretleri'nin çok çok selamları var efem. Kendileri biraz rahatsızlar da ondan gelemediler. Üstünüze afiyet biraz kırıklıkları var. Pek mühim bir mesele için teşrifinizi rica ediyorlar.”</p>
<p>“Bu mesele ne acaba?”</p>
<p>“Vallahi bilemiyorum aslancığım. Sade 'Aman, şimdi teşrif buyururlarsa çok minnettar olacağım. Pek mühim bir şey görüşmek istiyorum' buyurdular.”</p>
<p>Mükerrem Seniha'ya döndü: “Gidelim değil mi?” dedi.</p>
<p>Bunu söyler ve Seniha'nın beraber gelmesini isterken belki de samimi idi. Fakat Seniha davetin Nuriye'den değil oğlundan gelmesi ve Mükerrem'le Nüzhet'in kimbilir ne suretle anlaşıp bu işi tertip etmeleri ihtimalini düşündü. Böyle olmasa ve Mükerrem'in hiçbir şeyden haberi bulunmasa bile, Nüzhet annesinin ismini alet ederek genç kadını bir tuzağa düşürmek üzere de çağırtabilirdi. Ve kendisine öyle geldi ki, Mükerrem beraber gitmeyi teklif ettiği zaman Ruyidil'in yüzünde memnuniyetsizliğin, hatta endişenin pek açık alametleri belirmektedir. Hem bunların hiçbiri olmasa ve davet hakikaten Nuriye'den gelse de çağırılan kendisi değildi ki! Mükerrem'in peşine takılarak gitmek hakikaten zelil bir şey olurdu. “Beni mazur gör cicim. Pek fazla işim var” dedi.</p>
<p>Öteki ısrar etti: “Sokağa çıkmamızı sofrada sen kendin teklif ettin. Şimdi de işim var, gidemem diyorsun.”</p>
<p>“Vallahi teklif ettiğim zaman bir yol arkadaşın yoktu. Halbuki şimdi Ruyidil Kalfa geldi. Binaenaleyh bana hacet kalmadı. Dönerken de konaktan bir uşak alırsın.”</p>
<p>Seste kati bir eda vardı. Artık Mükerrem daha fazla ısrar etmedi. Kendisini Ruyidil ile belki istemeye istemeye yalnız bırakarak, hazırlanmak üzere yukarı çıktı.</p>
</body>
</html>