<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>

<link href="../Styles/Style0001.css" type="text/css" rel="stylesheet"/>
</head>
<body>
<h1 style="text-align: center;">OTUZ BİR</h1>
<p>Mutlaka İstanbul şivesiyle ve gayet muntazam cümlelerle konuşmaya çok dikkat eden müstantiğin Şark vilayetlerinden olduğu yüzünden ve lisanından pek belliydi. Pek gence de benziyordu. Mektepten yeni çıkmış olacaktı. Seniha'yı büyük bir nezaketle kabul etti. Masasının yanında duran ve eski bir etajerle beraber odasının yegâne ziynetini teşkil eden kırmızı kadifesi âdeta beyazlaşmış geniş ve pek eski bir koltuğa oturttu.</p>
<p>“Hanımefendi sizi fazla yormamaya ve müteessir etmemeye elimden geldiği kadar çalışacağım efendim. Biraderinizin ifadesine dair bazı mütemmim izahat lütfetmenizi rica ediyorum.”</p>
<p>Seniha elini çenesine dayamış ve elindeki beyaz mendil yüzünün yarısını kapamıştı. Büyük siyah gözleri pek derinden gelen bir ışıkla yanıyordu. Bu kadın yüzünün yegâne güzel yeri olan bu gözlerin kendi yüzüne böyle parlak ve sabit bakışı, beyaz mendil de yüzün birçok yer ve kusurlarını kapayınca, herhalde hayatı tamamen kuru ve macerasız geçmiş müstantiğe farkedilir bir heyecan geçirtti.</p>
<p>Seniha gözlerinde hep o sabit ve parlak bakışla, “Buyurun sorun da ne biliyorsam söyleyeyim. Beyefendi!” demişti.</p>
<p>“Evvela usulden olduğu için bir noktayı tesbit edelim:</p>
<p>Zat-ı seniyeniz Halit Bey'in hemşiresisiniz, değil mi efendim?”</p>
<p>Seniha kuvvetle, ta içten, şu kadar ki bu kuvvetin nereden ve hangi membadan geldiği biraz esrarlı kalarak cevap verdi: “Evet, ana baba bir, öz hemşiresiyim!”</p>
<p>“Peki efendim, Mükerrem Hanım'ın maktulle Kapuz'da telaki ettiklerini ne vakit ve hangi vesile ve tesadüfle öğrenmiştiniz?”</p>
<p>Seniha yüzünün yarısını kapayan mendili birdenbire çekti. Bir omzunu kaldırmıştı ve bu kaldırdığı omza başını eğerek çok yavaş, fakat hiç tereddüdü olmayan bir sesle mukabele etti: “Böyle bir şeyden katiyen haberdar değildim efendim. Hatta şimdi de Mükerrem Hanım'ın günahkâr bir kadın olduğuna ve kardeşimi aldattığına katiyen hükmedemiyorum. Ağabeyimin feci bir yanlış neticesinde bu cinayeti işlemiş olmasından çok korkuyorum.”</p>
<p>Eski zaman terbiyesi görmüş İstanbullu'lar gibi konuşmaya meraklı genç müstantik büyük bir hayret içinde kalmıştı. O kadar ki, yeni cümlelerinin süsüne, nizamına itina edemedi: “Ama hanım, nasıl olur? Mükerrem Hanım'ın maktulle buluşmak üzere Kapuz'a taşınıp durduğunu siz kendisine haber vermişsiniz. Biraderinizin ifadesi böyle!”</p>
<p>“Ben kendisine bu yolda hiçbir ihbarda bulunmadım. Mükerrem Hanım'ın Kapuz'a gittiğini ben kendim bilmiyordum ki ağabeyime bildireyim. Esasen, tekrar ediyorum. Mükerrem Hanım'ın o zavallı gençle buluşmak üzere Kapuz'a gittiğine veya kendisiyle başka bir yerde buluştuğuna kati bir şekilde şu anda da kail değilim.”</p>
<p>Fakat müstantiğin şaşkınlığı geçmişti. Artık yine muntazam ve uzun cümlelerle konuştu: “Zat-ı seniyenizin bizzat haber verdiğinizi biraderiniz iddia ediyor. Hattâ bunun üzerine Kilimli'deki ocağa gidiyorum diye gece eve gelmeyerek çarşıdaki yazıhanede kalmış olduğunu söylüyor. Cinayet gecesi, haremi evden gizlice çıkıp Kapuz'a gider gitmez siz hizmetçiyi yanınıza alarak yazıhaneye gitmiş, hareminin Kapuz'da bulunduğunu kendisine haber vermişsiniz!”</p>
<p>Seniha yüzü hayret içinde dinliyordu. Koltuğa dimdik yaslanmış ve iki elini koltuğun iki kenarına dayamıştı. Sonra, pek yavaş bir sesle, “Biraderim böyle diyor ha?” diye mırıldandı. Bunu o kadar yavaş sesle söylemişti ki, müstantiğin tam karşısında oturmuş olmasaydı belki delikanlı sözlerini duyamazdı.</p>
<p>“Kendisini yarım saat evvel isticvap ettim ve bu şekilde izahat aldım.”</p>
<p>“Müsaade buyurun beyefendi. O halde ben hiçbir şey söylememiş olayım.”</p>
<p>Erkeğin canı sıkılmış, siyah gözlerin demin verdiği heyecandan da tamamen sıyrılmıştı:</p>
<p>“Nasıl olur efendim? Kanunen her bildiğinizi doğru olarak tekrar etmek mecburiyetindesiniz. Söylediğiniz hiçbir sözü geri almaya sizin hakkınız bulunmadığı gibi sözlerinizi geri almanıza müsaade etmek salahiyeti de bende yoktur. Bahusus ki, bir hadise karşısında değiliz, bir katil vakası önünde bulunuyoruz. Binaenaleyh, çok rica ederim, hususi hiçbir mülahaza takip etmeyerek bana hakikati beyan ediniz: Biraderiniz birkaç gecedir niçin yazıhanede kalıyor ve evine gelmiyordu?”</p>
<p>“Karısı ile kavga etmişti.”</p>
<p>“Münazaanın sebep ve saiki ne idi?”</p>
<p>“Ağabeyim Mükerrem Hanım'ı çok kıskanıyordu. Fakat tekrar edeyim ki Mükerrem'in ağabeyimi aldattığına dair ben hiçbir şey, müspet ve kati hiçbir şey bilmiyorum. Ancak arada yirmi sene kadar bir yaş farkı olduğu için belki bu fark kardeşimin hatırına türlü ihtimaller getirip duruyor ve asabını bozuyordu.”</p>
<p>“Peki, siz şahsen hiçbir şeyden şüphe etmemiş miydiniz?”</p>
<p>“Etmedim diyemem, ettim. Hem de üç aydan beri. Fakat bu şüphelerim kanaat derecesine varmış değildi.”</p>
<p>“Peki bu şüpheniz kim veya kimler üzerinde tekâsüf ediyordu, hanımefendi?”</p>
<p>“Şüphelerim bir tek kişi üzerinde idi, o adam da Nüzhet Bey'di.”</p>
<p>“Şimdi bir noktayı kati olarak tespit edelim: Cinayet gecesi şirketin idarehanesine siz gittiniz mi gitmediniz mi?”</p>
<p>“Evet gittim.”</p>
<p>“Şu halde niçin gittiniz hanımefendi?”</p>
<p>“Mükerrem Hanım o gece çok kederli idi. 'Git de kendisini getir. Hiçbir kabahatim olmadığına yemin ederim' diyor, yalvarıp ağlıyordu. Dayanamadım, aralarını bulmak ve ağabeyimi getirmek için yazıhaneye gittim.”</p>
<p>“Yalnız mı gittiniz?”</p>
<p>“Yalnız gitmediğimi, hizmetçi kadını yanıma alıp gittiğimi biliyorsunuz. Bir dakika evvel kendiniz söylediniz.”</p>
<p>“Hizmetçi kadına bir şey söylemiş miydiniz?”</p>
<p>“Hayır, ne giderken, ne de dönüşte vaziyete dair hiçbir şey söylemedim.”</p>
<p>“Bunu tabii ayrıca kendisinden de sorarım. Fakat siz gece yarısı sokağa çıkmaktan ve boylu boyunca çarşıyı geçmekten çekinmediniz mi? Meyhanelerin, sarhoşların arasından o saatte iki erkeksiz kadının geçişi biraz garip değil miydi?”</p>
<p>Seniha acı ve kinli bir nazarla, sanki bundan o mesulmüş gibi müstantiğin yüzüne baktı, “Genç değilim, güzel değilim, neden çekinecektim!” dedi. Şerife'ye de hemen aynı şeyleri söylemişti.</p>
<p>“Biraderinizi eve getirmek için yazıhanesine gitmişsiniz. Şu halde razı etmeye çalıştınız değil mi?”</p>
<p>“Evet, hatta o da dönmeye muvafakat etti ve beraber eve gitmek için yola çıktı.”</p>
<p>“Sonra?”</p>
<p>“Sonra birden bire yokuşun başında bizden ayrıldı. 'Beynim ağrıyor. Biraz yürüyüp hava almak ihtiyacındayım. Yarım saat sonra gelirim' deyip yürüdü. Başını alıp Kapuz'a gitmiş!”</p>
<p>Beyaz mendil yanan fakat nemlenmiyen, buğulanmayan gözlerin kenarlarından geçti. Odadaki sükûtu müstantiğin kaleminin kâğıt üzerindeki belirsiz, o kadar hafif hışırtısı bozuyor, lakin, dışarıda, birbirlerine karışıp artan ve her tarafı kaplayan bir sürü ses, uğultu geliyordu.</p>
<p>Müstantik dedi ki: “Tabii icap edince bu ifadenizi biraderinizin önünde tekrar edersiniz efendim. Şimdi lütfen imza buyurur musunuz?”</p>
<p>Seniha ayağa kalktı. Delikanlının uzattığı kâğıttaki satırlara süratli bir nazar attıktan sonra imzasını yazdı.</p>
<p>Ve eli daha kalemi bırakmadan sordu: “Beyefendi, hüküm ne kadar zamanlık bir meseledir? Bu meçhuliyet her şeyden müthiş! Çıldıracağım!”</p>
<p>“Kendinizi o kadar mustarip etmeyin Hanımefendi.”</p>
<p>“Nasıl etmeyeyim? Alelade bir şey değil ki! Ortada bir katil vakası var!”</p>
<p>“Evet, lakin birçok da esbab-ı muhaffefe mevcut. Hem şehrin iyi bir avukatı biraderinizin müdafaasını deruhte etti. Herhalde böyle mustarip ve nevmit olmamalısınız!”</p>
<p>Seniha daha fazla dinlemek istemeyerek ayağa kalktı. Teselli etmeye çalışan sesi ve ümit vermeye savaşan sözler ile bu adamı karşısında pek manasız ve sıkıcı bir mahluk bulmuştu. Hatırına birden türlü kurtulma, beraat ihtimalleri de getiren bu esbab-ı muhaffefe sözü ile kendisini avutmaya çalışmasına, ayrıca da velevki pek uzak bir ihtimal olarak beraat imkânından bahsetmesine öfkelenmişti. Bu adam ortada bir katil olduğunu, bir insan öldürüldüğünü bilmiyor muydu? Hem bu insanı öldüren katil onun suçunu adamakıllı bilmeden, bir şeyini görmeden, âdeta durup dururken öldürmüştü. Bu vaziyetin karşısına hiçbir esbab-ı muhaffefe çıkmamalıydı. Bu esbab-ı muhaffefe sözü katili müdafaa edecek avukatın ağzına yakışabilirdi. Fakat adliyenin ağzına bile almaması icap etmez miydi?</p>
<p>Nazik, lakin soğuk bir baş selamı ile müstantiğin yanından ayrılmış, merdivenleri inmiş, dışarı çıkmıştı. Halit'in müdafaasını deruhte eden avukatın kendisine dün okuduğu iki madde, Ceza Kanunu'nun 51'inci ve 448'inci maddeleri birden hafızasında canlandı. Bu iki madde, sanki bir kâğıt üzerinden bunları okuyormuş gibi bütün kelimeler ile, kelimelerinin sırasını tamamıyla muhafaza ederek gözlerinin önüne geldi ve bütün bu kelimeleri ayrı ayrı düşündü. Gözlerinin önünde evvela 448'inci madde canlanmıştı. Bu madde: “Her kim bir kimseyi kasten öldürürse 15 seneden 18 seneye kadar hapis cezasına mahkûm olur” diyordu. Fakat asıl mühimmi 51'inci madde, esbab-ı muhaffefe maddesi idi. 51'inci madde artık beyninin içinden çıkmayacak, beynini mütemadiyen törpüleyecekti.</p>
<p>Bu 51'inci madde şu idi: “Bir kimse haksız bir tahrikin husule getirdiği gazap veya şedit bir elemin tesiri altında bir cürüm işler ve bu cürüm idam ve müebbet ağır hapis cezasını müstelzim bulunursa faili 12 seneden az olmamak üzere ağır hapis cezasına mahkûm olur. Sair hallerde irtikap olunan fiilin cezası yarısına kadar indirilerek verilir. Tahrik ağır ve pek şiddetli olursa idam ve müebbet hapis yerine 7 seneden 12 seneye kadar ağır hapse konulur. Sair cezalar ağır hapisten hapse, hidemat-ı umumiyeden memnuiyet muvakkat memnuiyete tebdil edilmek üzere yarısından dörtte üçüne kadar indirilir.”</p>
<p>Bu maddeleri dün okuyan avukat, “Müsterih olunuz, cezayı mutlaka beş seneye indirteceğim” demişti.</p>
<p>Şimdi de müstantik, maktulün hakkını arayan ve alacak olan kuvvetin mümessili, “Esbab-ı muhaffefe var. Hem de şehrin iyi bir avukatı kardeşinizi müdafaa edecek. Ümit kesmeyin, her halde ceza pek de ağır olmayacaktır” gibi sözler söylüyordu.</p>
<p>Acaba adamın teminatı doğru çıkacak, bu kanun maddelerinin de ortadan kaldırmadığı bir ihtimalle Halit yalnız beş sene mi yiyecekti? Beş sene... Beş sene.</p>
<p>Seniha yürürken durdu, başını çevirip arkasına baktı.</p>
<p>Altında hapishanesi bulunan sarı boyalı adliye binasını, suları yer yer âdeta bir göl hissini veren bir bataklık sarmıştı. Binanın hapishane olan alt katının küçük ve tavana yakın pencerelerinin akisleri, bu yer yer birikmiş sularda görünüyordu. Bu alt katta, mevcudunun şimdi yüzotuzyedi olduğu söylenen ve bu sayıdan hiçbir zaman aşağıya inmediği ilave olunan mahkûmlarla beraber beş sene yaşamak. Bu boğucu, rutubetli ve murdar hava içinde beş sene yaşadıktan sonra kırkbeşlik bir adamın hiçbir hastalığa tutulmadan hayata dönmesi için onun demirden yaratılmış olması gerekti!</p>
<p>Beş sene... Beş sene de yüreği pek memnun etmeyecek bir rakam değildi.</p>
</body>
</html>