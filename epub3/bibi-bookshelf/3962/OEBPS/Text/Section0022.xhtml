<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>


<link href="../Styles/Style0001.css" type="text/css" rel="stylesheet"/>
</head>
<body>
<h1 style="text-align: center;">YİRMİ İKİ</h1>
<p>O gece için lazım gelen bütün tedbirleri aldılar. Zaten Mükerrem'ce alınacak büyük bir tedbir de yoktu. Halit ocağa gidince evde üç kişi, kendisi, Seniha ve hizmetçi Şerife Kadın kalmış oluyorlardı. Ahçı kadın evliydi ve akşam yemeğini verip bulaşığını yıkadıktan sonra, mutlaka yemekten evvel gelerek karnını burada doyuran ve resmi dairelerden birinde odacı olan kocası ile beraber, Üzülmez ocaklarına giden yoldaki barakamsı evinde geceyi geçirmek üzere çıkar gider, en berbat havalar bile bu hayat programında bir tadilat yapamazdı. Seniha'nın odası da en üst katta idi ve geçkin kız sabahları hemen güneşin doğması ile beraber ayağa kalktığı için geceleri çok erken, âdeta yatsı namazını kılıp döşeğe giren eski zaman kadınları gibi yatardı. Kala kala bir Şerife kalıyordu.</p>
<p>Şerife ise Mükerrem'e çok bağlıydı. Vaktiyle kendisine dadılık etmiş, Ihlamur'daki evin fena günlerinde oradan ayrılıp başının çaresine bakınca da bir türlü iyi bir kapı bulamamış, yıllarca âdeta boğazı tokluğuna şurda burda sürünmüş, sonra Mükerrem'in zengin bir kocaya vardığını kimbilir nasıl fakat derhal haber alarak ve yol parasını nereden bulduysa bularak Ankara'ya koşmuş, oradan da Zonguldak'a işte beraber gelmişti. Elinde büyüttüğü bu kızın sonu pek vahim olabilecek bir çirkin işe girişmesine içten içe çok yanmakla beraber, bir şey söylemeye de cesaret etmemiş, dediklerini çaresiz kabul eder olmuştu. Mükerrem gittikten sonra kapının yanındaki odada yatacak, geldiğini duyar duymaz kalkıp açacaktı. Sokak kapısının anahtarı biraz fazla ses çıkardığı için Mükerrem böyle istemişti.</p>
<p>Ve kendi gittikten sonra Şerife'nin oturup dönüşünü bekleyeceği odaya, o kararlaşan gece genç kadın hırsızlar gibi inmişti. Nüzhet yanında bir adamla nerede ise gelip kapıyı hafifçe tıkırdattığı vakit, hemen dışarı çıkacak ve onlarla beraber Kapuz'a gidecekti. Evleri mahallenin en son evlerinden biriydi ve arkası tamamen kırdı. Buradan Kapuz'a giderken hiç kimseye rastlamak ihtimali yoktu.</p>
<p>On biri on geçe, evvelce kararlaştığı gibi kapı tıkırdatılıp Mükerrem bunu duyarak dışarı çıkınca, kolcu kıyafetli iki yabancı erkekle karşılaştı. Nüzhet gelmemişti. Mükerrem hayretten donakalmış bir halde heriflerin yüzüne baktı.</p>
<p>Bunların biri, “Nüzhet Bey gönderdi!” diyerek bir küçük zarf uzattı...</p>
<p>Mükerrem zarfı yırttı, içinden çıkan kâğıdı kapının elektriğine tutarak helecanla okudu. Kurşun kalem ile yazılmıştı.</p>
<p>Nüzhet, “Benim gelmem doğru olmayacağını düşünerek sana bir yerine iki kişi gönderiyorum. İkisi de benim adamlarımdır. Hiç endişe etmeden gel” diyordu.</p>
<p>Gidip gitmemekte genç kadın bir tereddüt geçirdi. Ve o anda canını her şeyden ziyade sıkan şey, bu iki adamın kendilerinden korktuğunu zannedebilecekleri düşüncesi oldu. Birden gitmeye karar verdi. Usulca sokak kapısını kapayarak mırıldandı: “Gidelim.”</p>
<p>Ötekiler derhal yürümeye başladılar, bütün yol esnasında da hiç konuşmadılar. Fakat Mükerrem gidiş müddetince ciddi bir korku geçirdi. Seviyeleri ne olursa olsun, yanındaki bu iki erkek gence benziyordu. Dağ yollarında kendilerine tâbi ve muhtaç yürüyen bir kadından, taze ve güzel olduğunu demin pekâlâ tetkik ettikleri ve bir haram sevgiye gittiği için de hafifmeşrepliğine elbette hükmedecekleri bir kadından kendileri de gizlice istifade etmek isterlerse nasıl mani olacaktı? Ve uzakta, aşağıda, son ışıkları parlayan Zonguldak, saatlerin ilerlemesine rağmen kapanmayarak mahsus beklemiş gözler ile güya kendisine bakıyor, kendini sanki takip ediyordu. Bu elektrik ışıkları, yarın her şeyi haber verecek amansız şahit gözlerine benziyorlardı.</p>
<p>Lakin Nüzhet Kapuz'da tekmil korkularını teskin etmiş, kendisinin gelmemiş olmasına makul sebepler göstermişti: “Yolda on binde bir ihtimalle bizi birinin görebileceğini düşündüm. Halbuki bu adamlar için 'kocamın şirketinde uşak' dersen derhal inanırlar ve bu gece gezmesini tefsir edecek bir yalan bulunabilir. Hem heriflerin ikisi de bana köpek gibi sadıktırlar... Dedikleri gibi ser verir de sır vermezler. Kendilerine tamamen güvenebilirsin!”</p>
<p>Gece sabaha karşı ve güneşin doğacağına ait ilk haberciler camlarda belirirken Mükerrem döndü. Nüzhet yine beraber değildi. Fakat dönüşte genç kadın artık iki muhafızından korkmamış, hatta Nüzhet'in beraber olmayışına içten içe memnuniyet bile duymuştu. Nüzhet'in dediği gibi görülecekse bunlarla beraber görülmek daha az şüphe uyandırabilir, buna dair bir yalan uydurmak daha kolay olabilirdi. Bundan başka, herhangi bir taarruz karşısında kalındığı takdirde de Nüzhet'in kendisini müdafaa ve muhafaza için herhalde bu adamlar kadar nefsini tehlikeye atmayacağını düşünmüyor değildi. Şerife yatağa bile girmeden bir köşeye kıvrılıp kalmış, öyle beklemişti. Ve uykusu pek hafif olduğu için genç kadının cama indirdiği ilk fiskeyi duyarak hemen çıktı, kapıyı açtı...</p>
<p>Ortalık henüz alaca karanlık oluyordu. Mükerrem bir kere yukarı çıkıp odasının kapısını içinden sürmeleyince geniş bir nefes aldı. Soyunup yatağının içine girdiği zaman hazzından gülümsüyordu. Hâlâ yarı mestti. Sahi, bu işte bir güçlük olmamış, hiçbir aksilik çıkmamıştı. Haftalarca tereddüt ve korku içinde vakit geçirdiğine, Nüzhet'in teklifini ilk günden kabul etmediğine yandı. Yatağa girişinden bir iki dakika sonra ise derin bir uykuya dalmış bulunuyordu.</p>
<p>Kapuz'da hiç uyumamış, omzuna başını koyarak uykuya dalan Nüzhet'in sevgili yükünü taşıyarak onun sakin ve hep muttarit nefes alışlarını bir musikiyi dinler gibi dinlemişti. Bu, herhalde iki saatten fazla sürmüştü. Ve bu esnada, beraber geçirdikleri bu ilk gecenin çok kıymetli dakikalarını Nüzhet'in böyle uykuya vermesi kendisini çok mahzun da etmemiş değildi...</p>
</body>
</html>