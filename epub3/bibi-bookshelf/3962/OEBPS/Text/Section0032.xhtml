<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>

<link href="../Styles/Style0001.css" type="text/css" rel="stylesheet"/>
</head>
<body>
<h1 style="text-align: center;">OTUZ İKİ</h1>
<p>Hakikati müstantiğe söylememekle nefsini bir tehlikeye atmış olduğunu Seniha bilmiyor değildi. Mahkemede Halit karısının kendisine ihanetini, kızkardeşinden öğrenmiş olduğunda ve ondan aldığı malumat üzerine Kapuz'a gittiğinde elbette ısrar edecek, sözlerini ihtimal ki hâkimler heyetine de kabul ettirecekti. Bu nokta katil için cezasını hafifletebilecek şeylerin en mühimlerinden biri, âdeta birincisi idi. Ve Halit muhakkak ki Seniha'nın iddiası karşısında susmayacak, baş eğmeyecekti.</p>
<p>Diğer taraftan, “ağabeyime ben böyle bir haber vermedim. Yazıhaneye kendisini eve getirmek için gitmiştim” iddiası Seniha'yı hizmetçiye karşı da tehlikeli bir vaziyete koyuyordu. Şerife Kadın, “Seniha Hanım'ın her şeyden malumatı vardı. Ağabeyine haber veren de odur. Beni gece yarısı arkasına takıp zorla yazıhaneye sürükledi ve Mükerrem Hanım'ın Kapuz'a gittiğini haber verdi. İki kardeş her şeyi benim yanımda konuştular” derse, Seniha'nın vaziyeti hakikaten büsbütün nazikleşecekti. Vakıa Şerife Mükerrem'in sadık hizmetçisi idi. Bu sebeple, hanımının günahkârlığını âdeta şüphede bırakan bir vaziyeti kendi isteğiyle bozmayacağı tabii bir şeydi. Bununla beraber, istintaklarda sıkıştırılınca korkup her şeyi söylemesi ihtimali de pekâlâ mevcuttu.</p>
<p>Lakin Seniha sırf Halit'in mümkün olduğu kadar ağır bir hüküm yemesi için böyle hareket etmiş değildi. Gerçi bu da sebeplerden biriydi, ancak tek sebep değildi. Çünkü Halit'i içine sürüklediği felaket kendisi için hiçbir tehlikeyi mucip olmadan sonuna kadar götürülür ve temin edilirse, bu korkakçasına, adi bir şekilde intikam alış olacaktı. Fakat faciada oynadığı başrolü kendi nefsini de tehlikeye atarak sonuna getirince kardeşine karşı Seniha hiçbir mahcubiyet duymayacak, varlığında hiçbir küçülme ve alçalma hissetmeyecekti.</p>
<p>Mükerrem'in ise hiçbir şey sezdiği yoktu ve hiçbir şeyi derinlemek hatırına gelmiyordu. Şerife Kadın kendi başına dert açmamak için Mükerrem'i fedaya elbette hazırdı. Fakat, hem de hanımı lehinde söz söyleyerek işin içinden ziyansız çıkmak şıkkını tabii sevinçle kabul etti. Seniha'nın tenbihi veçhile yazıhaneye ancak Halit'i almak için gidilmiş olduğunu söyledi. Diğer taraftan, her şeyi bildiği halde Seniha'nın müstantiğe kati olarak hiçbir şey bilmediğini ve kardeşinin birtakım şüphelere kapılıp hareket ettiğini söylemesi Mükerrem'i minnettar etmişti. Vakıa Halit'in onun tarafından haberdar edildiğini biliyordu, baskın teşebbüsünün onun tahriki ile olduğu, her şeyin onun yüzünden çıktığını biliyordu. Fakat genç kadın yapayalnız kalmaktan öyle korkuyordu ki, kendisine karşı görümcesinin son dakikada gösterdiği himayeyi daha evvelki yaptıklarını unutmak için kâfi bir sebep bulmuştu.</p>
<p>Sevgilisi mezara ve kocası hapse giden genç kadın şimdi hayata pek bağlanmış, tatlı canı ve rahatı için ne lazımsa yapmaya kara vermişti. Âdeta ağır bir hastalıktan kurtulmuşların nekahat devrinde kendi nefislerine âşık oluşları gibi bir haleti ruhiye içinde yalnız kendini düşünüyor, kendini seviyordu. Hatta yeni vaziyetinden içten içe ve gizliden gizliye belki biraz da memnundu. Aylardan beri ona çok ıstırap çektiren bir erkekten de, daima emirler veren bir erkekten de aynı zamanda kurtulmuştu. Artık Nüzhet'in kendisini bırakıp başka bir kadına gitmesi ihtimali ile titremeyecek, artık Halit'e hoş görünmek için bir şey sezdirmemek için zahmetlere girmeyecekti. Artık sade kendi nefsini düşünebilirdi. Epey elması, biraz da parası olmuştu. Bir müddet kimseye muhtaç kalmadan yaşayabileceklerini hesaplıyor ve gözlerini mazinin uzaklarına kadar götürmemekle beraber şimdiki halde Seniha'dan ayrılmak hatırına gelmiyordu. Ihlamur'daki ev anasının kendi kanalıyla, hatta bir iki kere doğrudan doğruya Halit'ten çektiği paralar sayesinde daha fazla harap olup yıkılmaktan kurtulmuş, hatta mükemmelen tamir edilmişti. Seniha bu evde niçin bir yük olacaktı? Esasen babasından bir küçük aylığı ve Erenköyü'nde küçük bir irat getiren bir köşkte yarı hissesi yok muydu?</p>
<p>İstanbul'a Mükerrem tek başına gitmek, Beşiktaş'taki evde yalnız kalmak istemiyordu. Son zamanlarda yatalak haline gelen anası ile burun burna, vakayı haber alır almaz kimbilir kime yazdırıp gönderdiği uzun, sık harfli dört sayfalık mektubundaki acı ve zehirli tenkitleri her saat lisanından dinleyerek yaşamak cidden feci bir şey olacaktı. Seniha onun için iyi bir arkadaştı. Belki Halit'e karşı kalbinde büsbütün silinmemiş bir sevgi ile onun kardeşini yanından ayırmamak istiyor, aynı zamanda, kendi menfaati namına, kocasının kızkardeşi ile beraber yaşamasının herkese karşı masumiyetinin bir nevi delili şeklinde sayılacağını da hesap ediyordu.</p>
<p>Cinayet tahkikatı bitip artık mahkemeye başlanmak üzere iken, ne yapacaklarını Seniha ile konuşmak, beraber Ihlamur'a dönmelerini onunla kararlaştırmak istedi.</p>
</body>
</html>