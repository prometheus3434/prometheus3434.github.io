<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>


<link href="../Styles/Style0001.css" type="text/css" rel="stylesheet"/>
</head>
<body>
<h1 style="text-align: center;">DÖRT</h1>
<p>Ertesi günü Halit öğle yemeğinde eve geldi. Sabahtan beri büroda kalmayarak ocaklarda gezdiği yüzüyle ellerinin fazla kirinden belliydi. Yıkanmak üzere doğru orta kata çıktı ve bu sefer yıkanması epey uzun sürdü. Sofraya otururken, “Bana koyu renk bir elbise, temiz gömlek filan hazırlayın!” diye tenbih etti.</p>
<p>Hem Mükerrem'i, hem de Seniha ile hizmetçi Şerife'yi aynı bakış içine alarak bu sözleri söylemişti.</p>
<p>Karısı sordu: “Nereye gideceksin de süsleniyorsun?</p>
<p>“Süslenmiyorum. Fakat valiye de külot pantalonla gidemem ya!”</p>
<p>“Valiyi ziyaretin sebebi ne?”</p>
<p>“Bir iş var da. Çağırtmış.”</p>
<p>“Konuşmanız pek mi uzun sürecek?”</p>
<p>“Zannetmem, nihayet yarım saatlik bir iştir.”</p>
<p>“Sonra ne yapacaksın?”</p>
<p>“Yazıhaneye döneceğim. Birikmiş birçok kâğıdın hepsini temizleyip çıkarmayı düşünüyorum.”</p>
<p>“Sana bir teklifte bulunsam kabul eder misin?”</p>
<p>Halit ne olduğunu anlamadan “kabul ederim” demedi, “Ne imiş bu teklif?” diye sordu.</p>
<p>“Saat kaçta istersen ablamla yazıhaneye gelip seni alalım da beraber Mösyö Biro'nun evine gidelim. Dört haftadır gitmiyoruz.</p>
<p>Çorbasını Halit mutadı olduğu gibi tuz ve biberle doldurup içmeye başlamıştı.</p>
<p>“İsterseniz gelin... Fakat bir mani zuhur etmezse. Kati bir surette söz vermem” dedi.</p>
<p>Saat beşe doğru Mükerrem'le Seniha, Halit'in şirketine gitmek üzere çarşıya indiler. Mükerrem hem heyecanlı hem de biraz dalgındı. Nüzhetin kendisini çağırdığı yere işte gitmemiş, avuçiçi kadar ufak şekerci dükkânında, bütün çarşının gözü önünde onunla konuşarak herkesin türlü tefsirde bulunmasına razı olmamıştı. Oraya gitseydi buna hiç kimse tesadüf demeyecek ve durup dururken bütün kasabanın diline düşmüş olacaktı. Hem Seniha'ya ne diyerek tek başına sokağa çıkabilirdi? Yoksa Nüzhet onların aralarında birbirlerini serbest bırakmak için bir anlaşma bulunduğunu mu sanıyordu? Fransız Maden şirketi umumi müdürü Mösyö Biro ile karısının kabul günlerine gitmeyi, tamamıyla serbest kalırsa bir bahane bulup evden yalnız çıkarak Şekerci Tahsin'in dükkânına koşmaktan korktuğu için, kendi azim ve iradesine emniyet edemediğinden dolayı istemişti. Lakin şimdi, garip bir his, bu dükkânda Nüzhet'in kendisini bekleyişini uzaktan görmeye mukavemet edilmez bir kuvvet halinde Mükerrem'i sevkediyordu. Nüzhet'le başbaşa konuşmak imkânını kendi eliyle ortadan kaldırdıktan sonra, onu velev ki bir dakika Uzaktan görmemeğe razı olamıyordu. Bu hatta Nüzhet'i sade kendisinin uzaktan görmesi ile bitmemeli, Nüzhet de kendisini görmeliydi. Ona görünme, “Görüyorsun ya, zannettiğin kadar beni teshir etmiş, mağlup etmiş değilsin! İşte seni beyhude bekletip gelmiyorum” demek olacaktı ve bu pek büyük ve tatlı bir zevkti. İşte, birbirlerine karışan bütün bu duygu ve düşünceler genç kadını heyecan içinde bırakıyordu. Dükkânın tam karşı tarafındaki kaldırımdan geçerlerken yan gözle baktı. Nüzhet orada idi. Ona doğru bakmadan yürüdü. Zaten görmemezliğe gelerek ilerlemeyi ilk andan kararlaştırmış, sade onun kendisini görmesini istemişti. Fakat birdenbire bunu, bu görülmeyi istemedi. “Allah vere de görmese!” diye düşündü.</p>
<p>Ancak, Seniha görmüş ve selam vermişti. Belki küçük bir işaretle çağırmıştı da. Ve Nüzhet dükkândan hemen çıkmıştı. Koşa koşa caddeyi geçip karşılarında, âdeta yollarını keserek durdu.</p>
<p>“Bonjur hanımefendiler, nereye böyle?”</p>
<p>Mükerrem birden kızardığını hissetti. İçine müthiş bir de korku girdi. Bu ayaküstü sohbette Nüzhet'in söyleyeceği birkaç söz Seniha'ya her şeyi anlatabilirdi. Şirkete başka bir yoldan gitmediğine yandı. Fakat o zaman da sapa yollardan niçin geçildiğine dair Seniha'ya izahat vermek lüzumu vardı. Ve evde kalmamış olduğuna, bu çaya gitmeyi çıkarışına çok esef etti.</p>
<p>Yavaş bir sesle dedi ki: “Halit'i şirketten alıp Fransız mahallesine gideceğiz.</p>
<p>“Kime gidiyorsunuz? Biro'ların çayına mı?”</p>
<p>“Evet. Dört haftadır gidemedik. Evvelsi gün Madam'a rastgeldik de kadın âdeta sitem etti.”</p>
<p>“O jandarma edalı kokana ile suratsız, nuhuset Mösyö'sü cümleten sinirlerimize dokunur. Ne ise, bu ayrı mesele. Fakat hayli erken değil mi?”</p>
<p>Ve genç kadının gözlerine gözlerini dikerek ve rakamlar üzerinde durarak, “saat daha beş bile değil. Dördü yirmi geçiyor” diye ilave etti.</p>
<p>Seniha acaba hiçbir şey anlamamış mıydı? Çok tabii ve biraz da alaycı bir neşe ile söze karıştı: “Siz bu vakit Tahsin'in dükkânında ne yapıyorsunuz bakalım? Aksaray'la Fatih'in aktar dükkânlarına benzeyen bu meşhur pastahane böyle saatler geçirilecek kadar latif bir yer mi?”</p>
<p>“Elbette efendim. Beyoğlu'nun Löbon'u varsa Zonguldak'ın da Tahsin'i var. Bendeniz sık sık buraya gelir, muhteşem caddeden geçen pek latif kalabalığı seyrederim. Maamafih bugün gelişimin sebebi başka.”</p>
<p>“Ya? Nedir acaba? Sorabilir miyiz?”</p>
<p>Mükerrem, Seniha'nın sualine verilecek cevabı beklerken yüreğinin şiddetle vurduğunu duydu.</p>
<p>“Efendim, arkadaşlarla söyleştik de: Beraber hastaneye, bizim zavallı Mahmut Kaptan'ı görmeye gideceğiz.</p>
<p>Bu Mahmut Kaptan'dan, onun kim olduğunu kadınların bilmemeleri ihtimali hiç hatırına gelmeden, pek maruf bir insandan bahseder gibi bahsediyordu. Ve ne Mükerrem ne Seniha kaptanın hüviyetini sormaya lüzum görmediler. Sade çok şık ve yarı meşin bir seyahat pardösüsü ile uzun çoraplı golf pantalonunun daha uzun gibi gösterdiği endamına ve yüzüne, çarpık giydiği kasketle biraz gölgelenmiş yüzünün güzelliğine baktılar. Sonra gülümseyerek el verip ayrıldılar.</p>
<p>Seniha, Mahmut Kaptan hikâyesine hiç inanmamış, çocuğun bu bekleyişi, koşup önlerine gelişi, sonra, “daha erken!” diyerek saatin rakamları üzerinde dura dura vakti söyleyişi, bütün bunlar Mükerrem'le bugün buluşmak üzere söyleştikleri halde genç kadının oyunbozanlık ettiği kanaatini kendisine vermişti. Ve onu konuşturarak ağzından bir şeyler kapmak üzere Nüzhet'ten ayrılınır ayrılınmaz dedi ki: “Güzelliğine güzel amma akıl namına bir şey yok. Hâlâ orta mektebi bitirecek!”</p>
<p>“Bu çocuğun tahsili de Halit'le sana dert oldu. İşte okumaya hevesi yok, zorla değil a! 'Zenginliğimiz yeter' diyor!”</p>
<p>Seniha âdeta şaşırmıştı. Bu sözler hiç de müdafaa eden sözler değildi. Daha can sıkacak ve güç bir vaziyete sokacak bir sual buldu: “Tahsin'in dükkânında acaba işi ne idi?”</p>
<p>“İşte söyledi ya, Mahmut Kaptan'a gitmek üzere dostlarını bekliyormuş. Öyle bir Mahmut Kaptan deyişi var ki, sanki bu Mahmut Kaptan pek meşhur bir adam, bizim kendisini bilmemiz de gayet tabii!”</p>
<p>Ve birden Seniha'nın içine “yoksa bu iş de mi bozuluyor?” diye korku düştü. Mükerrem'in bu sözleri, hiç de seven ve sevdiği adamın her şeyini de sevdiği için beğenen bir kadın sözleri değildi. Bu sözlerde kin bile yok, sade istihfaf vardı. O kadar ki, “Eğer muhakemesizliğine bundan dolayı hükmediyorsan, hükmetme hiç. Mahmut Kaptan'ı bilmeyişimize ihtimal vermeyebilir de. Avuçiçi kadar bir şehir. Herkes, herkesin yedi göbek ceddine vakıf!” diyerek Seniha Nüzhet'i biraz müdafaa etmek ihtiyacını duydu.</p>
<p>Hakikate gelince, Mükerrem çocuğun elini sıkarak ayrıldığı anda kendini pek sakin ve emin hissetmiş, bu sevgiyi ne vakit tamamen atmak ve unutmak isterse bunu derhal yapacağına birden hiç şüphe etmemişti. Bu, hür olmak ve kendini Nüzhet'e vermek isterse sırf zevk için ve ona tahakküm edebilerek vermek demekti. Yeni vaziyet bütün endişe ve ıstıraplarını silip götürüyor, Nuriye'nin nazlı oğlunu elinde bir alet ve bir oyuncak şeklinde bırakıyordu. Güzel bir kış gününün soğuk ve sağlam havasıyla göğsünü şişirerek, genç kadın görümcesine neşeli bir şey anlatmaya başladı ve bu neşesi şirket müdir-i umumisinin konağına girildikten sonra da devam etti. Madam Biro ile kocasının çoğu frenk misafirleri arasında sık sık sesi ve kahkahaları duyuldu. O derece ki, nefislerini Fransız şirketinin milyonları üstünden bir nevi Zonguldak Kont ve Kontesi yahut Dük ve Düşesi şeklinde görerek, kabul günlerinde herkesin kendi tayin ettikleri yerlerde oturup kendileri tarafından davet edilince söze karışmasını isteyen umum müdürle sadece metres olduğu bazılarınca iddia olunan iri yarı madaması, hem de Fransızca konuşamayan bir mühendis karısının bu kadar neşeli ve gürültülü olmasına biraz hoşnutsuzlukla bir iki kere bakmışlardı.</p>
<p>Fakat Nüzhet, bu gönül hikâyelerinde Seniha gibi toy olmadığı için, Mükerrem'in söz verdiği halde gelmeyişine ve kendisinden tabii bir eda ile gülerek ayrılmasına bir ehemmiyet vermemişti. İki kadın onu yolun kaldırımına bırakıp ilerledikleri zaman, bütün bir dakika arkalarından bakmış, “Dur sen, ben sana oyun etmeyi, naz etmeyi gösteririm!” diye söylenmişti. İçinde ne hiddet, ne de teessür vardı. Sade beklediği şeyin biraz gecikeceğini anlamış olmaktan ileri gelen bir küçük sıkıntı duymuştu.</p>
</body>
</html>