<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>

<link href="../Styles/Style0001.css" type="text/css" rel="stylesheet"/>
</head>
<body>
<h1 style="text-align: center;">YİRMİ SEKİZ</h1>
<p>Mükerrem yüz sene daha yaşasa cinayet gecesi geçirdiği ızdırap saatlerinin bir dakikasını bile unutamayacak, bu gece her dakikası ile hafızasında ebediyete kadar yaşayacaktı. Bu müthiş, bu hakikaten cehennemdem gelmiş, cehennemden alınmış bir gece idi. Evvela Kapuz'da aşkına ve haysiyetine edilen hakaret, uğradığı o korkunç muamele! Yanında mahut herifle, muhafızlar ile kaptanın evine vardığı vakit daha içeri girmeden pencerelerde gördüğü fazla ışıktan kuşkulanmıştı. Sonra evin kapısından taşlığa girdiği zaman yukarıdan kahkahalar, sarhoş kadın kahkahaları duyarak beyninden vurulmuşa dönmüştü:</p>
<p>“Kim bu gülen kadınlar? Bu ne demek böyle?”</p>
<p>Belki her şeyden malumatları bulunduğu halde, belki yukarıda gülen bu kadınları da yerlerinden alıp buraya onlar getirdikleri halde, iki herif Mükerrem sorunca omuz silkmişler, “Bizim hiçbir şeyden haberimiz yok!” demişlerdi. Mükerrem vaziyetin fecaatini hemen anlamış, Nüzhet'in kendisi ile karşılaşmaları ve beraber bulunmaları için bir takım adi kadınlar getirmiş olmasından başka hiçbir ihtimal hatırına gelmemişti. Fakat yine merdivenleri çıkarak her şeyi gözleri ile görmek istemişti. Ve üst kattaki odaya girince işret masasını, iki düşkün kadını ve o kadınların yanında Nüzhet'le iki arkadaşını görmüştü. Nüzhet ne şaşırmış, ne de utanmıştı. Sade yanında duran ve yeni kadını, kibar rakibeyi görünce kendisine sarılan kızı iterek ayağa kalkmıştı. Saçları karışmış, yakası paçası perişan ve gözleri biraz kanlı, ona doğru gelmiş, Mükerrem'i bu vaziyette, iki külhanbeyi ile iki orospu karşısında ve bu iki orospudan birinin yerine olmak üzere kollarına almak istemişti.</p>
<p>O geri çekilmiş, yalnız Nüzhet'i değil kendi kendisini de hayrette bırakan bir kuvvetle delikanlıyı iterek, “Bırak, dokunma!” diye haykırmıştı.</p>
<p>Kendisini zorla alıkoymaya cesaret edememişlerdi. Fakat acaba bunu pek istemişler miydi? Ve merdivenleri koşarak inmiş, bahçeyi yine koşa koşa geçip kırlara fırlamış, gecenin zifiri karanlığında tek başına kasabaya, evine dönmüştü. Ah bu dönüş! Bu dönüşü Mükerrem ebediyen unutmayacaktı. Ayağı taşlara çarpıyor, ayaklarına dikenli otlar batıyor. her tarafı kaplayan bodur çalılıklar üstüne hep kapanacak gibi oluyordu. Bazan da kulağına sesler, ayak sesleri geliyor, arkadan geldiği ve gittikçe yaklaştığı hiç şüphe vermeyen ayak seslerini katiyetle duyuyordu. Nüzhet o haydut kılıklı herifleri, “Burada kalmadığı için bir ceza görmeye hak kazandı. Haydi, koşup kendisini yakalayınız. Bu kadar yaverliğini ettiniz: Onda sizin de hakkınız var!” diyerek arkasından saldıramaz mıydı?</p>
<p>Herifler bu simsiyah gecede, bu kırlar ve dağlar ortasında kendisini yakalarlarsa ne olacaktı? Haykırsa duyacak kimdi? Hem haykırışlarını duyup gelseler, gecenin bu saatinde kırlar ve dağlar ortasında bulunuşunu nasıl anlatacak, bu garip yolculuğu ne şekilde tevil edecekti?</p>
<p>Ve o zaman, imdadına gelmiş insanlara şikârı kaptıran herifler ne diyecekler, neler hikâye edeceklerdi? Neler anlatamazlardı!</p>
<p>Zonguldak'ın sırt üstünde ve kırlara en yakın evlerinden biri olan evine Kapuz'dan yarım saatte mi, bir saatte mi, on saatte mi varmıştı? Hakikaten bilmiyordu. Bu o kadar uzun, bu o kadar müthiş bir yol, bir yolculuk olmuştu...</p>
<p>Nihayet kapkara, hiçbir penceresinde ışık görülmeyen, hiçbir tarafından ses gelmeyen kapkara ev. Ve kapının anahtarını çıkarmak üzere elini mantosunun sağ cebine götürmüş, anahtarı daima koyduğu bu cepte bulmayınca bütün ceplerini karıştırmış fakat hiçbirinde bulamamıştı. Almayı mı unutmuştu, yolda mı düşürmüştü? Bereket ki, Şerife'nin uykusu hafif olduğu gibi zaten tetikte beklemek de âdetiydi.</p>
<p>Lakin, uykusu pek hafif olduğu ve tetikte beklediği halde, bu sefer Şerife Kadın duymuyordu.</p>
<p>Bunun üzerine, geldiğini ve kapıyı açamadığını tekrar haber vermiş, hafifçe, çok hafifçe tıkırdatır gibi yine kapıyı çalmıştı.</p>
<p>Ve yine hiçbir ses duymamıştı.</p>
<p>Bir daha, biraz daha hızlı. Yine hiçbir ses çıkmamıştı.</p>
<p>Yarabbi, bu uğursuz gecede her şey mi aksi gidecekti? Biraz geri çekilmiş ve bir insan, canlı bir adam, bir düşman muayene eder gibi simsiyah gecenin bu simsiyah ve bir ölü kadar sessiz evine bakmıştı. Bu ev yoksa boş muydu? Bu evdeki iki kadın, Seniha da hizmetçi de dışarı mı çıkmışlardı?.</p>
<p>Amma nereye gidebilirlerdi?</p>
<p>Mükerrem bir iki kere daha, artık âdeta hızlı hızlı kapıyı vurmuştu. Sonra, sanki kocaman bir anahtarın ilk arayışta hemen ceplerde bulunmaması, ele derhal geçmemesi kabilmiş gibi, birden gelen bir ümit ve heyecanla ceplerini tekrar karıştırmış, teker teker yoklamış, bakmıştı. Ve artık yorgun, artık tamamen ümitsiz, kapının eşiğine çömelerek beklemişti.</p>
<p>Uzakta, aşağıda, çarşının ışıkları tek tük yanıyordu. Fakat etraflarındaki evler tamamen ışıksız, kapkara idi.</p>
<p>Seniha ile Şerife dışarı çıkmış bulunduklarına göre nereye gidebilirlerdi? Evde insan varsa kapı çalındığının duyulmaması kabil değildi. Birden Mükerrem'in hatırına Seniha'nın Halit'e haber vermeye gitmiş ve Şerife'yi beraberinde sürüklemiş olması ihtimali geldi. Lakin Kapuz'da karşılaştığı sahneden aldığı ıstırap ve sonra oradan bu evin eşiğine varıncaya kadar geçirdiği dakika veya saatlerin, o müddetini tayin etmek gayrikabil zamanın dehşeti kendisini o kadar harap etmişti ki, hatırına gelen bu ihtimal bir taraftan gittikçe daha mümkün göründüğü halde diğer taraftan da buna lakayt kalı yor, bu ihtimal muhakkak bir şeyse hayatına gelecek felaketleri düşünmeye lüzum görmüyordu. Türlü rezalet ve musibet her taraftan gittikçe yaklaşan bir sel olarak kendisini kuşatsa bile ve kuşatacaksa bile, o nefsini bu kapı eşiğinde âdeta emniyette buluyordu.</p>
<p>Ve birden, Kapuz'da kalmadığına esef etti. Keşke kaçmasaydı! Evet kaçmamalıydı. Fakat Nüzhet'in olmak için değil.</p>
<p>Belki o kadınlardan sonra sırası gelerek kendisini Nüzhet'e vermek için değil.</p>
<p>Fakat orada bulduğu erkeklere, hatta kendini getirip götüren o iki adama ve Nüzhet'in önünde kollarını açmalıydı. Bu suretle ona anlatırdı ki, nazarında büyük bir kıymeti yoktur ve Mükerrem'i kollarına alabilmek için bir erkeğin masallardaki şehzadeler kadar güzel olması icap etmez. Hayır, sadece erkek olması kâfidir... Mükerrem rastgele, on dakika evvel böyle bir şey hiç hatırında yokken kollarını başkalarına açıverince, Nüzhet kendisine verilen şeyde verenin hiçbir değer görmediğini anlamış olurdu. Yazık, bu dersi Nüzhet almalıydı! Ve belki de varlığının derin, kendisince kabil değil farkedilemeyecek kadar derin ve gizli bir yerinde âdi ve galiz bir şehvetin hasreti de titreyerek, Mükerrem Kapuz'dan hemen kaçmış olmasına yanıyordu.</p>
<p>Aşağıda birden iki gölgenin belirişi. Bunların iki kadın gölgesi olduklarını Mükerrem farketmiş ve biraz sonra da görümcesi ile hizmetçi Şerife'yi tanımıştı.</p>
<p>Ayağa kalktı ve kalkarken kendisini müthiş yorgun hissetti. Eve girmek, uyumak! Gecenin ayazında her tarafı buz kesilmiş, şimdi titriyordu. Onlara doğru gitmeden ve nereden gelebileceklerini artık hiç düşünmeyerek bekledi.</p>
<p>Seniha onu aralarında ancak beş on adım kalmışken farketti. Ve kendisini Kapuz'da sanırken böyle kapının önünde bulunca şaşıp kaldı. Acaba bir an bağırmayı, bir rezalet çıkarmayı, Mükerrem'in sabaha karşı eve geldiğine ve içeri giremeyerek sokaklarda kaldığına dair şahitler bulmayı da düşündü mü? Düşündüyse bile biliyoruz ki bunu mümkün veya münasip bulmadı ve en tabii sesi ile, “Vah, vah, çoktanberi mi bekliyordun? İnsan hiç yanına anahtar almaz mı? Benim de aksi gibi sokağa çıkacağım tutmuştu!” gibi sözler söyledi.</p>
<p>Bu sözlere bir cevap vermeyi Mükerrem düşünmedi bile. Artık bütün kuvvetini kaybetmişti, dokunup itseler yere düşecek bir halde idi. Bir sarhoş adımlar ile merdivenleri çıktı, odasına girer girmez de mantosunu çıkarıp fırlattı, sırtında elbisesi ile yatağa düşerek sanki sızan bir sarhoş gibi uykuya, ölüm kadar siyah ve derin bir uykuya daldı.</p>
</body>
</html>