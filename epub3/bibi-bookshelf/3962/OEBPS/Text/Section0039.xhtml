<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>

<link href="../Styles/Style0001.css" type="text/css" rel="stylesheet"/>
</head>
<body>
<h1 style="text-align: center;">OTUZ DOKUZ</h1>
<p>Ertesi sabah sağlam ve sıhhatli olarak uyandı. Hemen giyinip otelden çıktı. Rıhtımda Seyrisefain'le öteki acentelerin yerleri bulunan tarafa gitti. Polathane'ye de uğrayan bir vapur bulunacağını ummuyor, Trabzon'a çıkarak oradan yine motörle gitmeyi hesaplıyordu. Fakat Malpetli Dalacan Biraderler acentesinin kapısına asılmış bir ilan gördü. Bu ilanda, “bütün esbab-ı istirahati câmi” gayetle yollu ve fevkalade sağlam olan Rize vapurunun bu akşam İstanbul ve Ereğli tarikiyle limana geleceği, gece yarısı da Zonguldak'tan kalkarak Amasra, İnebolu, Sinop, Samsun, Unye, Ordu, Giresun, Polathane, Trabzon, Rize ve Hopa'ya kadar giderek oradan tekrar aynı iskelelere uğrayıp İstanbul'a döneceği bildiriliyordu.</p>
<p>Bu, pek uzun bir seyahat olabilirdi. Çünkü ortadan zaten kaldırılmak üzere bulunan bu hususi kumpanya vapurlarının yolculuklarını tamamen tesadüfler idare ediyordu. İki saat kalınacak dedikleri yerde iki gün bekleyip mal almaları, uğrayacaklarını evvelden haber vermedikleri birçok yerlere de yollarda haber ve teklif alıp mal yüklemek üzere uğramaları pek mümkündü. Şu kadar ki, yolculuk ne kadar sürerse sürsün hep aynı para veriliyordu. Bu para da Seyrisefain'e verilenden çok daha azdı.</p>
<p>Zavallı bir ilkmektep hocası için ise ucuzluk ve tasarruf her şeyden üstün değil miydi? Hem Karadeniz'in pek latif ve sakin günleri idi. Bu deniz yolculuğu uzunluğu ile iç sıksa bile ;muhakkak ki pek faydalı bir hava tedbili olacak, Seniha'nın bozulmuş sinirlerine hizmet edecekti. Bilet aldı. Bavulunu hazırlayarak ilandaki saatten evvel vapura gitti...</p>
<p>Gidince, beyhude acele etmiş olduğunu öğrendi. O gece sabaha karşı, belki de sabahleyin hareket edileceğini bildirdiler. Sebep olarak da Rize vapurunun sırası gelip kömürünü ancak yatsı namazı vaktinde almaya başlıyacağını söylediler. Seniha gece salona çıkmadı. Kamarasında, beraberinde getirdiği şeylerle karnını doyurdu. Kendisine birinci mi, yoksa ikinci mi olduğu anlaşılmayan, küçücük, nisbeten temiz ve üç yataklı bir kamara açmışlardı ve şimdiki halde burayı tek başına işgal edecekti. Durup durup, “İnşallah Polathane'ye kadar başka bir gelen olmaz” diyordu.</p>
<p>Ancak geç vakit uykuya dalabildi. Âdeta eski İstanbul konaklarının yüklükleri genişliğindeki salondan gelen birçok kadın sesleri, daha evvel uyumasına imkân vermemişti. Yüksek sesle konuşan ve sık sık, hızlı hızlı, gürültülü gürültülü gülen kadın sesleri. Bir münasebetle çağırdığı kamarot, bunların bar kızları olduklarını ve Samsun'a çıkacaklarını kendisi sormadan söyledi. Orada yeni açılan bir barın sahibi bu kadınları İstanbul'dan toplamış ve götürüyormuş. Seniha tabii bir kere ayak atmadığı halde bir barın ne demek olduğunu, ne olduğunu biliyordu.</p>
<p>Gece çok geç vakit vapurun kalktığını, uykusundan yarı uyanarak anlamıştı. Sabahleyin gözlerini açar açmaz saatine bakınca vaktin epey ilerlemiş olduğunu gördü ve yine paketinden bir şeyler çıkarıp yedikten ve kamarota ısmarladığı çayı da kötülüğünden dolayı yarısına kadar zorla içip bıraktıktan sonra mantosunu giydi, başını örttü. Yukarıya güverteye çıktı.</p>
<p>Hayli yol alınmış, belki Amasra filan geçilmişti. Çok uzaktan yemyeşil bir sahil görünüyor ve öbür ufukların niha yetine kadar, dalgasız ve masmavi, Karadeniz uzanıyordu. Hava ancak ılıktı. Seniha güvertede hızlı hızlı konuşup gülüşen beş kadın buldu. Burada hiç erkek yolcu yoktu ve zaten burası tamamıyla ortada ve kadınlar için ayrılmış bir küçük yerdi.</p>
<p>Seniha bu beş kadının dün gece gürültüleri ile kendisini rahatsız etmiş olan ve Samsun'a çıkacakları kamarot tarafından söylenen kadınlar olduklarını anladı. Fakat hiçbirini de beğenmedi.</p>
<p>Biri çok şişman, biri pek zayıf, öteki üçü de zayıftan ziyade şişmana yakındı. Pek zayıf olanı cidden gençti ve kendisinde hakikaten bir taze kız hali vardı. Şişmanı ise âdeta mini mini torunlarla oyunlar oynayacak ve onları şımartıp nazlandıracak bir hale gelmişti. Temiz ve ılık rüzgâra karşı, büyük ve ebediyen genç tabiata karşı boyalı ve yalancı yüzlerle çıkmamak dirayetini göstererek, yahut da böyle sabah sabah boyanmakta bir kâr ve menfaat hesap etmeyerek, hepsi de Allah'ın verdiği yüzle meydana çıkmışlardı. Onun için ağızlarını açmayarak denizi seyretseler, Seniha onların bar kadınları olduklarını anlayamazdı.</p>
<p>Fakat pek hızlı sesle, mütemadiyen kahkahalar atarak konuşuyor, akıllarına ne gelirse söylüyor, arada bir de, sanki etraflarında kendilerini seyreden erkekler varmış gibi edalar alıyorlardı, Hepsi de birer süslü isim sahibiydiler ve birbirlerine hemen hiç durmadan isimlerini söyledikleri için iki dakika içinde Seniha hepsinin de adlarını öğrendi. Biri Suzan, biri Şükran, biri Bedia, biri Neclâ ve biri Leylâ idi. Lakin konuşuş şekilleri İstanbul'un fakir ve ücra mahallelerinde doğup sokak köşelerinde oynaya oynaya büyüdüklerini anlatıyor, arada bir kimbilir kimlerden öğrenip yerine de pek uymadan kullandıkları sözler hemen hepsinin ağzında bulunan altın dişler gibi göze çarpıyor, konuşmalarının umumi çeşnisine muhakkak ki yabancı kalıyordu. Bu kadınların kuvvetli bir ihtimalle okuma yazma bile bilmeyen ana ve babaları şık ve zengin mahallelerin süslü apartmanlarında taşınılan bu adları nereden bilip çocuklarına takacaklardı?</p>
<p>Tazelerden biri üç ay Ankara'da Merkez barında kalmıştı. Son zamanlarda varyete numarası da öğrendiğini, bunu öğrenmek için bir Macar oyuncuya yirmibeş lira verdiği gibi ayrıca dans elbisesi yaptırarak dünya kadar masraf ettiğini, numarasının de pek alkışlanarak hemen her gece bir kere tekrar ettirildiğini fakat bütün bunlara rağmen patron yevmiyesini artırmayınca hiddetten kan beynine sıçrayarak oradan ayrıldığını anlatıyordu. Bir başka taze de İzmir'in bir barında çalışırken yine patrona kızıp işini bırakmıştı. Barın açılma saatinde kızlar kalem efendisi gibi daima defter imzalarlarmış. Kendisi mühim bir mazeretle yarım saat geciktiği için herifin imza ettirmemesi, yani namevcut sayması üzerine çok öfkelenmiş üç aylık kontratosundan da vazgeçerek hemen ertesi günü vapura binip İstanbul'a gelivermiş.</p>
<p>Zayıf kızla şişman kadın bu mesleğe yeni girmiş olmak itibarıyla öteki iki kadının anlattıkları şeyleri pek can kulağıyla dinliyorlardı. Zayıf taze değil numara yapmasını, hatta dans “oynamasını” bile bilmiyordu. Komşu kızları kendisine sade bir iki ayak atmasını talim etmişlerdi. Bunun üzerine Ankara'daki Merkez barında bir Macar'dan numara yapmasını tahsil eden kadın büyük bir samimiyetle, “Merak etme kardeş, ben sana üç dört gün içinde tango da öğretirim, fokstrot da!” diye teminat ve cesaret verdi.</p>
<p>Şişman da ötekiler kadar bağırarak konuşmak ve sık sık gülmekle beraber, gözleri arada bir dalıyor, sesi kesiliyor, pek uzaklara bakmaya başlıyordu. İfadesine nazaran kocasından son zamanlarda ayrılmıştı. Ve bu yeni ayrıldığı kocadan yahut daha evvelki bir kocadan olduğunu ayrıca söylemeye lüzum görmeden bahsettiği bir çocuğunu da, kazancıyla beslemek mecburiyetinde idi. Bereket ki, arkadaşları tombulluğunun çok beğenileceğini temin ediyorlardı. Bahusus çiftetelli ile zeybek oyununu fevkalade oynuyordu. Zaten bazı bildikler bundan dolayı araya girmiş ve kendisinin “artist” olmasına delalet eylemişlerdi.</p>
<p>Seniha bir köşede oturmuş denize bakıyor, onların varlıklarından bile haberi yokmuşa benziyordu. Lakin hiçbir lakırdı kaçırmıyor, yan gözle de ayrı ayrı hepsini tetkik ediyordu. Bu çeşit kadınlarla o şimdiye kadar hiç bu derecede yakın, böyle beraber gibi bulunmamıştı. Zevk ve günah hatırası namına kendi hayatı o kadar feci bir şekilde fakir olduğu halde kimbilir bu kadınlar ne zamana kadar zevkin her çeşidini tadacaklardı! Fakat o şişman ve geçkin kadına acımıştı. Eğer hakikaten günahsız bir ömürden sonra yolunu şaşırdıysa kendine cidden yazık etmişti. Bu hayata kaç sene devam edebilirdi! Bu kadar ağır bir vücutla çiftetelli ve zeybek oyunlarını fevkalade oynayabileceğine de pek inanmamıştı.</p>
<p>Ve belli etmeden hepsine dikkatle bakıyor, hepsinde kusurlar buluyor, zayıfla şişmanı ise hiç beğenmiyordu. Şu kadar ki, bu zayıf kız çok genç, pek körpe idi. Tazeliği bir müddet için elinde kâfi bir kuvvet, mühim bir silah olabilirdi.</p>
<p>“Ayten, ayol Ayten hâlâ meydanda yok! Zonguldak'a yaklaşırken kamarasına kapandı. Kapanış o kapanış. Bana hatta gece ağlıyor gibi geldi. Karı kibirli. Aksi bir cevap verir diye bir türlü kamarasına girip de soramadım!”</p>
<p>İzmir'den gelen ve kendisine Suzan diye hitap edilen söylüyordu. Vapur Zonguldak'a yaklaşırken kamaraya kapanan ve gece galiba ağlayan bu Ayten acaba kimdi? Tabii hatırına hiçbir ihtimal gelmemekle beraber Seniha gayriihtiyari alakadar olmuştu. Çünkü kendisi de Zonguldak'a vapuru yaklaşırken ağlaması icap eden bir kadın biliyordu. Lakin bu kadın zengin bir Beyrutlu'nun her sene birkaç ayı Fransa'da geçiren bahtlı metresi idi. Böyle bir vapura binerek Karadeniz yolculuğuna çıkması ihtimali olur muydu?</p>
<p>Bar kızları hep bir ağızdan konuşmaya başlamışlardı: “Sahi o ne kibir öyle? Amma hakkı da var ya: Vaktiyle pek itibarlı bir adamın karısı imiş. Kendisi temiz bir ailedenmiş. Galiba babası paşa imiş. Avrupa'da görmediği memleket yokmuş. Hem mükemmel Fransızca konuşuyormuş.”</p>
<p>“Bunlardan bana ne efendim? Ben bugünkü vaziyetine bakarım. O da bizim gibi barda çalışmayacak mı?”</p>
<p>“Evet amma bizimkinin iki mislinden fazla, on iki lira üstünden yevmiye alacak. Diretince kendisine hem de kaptanın kamarası tutuldu. Bizler gibi balık istifivari seyahat etmiyor!”</p>
<p>“Bakalım canım, bugünkü itibar bu! Fakat yarın gündeliğinin de indirilmeyeceği ne malum? Hem temiz bir aileden olunca insanın kibir, azamet etmesi mi icap eder? Biz de çöpçü kızı değiliz a!”</p>
<p>“Efendim şimdiye kadar birkaç kibara metres olmuş. Gayet ağır tuvaletleri, birkaç parça da temiz elması var, ben gözümle gördüm. Her gece Samsun'da konsumasyon yapacağından patron katiyen emin!”</p>
<p>“Bu kurumuyla, bu azametiyle belki de hiçbir şey yapamaz. Hem kuzum, o kadar bahtı açıksa Samsun'larda işi ne, Samsun'lara kadar niçin gidiyor? Yine İstanbul'da kibar metresi olsun. Hiç değilse Beyoğlu'nda Maksim'de, Garden'de çalışsın.”</p>
<p>“Ah yavrum, İstanbul'da zengin kaldı mı? Maksim'le Garden sinek avlıyor! Para varsa varsa yine o dışarlıklı hacı babalarda var!”</p>
<p>“Küçük hanım belki de Samsun'da saf bir tütün tüccarını kıskıvrak yakalayıp evlenmek maksadıyla bu seyahate çıkmıştır!”</p>
<p>“Ha biliyor musunuz? Ayten Hanım bir senedir pek dilber bir civana tutkunmuş. Onunla beraber vur patlasın çal oynasın yaşıyormuş. Paralar suyunu çekince aklı başına gelip dilber sevgilisine bir tekme atmış.”</p>
<p>“Yahut da dilber sevgilisinden tekmeyi yiyince aklı başına gelmiş!”</p>
<p>“Her ne ise, Samsun'daki barda bizlere arkadaşlığa işte bunun üzerine tenezzül etmiş!”</p>
<p>Biri susar susmaz öbürü başlayarak, biri öbürünün sözünü keserek, hatta bazan hep bir arada konuşarak söylüyorlardı. Lakin birdenbire, çiftetelliyi pek güzel oynadığı hikâye olunan şişman, yanında duran ve son sözleri söyleyen uzun boylu ve kızıl saçlı tazenin, galiba Neclâ'nın kolunu dürttü, “Sus kardeş, geliyor!” diye mırıldandı.</p>
<p>Öteki kadınlarla beraber Seniha de hemen başını çevirdi. Yavaş yavaş heyecanlanmış, musahabe devam ettikçe “acaba o mu?” şüphesi içinde doğup büyümüştü. Nihayet kamarasından çıkıp güverteye gelen ve ötekilerden hiç değilse bir misli fazla gündelik alan bu Ayten Hanım'a bakar bakmaz da bütün kanı yüzüne hücum etti. Göğsünde yüreği dışarı fırlayacak gibi çarptı. Belki lüzumsuz, manasız fakat fevkalade kuvvetli bir heyecan içinde tiril tiril titremeye başladı. Ayten, Mükerrem'di. Eskisi kadar genç ve güzel, sade eski kumral saçları tamamıyla sarı olmuş bir Mükerrem. Sırtında çok şık bir yol mantosu, başında mantosunun renginde bir ipek bere ve ellerinde yine aynı renk eldivenler vardı. Yüzü hafifçe makyajlıydı ve gözleri ağlamışa hiç de benzemiyordu. Dudaklarında tamamıyla iğreti bir tebessümle ve arkadaşlarıyla lütfen konuşmak üzere ilerledi. Henüz Seniha'yı görmemişti.</p>
<p>Görünce birden fevkalade şaşırdı ve dönmek, kaçmak ister gibi bir hareket yaptı. Sonra vazgeçti ve ona doğru yürüdü. “Seniha Hanım, sizinle bir dakika konuşmama müsaade eder misiniz?”</p>
<p>Yavaş, oldukça mütereddit, hatta âdeta korkak bir sesle söylemişti. Ötekiler, hepsi birden, büyük bir nezaket göstererek güverteden çekildiler. Hepsinin hayatlarında bu çeşit bir vaziyet sık sık zuhur edebilirdi, hepsi de birdenbire karşılarına çıkacak bir kimse ile şahitsiz konuşmak ihtiyacında kalabilirlerdi. Seniha hemen cevap vermedi. Tam bir dakika bekletti.</p>
<p>Nihayet dedi ki: “Ayten Hanım'ın benimle konuşulacak ne derdi olabilir?”</p>
<p>Mükerrem boynunu büktü. Hafif ve pek ustalıklı sürülmüş boyanın altında yüzü kızarmıştı.</p>
<p>“Ayten öyle mi? Yoksa size her şeyi bunlar mı anlattılar?” Ve birden kinle dolan gözleri ortadan kaybolan arkadaşlarını aradı.</p>
<p>“Emin olun ki tamamıyla tesadüfi olarak ve istemeyerek kulak misafirliği edip öğrendim. Burada meslektaşlarınız Ayten Hanım namında bir dostlarından bahsediyor, fazla konsomasyon yapacağı için kendilerinden hiç değilse bir misli fazla ücret alacağını hem kıskanarak hem hürmet ederek anlatıyorlardı. Bu konsomasyonun ne demek olduğunu, nasıl ve ne pahasına yapıldığını bilip anlamak istemiyorum!”</p>
<p>Mükerrem tutuk ve yavaş bir sesle, “Bunda yüz kızaracak bir şey yok!” dedi.</p>
<p>Seniha, “Ya öyle mi?” diye acı acı gülerek omuzlarını silkmişti. Mükerrem bu alayı ve bu alaydaki tezyifi ve hakareti farketmeyerek, belki farketmek istemeyerek anlattı: “Masalarında oturmaya davet edenlerin ikram ettikleri içkilere, yaptıkları masrafa konsomasyon deniyor. Bundan, yapanlar yevmiye harici bir hisse alıyorlar.”</p>
<p>Bu anlatışta belki gizli kalan bir gurur vardı. Dudaklarının nihayetlerinin üstü ile çenesinden siyah kıllar çıkan, saçları yarı yarıya ağaran ve yüzünde derin çizgiler görünen ihtiyar ve çirkin kıza, eski görümcesine karşı hâlâ eskisi kadar genç ve güzel kalmış bulunduğu için Mükerrem belki de övünüyordu.</p>
<p>“Bu frenk kelimesi doğrusu çok şerefli bir vaziyeti tarif ediyormuş! Keşke anlatmasaydınız, bu derece düşmüş olduğunuza bir türlü inanmak istemiyordum!”</p>
<p>Seniha o kadar iğrenen bir eda ile, bütün varlığı ile öyle hakir görerek bu sözleri söylemişti ki, Mükerrem'in yüzü birden tokat yemiş gibi kıpkırmızı oldu. Cevap verirken sesi titriyordu ve âdeta yalvarır gibi söyledi.</p>
<p>“Rica ederim, itham etmeyiniz. Ne yapabilirdim! Biraderinizden ayrılmış bulununca nasıl ortada kaldım, unuttunuz mu? Hayatımı kazanmak için başka bir imkân görseydim bu hale elbette düşmezdim. Fakat kocasının kendi yüzünden katil olduğu bir kadın. Beni hizmetçi olarak bile kimse evine almak istemeyecekti. Madenci Şevket Bey bir müddet sonra nikâh edeceğini vaadetmişti. Sözünde durmadı. Her adiliğine rağmen onunla yaşayacaktım. Fakat insanı metres alanlar yüz sene tutmuyorlar!”</p>
<p>Konuşurken Mükerrem'in sesi gittikçe yavaşlamış, hali ne artık bir durgunluk gelmişti. Seniha şimdi ağır muamelesinden utanmış gibiydi. Evet, zavallı kadın ortaya fırlatılıp atılmış değil miydi? Başka ne yapabilirdi?</p>
<p>Fakat birdenbire Mükerrem, “Halit Bey'den ayrıldığım zaman ben de sizin gibi bir hocalık yakalayabilseydim!” diye ilave etti.</p>
<p>Bu sözleri duyunca Seniha'nın başı hemen diklenmiş ve yüzü değişmişti. Kendisinin hoca oluşunu bile kıskanıyorlar, bunu da bir mazhariyet ve nimet sayıyorlardı, öyle mi? Hoca oluşu acaba Seniha'nın nesine yaramıştı? Mükerrem'in arkasında en aşağı yüz yirmi liralık, fevkalade zarif ve yepyeni bir yol mantosu, kendi sırtında ise üç sene evvel yirmi liraya alınıp bütün havı dökülmüş, rengi de biçimi de kalmayarak çullara benzemiş bir şey vardı. Mükerrem kimsenin ocağına incir dikmeye kalkmadan, mesleğinin müsaade edeceği azami dürüstlükle de yaşasa bir aylık kazancı yine onun bir yıllık aylığına müsavi gibiydi. Sonra, o kimisi ele avuca sığmaz, kimisi miskin ve alil ve kimisi aptal köy çocuklarıyla her gün saatlerce bir odada kapalı yaşayarak, bu çocukların türlü eza ve cefasına ve analarıyla, babalarının da ayrıca türlü densizlik ve hakaretine uğrayarak geçen senelerin her biri hiç değilse birkaç yıla benziyor, insanı öyle yıpratıyor, öyle öldürüyordu! Karşısında hâlâ güzel ve genç duran, bu açık ve güneşli havada da yüzünde tek çizgi farkedilmeyen çok şık kadını, Seniha bir daha tahkir etmek ihtiyacını duydu: “Vaktiyle tek dursaydınız! Evinizi, barkınızı bir şımarık oğlan uğruna yıkmasaydınız!”</p>
<p>Fakat Zonguldak'taki evde bu sözleri söylediği zaman birden köpürerek ona ağır bir şekilde mukabele etmiş olan Mükerrem, şimdi hiç sertlenmiyordu. Ve yine boynunu bükerek, “Ah ne kadar hata etmişim! Bilseniz nasıl pişmanım!” dedi.</p>
<p>“Öyle imiş! Şimdi arkadaşlarınızdan biri de dün gece kamaranızda ağladığınızı anlatıyordu. Fakat bereket ki, çok ustaca boyanmışsınız, böyle bir kederli ve ıstıraplı gece geçirdiğiniz hiç de belli değil!”</p>
<p>Ve Mükerrem bu yeni hakareti de hazmederek bütün bütün korkak bir sesle dedi ki: “Doğru, bütün gece hep Halit Bey'i düşünüp ağladım. Artık hapishaneden çıktı, değil mi?”</p>
<p>“Evet evvelki gün.”</p>
<p>“Acaba bir iş bulması uzar mı? Paraya ihtiyacı var mı?”</p>
<p>“Niçin sordunuz? Parası varsa size şarap, şampanya içirip konsomasyon yapması için mi çağıracaksınız?”</p>
<p>Mükerrem'in sesinde ağlayıp yalvaran bu pişmanlığa Seniha çok hiddetlenmiş, boğulacak kadar hiddetlenmişti. Aynı zamanda, lakırdı biraz daha uzayıp kendisinin kardeşini görmediğini, göremediğini Mükerrem'in anlamasını da istemiyordu. Bu günahkâr ve adi kadına Cemal Paşa ailesinin tamamen yıkılmış olduğunu, bu aileden artık hiçbir şey kalmadığını bildirmemek ve gizlemek gerekti. Yüzünde utanan bir genç kız pembeliği ile Mükerrem demişti ki: “Biraz param var. Eğer sıkıntıda ise...”</p>
<p>“Oo, hâlâ paranız var öyle mi? Bir senedir beslediğiniz delikanlı pek de usta değilmiş demek: Sizi meteliksiz bırakmadan kaçırmış!”</p>
<p>Genç kadın mukabele etmeyip susuyor, belki Halit'e yardım imkânlarını kaçırmamak için her hakarete böyle tahammül ediyordu ve Seniha artık dayanamayacağını anlıyarak ayağa kalktı. Karşısındakinin yüzüne ebediyen barışmayacak bir düşman kiniyle bakarak, “Lüzumu yok. Hemen iş buldu. Balya ocaklarına tayin ettiler. İki aylık da peşin verdiler” dedi.</p>
<p>Sonra dudaklarında acı bir tebessümle başına çevirdi. Kadına bir hakaret daha edip yeni ismini bir daha yüzüne çarpmadan fakat yüzüne de bakmıyarak, “Allahaısmarladık Mükerrem Hanım!” dedi. Üç yıl kadar bir çatı altında beraber yaşadığı insana parmaklarının ucunu bile artık vermeden ve şüphesiz ki ebediyen görüşmemek üzere ayrıldı.</p>
</body>
</html>