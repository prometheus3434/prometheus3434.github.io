<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>

<link href="../Styles/Style0001.css" type="text/css" rel="stylesheet"/>
</head>
<body>
<h1 style="text-align: center;">OTUZ</h1>
<p>Dere üzerindeki köprü geçilince, Adliye binası karşıdan gözüktü. Gece sabaha karşı yağmur yağmış, binanın önündeki çayır geçilmez bir bataklık halini almıştı. Yanında hizmetçi Şerife, Seniha zahmetle yürüyordu... Altı hem hapishane, hem tevkifhane hizmetini gören bu Adliye dairesinde kardeşini ziyaret edecekti. Yürürken daima o kadar dikkat ettiği halde çamura batmıştı. Heyecandan belki de her zamanki kadar dikkat de edememişti.</p>
<p>Adliye dairesi sarı renkte bir binaydı. Henüz yeni sabah olduğu halde her tarafı insanla ve gürültü ile dolu idi. Ve duvarlarından rutubet sızıyor, eşiğine ayak atar atmaz ağır ve ekşi bir koku genze çarpıyordu. En ağır hükümler yemiş mahpusları yanyana saklayan alt katta, demir bir parmaklığın gerisinde ve koyu bir loşluk içinde, birçok vücutların kımıldandıkları görülüyordu. Dün gece kardeşini Kapuz'daki evden işte buraya getirmişlerdi.</p>
<p>Seniha ile konuşmak üzere Halit parmaklığın önüne gelince, kendisini geçkin kız sekiz on saatlik bir zaman içinde âdeta birkaç yıl ihtiyarlamış buldu. Rengi bir ölü gibi sararmış, gözleri sönmüş ve yüzünde çok derin çizgiler olmuştu.</p>
<p>Seniha bu zavallı yüze doya doya ve ruhundan güle güle bakarak sordu: “İstediğin bir şey var mı ağabey? Hergün yemeğin gelecek. Şimdi yatak da göndereceğim. Rahat mısın?”</p>
<p>Halit cevap vermedi ve Seniha ıstırabı taklit eden sesiyle tekrar sordu: “Buraya ikide gelmişsin öyle mi? Pek rahatsız olmadın ya, uyudun ya?”</p>
<p>Rahat mıydı? Uyuyabilmiş miydi? Bunların cevapları altı yedi saat önce bir adam öldürmüş olan bu insan çehresinde o kadar güzel ve açık bir şekilde görülüp okunuyordu ki, Semiha’nın sorgularını susmakla karşılamayı Halit kâfi buldu.</p>
<p>Seniha etrafına bakındı, kimsenin kendilerini dinlemediğine emin olduktan sonra acı acı mırıldandı: “Ah, söylemez olsaydım! Fakat böyle bir ihtimal nasıl hatırıma gelebilirdi! Bir buçuk saat evvel her şeyi öğrenince nasıl çıldırmadığıma şaşıyorum. Bu sabah da ortalık bir türlü ağarmak bilmedi!”</p>
<p>Halit yorgun bir eda ile omuzlarını silkerek, “Bana avukat Hikmet Bey'i şimdi buldurup buraya gönderin” dedi.</p>
<p>“Peki ağabey.”</p>
<p>Seniha, bir lahza, bir şey söylemek istiyor da cesaret edemiyor gibi bir hal aldı. Sonra, çekingenliği çok güzel taklit eden bir sesle, lakin gözleri pusuda bekleyen bir canavar dikkati ile parlayarak dedi ki: “Mükerrem çok yalvardı. O da gelmek istiyordu. Ben bir türlü getirmeğe cesaret edemedim.”</p>
<p>Ve çok masum bir eda ile ilave etti: “Gelmesine müsaade eder misiniz ağabey?”</p>
<p>Erkeğin düşük omuzları birden diklendi ve sesi sertlendi: “Yüzünü şeytan görsün!”</p>
<p>Ve Seniha bir taşma, bir isyan ve belki bir ağlama bekledi. Fakat Halit başka bir şeyden bahsetmeye sade gücü olmayan değil, buna hem de lüzum görmeyen bir adam edası ile deminki sözü tekrar etti:</p>
<p>“Şimdi avukat Hikmet Bey'i buldurun. Hemen beni görmeye gelsin.”</p>
<p>İçinde durmadan hayaletler kımıldayan ve dışarıya korkunç surette bir koku gönderen loşluğa dönerken, hafifçe mırıldandı: “Allahaısmarladık!”</p>
<p>“Bana her gün gel. Beni sakın yalnız bırakma!” gibi sözler söylememişti. Seniha'nın gelip gelmemesi onun için birdi. Halbuki kardeş muhabbetinin ne olduğunu bilen bir insan olsaydı, onun kollarına atılarak bu büyük felaketin ıstıraplarını bir dakika olsun avutup unutmak ihtiyacını duyar, Seniha'yı karşısında görür görmez boynuna sarılarak hıçkıra hıçkıra ağlardı. Böyle şeylere lüzum görmemiş, “Paranız var mı? Ne ile geçineceksiniz?” gibi bir sual ise hiç hatırına gelmemişti. Her gün kendisine iki öğün yemek yollamalarını kabul ettiği bir evde bu yemeğin nasıl pişeceğini düşünmek hatırına gelmiyordu.</p>
<p>Seniha onun karısını bir başka erkeğin kollarında yakalamaya giderken kendisinden o kadar yabancı bir eda ile ayrılmasından içlenişi gibi, şimdi de böyle soğuk ve bigâne davranmasından kırılmıştı. İçinde hayaletler kımıldanan loşlukta Halit ağır ağır kaybolduktan sonra da, dudakları gerile gerile uzun uzun arkasından baktı. Sonra, yavaşça dönerek, sessiz adımlarla taşlıkta yürüdü.</p>
<p>Orada bir iki jandarma ve polisle beraber ayak takımından birkaç insan vardı, bir köşede de dün geceden beri serseme dönen ve ağzından tek laf çıkmayan Şerife Kadın duruyordu.</p>
<p>Hırsızlık için evlere girmek gibi, adam yaralamak gibi, ırza tecavüz gibi sebeplerle yakalanıp itile kakıla getirilmiş olan ve hepsi de Halit'le beraber haftalarca, aylarca, belki senelerce burun burna yaşayıp çile dolduracak bu sefillere, kardeşine herhalde verecekleri ıstıraplar için Seniha kalbinde bir dakika garip bir sevgi ve âdeta minnetle baktı. Sonra, yanında kendi kendine durup durup ah eden hizmetçi, binadan dışarı çıktı. Yine o vıcık vıcık çamurlu çayırı geçti, yokuşu hızlı hızlı çıkarak eve döndü.</p>
<p>Vakit hâlâ erkendi... Sokaklarda bir tanıdığa rastlamadı.</p>
<p>Avukat Hüseyin Hikmet'e daha sonra haber yollayacak, belki de kendi gidecekti. Fakat onun kabul edeceğini ummuyordu. Daima nüfuzlu ve mühim insanların ve müesseselerin işlerini üstüne alan bu adamın, artık bir daha kalbur üstüne çıkmayacak olan bu âdi katilin hatırı için Madenci Sadettin gibi bir şahsiyeti kendisine düşman etmek istemeyeceği muhakkaktı.</p>
</body>
</html>