<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>

<link href="../Styles/Style0001.css" type="text/css" rel="stylesheet"/>
</head>
<body>
<h1 style="text-align: center;">YİRMİ DÖRT</h1>
<p>Bir Pazar günü, öğleden sonra, Seniha ahbaplarından Şükran isminde bir genç dul kadına, evvelden kararlaşmış bir ziyaret için gitmişti. Bu Şükran Fransız kömür şirketinde daktiloluk eden oldukça genç ve oldukça dile gelmiş bir kadındı. Soğuksu'da, Nuriye'nin büyük evine giden yoldaki evlerin birinde, hakikatte kendi hatırı için şirkete alınmış mütekait bir devlet memuru olan babası ile beraber oturuyor ve on yaşındaki oğlu ile yedi yaşındaki kızını da pek dikkatle yetiştirip büyütüyordu. Etraftaki muhit kendisine şüpheli nazarlarla bakarak hatta Seniha ile ahbaplığı hakkında bile çirkin tefsirler yapılmakla beraber, iddia edilen hafifmeşrepliği üzerinde kati ve sarih bir şey de söylenmiş değildi. Herhalde muhakkak bulunan şey, bu Şükran'ın zeki, münevver, hoşsohbet ve iyi yürekli bir kadın olduğuydu ve Seniha'nın Zonguldak'taki yegâne samimi ahbabı da kendisiydi.</p>
<p>Seniha zili çalar çalmaz, Şükran'ın çok yaramaz fakat pek sevimli küçük kızı Türkân, her zamanki güler yüzü ile kapıyı açtı ve Seniha içeri girdikten sonra, “Annemi biraz bekleyeceksiniz, hanım teyze” diye haber verdi.</p>
<p>“Niçin Türkân? Pazar günü öğleden sonra tatil değil mi?”</p>
<p>“Evet amma acele bir kâğıt yazılacakmış. Onun için gitti. Ama neredeyse gelir. Giderken 'Teyzeni sakın bırakma. Ben şirkette bir çeyrek kalıp döneceğim' dedi.”</p>
<p>“Peki, biraz bekliyeyim öyle ise.”</p>
<p>Ve çocuğun açtığı misafir odasının kapısından içeri girince, bu odada Nüzhet'i bularak Seniha şaşırdı. Fakat öteki hiç de şaşırmış veya bozulmuş değildi. Ayağa kalkmış, olduğu yerde duruyor ve gülümsüyordu. Türkân kapıyı kapamış ve galiba oyununa, ev için belki hayli ziyanlı olabilecek bir oyuna dönmüştü.</p>
<p>Seniha sordu: “Oo, burada işiniz ne, küçük beyefendi?”</p>
<p>“Tıpkı sizin vaziyetinizdeyim. Bana da söz verilmiştir. Fakat ben de bekletiliyorum.”</p>
<p>“Size söz veren de Şükran mı?”</p>
<p>“Maalesef, beni bekleten peder-i muhteremi.”</p>
<p>“Ya? Bense, sizin ahbaplarınızın pek başka çeşit zatlar olduklarını duymuştum. Şükran Hanım'ın boynu atkılarla sarılı, kulakları pamuklarla tıkalı...”</p>
<p>“Ve eli teşbihli ve kasketi çarpık...”</p>
<p>“Evet, kadife kasketi de çarpık babasını ne yapacaksınız da bekliyorsunuz?”</p>
<p>“Herhalde kendisi ile âlemler tertip etmek için değil, sadece Arabi ve Farisi karışık Türkçe ders almak için. Babam mektebi bu sene mutlaka bitirmemi iltizam ediyor. Riyaziye, tarih, coğrafya vesaire vesaire gibi Türkçe'm de hayli zayıf olduğu için iki haftadan beri haftada iki kere Mevlana'dan ders almaya başladık.”</p>
<p>“Bu nasıl ders alış? Ne kâğıdınız var, ne de kitabınız!”</p>
<p>“Bilakis, okkalarla kâğıdım ve tonlarca kitabım var.”</p>
<p>Ve genç delikanlı eli ile ortadaki yuvarlak masanın üzerine serilmiş bulunan bir iki defterle birkaç kitabı gösterdi.</p>
<p>“Ya, onlar sizin öyle mi? O halde hocanızı beklerken başınızı bunların üzerine eğmeli değil miydiniz?”</p>
<p>“Adam siz de, mecbur olacağım ana kadar başımı kitaplara eğmemeyi ve etrafıma bakmayı daima tercih ederim. Mesela şu anda sizin güzel siyah gözlerinize bakıyoruz.”</p>
<p>Seniha da dikkatle Nüzhet'e baktı: “Şayan-ı hayret bir cümle” dedi.</p>
<p>“Niçin şayan-ı hayret oluyormuş. Gözlerinizin güzel olduğunu sanki bilmiyor musunuz?”</p>
<p>Seniha gayet tabii bir eda ile omuzlarını silkti: “Bilsem ne olacak, bilmesem ne olacak?”</p>
<p>Ve bir saniyelik bir sükûttan sonra sordu: “Hemen hemen anneniz olabilecek yaştaki bir çirkin kızın gözlerine bakmak da nereden hatırınıza geldi?”</p>
<p>“Hemen hemen annem olabilecek değil, ferah ferah annem olabilecek bir kadın da hoşuma gidebilir. Ve hoşuma gittiği anda da bunu kendisine söylemekte hiç tereddüt etmem.”</p>
<p>Sesini kısaltarak ve Seniha'nın yanına yaklaşarak Nüzhet devam etti: “Gözlerinizin çok hoşuma gittiğini ise ne zamandır söyleyecektim. Fakat bir türlü yalnız kalamadık ki...”</p>
<p>Seniha gülmeye başlamıştı. Sonra dedi ki: “Aman ne şairane konuşuyoruz. Bir türlü yalnız kalamıyorduk öyle mi? Ve nihayet yalnız kalmak müyesser olunca...”</p>
<p>Ondaki bu alaycı eda belki de Nüzhet üzerinde hakiki bir kamçı tesiri yapmış, kendisini cidden tahrik etmişti. Derhal Seniha'nın tamamen yanına geldi ve bir kolunu hiç tereddütsüz beline sararak yavaşça dedi ki: “Evet, bir dakika nihayet yalnız kalınca birkaç saat yalnız kalmak imkânlarını hemen müzakere etmemizi teklif ediyorum!”</p>
<p>Geçkin kız geri çekildi. Alaycı halini terketmiş fakat tamamen sakin görünüyordu.</p>
<p>“Aldanıyorsunuz Nüzhet Bey” dedi. “Ben bu işlerin meraklısı ve heveslisi değilim. Fakat öyle olsaydım da sizi seçmek veya kabul etmek hatırıma gelmezdi!”</p>
<p>Nüzhet bir hakarete uğramış gibi kızarıvermişti. Pencerenin tam önüne gidip kusursuz yüzünü ışığa çevirerek ve ışıkta göstererek sordu: “Ya, demek ki benden güzelini bulurdunuz öyle mi?”</p>
<p>“Ne münasebet! Hiç güzel olmayanını, herkese benzeyenini seçerdim. Resim değil, bebek değil, erkek seçerdim. Kendi güzelliğini bir saniye unutmayan ve kadına ihsan ettiği dakikaların fevkaladeliğini her an düşünüp hatırlatan bir erkeğe nasıl tahammül edilebilir, anlamaktan âcizim!”</p>
<p>Öteki cevap verecek, belki daha küstah bir şey söyleyecekti. Fakat dışarıda gürültü oldu ve Şükran'la babası bir saniye sonra içeriye girdiler.</p>
<p>Nüzhet'le aralarında geçen bu meclis ve musahabeyi Seniha o gece uzun uzun düşündü. Hakikaten resimler kadar güzel olan o çocuğun kendisini velev ki bir kerecik ve birkaç dakika için olsun istemesi ona pek tuhaf gelmişti. Bir kere bu teklifin, bu arzunun samimi olduğuna inanmıyordu. Şu halde, niçin bu sözleri söylemiş, niçin böyle hareket etmişti? Acaba bunu Mükerrem'le beraber mi kararlaştırmışlar, Seniha'nın günün birinde her şeyi Halit'e haber vermesinden çekinerek onu ağız açamıyacak bir hale getirmek mi istemişlerdi? Fakat Nüzhet'in hiçbir plana riayet etmeden ve hiçbir plan takip etmeyerek de böyle hareket etmiş olması ihtimali hiç yok muydu? Bu ihtimali hesap edince geçkin kızın ilk hatırına gelen düşünce çocuğun zevksizliği oluyor ve bu hükmü büyük bir bitaraflıkla, samimilikle, hem de lakayıtlıkla veriyordu. Lakin Nüzhet'in bu derecede gözü kapalı bir halde etrafına saldırması Mükerrem'den pek bıkmış olduğunu da aynı zamanda göstermez miydi? Şu halde genç kadını belki pek yakın bir istikbalde başından atıvermesi de pek mümkün ve muhtemel bir şeydi. Ve onunla aralarındaki rabıta kesildikten sonra olan biten şeyleri Halit'e haber verince, ispat edememek ihtimali de pekâlâ mevcuttu. Fakat, ispat edilse bile, Halit'in “maziye ait bir şey” diyerek o kadar ehemmiyet vermemesi, herhalde evini barkını yıkmaması ihtimalini de hesap etmek lazımdı.</p>
<p>Bu karışık fikir ve hükümlerden Seniha bir türlü bir netice çıkarmaya muvaffak olamazken, birgün kendi evinde, yani ağabeyinin evinde Nuriye ile başbaşa kaldı. Mükerrem Halit'le Marçelini isminde bir İtalyan mühendisinin evine çaya gitmişlerdi ve bir başağrısı bahane ederek o kendilerine refakat etmemişti. Üst kattaki odasında idi, kapının çalındığını duydu ve bir saniye sonra Şerife Kadın aşağıdan seslenerek misafir geldiğini haber verdi. Mükerrem'in adamı olan Şerife ona bir şey söyleyip bildirmek için merdiven çıkıp inmeye tenezzül etmez, böyle bağırıp haykırırdı.</p>
<p>Aşağı indi ve Nuriye'yi misafir salonunda başköşeye kurulmuş buldu. Odadan içeri Seniha girince şişman ve kart kadın ağır ağır doğruldu. Fakat âdeti olduğu veçhile ayağa kalkacak zannını verdikten sonra kalkmaktan vazgeçti.</p>
<p>Ve Seniha'nın hiçbir şey söylemesine meydan bırakmadan dedi ki: “Marçelini'lerden geliyorum. Ağabeyinizle Mükerrem Hanım oradalar. Sizin evde yalnız olduğunuzu onlardan öğrenince kendilerine haber vermeden hemen buraya geldim. Çünkü ne zamandan beri sizinle yalnız konuşmak arzusundayım.”</p>
<p>Birkaç gün evvel de bu ananın oğlunun kendisi ile yalnız konuşabildiği için sevinç izhar ettiğini Seniha hatırladı.</p>
<p>“Bir emriniz mi var Hanımefendi? Niçin çağırtmadınız efendim?”</p>
<p>Nuriye tabakasından çıkarmış olduğu yaldızlı sigaradan bir iki nefes çekmeden bir şey söylemedi. Ve konuşunca, “emir ve çağırmak” kelimelerine karşı bir estağfurullah demeden asıl maksadına girdi.</p>
<p>“Ortadaki vaziyet beni gittikçe daha fazla sıkıyor. Bilmem ki siz ne fikirdesiniz? Bu işe artık bir nihayet versek fena olmayacak.”</p>
<p>“Anlamadım, hangi vaziyet, hangi iş hanımefendi?”</p>
<p>“Daha açık konuşmadan anlaşsak çok daha iyi olur sanırım.”</p>
<p>Seniha hakikaten hiçbir şey anlayamamış gibi söylemişti. Nuriye hafifçe kaşlarını çattı: “Peki, mademki istiyorsunuz, şu halde daha açık söyliyeyim: Nüzhet'le Mükerrem Hanım arasındaki münasebete artık son verilmesini istiyorum. Bu iş yavrumun hem sıhhati hem tahsili için muzır bir mahiyet aldı!”</p>
<p>“Yavru”nun tahsile merak ve rağbetini Seniha pek iyi bildiği için hafifçe gülümsemişti. Bunu farkeden Nuriye'nin kaşları daha çatıldı ve dik bir sesle dedi ki: “Böyle mahzurlar olmasa bile ben bu münasebetin daha fazla devam etmemesini istiyor, bu hususta sizin yardımınızı bekliyorum.”</p>
<p>“Bu işte nasıl bir yardımım olabilir?”</p>
<p>“Mükerrem'i doğru yola çekiniz!”</p>
<p>“Bir kere Mükerrem'le oğlunuz arasında olan bitenden kati bir şekilde malumatım yok. Sizin bilginiz daha esaslı demek. Saniyen Mükerrem'in ne anasıyım ne de babasıyım. Birçok kereler bana hissettirmiş olduğunuz veçhile bu evde bir sığıntıdan ibaretim!”</p>
<p>“Böyle bir şey ihsasına terbiyem manidir. Fakat sığıntı olsanız bile Mükerrem'in değil, kendi kardeşinizin sığıntısısınız. Onun namusunu korumak da vazifenizdir!”</p>
<p>Kendisine emirler veren, hele Halit'e karşı vazifeler yükleyen bu kadına karşı Seniha artık o kadar hiddetlenmişti ki, âdeta kaba bir tavırla ve biraz yükselmiş bir sesle cevap verdi: “Fakat ya ağabeyim her şeyi biliyor ve bilmemezlikten geliyorsa!”</p>
<p>Nuriye ayağa kalkmıştı. Belki artık hiçbir zaman yüz yüze gelemeyecek, birbirlerine hitap edemeyeceklerdi.</p>
<p>“Belki de dediğiniz gibidir. Lakin ne olursa olsun, eğer Mükerrem Hanım oğlumun yakasını bir hafta daha bırakmazsa Halit Bey'le bir kere açıkça konuşacağım. Şayet o 'karım her şeyi ile benim makbulümdür!' derse, o zaman da başka bir çare düşünürüm.”</p>
<p>Bu sözleri söyledikten sonra da “Allahaısmarladık” bile demeden şişman kadın odadan çıktı. Bir saniye sonra sokak kapısı hızla kapanmıştı. Seniha odada idi. Fakat birden Şerife Kadın dışarda ise, her şeyi duyup Mükerrem'e yetiştirirse diye telaş ederek dışarı fırladı. Şerife meydanda yoktu. Ancak iki defa seslendikten sonra mutfaktan sesini işitti. “Kahve pişiriyorum” diye bağırıyordu. Ve Seniha artık her şeyi Halit'e anlamaya, zaman geçirmeden anlatmaya katiyen karar verdi. Onun vaziyeti bildiği halde göz yumduğunu, buna hiç ihtimal vermeden söylemişti. Ve bunu söylediğine şimdi pişman ve mahçuptu. Hayır, kardeşi bu kadar adi bir adam olamazdı ve bu münasebeti bilmediği muhakkaktı. Şu halde kendi söyleşmezse her şeyi Nuriye'den öğrenecek demekti. Ve bu darbenin ona başka ellerle indirilmesine Seniha razı olamazdı.</p>
</body>
</html>