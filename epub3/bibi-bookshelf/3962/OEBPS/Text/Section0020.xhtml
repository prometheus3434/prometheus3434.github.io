<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>


<link href="../Styles/Style0001.css" type="text/css" rel="stylesheet"/>
</head>
<body>
<h1 style="text-align: center;">YİRMİ</h1>
<p>Boş durmasını hiç sevmeyen Seniha, Halit'in kütüphanesindeki kitapların birer birer tozlarını almakla meşguldü. Kapıyı çok yavaşça açarak içeri giren Mükerrem'in gelişini duymadı yahut da duymamış gibi yaptı.</p>
<p>“Seni arıyorum abla.”</p>
<p>Kendisinden bir şeyler beklediği, bir şeyler isteyeceği zamanlar genç kadın ona mutlaka abla diye hitap ederdi. Seniha döndü ve hafif bir istihza ile, “Hayrola, küçük hanım?” dedi.</p>
<p>Sonra, Mükerrem'in yüzüne bakınca, bir şey olduğunu, bir şeyler geçtiğini anladı. Onun dışarı çıktığını da, dışardan döndüğünü de hiç farkedememişti. Sokak kıyafeti ile giren Mükerrem'in sırtında kumral saçlarına çok yakışan koyu nefti bir empermeabl ve başında siyah denecek kadar koyu renkte bir bere vardı. Dudakları mosmor olmuş yüzünde bir damla kan yoktu. Ve bu kâğıt gibi beyazlaşmış olan yüz pek pek yorguna benziyordu.</p>
<p>“Ne var yavrum? Sokaktan mı geliyorsun?”</p>
<p>“Evet.”</p>
<p>“Pek üşümüşe benziyorsun. Hasta mısın yoksa?” İkisi de ayakta idiler. Mükerrem omuzlarını hafifçe kaldırarak, “Hayır, hasta filan değilim” diye mırıldandı.</p>
<p>Ve sonra, hep ayakta dururlarken, görümcesinin omzuna başını koyarak hıçkıra hıçkıra ağlamaya başladı. Demin Nüzhet'in önünde yenmeye muvaffak olduğu buhran, soğuk ve karlı bir havada inişler inip yokuşlar çıkarak eve dönüşünden sonra bütün varlığına birdenbire hâkim olmuş bulunuyordu. Bu odaya verdiği bir karar üzerine ve Seniha'ya akıl danışmak için girdiği halde, işte bir çocuk gibi hıçkırıklarla ağlayarak onun kollarına düşmüştü.</p>
<p>Seniha kendisini yavaşça tutup kanapeye oturttu ve yanına oturdu. Mükerrem'in başı yine omzunda idi ve genç kadın hâlâ hıçkıra hıçkıra fakat gittikçe hafifleyen ve azalan hıçkırıklarla ağlıyordu. Seniha bir müddet daha onun ağlamasına müsaade etti. Sonra mendil ile gözlerini sildi ve, “Ağlama yavrum, ağlamak hayatta hiçbir meseleyi halletmez” dedi.</p>
<p>Mükerrem şimdi başını Seniha'nın omzundan kaldırmış, bu sefer de kanapenin sırtında yükselen yastıklara dayamıştı. Artık ağlamıyordu. Ve epey bir müddet hiçbir söz söylemeden, büyük dertler geçirdikten sonra nihayet sığınacak bir kucak bulmuş bir çocuğun bir taraftan sükûn ve emniyet zevkini tadarken bir taraftan da geçirdiği ıstırapları düşünerek ürperip inlemesi gibi arada bir uzun nefesler alıp iç çekerek, kaldı. Sonra başını kaldırdı, görümcesinin ellerini tuttu, gözlerine gözlerini dikti.</p>
<p>“Abla, sana pek mühim bir şey söyleyeceğim ve akıl danışacağım. Senin himayene ihtiyacım var. Ne dersen öyle hareket edeceğim, ne emredersen onu yapacağım. ”</p>
<p>Fakat Seniha devam ettirmedi. Mükerrem'in her şeyi anlatmak ihtiyacında bulunduğunu çoktan sezmişti. Halbuki bu münasebeti bilmiyor görünmesi gerekti. Kendisinden himaye ve nasihat isteyen bu genç kadına “kardeşimi aldatmakta devam et hiç çekinme!” diyemeyeceği gibi aksini söylemeye de asla hevesi yoktu. Gönül işlerinde şahsi tecrübeleri olmadığı için Mükerrem'in “sen ne dersen öyle yapacağım” demesine kıymet vermişti. Vereceği nasihatleri genç kadının tutacağını, aralarında kimbilir neler geçen Nüzhet'le, kendisi bunu tavsiye ettiği takdirde mutlaka ayrılacağını sanmıştı. Fakat Mükerrem bu tavsiye ve nasihati tutmasa bile hiç değilse tutmadığını sezdirmemek isteyecek, herhalde çok daha ihtiyatlı hareket edecek değil miydi? Ve bu tabii Seniha'nın hesaplarına uyamazdı.</p>
<p>Onun için, yavaşça kanapeden kalktı, genç kadının yanından uzaklaştı, odanın ortasına kadar geldikten sonra tatlı, lakin kati bir sesle, “Bana hiçbir şey söyleme” dedi. “Bilirsin ki seni çok severim. Kederine ortak olurum. Lakin bu kederin nereden ve neden geldiğini öğrenmeye kendimde hak ve sıfat görmüyorum.”</p>
<p>Ve ilave etti: “Evet, hiçbir şey söyleme. Hem hayatta başkalarının nasihatleri ile değil, kendi muhakemenle hareket etmelisin!”</p>
<p>Bunu söylerken Mükerrem'e dikkatle bakmıştı. Ve anladı ki günahkâr kadın biraz evvelki buhranı geçirmiş, vaziyeti anlatıp nasihatler istemeye hevesi ise bu buhranla beraber geçip bitmiştir. Şimdi Seniha “anlat!” diye ısrar etse belki hiçbir şey söylemek istemeyecek yahut hakikati anlatmayarak yalanlar uyduracak. Bir an, pek kısa bir an, geçkin kız sadece ağabeyini düşünen bir kardeş ruhunu duydu. Bir çapkın oğlana tutulup hem de sayesinde gün gördüğü, âdeta açlıktan kurtulduğu kocasının şerefini çiğneyen bu ahlaksız kadına karşı içi nefretle sarsıldı.</p>
<p>Bu, bir an sürdü ve sonra kendine geldi. Lakin bir şey söylememekte devam ediyor, Mükerrem de artık gitmeye hazırlanıyordu.</p>
<p>Seniha hep bakıyordu. Genç kadın ayakta ve hareketsizdi. Gözleri kızarmış, fakat yüzünde o deminki bitkin hal kalmamıştı. Gitmeden evvel, biraz evvelki o ağlamayı tefsir edebilecek, makul gösterebilecek bir cümle, bir yalan, bir laf aradığı besbelliydi. Nihayet cümleyi, yalanı.. lafı buldu: “Bugün âsabım dehşetli bozuk. Belki düzelir, kendime gelirim diye demin âdeta evden kaçtım. Bu berbat havada tek başıma sokaklarda yürüdüm durdum. Üç gecedir üst üste sabaha karşı annemi rüyada ölmüş görüyorum. Bilmem ki ne yapayım? Telgraf mı çekeyim, kalkıp İstanbul'a mı gideyim?”</p>
<p>Pek mi fena bulunmuş bir yalandı? Mükerrem'in anasına muhabbetinin derecesini bilmeyen biri buna kanabilirdi. Fakat onun nereden geldiğini bildiği gibi, annesini hiç sevmediğine de emin olan Seniha, bu sözleri hayasızca uydurulmuş saydı. Tamamen inanmış görünmek elzemdi. Onun için, gülerek dedi ki: “Ben de telaş ettimdi. A yavrum, bilmez misin, rüyada ölüm görmek hayır alametidir. Annen inşallah daha çok yaşayacak!”</p>
<p>“Doğru, ölü görmek sıhhat alametidir amma üst üste üç gece görünce çok sarsılıverdim.”</p>
<p>“Esasen rüyaya inanmak çocukluk!”</p>
<p>“İhtimal.”</p>
<p>Birden, aralarında söylenecek hiçbir şey kalmamıştı. Ve Mükerrem çıkmak üzere ağır ağır kapıya giderken, Seniha tekrar kütüphane ile meşgul olmaya başladı. Fakat Mükerrem çıktıktan sonra geçkin kız işi bırakıp kapıya gitti, kulağını dayayarak ayak seslerini, ötekinin merdivenden inişini dinlemeye koyuldu.</p>
<p>Mükerrem alt kata iniyordu ve ayaklarının dik ve dar merdivende çıkardığı sesler çok sakin ve muttaritti. Nüzhet'le münasebetini kesmek hakkında bir an belki de verdiği kararı, ancak birkaç dakika süren bir gözyaşı buhranı herhalde tamamen alıp götürmüştü. Yoksa, böyle bir kararda ısrar edecek kadın elbette böyle sakin ve çok tabii adımlarla merdiveni inemezdi.</p>
<p>Müsterih, Seniha yine işine döndü.</p>
</body>
</html>