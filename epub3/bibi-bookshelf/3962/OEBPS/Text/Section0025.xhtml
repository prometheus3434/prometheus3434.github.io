<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>

<link href="../Styles/Style0001.css" type="text/css" rel="stylesheet"/>
</head>
<body>
<h1 style="text-align: center;">YİRMİ BEŞ</h1>
<p>Halit yazı masasının yanındaki geniş koltuğa oturmuş, piposuna tütün doldurmakla meşguldü. Seniha ayakta, pencerenin önünde idi fakat dışarıya değil, kardeşine bakıyordu. Az evvel kadın misafirler gelmiş, Mükerrem kendilerini aşağıdaki salona almıştı. Kapı aralık olduğu için bulundukları odaya sesler geliyordu. Seniha gidip bu aralık kapıyı yavaşça kapadı. Sonra koltuğa yaklaştı.</p>
<p>“Ağabey, size bir şey söyleyeceğim. Söyleyip söylememek için uzun zaman tereddüt ettim. O kadar mühim bir şey...”</p>
<p>Halit piposunu masanın üzerine bırakmış, yüzünü kendisine doğru çevirmişti. Seniha onun yüzünden birden sapsarı kesildiğini gördü.</p>
<p>Evlendi evleneli hiçbir gün Seniha onunla mahsus yalnız kaldıktan sonra böyle gidip kapıyı kapamamış, böyle ta yakınına gelerek, bu ağır ve yavaş sesle “ağabey, size bir şey söyleyeceğim” diye söze başlamamış, sonra yorgun, âdeta söylediklerine pişman susmamıştı. Kendinden yirmi yaş taze bir kadınla evlenmiş ve bu kadının her saatiyle de alakadar olmaya hiç imkân bulamamış ve lüzum görmemiş bütün kocaların bu vaziyette hatırına gelecek ihtimal, derhal Halit'in de hatırına geldi ve başını dik tutarak, sade biraz sesi kısık, var, neye sustun? Devam etsene!” dedi.</p>
<p>“Sizin evde bulunmadığınız geceler Mükerrem alelekser Kapuz'da bir eve gidiyor. Sonra, gün ağarırken dönüyor.”</p>
<p>“Kapuz'a mı? Ne yapmaya?”</p>
<p>Bu sual o kadar manasızdı ki, Seniha bir cevap vermedi. Halit'in yeniden ve daha akıllıca bir şey sormasını bekledi.</p>
<p>Belki bir dakika süren bir sükûttan sonra kardeşi dedi ki: “Orada kiminle buluşmaya gidiyor, biliyor musun?”</p>
<p>“Buluştuğunu kuvvetle tahmin ettiğim adam, madenci Sadettin Bey'in oğlu Nüzhet'tir.”</p>
<p>“Bu vaziyeti ne zaman, hissettin?”</p>
<p>“Epeydir...”</p>
<p>“O halde şimdiye kadar niçin söylemedin?”</p>
<p>“Kati surette emin olmadan bir şey söyleyemezdim.”</p>
<p>Seniha odanın ortasında ayakta hareketsiz duruyor, sade biraz omuzlarını sıkıyordu. Ağabeyinden daha fazla sararmıştı ve indirdiği darbeden asıl kendi bitap gibiydi. Bu sözler Halit'in hissiz ve katı kalbine sokulabilmiş bir hançerdi, ve o kalbin ta nihayetine kadar bu hançeri sokarken kendi bilekleri de çok ağrımıştı.</p>
<p>Halit ayağa kalktı, piposunu masanın üzerine bıraktı, Yüzünde betbeniz kalmamış olmakla beraber, korkunç bir ızdırap içinde tanınmaz bir hale de gelmiş değildi. Ve tabii ki Seniha'nın hesabına böyle oluşu pek yazıktı. Fakat hayatta hiçbir kudret sahibi olmamış ve tahakküm zevki tatmamış erkeklerde bile, bir kadına kayıtsız ve şartsız emredip sahip bulunmak iddiası kalıyordu. Bundan dolayı, Halit yüreğinden yaralanmış olmasa bile muhakkak gururundan yaralıydı. Ve nihayet Seniha'ya bu da yetebilirdi. Geçkin kız ona, bütün varlığı gözlerinde toplanmış bir halde bakıyor ve söyleyeceği sözü, kararı bekliyordu. Aşağıdan şimdi piyano sesleri gelmeye başlamıştı.</p>
<p>Halit bıraktığı yerden piposunu tekrar aldı. Ve içini hafif hafif silkerken, “Ben birkaç gün ocaktan dönmeyeceğimi söyleyerek aşağıda, yazıhanede kalırım. Kapuz'a ilk gittiği gece gelip bana haber verirsiniz” dedi.</p>
<p>Sonra döndü, piposu elinde ve omuzları biraz düşük, odadan çıktı.</p>
<p>Seniha, “galiba benim önümde ağlamaktan korktu” diye düşündü. Ve kendisi de orada kalmayarak, pek sessiz adımlarla dışarıya, sofaya çıktı. Halit karşıdaki yatak odasına geçmiş olacaktı. Sobası çoktan sönük olan o soğuk odada acaba ne yapıyordu? Anahtar deliğinden içeriyi gözetlemeye, hatta yakınlaşarak içerden gelmesi mümkün bir ağlama sesini duymak gayretine Seniha tenezzül etmedi. Ve içinde öyle bir taşkınlık vardı ki, yalnızlığa da tahammül edemeyerek sessiz adımlar ile aşağı indi, misafirlerle Mükerrem'in bulunduğu odaya girdi.</p>
<p>Üç misafir kadından en genci, bir yıl evvel Beyoğlu'nda Notrdamdösyon'u bitirmiş ve Fransız şirketindeki bir mühendise vararak Zonguldak'a gelmiş olan çocuk yüzlü bir zayıf kadın, piyanoya oturmuş, Beethoven'den bir parça çalıyordu. Fakat alafranganın en hafif ve oynak dans havalarını anlayan ve seven Mükerrem'le öteki iki kadın, kendisine bu piyano teklifinde bulunduklarına pişman, fısıltı ile konuşuyorlardı.</p>
<p>Mükerrem, Seniha girince, pek yavaş bir sesle sordu: “Halit ne yapıyor?”</p>
<p>Seniha, “kitap okuyor” diye mırıldandı ve en uzak köşeye oturdu. İhtişamlarını anlayamamakla beraber, hakiki ve yüksek musikiye o âşıktı ve dikkatle ve zevkle fakat kininden ve günahından hiç sıyrılmayarak ve sıyrılmayı, bunları unutmayı hiç istemeyerek dinledi.</p>
<p>Çocuk yüzlü zayıf misafiri, Beethoven'in eserinden sonra baygın bir tango çalmaya mecbur etmişlerdi. Birden, sokak kapısının kapandığı duyuldu. Mükerrem pencereden bakarak, “A, Halit gidiyor! Merdivenleri ne kadar da sessiz inmiş!” dedi.</p>
</body>
</html>