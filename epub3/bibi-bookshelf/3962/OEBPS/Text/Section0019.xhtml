<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>


<link href="../Styles/Style0001.css" type="text/css" rel="stylesheet"/>
</head>
<body>
<h1 style="text-align: center;">ON DOKUZ</h1>
<p>Nüzhet'in hayattaki tekmil ustalığı annesinin canını sıkmamak, onu daimi surette pohpohlamak, bir dediğini iki etmemekti. Mükerrem'le sürüp giden bu münasebet hakkındaki fikrini o böyle açık ve kati bir şekilde meydana koyunca, genç kadını artık eve getirmemek, aralarındaki bağın o istemediği için kopmuş olduğuna Nuriye'yi inandırmak istedi. Fransız Mahallesi'yle Maden Mektebi'nin ardına düşen kırların altında ve adına Kapuz denilen koyun kenarında birkaç ev vardı. Ve bunların birinde, babasına ait motörleri idare eden Mahmut Kaptan'la oğlu Selim otururlardı. Bu Selim, Nüzhet'in birinci kafadar ve dalkavuklarındandı. Mahmut Kaptan hemen daima denizde olduğu için bu eve mütemadiyen bir takım uygunsuz kadınlar getirirlerdi. Fakat Mahmut Kaptan'ın Zonguldak'ta bulunuşu da eğlencelere pek mani teşkil etmezdi. Mükerrem'le artık bu evde buluşmaya karar verdikten sonra Nüzhet genç kadına meseleyi, “Kapuz'u biliyorsun değil mi?” diye sorarak açtı.</p>
<p>O ilk önce hatırlayamamış, sonra da sualin nereden estiğini anlamamıştı.</p>
<p>“Şu Maden Mektebi'nin arkasındaki küçük koy değil mi? Yeni geldiğimiz zaman bir kere gitmiştik. Yazın enikonu hoş bir yer.”</p>
<p>“Orada birkaç ev de vardır, dikkat ettin miydi?”</p>
<p>“Hatırlıyorum.”</p>
<p>“İşte gelecek sefer orada, o evlerin birinde buluşacağız. Zaten adamlarımızdan birinin evidir.”</p>
<p>“Ah şimdiye kadar bunu niçin düşünmedik Nüzhet! buraya gelmekten nasıl çekinip korktuğumu halbuki pek iyi biliyordun!”</p>
<p>Mükerrem çok sevinmiş, boynuna sarılmıştı. Nüzhet'e öyle geldi ki, bu yeni yerin âmiri o olacak, kendisini her istedikçe, belki gün aşırı oraya getirterek istediği kadar tuttuktan sonra salıverecektir. Halbuki Soğuksu'daki evde genç kadın komşulardan çekinerek dedikodulardan korkarak, Nüzhet'in annesinden utanarak ve hele babasının “küt!” diye gelmesi ihtimaliyle titreyerek pek yerleşemiyor, her canı istedikçe gelemiyor, velhasıl istediği gibi hareket edemiyordu. Ve oğlan Mükerrem'in bu sevinişine sanki artık hüküm altına tamamen girmiş gibi öfkelendi. Ondaki bu sevinci söndürüp yoketmek ihtiyacını duydu. Bu maksatla dedi ki: “Evet, gelecek sefer orada buluşacağız. Lakin bütün gece, sabaha kadar benimle kalacaksın!”</p>
<p>Hakikaten de bu sözlerle genç kadının bütün o deminki sevinci kaçıvermiş, uçuvermişti. Hatta kendisini şimdiden büyük tehlikelere düşmüş sanarak:</p>
<p>“Kabil değil Nüzhet'çiğim” dedi. “Orada buluşalım, lakin gece kalamam!”</p>
<p>“Gece kalamayacak olduktan sonra oraya kadar niçin zahmet edeyim! Hayır, bütün bir gece beraber kalacağız.”</p>
<p>“Nüzhet, bunun benim için ne kadar tehlikeli olabileceğini düşünsene!”</p>
<p>“Canım, tabii kocanın ocakta kaldığı bir geceyi intihap ederiz.”</p>
<p>“Öyle amma ya sabaha karşı birdenbire eve döneceği tutarsa?”</p>
<p>İstediği şey red gördüğü için, emrine hemen “peki” denmediği için şimdi Nüzhet de heyecanlanmıştı: “Ben de bunu asıl tehlikesi için istiyorum. Her tehlikeyi hakir görerek kollarıma gelmeni istiyorum. Bana zevk vermek için her şeyi göze alıp koşuyor musun, yoksa koşmuyor musun, işte mesele bu! Ve zannederim ki uğrunda fedakârlıklar yapılmaya da değerim, değil mi?”</p>
<p>Ayakta, gümrah siyah saçları karışmış, pijamasının tekmil göğsü açık duruyordu. Bembeyaz göğsünün, boynunun ve çenesinin beyazlıkları üzerinde biraz çıkık ağzının kan sürülmüş kadar kızıl dudakları gülüyor, bu gülüş parlak, beyaz ve kusursuz, sade biraz irice dişleri gösteriyordu. İstediği ücreti koparmak için bütün güzelliğini seren ve işvesini kullanan bir fahişe gibi o bembeyaz, geniş ve en hafif tüyle kirlenmemiş göğsünü gerip perişan saçlı başını salladı, iri gözlerini yarı yarıya kaparken süzdü.</p>
<p>“Her tehlikeyi göze alıp oraya geleceksin, Mükerrem. Düşün, ancak orada biribirimizin kollarında uykuya dalabilir, uykudan uyanabiliriz. Kocan birdenbire eve döner de seni bulamaz yahut geceyi dışarda geçirdiğini herhangi bir suretle haber alırsa, o zaman benim için, beni muhafaza edebilmek için bir yalan bulursun. Bu yalana kendisini inandıramaz yahut da hiçbir yalan bulamazsan, o zaman da her şeye, her akıbete katlanırsın.”</p>
<p>Şimdi Mükerrem'in yanına yaklaşmış, onu kollarına almıştı. Misli eski Acem minyatürlerindeki genç şehzadelerde görülen ince uzun kaşlarını ve çok uzun kirpiklerini sevgilisinin yanağına sürüyor, “Değmez miyim? Her fedakârlığa değmez miyim?” diye mırıldanıyordu. Kalbinde daha da büyüyen, fakat kine ve nefrete çok benzeyen bir aşkın verdiği heyecan ve asabiyetle Mükerrem kendisini itti, “Bırak, senden, senin bu gururundan iğreniyorum!” dedi.</p>
<p>Nüzhet, anasınınkine benzeyen biraz kısık sesli kahkahası ile gülerek cevap verdi: “Ne tuhafsın, ne tuhaf mahluksun, Mükerrem!”</p>
<p>Mükerrem âdeta düşman gibi bakıyordu: “Niçin tuhaf oluyormuşum!”</p>
<p>“Kadınsın da ondan! Vakıa muhterem zevcenizin isabetli görüşlerine nazaran ben pek cahilim. Ancak insanları herhalde zat-ı nazikânelerinden çok iyi anlayabildiğim için bunu da pekâlâ görüyorum: Kadınlar sade tuhaf değil, tuhafın da tuhafı mahluklar! İşte benim şeklimde ve yaşımda olanlara sırf genç ve güzel diye gelirsiniz. Sonra da, gençliğimiz ve hele güzelliğimizle iftihar eder etmez, bunu hatta ima eder etmez bizden istikrah ettiğinizi söylersiniz. Fakat Allah beni her suçtan münezzeh, pek çok kadından da güzel yaratmışsa, kendileri genç ve güzel görünmek için ne yapacaklarını bilemeyen kadınlara karşı bu neden bana gurur hakkı vermesin?”</p>
<p>Pijamasının ceketini çıkarmış, çıplak tenine ipek gömleğini geçirmeye hazırlanıyordu. Bu omuzları geniş ve bel yeri ince gövdede, eski Yunan heykellerinin mutlak tenasübü vardı. Bazan hiç sevmediğini, hatta nefret etttiğini sandığı gence Mükerrem uzun uzun baktı. Bu derecede güzel olmak muhakkak ki necip ve ilahi bir şeydi. Ve öğünüşü ile Nüzhet hiç de gülünç olmuyordu. Onun yanında kendisine birkaç kere daha gelen ağlamak arzusunu bu sefer o derecede kuvvetli duydu ki, çarçabuk, telaşla hazırlandı. Bir an evvel gidebilirse sanki bir tehlikeden kurtulacakmış gibi bir haleti ruhiye içinde idi.</p>
<p>Nüzhet daha aynada saçlarının kıvrımlarını düzeltmekle meşgulken yanına yaklaşarak, “Ben gidiyorum artık” dedi.</p>
<p>Genç nihayet aynanın önünden çekilerek, “Kapuz'da gece kalmamız kararlaştı, değil mi?” diye sordu.</p>
<p>“Hayır, gece kalamam.”</p>
<p>“Ama ben istiyorum.”</p>
<p>“Yapamam, olamaz dedim Nüzhet. Kabil olsa reddetmezdim değil mi?”</p>
<p>Bir çocuk inadı ile öteki aynı sözleri tekrar etti: “Ama ben istiyorum!”</p>
<p>Mükerrem teklifini demin derhal kabul etmiş olsaydı, “Hanımefendinin hem şairane hem fazla hararetli aşkına bütün bir gece katlanmak çok güç olacak. Bu belayı nereden de başıma sardım!” diye düşünür, onu sabaha kadar kalmaktan caydırmak için belki yollar arardı. Fakat o kabul etmeyince kendisi ile geçirilecek gecenin değeri gözlerinde birdenbire büyümüş, hele Mükerrem'in tehlikelere atılmaya razı olmayışı cidden gücüne gitmişti. O kadar ki, az evvel “Kapuz'da gece kalmamız kararlaştı, değil mi?” diye sorduğu vakit sesi yavaşlamıştı ve gurursuzdu.</p>
<p>Vakıa bunu kendisi farketmemişti ama sesinde âdeta gönül vermiş ve artık yenilmiş bir erkeğin hüznü ve biraz korkak okşayışı vardı. Lakin Mükerrem kendi zaafını bütün büyüklüğü ve enginliği ile görmekten pek çok muztaripti. Belki bir dakika sonra geçecek ve belki daha hiç tekerrür etmeyecek olan bu mağlubiyeti fark bile edemedi. Nüzhet'i âdeta kinle ve sadece şakağından, ancak dudaklarını sürerek öpüp gitti.</p>
</body>
</html>