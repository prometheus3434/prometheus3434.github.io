<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>


<link href="../Styles/Style0001.css" type="text/css" rel="stylesheet"/>
</head>
<body>
<h1 style="text-align: center;">BEŞ</h1>
<p>Mükerrem'le Nüzhet, biribirlerini ancak iki ay kadar evvel görüp tanımışlardı. Ve tıpkı kibar cemiyetlerin hayatını anlatan bir Fransız romanının yahut bunların bizdeki eşlerinden birinin şahısları imişler gibi, tesadüfleri bir balo gecesi olmuştu.</p>
<p>Bu, üç yıldan beri Zonguldak'ta vatana hizmet cemiyetleri ile hayır kurumları menfatine ilk ve son baharlarda verilen büyük baloların sonbahara tesadüf eyleyeninde idi. Ve bu baloların hazırlıkları en az bir ay önce başlayarak olup bittikten sonra da daha bir ay bahisleri sürmek âdetti. Bu sefer de birçok kadınlar tuvaletlerini yaptırmak için mahsus İstanbul'a gitmişler, geçen balolara koyu renk kostümlerle gelen bazı erkekler ilk defa olarak ve tabii yine İstanbul'da smokin, hatta frak yapmışlardı. Kasabaya hassaten bir orkestra ile bir kadın berberi getirilmiş, beyaz kravatın frakla mı, smokinle mi bağlanacağı ve beyaz yeleğin smokinle de giyilmesi caiz olup olmayacağı hakkında günlerce münakaşa ve istişareler edilmişti. Bununla beraber, yine koyu ve hatta açık renk elbiselerle gelen beyler, kundaktaki çocuklarını evde bırakmaya ancak razı olarak daha büyüklerini beraberlerinde getiren aileler olmuştu. Fransız şirketinin yeni mühendislerinden biri de, sanki bir dağ gezintisine çıkıyormuş gibi açık renkte bir spor kostümü ve golf pantalonu ile gelmiş, bu kıyafetle boyuna dans da etmişti.</p>
<p>Avrupa'da bir hayli sene kalmış olan Halit'le karısı ve kızkardeşi, balodakiler arasında en düzgün ve kibar kıyafetlilerden idiler... Halit'in frakı biraz daralmış olsa bile hakikaten iyi bir terzinin makasından çıkmış bulunduğu besbelliydi. Mükerrem'e gelince, gerçi tamamıyla kendi rey ve zevkine göre hareket etse fazla çarpıcı ve hayli zevksiz tuvaletler yaptırması muhtemeldi. Fakat bereket daima Seniha'nın sözünü dinlerdi. Çok sade elbiselerinin içinde daima zarif görünen ılatâı geçkin kız ise giyinme hususunda hakikaten ince ve şaşmaz biri bir zevke sahipti.</p>
<p>Bununla beraber, baloya hiç istemeyerek gelmişti. Çünkü esasen dans etmeyi bilmezdi. Otomobil şoförlerine ve konak hizmetçilerine kadar bunu herkes öğrendiği halde öğrenmeye lüzum görmemişti. Öğrenmiş olsaydı da hemen hiç dansa kaldırılmaması ihtimali çok kuvvetli değil miydi? Parası olmayan zavallı bir geçkin ve çirkin kıza kavalyelik etmeyi kim isteyecekti?.. Ne çare ki, Mükerrem gelmesinde ısrar etmiş ve bu ısrarı reddetmemeye Seniha kendini mecbur saymıştı. Nihayet hanımefendinin bir nedimesi değil miydi? Ve bu nedimeliğin icaplarına riayet etmekte o garip bir lezzet, acı ve hüzünlü bir lezzet duyar, hem de bu riayet edişler kinlerini alevleyen yeni birer kırbaç olurdu.</p>
<p>Oturduğu köşeden hiç kalkmamış ve etrafında yaşlı ve romatizmalı kadınlarla on bir on iki, hatta yedi sekiz, hatta dört beş yaşındaki kız ve erkek çocuklarından mürekkep bir kalabalık konuşur ve cıvıldarken, o sessiz, dans edenleri, hatta bunlardan yalnız birini, ağabeyini seyretmişti.</p>
<p>Halit birdenbire gençleşivermişti. Seniha'dan sekiz yaş büyük olduğu halde bir delikanlı gibi neşeli, canlı görünüyordu. İstediği kadını pervasızca kaldırıyor ve mütemadiyen dönüp duruyordu. Göğsü ile kollarını tekmil açık bırakan ve koyu kumral saçlar ile pembe beyaz tenine pek yaraşan mavi kadifeden bir tuvalet içinde tekmil gözleri kendine çeken Mükerrem çok daha ağır ve sakindi. Ancak iki defa dans etmiş ve ilk dansında arkadaşı Halit, ötekinde de vali olmuştu.</p>
<p>Bu son danstan sonra genç kadın hâlâ aynı köşede oturan görümcesinin yanına gitmek, biraz onun yanında oturmak istedi. Fakat onbeş yirmi gün kadar her nedense Peşte'de kaldığı için daima Avrupa'dan, Avrupa hayatından bahisler açan ve çarşıdaki büyük eczahane sahibi Şemsi'nin karısı olan uzun, zayıf ve esmer hatunun, Memduha Sevim Şemsi'nin pençesine düşüverdi. Kartdövizitinde yazılı bulunduğu veçhile adı Memduha Sevim Şemsi olan bu hatun Vali ile henüz şimdi bir tango bitiren ve balonun muhakkak surette en süslü ve güzel kadınlarından biri olan Mükerrem Halit ile pek samimi bir sohbete dalmış görünmenin değerini tamamıyla takdir ediyordu. Ve o pek sevdiği, “Biz burada bundan da mahrumuz!” cümlesini tekrar ede ede bir şeyler, tatsız ve manasız bir sürü şeyler söylemeye koyulmuştu. Sonra birden durdu, “Nuriye Hanımefendi ile Nüzhet Bey hâlâ görünmediler!” dedi.</p>
<p>Bileğindeki saate bakarak da ilave etti: “Saat on ikiyi on geçiyor. Âdetleri hep böyledir. Daima geç gelirler.”</p>
<p>Mükerrem yelpazesi ile oynuyor, verilecek bir cevap bulamıyordu. Nüzhet'in ismini ilk defa olarak galiba yine ondan ve üç dört gün evvel kendisini ziyarete geldiği gün duymuştu. O gün eczacının karısı hemen ilk söz olarak demişti ki: “Hilaliahmer balosunun enteresanlığı yüzde yüz arttı. Nuriye Hanımefendi ile oğlu dün sabah İstanbul'dan gelmişler.”</p>
<p>Mükerrem bunun üzerine, “Bu hanımefendi ile bu bey balonun enteresanlığını neden böyle yüzde yüz arttırıyorlar? Meziyetleri nedir?” diye sormuştu.</p>
<p>“Nuriye Hanım şehrin en büyük zenginlerinden biri, hatta en büyük zengini sayılan Hayrettin Bey'in haremidir. Kocası için en az bir milyonu var deniyor. Yaşlı, sakil, kendini beğenmiş bir kadındır amma tuvaletleri ve hele elmasları âdeta göz kamaştırır.”</p>
<p>“Şimdi hatırlıyorum. Hayrettin Bey'in çok zengin olduğundan geçen gün de bahsedildi. Fakat elin zenginliğinden bana ne?”</p>
<p>Memduha Sevim gülmüştü: “Peki, öyleyse oğullarına geçelim” dedi.</p>
<p>“Oğullarına gelince, bu beyin lafını hiç duymadım.”</p>
<p>“Tuhaf şey!”</p>
<p>Mükerrem'in birden canı sıkılmıştı: “Neden tuhaf oluyor?” diye sordu.</p>
<p>Memduha Sevim Şemsi gözlerinde garip bir ışıkla dar ve sivri omuzlarını kaldırmış, kaldırmıştı. Ve sürme ile “kömürlük penceresi” diye tarif olunan biçime soktuğu yuvarlakça ve yeşilimtırak gözlerini daha yuvarlaklaştıran bir hayretle, “Tuhaf buluyorum, çünkü Zonguldak'a gelinilince öğrenmeye değen yegâne şey işte Nuriye Hanımefendi'nin oğlu olan bu Nüzhet Bey'dir. Hemen bir buçuk aydır burada olasınız da Nüzhet Bey'in ismini bile duyamayasınız!”</p>
<p>Ve karşısındakini bu cehalette daha fazla bırakmaya gönlü razı olmayarak izahata girişmişti: “Bu beyin derdinden divane olan olanadır. Burada iki üç ay kaldı mı, İstanbul'dan 'Aman gel!' diye günde dört beş mektup alırmış. Dünya güzeli denecek kadar güzel bir gençtir. Henüz yirmisinde var yok amma uçarı çapkındır. Sonra da hem babası hem annesi üstüne titrer, bir dediğini iki etmezler. Avuç avuç para harceder. Hangi kadını içi çekse meramına ermesi için bir işareti kâfidir!”</p>
<p>Memduha Şemsi'nin daha fazla anlatmasına Mükerrem imkân bırakmamış, yeşilimtırak ve yuvarlakımsı gözlerinde yanan ışığın çeşidinden âdeta tiksinerek lakırdıyı başka taraflara çevirmişti. Ve balo gecesi eczacının karısı bu lafı tekrar açınca, o son cümleyi garip bir his kendisine aynen hatırlattı: “Hangi kadını içi çekse meramına ermesi için bir işareti, kâfidir!”</p>
<p>Mükerrem'in etrafında şimdiye kadar birçok erkekler Ankara'da da, geldiler geleli Zonguldak'ta da pervane gibi dolaşmışlardı. Ve bunların içinde genç kadının kendileri ile konuşmaktan, buluşmaktan, dansetmekten, hudutlarını ve mümkün neticelerini tahlil etmek istemediği bir haz ve hatta heyecan duyduğu kimseler olmaya başlamıştı. Bunların hepsinin üstünde de, Ankara'da geçirdikleri zamanın en sonunda tanıdığı Celâl Ferit isminde bir hariciye memuru ile bir gün günahın âdeta eşiğine kadar gelmişlerdi. Fakat Celâl Ferit de, o hoşlanmak ve heyecanlanmak gibi duygular veren bütün öteki ahbaplar da, mutlaka otuzluk veya otuzu aşkın kimselerdi. Ve genç kız vaziyetinden çıkalı, Mükerrem yirmi yaşındaki gençlere hep çocuk nazarı ile bakmıştı.</p>
<p>Ancak eğer hakikaten bu Nüzhet hoşuna giden her kadını ele geçiriyorsa, demek ki bu kadar genç olmak da bir noksan değildi. Çocuk sayılmayı, ehemmiyet verilmemeyi icap ettirmiyordu. Ve hayatında yeni bir devrenin başlamak üzere olduğunu hiç hatırına getirmeksizin, şimdi Nüzhet'i merak etti. Çok beklemedi. Balonun verildiği orta mektebin büyük salonundaki saat tam bire çeyrek vardı ki, Nuriye, kocası ve oğlu göründüler.</p>
<p>Nuriye'nin iri bir başla nihayetlenen iri ve şişman bir vücudu vardı. Etin fazlalığı gerdanla kollarda sarkıntıların önünü almakla beraber kendini hiç tazelendirmiyor, belki daha da yaşlı gösteriyordu. Ve yüksek omuzlara gömülmüş kısa ve kalın bir boynun üzerinde büyük baş sağa sola dönerek hafif selamlarla eğiliyordu. Kadının arkasında koyu nefti renkte, hakikaten ağır bir tuvalet ve göğsünde, ellerinde, kollarında mücevher, bu baloya gelmiş kadınların hiçbirinin taşımadıkları çeşitte mücevher vardı. Hayrettin de karısı gibi kırk ile elli arası ve elliye kırktan yakın bir adamdı. Kırpık bıyıklar ile hiç dökülmemiş saçlarının simsiyah rengi, biraz boyalıya benziyordu.</p>
<p>Birden bu iki şişman ve geçkin insanın ortasından Nüzhet meydana çıktı ve ilerleyip tam onların hizasına gelerek etrafını bir iki dakika gözden geçirdi. Ve delikanlı dün talebe sıfatı ile geldiği, yarın da geleceği bu binada, mühim bir iş başında bulunan bir adam kadar tavırlarına hâkim bulunuyor, bir moda gazetesinin yapraklarından fırlamışa benziyordu. Omuzları geniş, beli ince ve kalçaları dar vücudunu, mükemmel bir terzinin elinden çıkan smokini bir eldiven gibi sarmıştı. Beyaz ve katı gömleğinde pırlanta düğmeler parlıyordu. Ve mavimtırak sayılacak kadar siyah gür saçlarının dalgaları o kadar ustaca birbirine karışmıştı ve ahenkliydi ki, kadınlar için İstanbul'dan hassaten getirilen berberin bu erkek saçlarıyla da uzun uzun meşgul olduğuna yemin etmek mümkündü. Gerek Nüzhet ve gerek annesi pek büyük bir alaka uyandırdıklarından tamamıyla emin, hep ortada kalıp kendilerini seyrettirecek gibiydiler. Zonguldak küçük, eğlencesiz, sıkıcı bir yerdi. Fakat Nuriye'nin ve hatta belki Nüzhet'in İsmini bir kere olsun işitmedikleri Jül Sezar, ikisinin de şüphesiz ki duymamış oldukları veçhile “Roma'da ikinci olmaktansa bir köyde birinci olmanın” tercihe layık bulunduğunu söylememiş miydi? Aynı düşünce, ana ile oğulun hareketlerine daima hükmediyor, İstanbul'a tamamen yerleşmek üzere gitseler bile kendilerini işte yine Zonguldak'a çekip getiriyordu. Çünkü İstanbul'da, bir balo gecesi, bu tesiri yapamaz, bu alakayı uyandıramazlardı.</p>
<p>Durdukları yerden nihayet bir kenara çekilmeye hazırlanırlarken muzika yeni bir hava çalmaya başladı ve hemen bütün salon Nüzhet'in bu dansı edip etmeyeceğini, ederse de kiminle edeceğini bekledi. Bu hususlara lakayt olan çiftler ortada dönmeye başlamış bulunuyorlardı. Delikanlı annesinin önünde saygı ile eğildi ve boş denebilecek kadar tenha kalan dans yerinde Nuriye memnun, mağrur, kocaman, mücevherlerini, tuvaletini, sarıya boyadığı ve son modaya uyarak kestirdiği saçlarını teşhir etti.</p>
<p>Nüzhet bütün bu güzelliğiyle bir kız evladı olsaydı, anası belki de kendisini kıskanırdı. Fakat şimdi Nuriye bu kadar güzel bir gencin anası olduğu için kadınlara ve erkeklere karşı ayrı ayrı gurur duyuyordu. Bu gurur kadınlara, “İşte bu bayıldığınız çocuğun anası benim. Sizi hayran eden bu çocuğun hiçbirinizi beni sevdiği gibi sevmesi ihtimali yoktur. Siz onun birkaç günlük bir oyuncağından ibaretsiniz” dediği gibi erkeklere de, “Kanımdan ve etimden kopup dünyaya gelen bu çocuğu her kadın sizlere tercih edecektir. Onun anası olduğum için ben de sizi onunla beraber yeniyor sayılırım. Hem oğlumun bu derece güzel olabilmesi için benim de mutlaka güzel olmam icap etmez mi?” diyor gibiydi. Hayrettin'e gelince, o bütün bu davalardan dünyalar kadar uzaktı. İki üç dakikadır yanyana bir şeyler konuşan vali ile defterdara hulûsa gitmiş, yaltaklıklara koyulmuştu. Bugünlerde başında pürüzlü bir vergi işi vardı ve azledildikleri takdirde kendilerine güç selam vereceği bu iki adamın himaye ve teveccühlerine şiddetle muhtaç bulunuyordu.</p>
<p>Ana ile oğlun dansını seyreden Şemsi'nin karısı, Mükerrem'e, “Nasıl, fevkalade değil mi?” dedi.</p>
<p>Öteki gayet tabii bir eda ile sordu: “Elmaslar mı?”</p>
<p>“Elmaslar da fevkalade ya fakat ben oğlanı kastediyorum.”</p>
<p>Aynı tabii edayı muhafaza eden Mükerrem, “Yapma bebeklere biraz benzemiyor mu?” dedi.</p>
<p>Mükerrem'in bu sözü samimi olarak söylediğinden Memduha Sevim Şemsi nedense şüphe etmemişti. Lakin karşısındakinin zevksizliğine, anlayışsızlığına pek hiddetlendi.</p>
<p>Sinemaların aktüalite manzaralarında görülen mankenler kadar elbisesinin düz ve güzel durmasına dikkat eden ve yüzü sanki hiç güneş görmemiş kadar beyaz çocuk, Mükerrem'i hakikaten lakayt bırakmıştı. Ve aradan bir saat daha geçtiği halde kendisi ile hiç alakadar olmadı. Hatta her iki taraf da galiba birbirleri ile tanışmaksızın balodan ayrılacaklardl. Sade daha evvel tanışmış olan Halit'le Hayrettin uzaktan bir selamlaşmışlardı. Lakin birden Mükerrem Nüzhet'in pek dikkatli ve hayli saygısız bir bakışla kendisini seyrettiğini, sonra şehrin en itibarlı ve kazançlı avukatı sayılan Hüseyin Hikmet'in karısına göstererek bir şeyler söylediğini farketti. Daha sonra da, ikisinin birden kendisine doğru ilerlediklerini gördü. Bu saniye içinde yüzünün hafifçe kızardığını hissetnişti. Mahut cümle beyninde yeniden canlandı: “Hangi kadını içi çekse meramına ermesi için işareti kâfidir!”</p>
<p>Hüseyin Hikmet'in böyle derhal Nüzhet'in isteklerini neden yerine getirdiği meçhul olan karısı onu Mükerrem'e takdim ederken, muzikacılar yeni bir havaya başlamışlardı. Ve Nüzhet genç kadını hemen dansa davet etti. Mükerrem bir an özür dilemeyi, kalkmamayı düşündü. Fakat çocuğa karşı duyacağı büyük zaaf tahteşşuurunda belki de derhal başlamıştı. Çünkü, dansetmemek düşüncesi bir karar haline daha gelemeden ayağa kalkmış bulundu.</p>
<p>Çiftler bu dansta da az olmuştu. Nuriye'nin iri elmasları karşısında duyulan hürmet ve alaka kadar, henüz hiçbir macerası bilinmeyen, kocasından yirmi yaş genç olan ve Zonguldak'ın en güzel kadınlarından biri diye kabul edilen Mükerrem'in Nüzhet'le oynarken arzettikleri manzara tecessüs ve alaka uyandırmıştı.</p>
<p>Ve birbirlerine hakikaten çok yakışan bu güzel çiftin manzarasını, Seniha, ağabeyinin ta yanıbaşından seyretmek istemiş, geldi geleli oturduğu köşeden kalkarak onun yanına gelmişti. Fakat Halit, Kozlu kömür ocaklarındaki bir mühendisin güya nikâhlı karısı olan ve vaktiyle Beyoğlu kafeşantanlarında dansözlük ettiği ağızdan ağıza gezen şişman bir Viyanalı kadınla derin bir sohbete dalmıştı. Seniha'nın kendisine yaklaştığını fark bile edemedi.</p>
<p>Eski güzelliğinden ancak belirsiz izler kalan bu yabancı kadının kardeşini çok alakadar etmiş olduğu pek belliydi. Müzikhol ve barlarda sevgilerini ve yalnız sevgilerini değil tebessümlerini bile tarife üstünden veren ecnebi karılar ile senelerce süren sefahat âlemlerini, bu kadın, bütün geçkinliğine rağmen, sırf mazisinin tesir ve kuvveti ile Halit için birden tekrar canlandırmış, viski şişelerinin de yardımı ile mühendisin yüreğine sade o âlemlerin hasreti değil, lakin belki kendisi ile o maziye dönmek isteği de gelmişti. Seniha böyle anladl, ince dudaklarını istihfaflı bir tebessümle kıvırarak, “Haspam, eski çapkınlığı uyanmış!” diye düşündü. Ve kardeşinin kalın ensesini, hayli seyrekleşmiş ve hayli ağarmış saçlarını, oldukça meydana çıkmış göbeğini insafsız bir nazarla bütün bir dakika uzun uzun seyretti. Sonra, umumi bir dikkat ve alaka ortasında hâlâ danseden çifte gözlerini yeniden çevirdi.</p>
<p>Bu sefer kendisine öyle geldi ki, Mükerrem'le Nüzhet birbirlerine çok yakınlaşmışlardır. Hatta, belki de Mükerrem'le Nüzhet sade yakınlaşmış değildirler hem de yapayalnız kalmış gibi ikisinin gözleri de birbirine dikilmiş, birbirine kilitlenmiştir.</p>
<p>Orkestra birden durmuştu. Fakat onların nasıl hareket edeceklerini ve birbirlerinden ayrılıp ayrılmayacaklarını Seniha görmek istemedi. O kadar kuvvetli duygular içinde kalmıştı ki, mutlaka hava almak ve kabilse yalnız olmak ihtiyacırda bulunuyordu. Sonbahar gecesinin bu çok ilerlemiş saatindeki serinliğe, bu serinliğin her türlü tehlikesine ehemmiyet vermeyerek büyük balkona çıktı....</p>
</body>
</html>