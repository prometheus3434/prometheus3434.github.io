<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>

<link href="../Styles/Style0001.css" type="text/css" rel="stylesheet"/>
</head>
<body>
<h1 style="text-align: center;">OTUZ YEDİ</h1>
<p>İki gün sonra ve sabahın pek erken bir saatinde vapuru Zonguldak'a vardı. Hiç fırtına olmamış, deniz hep sakin kalmıştı. Daha Zonguldak ufukta belirmeye başlarken Seniha güverteye çıkmış bulunuyordu. Hayatının, zavallı boş hayatının belki en dolu ve iyi senesini geçirdiği bu küçük şehrin gittikçe yaklaşmasını, bütün teferruatını gittikçe meydana karşısına gelişini büyük bir dikkatle seyretti.</p>
<p>Vapurun yanaştığı uzun tahta iskele çok kalabalıktı. Fakat Seniha bu kalabalık arasında kendini karşılamak için gelmiş tek kimse bulmaya çalışmadı. Bunu hatta hatırına bile getirmedi. Bütün eski aşina ve ahbaplar avukat İsmail Kâzım'dan geleceğini duymuş, öğrenmiş olabilirlerdi. Lakin öğrenmelerinin hiçbir tesiri olamazdı ki! Cemiyet, kimlerin karşılanmaları ve uğurlanmaları icap ettiğini çok güzel tayin etmiş değil miydi? Zenginler, ikbaldekiler bir şehirden iki üç gün için yandaki kasabaya gidip iki üç gün sonra da eski yerlerine dönecek olsalar, kendilerini uğurlamak da karşılamak da elzem ve mutlak bir vazife teşkil ediyordu. Güya hasretten gözyaşları dökerek teşyi ediyor, üç gün sonra da sevinç yaşlarıyla istikbal ediyorlardı. Lakin zengin olmayanlar ve ikbalde olmayanlar dünyanın bir ucundan öbür ucuna ve sürüne sürüne gidip gelseler, kimsenin kılı bile kıpırdamıyordu. İskelede kendisine karşı gelmiş tek kimse bulsaydı, Seniha hakikaten şaşacak, gözlerine inanmayacaktı.</p>
<p>Vapur yanaşınca küçük bavulu elinde iskeleye çıktı, ağır adımlarla kalabalığın arasından geçerek rıhtıma, sonra da çarşıya doğru yürüdü. Çarşının hemen başında, burada oturmuş oldukları tarihte de ismini bildiği ve “temiz, sessiz!” diye methini işittiği Karadeniz Oteli'ni yine eski yerinde, o eski levhasıyla buldu. Girdi. Tek yataklı boş bir oda bulunup bulunmadığını sordu.</p>
<p>Boş oda vardı. Görüp beğendi, istenen fiyatı da uygun buldu. Küçük bavulunu iskemlenin üzerine bıraktı. Aşağıda eline verilen kâğıda hüviyetini yazdıktan ve yatak çarşaflarının temizliğine dikkat edilmesini birkaç kere ve sıkı sıkı tenbih ettikten sonra, dışarı çıktı. Zonguldak o kadar değişmiş değildi. İsmail Kâzım'dan aldığı mektupların başlığında yazılı yeri, bu sokaklarda daha dün de geziyormuş gibi kolaylıkla buldu. Fakat maatteessüf adam dışarı çıkmıştı. Kapının ta yanında, gaz tenekelerinden yapılmış hissini veren küçücük bir masanın başında oturan ve yedi sekiz yaşındaki bir çocuğun beş altı misli büyütülmesiyle hasıl olmuşa benzeyen genç irisi kâtip, gece uykusuna doymamış hissini veren patlak ve açık sarı gözlerini yere indirerek, pek incecik sesiyle onun yakında geleceğini söyledi. Seniha oturup bekledi ve bu bekleyiş belki iki saat sürdü.</p>
<p>Adam nihayet içeri girince, Seniha onu tanımakta âdeta güçlük çekti. Pek çökmüştü. Kılık kıyafetinin bozukluğuna bakarak işlerinin hiç iyi gitmediğine hükmetmek de caizdi. Ve böyle düşünen Seniha buna memnun oldu. Çünkü vaziyeti iyi olmayınca adam tabii işi bir an evvel neticelendirmeye çalışacak, hem de daha az paraya razı olacaktı. Davavekili Kâzım İsmail kendisini derhal tanımıştı.</p>
<p>“Safa geldiniz, hanımefendi. Af buyurunuz, bir miktar beklettim sanırım. Vapura hassaten gelmek emelinde idim. Ne çare ki, birdenbire pek mühim bir mani zuhur ediverdiğinden gelmeye kudretyap olamadım. İnşallah sıhhatle seyahat buyuruldu efendim?”</p>
<p>Beklediği ve umduğu menfaat daha büyük olsaydı, o birdenbire zuhur ediveren pek mühim manii mutlaka yenerek iskeleye elbette koşar, kendisini karşılamaya dediği gibi mutlaka “kudretyap” olurdu. Fakat diğer taraftan da eğer bekleyip umduğu bir küçük menfaat de olmasaydı elbetteki böyle diller dökmek ve özürler dilemek hatırına gelmeyecekti. Seniha hafifce tebessüm ederek “teşekkür ederim” demekle iktifa etti. Dünya kadar para sarfederek Polathane'den buraya, eski medrese hocası ve şahadetnamesiz avukat İsmail Kâzım'ın nezaketli sözlerini dinlemek ve cemilelerine cevap vermek için gelmiş değildi.</p>
<p>Hemen maksada girdi: “Birader yarın çıkıyor, değil mı?”</p>
<p>“Evet hanımefendi.”</p>
<p>“Siz benim teklifimi tabii kendisine açtınız?”</p>
<p>“Evet efendim, etrafıyla anlatıp söyledim.”</p>
<p>“Bu teklifi nasıl karşılıyor?”</p>
<p>“Kabul edecek, hanımefendi. Bu esnada elinde bir miktar para bulunmasını çok arzu ediyor. Yedi buçuk senedir hapishanede tabii dışardan yemek getirtti. Bin türlü ufak tefek masrafı da başka. Esasen birikmiş parası da pek yokmuş. Velhasıl teklifinizi kabul etmek mecburiyetindedir.”</p>
<p>“Pekâlâ. Sade şunu söyliyeyim ki, kendisine verebileceğim para büyük bir şey olmayacaktır. Vaziyetim müsait bulunsaydı on misli fazlasını esirgemezdim. Ancak, bir ilkmektep hocasının ne verebileceğini elbette tahmin edersiniz. Buraya kadar da borç harç geldiğimi, rica ederim kendisine anlatınız!”</p>
<p>Fukaralığından hiç parası olmadığından söz açan ve bahse böyle giren bu müşteri davavekili İsmail Kâzım'ın yassı ve tıraşı medrese zamanındaki sakalını âdeta hatırlatacak kadar uzamış yüzüne abus bir buruşma getirdi. Yuvarlak ve fırlak alnını baştan başa ikiye ayıran bir büyük yarık sanki daha çukurlaşıp derinleşti. Ufak sarı gözlerinde birdenbire fer kalmadı. Ve bu halleri farkederek Seniha dedi ki: “Siz her iki tarafın da menfaatlerine muvafık bir şekilde teklifimi kabul ettirir ve işi hallederseniz, sizi memnun edeceğime emin olunuz.”</p>
<p>“Hanımefendimiz, şu halde emirlerinizi tafsilatıyla, sarih ve kati bir şekilde bendenize bildirin de kendisi ile derhal görüşeyim.”</p>
<p>“Avukat Bey, köşk ve müştemilatı harap bir haldedir. Vaktiyle, esaslı bir tamir yapılması için çok ısrar etmiştim. Fakat bu masrafa herhalde iştirak edemeyeceğimi düşünerek birader savsaklayıp durmuştu. Halbuki, kudretim olsaydı elbette her masrafa aynı nispet dahilinde iştirak ederdim. Ne ise, tamir ettirmedi. Hapishanede bulunduğu müddette de en küçük bir tamir bile yapılmadı. Binaenaleyh köşkte artık hiçbir hayır kalmamış, bağı bahçesi ise yangın yerine dönmüş. İstanbul'da emlak değerlerinin pek düşkün bir hale geldiği de şüphesiz malumunuz. Alelhusus İç Erenköy'deki bir harap yerin değeri ne olabilir? Tapuya ait bilumum masraflar da bana ait olmak üzere ben hissesini almak için kendisine yüz lira teklif ediyorum. Fakat buna razı ederseniz size ayrıca yüz lira takdim edeceğim.”</p>
<p>“Hanımefendi, köşkün muhammen kıymeti ne olabilir?”</p>
<p>Hiç yoktan, durup dururken yüz lira kazanacak olan adamın âdeta Halit'in tarafını tutar gibi bu soruşuna Seniha hiddetlenmişti. Bu hiddeti belli etmek istememekle beraber cevabı yine sert oldu.</p>
<p>“Köşkün değeri ne olacak? Vakıa altın para ve bütün müştemilatıyla beraber iki bin altına mal olmuş ama, Hazreti Adem zamanında. Şimdi hem emlak çok düşkün hem de köşkün ne binasından ne bahçesinden bir hayır kalmamış. Ağabeyime yarım hissesine mukabil benim verdiğim parayı böyle yirmi dört saat içinde çıkarıp verecek hiç kimse yoktur. İsterse bir tecrübe etsin!”</p>
<p>Avukat zihninde bir kısa hesap yaptı. Herhalde kârlı bir iş karşısında idi. Ve işleri kılığının kıyafetinin zannettirdiği gibi bozuk olmadığı için, köşk hissesini bizzat almayı bir an düşündü. Fakat acaba bu köşk ne biçim bir şeydi! Geçkin kızın dediği kadar harap ise başa bela olabilirdi. Hem de yarı hisse!... Halit'in hissesini bizzat kapatmak düşüncesi zihninde bir saniye durup silindi. Saatine baktı.</p>
<p>“Yarım saat sonra mahkemede bulunmak mecburiyetindeyim, mühim bir davam var. Birader beyi ancak dörtte görebileceğim. Zat-ı seniyeniz beşte bendenize uğrar mısınız efendim? Yahut bendeniz emredeceğiniz yere geleyim.”</p>
<p>“Estağfurullah, zahmet etmeyin. Beşte ben tekrar gelirim.”</p>
<p>Seniha ayağa kalkmıştı. Başıyla selam verip odadan çıkti. Avukat kendisi ile beraber kapıya kadar yürümüş, beş altı misli büyütülmüş bir çocuğa benzeyen kâtipse yol göstermeye çalıştıkça yolunu keserek merdivene kadar götürmüştü. Saat on ikiydi. çarşıyı geçip otele girdi. Otelin uşağıyla lokantadan biraz bir şey getirtip yedi ve beşe kadar hiçbir yere çıkmadı.</p>
<p>Beşte tekrar dava vekilinin yazıhanesine gitti. İsmail Kâzım'ı masasının başında buldu.</p>
<p>“Buyursunlar hanımefendi... Şöyle buyurun efendim. Birader Bey'le görüştüm efendim.”</p>
<p>Ağır ağır söylenen bu cümlelerden sonra herif sustu. Seniha ağabeyini pek kandıramamış olduğuna hükmetti fakat bir şey sormadı. Anlatmasını bekledi.</p>
<p>“Efendim, kendisine teklifinizi bildirdim. Lakin yüz lira mukabilinde hakkından vazgeçmeye hiç meyli yok. Hissenin sokağa atılsa bin beş yüz lira edeceğini iddia ediyor.”</p>
<p>“Yani bin beş yüz lira mı almak sevdasında? Hapishanede zahir aklını kaçırmış!”</p>
<p>“Hayır, bin beş yüz değil, beş yüz lira istiyor. Maamafih öyle zannederim ki, dört yüze de iner.”</p>
<p>“Vallahi beş yüz liram olsa, sırf bu fena gününde kendisine yardım olsun diye verirdim. Fakat nereden olacak! Söylediğim rakamdan kabil değil yukarı çıkamam!”</p>
<p>Daha evvel “hapishanede zahir aklını kaçırmış!” dediğine canı sıkılmıştı. Halit'e, büyüğüne karşı göstermeye borçlu olduğu hürmeti esirgediğini kimse iddia edememeliydi. Ondan daima “ağabeyim” diye bahsetmek âdetiydi. Son sözlerini mülayim bir eda ile söylemişti. Sonra da “parasızım” dediğine utandı. Bu riyayı yakışıksız ve ayıp buldu. Daha eskiden biriktirdiği dört yüz yetmiş ve yedi buçuk hocalık senesinde topladığı bin iki yüz kırk lirası, yani bin yedi yüz on lirası vardı, Hiddetsiz, fakat sert bir sesle, hiçbir şey gizlemeye tenezzül etmeden sordu: “Siz vaziyeti elbette iyi bilirsiniz. Bir iş buluncaya kadar bekleyebilecek bir halde midir?”</p>
<p>Artık davavekili de maskesini düşürmüş, riyayı bir tarafa bırakmıştı, dedi ki: “On parası kalmamış. Üstü başı da dökülüyor. Çıkar çıkmaz bir iş bulacağına ise hiç ihtimal vermem. Damgalanmış bir insan. Esasen kaldırım üstünde hiç lekelenmemiş dünya kadar adam var: Kömürcülük ağır bir buhran geçiriyor. Şimdi yüksekten atsa bile şehre çıkar çıkmaz aklı başına gelir, Hariçle ilk temasında yelkenleri suya indirir. Teklif ettiğiniz rakamı birkaç gün geçince kabul edeceğinden eminim.”</p>
<p>Seniha içinden, “Acaba elli liraya da razı olmaz mıydı?” diye düşündü. Fakat nedense bunu söylemek istemeyerek sade şunu sordu: “Hasta filan değil ya?”</p>
<p>“Hayır o zaman yazmış olduğum veçhile üç sene kadar evvel tehlikesiz, lakin uzunca bir hastalık geçirmiş, hatta onbeş gün kadar şehir hastahanesine nakledilmişti. Lakin şimdi sıhhati tamamıyla yerindedir. Bu hususta endişe buyurmayın.”</p>
<p>Bu sözlere karşı bir mukabelede bulunmaya Seniha lüzum görmedi. Halit'in hasta olması ihtimali hatırına gelince hakikaten endişe duymuştu. Çünkü hasta ise, tahliye edilir edilmez belediye hastanesine naklonulabilir, bir müddet orada kalmayı temin edince de bir iş buluncaya kadar rahat rahat bekleyebilir, hissesini Seniha'ya satmamak kendisi için kabil olurdu.</p>
<p>Fakat davavekili sandı ki, kardeşlik hisleri ne de olsa Seniha'nın ruhunda sönmemiştir, Geçkin kızın Halit'in sıhhatini böyle merak edişi sadece kanın hükmü, kanın emridir.</p>
<p>Ve bu kardeşlik duyguları Seniha'nın yüreğinin ta nihayetlerinde, pek derin, gizli ve girift yerlerinde belki kalmıştı da. Halit'in köşkteki hissesini satın almak isterken belki onun elinde beş para bulunmadan hapishaneden çıkmamasını, iş aramakla geçecek günlerde aç kalmamasını da hakikaten istemişti. Lakin yüreğinin bir köşesinde, en gizli ve en uzak köşesinde yer alan bu duyguyu başka duygular ve başka ihtiraslar bastırıyordu... Ve bunların en büyüğü, kardeşinin elinden bu hisseyi yok pahasına alarak kârlı bir iş yapmak hevesi değildi. Fakat onun hakkını çiğnemek, onu ezmek zevkiydi.</p>
</body>
</html>