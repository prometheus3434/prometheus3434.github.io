<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>

<link href="../Styles/Style0001.css" type="text/css" rel="stylesheet"/>
</head>
<body>
<h1 style="text-align: center;">OTUZ ÜÇ</h1>
<p>Bir ikindi vaktiydi. Yine hemen bütün günlerinin geçtiği yerde, hem salon hem yemek odası hizmetini gören odada oturmuşlardı. O gün artık bütün hizmet Şerife'de kalmak üzere aşçı kadına yol verilmiş, ay sonunda evin tahliye edileceği evsahibine bildirilmişti. Seniha dikiş dikiyor, Mükerrem elinde bir gazete tutuyor fakat okumuyordu. Zihni o kadar meşguldü ki, okumak istese de okuduğunu zaten anlayamayacaktı.</p>
<p>Birdenbire, elindeki gazeteyi odanın ortasındaki masanın üzerine fırlattı, “Ne yapacağız? Ne yapalım?” diye sordu.</p>
<p>Bütün mukadderatları biribirlerine bağlı iki insan birbirleriyle nasıl konuşurlarsa öyle konuşmuş, öyle sormuştu.</p>
<p>Fakat bu samimi soruş yaşlı kıza pek ağır bir hakaret tesiri yaptı. Seniha o vakte kadar hiç Mükerrem'i terslememiş, genç kadının beraber yaşamak hakkındaki tasavvurlarını farketmemiş görünmeyi tercih etmişti. Lakin bugün, kendisi açıkça şerik yapılarak girişilmek istenilen bu istikbal müzakereleri ona hakikaten kabul edilemeyecek bir cüret, sarih bir hakaret mahiyetinde görünüverdi. Ve Seniha her şeyi açıkça söylemek kararını birden vererek başını dikişten kaldırdı. Karşısındaki insan kendisi için sadece bir düşmandı. Fakat, bu düşmanın büsbütün meydana çıkarak içini tamamen dökmesi için hiçbir şeyi anlamamış görünmeyi tercih ederek, Seniha gelininin yüzüne baktı.</p>
<p>“Beraber yapacağımız bu şey nedir?” diye sordu.</p>
<p>Lakin cevabı beklemeğe tahammül etmedi. Nihayetlerinde ayıplama ve nefretin şimdiden belirmeye başladığı bir nazarla genç kadını süzdü,</p>
<p>“Şimdiki halde mahkemenin kararını bekliyorum” dedi.</p>
<p>“Mahkemenin kararı elbette beraat olmayacak... Fakat farz-ı muhal beraat etse bile ne benimle, ne de sizinle beraber yaşamaya elbette muvafakat etmez.”</p>
<p>Seniha şimdi susuyordu. Mükerrem devam etti: “Şu halde ne yapacağımızı düşünüp bir karar vermeliyiz!”</p>
<p>“Ağabeyim beraat ederse sizinle yaşamaya muvafakat etmeyeceğini söylediniz. Kendisini bundan dolayı yoksa suçlu mu buluyorsunuz?”</p>
<p>Mükerrem şaşırıp kaldı. Seniha'nın kendisine şimdiye kadar böyle bir sesle hitap ettiği hiç vaki olmamıştı. Cinayet sabahı kardeşinin kendi yüzünden katil olduğunu haber verirken bile sesi bu kadar sert, böyle düşman değildi. Sesten başka sözlerin kendileri de Halit'in tarafını tutuyor ve kendisini tahkir ediyorlardı. Şimdi kendi sesi de biraz acı, Mükerrem dedi ki: “Tabii benden nefrete hakkı var. Fakat sizinle de yaşamak istemeyeceğini düşünerek beraber İstanbul'a gitmeyi teklif etmiştim.”</p>
<p>Ve Seniha artık yüzündeki dostluk maskesini tamamıyla sıyırıp fırlatarak cevap verdi: “Belki kendisi ile artık ben de yaşamak istemem. Lakin bu benimle onun aramızdaki bir meseledir. Sizinle aramızdaki vaziyete gelince: Ben macerası cinayet mahkemelerine düşmüş ve sağır sultanın kulağına gitmiş bir kadınla, kendi yüzünden kocası katil olmuş bir kadınla bir evde oturmayı, beraber yaşamayı hiçbir zaman kabul edemem!”</p>
<p>Mükerrem ayağa kalktı... Sapsarı idi. Sonra bu sapsarı yüz birden kızardı ve genç kadına öfkeli bir sesle âdeta bağırdı: “Mademki namus meselelerinde bu kadar mutaassıptınız, biraderinize beni fitlediğiniz geceye kadar niçin her şeye göz yumdunuz? Sanki Nüzhet'le münasebetimi anlamamış mıydınız? Göz yumdunuz, hatta göz yummakla kalmadınız, kolaylıklar gösterdiniz, türlü yardımlarda bulundunuz. İlk önce bunu hep tesadüf işi sanmıştım. Sonra neye hükmedeceğimi, neye atfedeceğimi bilemedim. Kardeşinizin namusunu korumak için bana bir kere olsun bir nasihatte bulunduğunuzu iddia edebilir misiniz?”</p>
<p>“Siz nasihat dinleyecek halde miydiniz ki! Oğlanı görür görmez ağzınız hayranlıktan ve iştihadan bir karış açılmıştı. Allah vermesin, gözünüz dönmüştü!”</p>
<p>Fakat Mükerrem'in hiddeti birdenbire geçmişe benziyordu. Bu ağır sözleri âdeta sükûnet içinde dinledi. Sonra ağır ağır, düşünceli, dertleşmek ihtiyacına mağlûp konuştu: “Belki iki ay kendi nefsimle mücadele ettim. Beni o zaman bu uğursuz sevgiden vazgeçirmek kabil olurdu. Lakin ben sizin gibi insafsız değilim, hakikati teslim ederim. Bundan dolayı sizi itham etmiyorum. Siz geçirdiğim buhranlardan o vakit haberdar değildiniz. Anladığınız zaman da artık olan olmuştu!”</p>
<p>“Aldanıyorsunuz! Bu olanların olacağını Nüzhet'le sizi karşı karşıya gördüğüm ilk gecede, o mahut balo gecesinde sezdim. Hem şuna da eminim ki, Ankara'da kalsaydık, aynı oyunu bu sefer Celâl Ferit Bey'le oynayacaktınız!”</p>
<p>Mükerrem bu son cümleyi âdeta işitmemiş, Celâl Ferit sözü hafızasında hiçbir akis yapmamıştı. Fakat ilk cümleye sarıldı, ilk cümleyi yakaladı ve başını hışımla sallayarak, “Olanların olacağını anladınız da niçin müdahale etmediniz, niçin nasihat etmediniz?” O zaman Seniha hiçbir şey söylüyordu. Mükerrem onun yüzüne bütün bir dakika baktıktan sonra devam etti: “Evet, mutlaka kabil olurdu. Bugün de bu vaziyette bulunmazdık!..”</p>
<p>Geçkin kız hafifçe omuzlarını silkerek “belki de!” diye mırıldandı. Mükerrem birdenbire şaşırmıştı. Şaşkın gözlerle görümcesine baktı. Onun bu “belki de!” deyişinde hiçbir pişmanlık ve teessür sezmemişti. Bu “belki de” âdeta “evet, ihtimal ki bu işin önünü ilk dakikada, yahut bana açılıp dert yanmaya geldiğin zaman alabilirdim. Bu olanlar da olmazdı. Fakat ben seyirci kaldım. Çünkü bu olanların olmasını istiyordum!” diyen bir eda vardı. Şu halde, bu daima kendisine çok dost görünmüş kadın bu derecede mi düşmanıydı? Niçin bu kadar korkunç bir düşmandı? Ve öyle ise mahkemede niçin hiçbir şey bilmediğini söylemiş, lehinde vaziyet almıştı?</p>
<p>Fakat Mükerrem bütün bu şeyleri düşünemez, bunların sebeplerini bulamazdı. Çok yorgun bir halde bir koltuğa düşerek mırıldandı: “Bugün adliyeye gideceğim. Eğer dava esnasında bulunmaklığıma lüzum yoksa, ilk vapurla İstanbul'a gitmek istediğimi söyleyeceğim. Burada yaşamak beni deli edecek!”</p>
<p>Elleri arkasında, başı biraz önüne eğik, Seniha odanın içinde gidip gelmeye başlamıştı. Neden sonra, biraz müstehzi bir eda ile, “Böyle hemen İstanbul'a gideceğinizi bilmiyordum” dedi.</p>
<p>“Mahkemenin hükmüne kadar, belki bir ay kadar beklemeye tahammül edecektim. Fakat şimdi işittiğim bu ağır sözlerinizden sonra sizinle bir çatı altında yaşamaya imkân görmüyorum.</p>
<p>Mükerrem aynı koltukta idi. Seniha belki bir dakika daha odanın içinde gidip geldi. Sonra tam Mükerrem'in önünde durdu: “Böyle karar vermekle isabet ediyorsunuz. Kasabada ne kadar hovarda varsa etrafınızı kuşatmadan önce kalkıp gitmeniz bence de doğru!”</p>
<p>Mükerrem şaşalamıştı. Galiba anlamamıştı da. Sordu: “Ne demek istediniz?”</p>
<p>“Dün Raşit Bey'den gelen teklifi düşündüm de, burada kalmamanızın doğru olacağını bundan dolayı söyledim.”</p>
<p>Mükerrem avuçlarına tırnaklarını batırıyordu. Nihayet, kısık bir sesle, ağır ağır dedi ki: “Raşit denilen o hayasız sersemin teklifi, nazarımda bir köpek havlamasından ibarettir!”</p>
<p>Çirkin ve geçkin kız, günah işlemek isterse bunun için üste para vermek mecburiyetinde bulunan ve kararlaşmış şekli aşan her yeni okşanma ve sevilme için belki ayrı para vermeye mahkûm kalacak olan çirkin ve ihtiyar kız en acı tebessümü ile gülümsüyordu. Ve dar omuzlarını daha darlaştırarak cevap verdi: “Canım, vakıa dün bir edepsiz sersem böyle bir teklifte bulundu. Fakat Zonguldak bir köy değildir, bir vilayet merkezidir. Hem de zengin ve mühim bir vilayet merkezidir. Sade edepsiz sersemler değil zorlu ve cüretli zenginler de çıkabilir!”</p>
<p>Mükerrem artık hiçbir şey söylemek istemedi. Neye yarayacaktı! Âdeta zahmetle ayağa kalktı, Seniha'nın hiç yüzüne bakmadan odadan ayrıldı...</p>
</body>
</html>