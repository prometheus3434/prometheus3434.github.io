<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>

<link href="../Styles/Style0001.css" type="text/css" rel="stylesheet"/>
</head>
<body>
<h1 style="text-align: center;">OTUZ ALTI</h1>
<p>Ve Seniha üç yılı aşkın bir zaman Polathane'de, Amasra'da olduğu kadar vakasız ve zevksiz, her türlü haz ve zevkten mahrum bir hayat geçirdi. İstanbul'a hiç gitmemiş, Trabzon'a da iki kere, mecburi sebeplerle gidip gelmişti. Artık saçları yarı yarıya ağarmış lakin güya modaya pek riayetkâr bir kadınmış gibi, kırkı aştığı halde zayıf ve narin kalmış, hiç şişmanlamamıştı. Şu kadar ki, zayıflığı kendisini yakından daha da yaşlı gösteriyordu. Boynunun etleri âdeta sarkmış, hele gözlerinin etrafı derin çizgilerle dolmuştu. Bilhassa çenesiyle dudaklarının yanlarında peyda olan siyah kıllar kendisini bazı yaşlı Ermeni kadınlarına benzetiyor ve artık ne bunları ne de şakaklarından çenesine kadar yayılan sert sert tüyleri yok etmeye lüzum görmüyordu. Aynaya nadiren bakar ve her bakışında kendi kendisine kin, bazan merhamet duyar. bazan da “Allah müstahakını versin, maskara karı!” diye kendi nefsiyle, acı ve garip bir neşe duyarak eğlenirdi.</p>
<p>Gerek Amasra'da ve gerek Polathane'de geçirdiği yıllar içinde Halit'ten hiç mektup almamış, kendi de bir şey yazmamıştı. Ancak, dört ayda bir, Zonguldak'ta dava vekilliği eden ve kendisine vaktiyle bir ahbabının işini tavsiye edip verdirerek para kazandırmış olduğu İsmail Kâzım isminde birine mektup yolluyor ve belki de zarfın içine her sefer koyduğu pul sayesinde muntazaman aldığı cevaplardan, ağabeyi hakkında malumat ediniyordu.</p>
<p>Halit sağdı ve hep Zonguldak hapishanesinde bulunuyordu. Üç dört kere hastalık geçirmiş ve bunlardan biri enikonu ciddi bir mahiyet arzetmekle beraber, kendisini ömrünün sonuna kadar malul bırakacak kadar da mühim ve vahim olmamıştı. Katil nihayet müddetinin son ayına erişti.</p>
<p>Haziran'dı ve Temmuz ayının yedisinde tahliyesi icap ediyordu. O zaman Seniha dava vekili İsmail Kâzım'a şu mektubu yazdı:</p>
<blockquote style="margin: 0 0 0 40px; border: none; padding: 0px;"><blockquote style="margin: 0 0 0 40px; border: none; padding: 0px;"><p style="text-align: justify;">“Muhterem efendim,</p>
</blockquote>
<blockquote style="margin: 0 0 0 40px; border: none; padding: 0px;"><p style="text-align: justify;">Biraderim Halit Bey'in bu Temmuz'un yedisinde hapishaneden çıkacağını düşünerek size şu satırları yazıyorum. Vakıa kendisi yanlış bir fikre kapılıp dargınlık çıkardı. Benimle hiç mektuplaşıp haberleşmedi. Fakat mademki dünyada birbirimizden başka bir kimsemiz yoktur, kendimi onunla alakadar olmaya mecbur görürüm. Kendisine lütfen söyleyiniz. Çıktığı zaman beş parasız kalmamasını ve bir iş arayabilecek vaziyette olmasını temine hazırım. Dişimden tırnağımdan kesip artırarak biriktirdiğim beş on kuruş var. Bununla Erenköyü'ndeki harap köşkün kendisine ait olan yarım hissesini almak ve bu suretle ona bir hizmette bulunmak istiyorum. Bu mektubumu alır almaz onunla konuşunuz ve söylediklerimi tekrar ederek teklifi bu şekilde kabule razı ediniz. Sizin hakkınızı unutmayacağımı ilaveyi ise zait bulurum.</p>
</blockquote>
<blockquote style="margin: 0 0 0 40px; border: none; padding: 0px;"><p style="text-align: justify;">Lazım gelen teşebbüse hemen girişeceğinizi ümit ederek hürmetlerimi teyit eylerim efendim.”</p>
</blockquote>
</blockquote>
<p>Seniha Cemal bu mektubun cevabını Polathane'de bekleseydi, Temmuz haftasında Zonguldak'a varamayacağı muhakkak gibiydi. Zaten mektubu yazarken cevabı Polathane'de beklemeyerek yola çıkmaya karar vermiş olduğu için de zarfın içine bu sefer pul koymamış son mektuptan beri dört ay geçmeden yazdığı bu yeni mektubun zarfının içine altı kuruşluk pul koymak masrafına bu sefer girmemişti.</p>
<p>Ve mektubu kalbi sevinçten ve saadetten çarparak yazmıştı. Bu mektubu yazmak, bu mektuptaki teklifi Halit'e bildirmek ve sonra hissesini beş on kuruşa almak, bunlar Seniha'nın yıllardan beri zevkini hülyalarında düşünüp tattığı birer nimetti. Ve bu nimetleri o kadar hırsla bekliyordu ki, hele bu yıl Halit'in hapishanede sürünüp inlediğini düşünmekten artık hiçbir haz alamaz olmuştu. Fakat teklifini kabul ettirip Halit'e sadaka fırlatmak zevki olmasaydı bile, Seniha yine mutlaka Polathane'den kalkıp Zonguldak'a gelecekti. Çünkü onu hapishaneden çıktığı halde, o zelil ve feci halde görmek saadetinden kendisini elbette mahrum etmek istemez, buna yüreği elbette razı olmazdı.</p>
<p>Mektubu daima âdeti olduğu veçhile kendi eliyle postaya götürüp pulunu damgalattırdıktan üç dört gün sonra da Polathane'den motörle Trabzon'a geçti, oradan Zonguldak'a gitmek üzere vapura bindi.</p>
</body>
</html>