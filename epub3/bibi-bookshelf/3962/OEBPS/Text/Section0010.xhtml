<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>


<link href="../Styles/Style0001.css" type="text/css" rel="stylesheet"/>
</head>
<body>
<h1 style="text-align: center;">ON</h1>
<p>Halit'e vardığı zaman Mükerrem küçük bir kız değildi. Yirmisini geçmişti. Lakin on beş, on altı yaşında imiş kadar tecrübesizdi. Ve mazisinde kocası ile mukayese etmek için hiçbir hatırası yoktu. Sade, arada bir nasılsa tanıyarak nihayet beş on dakika konuşup gezindiği bazı güzel delikanlılar hayalini haftalarca süslemişlerdi. Bununla beraber, annesinin üzerinden hiç ayrılmayan gözleri biraz ileri gidilmesine imkân bırakmamıştı. İlk önce Halit'in buseleri altında tamamen uyanan vücudu, yaşlılığını henüz farkedemediği bu kocaya kendisini bağlıyor, gecenin, hemen her gecenin getirdiği sevgi saatlerinin yaklaşması, her akşam kocasını beklerken ve hele akşam yemeğinden sonra kendisine garip bir ürperme, tuhaf, derin ve leziz bir rehavet veriyordu. Sonra da bu evde bulduğu refah Mükerrem'i kocasına karşı derin bir minnet hissiyle bağlamıştı.</p>
<p>Genç kadın Ankara'ya şimdilik haliyle mukayese edilemeyecek derecede geri, her türlü ümrandan mahrum bulunduğu bir sırada gitmişti. Ve Halit'in o zamanki kazancına malik olan bir adamın şimdi orada oturmaya kabil değil rıza göstermeyeceği bir apartman dairesinde yaşamıştı. Daha Yenişehir'de hemen hiç bina mevcut değildi ve Eskişehir'de, Karaoğlan'dan Bend Deresi'ne doğru inen yolların birinde bulunan bu apartmanı Halit kendi hesabına vakıa hiç beğenmiyor, “Avrupa'da böyle yerlerde ancak amele aileleri oturur!” deyip duruyordu. Fakat sahibi olan Moiz Volpi adlı tıknaz ve kıranta Musevi dükkâncının her ayın ilk günü sabah karanlığında damlayarak kirasını aldığı ve dört ufak odası ile mendil genişliğindeki banyo ve mutfağına aylıklarının hemen üçte birini verdikleri bu apartman dairesi ve bu apartman dairesindeki eşya, Ihlamur'un her yağmurda tavanı akan ve bir yükünde sıcak su döküp leğen içinde oturmak sureti ile yıkanılan, hemen tekmil eşyası da satılarak tamtakır bir hale gelmiş harap evine nisbetle şahane idi.</p>
<p>İstanbul'un kibar semtlerinden gelen şık ve nazlı hanımefendilerin veya öyle geçinenlerin birkaç ay fasılasız yaşamaya dayanamayarak tebdili hava için sık sık ayrıldıkları ve hele Haziran başlangıcından Teşrinievvel iptidalarına kadar kalmayı âdeta bir haysiyetsizlik ve bir fakr ü zaruret itirafı saydıkları bu 1923-1924 Ankara'sını Mükerrem çok latif, vakti hoş geçirmek için birçok eğlence vasıtalarına da malik bir yer bulmuştu. Kocaya varıncaya kadar sinemayı üç dört ayda bir kere ya gören ya görmeyen genç kadın, şehrin iki sinemasına gelen hiçbir filmi şimdi kaçırmıyor, her gece müziği olan ve haftada bir kere salonunda dansedilen Şule Lokantası'nın bu danslı gecelerine ise kocası ile muntazaman devam ediyordu. Daima beraber bulunduğu muhibbeleri arasında vakıa halen vekil veya vaktiyle vekil olmuş bir kimsenin karısı yoktu fakat yine birkaç mebus, bir kaç umumi müdür ve bir de müsteşar haremi vardı. Ve bu kadınların ahbaplıkları ile Mükerrem hakikaten müftehirdi.</p>
<p>Kendileri ile ancak geçim ve geçinme güçlüğü lafı edilen misafirlere bir acı kahve ikram etmenin bile bazan yıkım sayıldığı bir evden gelen Mükerrem, şimdi bir kabul günü bile yapmıştı. İstanbul'dan gelmiş şık ve kibar hanımefendiler bu kabul günlerine çay ve likör içerek kâğıt oynamak üzere devam ediyorlardı. İlk zamanlar genç kadın âdeta bir sarhoşluk devresi geçirdi.</p>
<p>İlk zamanlar... Bir yıldan kısa bir zaman. Ve kendisi için umulmaz bir refah arzeden vaziyete bir kere alışınca kocasına karşı duyduğu sevgi de azalmaya başladı. Fakat bu azalışı bilmiyor, farketmiyor, sade kocasının kendisi ile kâfi derecede meşgul olmadığını görüp bıkıldığını sanıyor, bundan dolayı da ondan yavaş yavaş soğuyup uzaklaşıyordu. Esasen uzaklaşmasa belki Halit uzaklaşacaktı. Fazla ateşli bir koca rolünde ısrar etmeye hiç de gönlü yoktu.</p>
<p>O zamanın kadınsız Ankara'sında iki yıl dümdüz ve her zevkten mahrum bir hayat geçiren, bu hayata tahammül edemeyip İstanbul'a sık sık gidip gelmekten de bütçesi müthiş bir şekilde harap olan Halit sırf yanında daima bir kadın bulunması için evlenmiş, evlenince de eski Beyoğlu âlemlerine getirdiği bütün ihtirasla Mükerrem'in kocası olmuştu. Fakat bu hal çok az sürmüş, birkaç ay sonra geceler hemen tamamen uyku saatlerinden ibaret kalmıştı... Ve bunun kabahatini üstüne almayarak taze ve güzel karısına yüklüyor, onun acemiliğinde ve hararetsizliğinde buluyordu.</p>
<p>Beyoğlu evlerinin ve barlarının o binbir kucağın her birinde işve ve aşkın yeni bir hünerini öğrenmiş ve çoğu kart Fransız, Alman, Macar ve İtalyan karılarını arayıp özlemeye bile başlamıştı.</p>
<p>Ve bu adamın dudaklarından Mükerrem pek kısa bir zaman aşk neşideleri, ebedî aşk ve vefa yeminleri beklemişti. Bunları ilk aylar duymamış da değildi. Fakat sonra bu dudaklar yalnız evdeki istirahatin noksansız temin edilmesine müteallik talimat verir olmuşlardı. Halit eve ayak atar atmaz gündüzki işlerin çokluğuyla pek yorgun olduğunu haber veriyor, yemeğini yer yemez gazetelerini okumaya başlıyor ve bunları bitirince de uyumak için yatağa giriyordu. Hemen hiç uyanmadan sabaha kadar, döne döne uyuyor, uykuya yeni daldığı zamanda bir de sabaha karşı epeyce de horluyordu.</p>
<p>Mükerrem kendisini en perişan bir kıyafetle yahut en mutena tuvaleti ile karşılamış olsa yine aynı sakin ve lakayt edayı muhafaza ediyor, değişikliği fark bile etmiyordu. Lakin ne gariptir ki masa örtüsündeki bir lekeyi, bardakların birindeki bir çatlağı derhal görüyor, yemeğin üç dakika gecikmesi de dikkatinden kabil değil kaçmıyordu. Çok batî, memnun ve mağrur bir hali vardı. Karısı tarafından bir gün sevilmemek ihtimali ile yanıp titremek hatırına bile gelmiyordu. Bunu bir cemile olarak söylemek bile hatırına gelmiyordu.</p>
</body>
</html>