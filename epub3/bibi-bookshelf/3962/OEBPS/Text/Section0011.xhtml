<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>


<link href="../Styles/Style0001.css" type="text/css" rel="stylesheet"/>
</head>
<body>
<h1 style="text-align: center;">ON BİR</h1>
<p>Mükerrem'in Halit'le izdivacı Ihlamur'daki evde kararlaştığı zaman bunu Şaziye derhal büyük bir iftiharla ve müstakbel damadın aylığına kendi de ayrıca yüz lira zam ederek bütün komşulara ilan etmiş, havadis tekmil mahalleyi bir iki saat içinde dolaşıvermişti. Onun böyle tam dört yüz elli lira aylık 11 denen bir adama varması, evde kısmet bekleyen kız ana ve babaları kadar kız evlatları gelin olmuş, hatta hiç kız evladına sahip olmamış komşuları da müteessir etmiş, teessürlerini azaltmak için de kendilerini bu izdivacın mahzurlarını âdeta pertavsızlarla aramaya sevketmişti. Bu mahzurların başında ise aradaki yaş farkı pekâlâ gelebilirdi. Fakat bu, kırkından fazla göstermekle beraber otuz beş yaşında diye takdim edilen Halit'i Şaziye de komşularına bu resmi yaşla tanıttığından dolayı değildi. Lakin asıl Mükerrem için, “Bol bol yirmi beşinde kız. Elde avuçta da beş paralar yok. Ellisinde biri istese yine verirlerdi!” diyebilmek zevki namına yaş farkı bahsinde ısrar edilmemiş, en fazla üzerinde durulan ve ittifak edilen kusur Halit'in bir kızkardeşi bulunması olmuştu.</p>
<p>Kısmetleri çıkmaması ihtimalle her gün tirtir titreyen bütün komşu kızları, sanki Halit kendilerini istemiş olsaydı bir kızkardeşi bulunduğu için ona varmayı reddedeceklermiş gibi, hep bundan bahsetmişler ve hepsi de hiç değilse bir kere Mükerrem'e, “O kadın senin hayatını zindan edecektir. Bir görümce üç kaynanaya bedelmiş. Hele tek başına evin hanımlığına alışmış bir görümce. Allah yardımcın olsun iki gözüm!” şeklinde sözler söylemişlerdi. Fakat işte Mükerrem'in iki yıldır görümcesinden hiçbir şikâyeti olmamıştı. Seniha zeki ve ciddi bir kadındı. Anası ile babası tahsili ile hemen hiç meşgul olmadıkları halde en çok kendi kendine okuyup çalışarak birçok şey öğrenmiş, hatta basit bir musahabeyi idare edebilecek kadar Fransızca elde etmişti. Hali tavrı da çok kibar ve zarifti. Lakin büyük ve parlak siyah gözlerinden başka hiçbir güzelliği yoktu. Babasından aldığı küçük bir tekaüt maaşı haricinde tekmil serveti de Erenköyü'ndeki bir eski köşkün yarı hissesinden ibaretti. Bu vaziyetten dolayı belki hiç kısmeti çıkmamış yahut da çıkan kısmetler pek aşağı şeyler olduğu için bunların birini kabul etmeyi hiç hatırına getirmemişti. Bir gün evlenmek ihtimalini Seniha hiç ağzına almıyor, bütün erkeklere karşı da mutlak surette lakayt görünüyordu.</p>
<p>Acaba hayatında hiçbir macera geçirmemiş miydi? Yarasının sızısını arada bir kalbinde belki duyduğu bir hatırası bile acaba yok muydu? Bunu anlamak Mükerrem için çok çetin bir işti. Babaları ile analarının iki yıl ara ile ölümlerinden sonra Seniha daima ağabeyi ile beraber yaşamış, evinin hanımı olmuştu. Mükerrem'in gelmesi üzerine de her şeyi ona bırakarak İstanbul'a dönüp hocalık etmek, hatta orada olmazsa başka bir yerde bir mektep hocalığı alıp taşralarda tek başına yaşamak istemişti. Ve buna Halit'ten fazla Mükerrem razı olmamış, en çok sabahtan akşama kadar bir hizmetçi ile yapayalnız kalmaktan çekindiği için Seniha'yı bu arzusundan ısrarlarla geçirmişti. Vakıa can yoldaşı olarak asıl annesini yanına alabilirdi ama bunu istemiyordu. Çünkü Şaziye hayli huysuz bir kadındı, varı yoğu mutlaka mesele yapardı ve damadı ile geçinemeyecekleri muhakkaktı. Birbirlerini uzun fasılalarla ve pek kısa müddetler için gördükleri halde bile pek anlaşamayacaklardı. Belki de Mükerrem annesi ile burun burna yaşamaktan zaten bıkıp usanmış olduğu için Halit'le geçinmeleri imkânı bulunmadığı düşüncesine tehalükle sarılmıştı.</p>
<p>Seniha ile Mükerrem evin idaresine müteallik her şeyle aynı derecede ve hemen aynı selahiyetle meşgul oluyor, her yere beraber gidiyorlardı. Hayatın kendilerine gülmemiş oldüğü bütün insanlar gibi Seniha da ihtimal ki biraz fazla alıngandı. Lakin aralarında hiçbir esaslı kavga çıkmamış, ufak tefek kırgınlıklar da mütekabil müsaadekârlıklarla geçiştirilmişti. En çok kendi idaresizliğinden zuhur eden bu kırgınlıkları ilk önce yine Mükerrem unutuyor ve bunlardan Seniha'nın kalbinde daimi izler kalabileceği ihtimali hiç hatırına gelmiyordu. Genç kadın bazan “Abla” bazan “Seniha” ve bazan “Seniha Hanım” diye hitap ettiği görümcesinin kendisini bir kardeş gibi sevdiğinden çok emindi.</p>
<p>Bu kanaati verecek birçok sebepler de yok değildi. Mesela Ankara'da bir sene evvel bulundukları sırada Mükerrem gribe yakalanınca, Seniha ona hakikaten bir anne dikkati ile, gözlerine kaç gece uyku girmeden bakmıştı. Belki kendi hizmetine bakacak insan kalmıyor diye Afiyet Yurdu adlı hususi hastaneden Halit bir hemşire getirtmiş, lakin Hadiye ismini taşıyan ve yusyuvarlak bir kadın olan bu hemşireyi Seniha fazla geveze ve tembel bulup beğenmeyerek geri göndermiş, hastanın her hizmetini tek başına, hiç yorulup tiksinmeden görmekte devam etmişti. Ve o kadar can ve başla bakmıştı ki, Mükerrem doktorun tahmin ettiği müddetten evvel hastalığı atlatmış, ayağa kalkmıştı. Genç kadını velev ki imalarla veya bunu kendi de farketmeden ağabeyine kötülediği vaki değildi. Aleyhinde başkalarına da en küçük bir söz söylememişti.</p>
<p>Onlara herkes, “Sizin kadar iyi geçinen gelin görümce hiç görmedik!” diyorlardı.</p>
<p>Mükerrem Ihlamur'daki komşu kızlarının vaktiyle kendisine, “Hayatın zindan olacak. Bir görümce üç kaynanaya bedelmiş. Hele tek başına evin hanımlığına alışmış bir görümce. Allah yardımcın olsun, Mükerremciğim!” dediklerini düşündükçe canı gülmek istiyor, üç kaynanaya bedel dedikleri insanla ne kadar iyi geçindiklerini o kıskanç mahlukların gelip gözleri ile göremediklerine yanıyordu.</p>
<p>Seniha'nın sade Halit'le vaziyeti tuhaftı. Senelerce beraber ve yapayalnız yaşadıkları halde, bu birbirlerinden başka kimseleri bulunmayarak geçirdikleri yıllar aralarında bir samimiyet tesis etmemiş gibiydi. Birbirleri ile uzun ve candan konuşuşları, bir iş hakkında birbirlerinin rey ve fikirlerine müracaat edişleri hiç yoktu. Hatta Halit evde bulundukça Seniha kendi odasından pek çıkmaz, sofrada üç kişi oldukları zaman ise söze karışmaz, “evet” yahut “hayır”dan başka hemen hiçbir şey söylemezdi.</p>
<p>İki kardeş arasındaki bu samimiyetsizliği Mükerrem ilk günden farkederek evvela bunu hanımlığını Seniha'nın kendisi ile taksim etmek mecburiyetinde kalışından ileri geliyor sanmış fakat bu hükmünde aldandığını anlamakta gecikmemişti. Seniha evin tek hanımı olmak mevkiini muhafaza edemediğine hiddetli ise bundan dolayı Halit'e kızdığı kadar kendisine de kızması icap etmez miydi? Genç kadın bu samimiyetsizliğin sebeplerini ihtiyatlı bir lisanla birkaç kere Seniha'dan sormuş, her seferinde “ne tuhaf fikirlerin var, kardeş!” cevabını almıştı. Dayanamayarak aynı şeyi bir gün de Halit'e açmış, Halit'ten öğrenmek istemişti. Kocası hiçbir şey söylemeden omuzlarını silkmekle iktifa etmişti.</p>
<p>Mükerrem her ikisinin bu şekilde mukabelelerini bir nevi kabul ve tasdik saymıştı. Lakin ondaki tecessüs duygusu bu hükmüne vücut veren sebepleri mutlaka bulmaya kendisini götürecek kadar demek kuvvetli değildi ki, işi daha fazla kurcalamaya lüzum görmüyordu. Hem esasen bu vaziyetten şikâyetçi de değildi. Çünkü, kalbi fena bir kadın olmamakla beraber, kocası ile görümcesinin birbirlerini fazla sevmelerinden, birbirleri ile fazla anlaşmalarından doğacak mahzurlar hakkında annesinden ve Ihlamur'un kendilerine hep teyze diye hitap ettiği yaşlı komşu kadınlarından uzun uzun dersler almış bulunuyordu.</p>
</body>
</html>