<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>


<link href="../Styles/Style0001.css" type="text/css" rel="stylesheet"/>
</head>
<body>
<h1 style="text-align: center;">ON ALTI</h1>
<p>Genç kadın yatak odasında yüzünün hafif makyajını belirsiz bir surette tazeledikten sonra saçlarını bir eşarpla örtmüş, sırtına kalın spor mantosunu giyip aşağı inmişti. Ruyidil odada, fakat ayakta, çıkmaya hazır duruyordu.</p>
<p>Mükerrem, “Gidelim kalfa” dedi. Sonra, işinden başını yeni kaldıran görümcesine dönerek ve onunla gözgöze gelmekten birden çekinerek, “Allahaısmarladık” diye ilave etti.</p>
<p>“Güle güle. Aman yürürken dikkat et, düşmeyesin.”</p>
<p>“Baston alacağım.”</p>
<p>Seniha'nın tavsiyesi hakikaten yerinde bir tavsiye idi. Çünkü her taraf buz tutmuştu ve hele inişler müthiş kayıyordu. Soğuksu Mahallesi'ne, Nuriye'nin evine yaklaştıkça Mükerrem'in yüreğindeki çarpıntı artmaya başladı. Bu çağrılışta acaba bir hile, bir düzen yok muydu? Ya bu bir tuzaksa ya evde sade Nüzhet'i bulursa ne yapacaktı? Ve bütün vücudunu keskin ve garip, lakin hiç ıstırap vermeyen bir ürperme sarıyor, yanında ve biraz gerisinde giden kadınla konuşmayı münasip bulduğu halde de buna muvaffak olamıyordu.</p>
<p>Evin kapısına vardıkları zaman Ruyidil zili çalmadı. Koynundan bir anahtar çıkararak, “Anahtar aldım. Kızların da, ahçı ile uşağın da kulakları âdeta sağır. Bu soğukta altı saat beklemektense!” diye söylene söylene kapıyı açtı. Hürmetle geri çekilerek, “Buyurun efeem” dedi, Mükerrem'in girmesini bekledi.</p>
<p>Ve birden genç kadının içine girmemek, dönüp gitmek, oradan kaçmak arzuları geldi. Fakat bu arzular, hareketlerine ve kararlarına hükmedecek kadar kuvvetli değildi. Daha Nüzhet onu ilk defa olarak dansa çağırdığı zaman da kalkmamak istemiş, lakin kalkmamayı kendi düşünürken vücudu yükselerek Nüzhet'in kollarına gitmişti. Aynı ikilik içinde ve bu ikilikte yine uzviyeti hâkim kalarak içeri girdi. Varlığında geçen bu mücadeleyi Ruyidil herhalde farkedememişti.</p>
<p>İki kadın, yine önde Mükerrem ve biraz geriden Ruyidil, hiçbir tarafından hiçbir ses gelmeyen büyük evin kızıl ve kalın bir halı serili merdivenlerini beraber çıktılar.</p>
<p>Kendisini eski halayık orta kattaki içiçe üç salonun sondaki en ufağına sokmuştu. Dudaklarında birdenbire tuhaf bir tebessümle, “Hanımefendiye teşrifinizi arzedeyim, arslanım” diyerek ayrıldı.</p>
<p>Mükerrem'in alınıp yalnız bırakıldığı bu salonun perdeleri inikti, yerin ufaklığına nisbetle çok büyük olan soba da pek fazla yakıldığı için ortalıkta âdeta hamam sıcaklığı hüküm sürüyordu... Ve hesapsız yastıklarla süslenmiş ve odayı yarı kaplamış çok geniş bir sedir, bu fazla sıcak odada yarı çıplak iki vücudun muhteris sarılmalarını, sonra bitkin uzanışlarını bekliyor gibiydi. Bir kenarda da likör takımları, şekerleme ve çikolata ile dolu tabaklar vardı. Halbuki Nuriye misafirlerle bulunduğu zaman böyle şeyler ancak emrettiği zaman meydana çıkar, merasimle istenilir ve merasimle getirilirdi.</p>
<p>Kapıya yaklaşan ayak sesleri, tokmağının yavaşça çevrilişi. Ve birden Mükerrem karşısında Nüzhet'i gördü.</p>
<p>Beyaz göğsünü yarı açık gösteren düz beyaz ipekten bir pijama giymişti. Çıplak ayaklarında kızıl renkte terlikler vardı. Bu kıyafetle Mükerrem'in karşısına çıktığı halde asla özür dilemedi. Kapıyı kapayıp bir dakika ilerlemeden, hiç kımıldamadan durdu. Dudaklarında biraz müstehzi bir gülümseme vardı ve “İşte avcumdasın!” manasını taşıyan bir bakışla genç kadına bakıyordu.</p>
<p>Mükerrem ayak sesini duyar duymaz kapıya dönmüş ve beklemişti. Bir an için ummuştu ki gelen mutlaka Nuriye'dir. Ve Nüzhet karşısına çıkınca sert sandığı, sert olmasını istediği, fakat sadece ürperen ve titreyen bir sesle, “Nüzhet Bey, anneniz nerede?” diye sorabildi.</p>
<p>O, dudaklarında hep o tuhaf gülümseme ile yaklaştı: “Annem dışarı çıktı. Ben de fırsattan bu suretle istifade ettim. Sizi o kadar göreceğim gelmişti ki, böyle bir buçuk iki saat başbaşa kalmanın pek hoş olacağını düşündüm. Umarım ki darılmadınız. Fakat acaba gelecek mi gelmeyecek mi diye çok merak ediyordum!”</p>
<p>Mükerrem hiçbir harekette bulunmuyordu, bir cevap da vermedi. “Ya gelmezse diye çıldırıyordum! Gelmesen ölürdüm!” diyeceğini mi ummuştu? Nüzhet muhakkak ki merak etmemiş, çünkü muvaffakıyetinden emin, beklemişti. Yüzünde artık geçmiş bir endişenin hiçbir izi yoktu.</p>
<p>Genç kadın bir daha, lakin pek yavaş bir sesle bir daha sordu: “Anneniz nerede Nüzhet Bey?”</p>
<p>Ve artık çok güzel biliyordu ki, bu anne yoktur, herhalde bu odadan içeri girmeyecektir. Acaba delikanlı kurnazlık etmiş, kendisine de işin içyüzünü sezdirmeden onu bir yere mi yollamıştı? Yoksa Ruyidil gibi annesi de bu işte yardımcı idi? Lütufkârlık edip evi birkaç saat için oğluna mı bırakmıştı? Gelecek kadının Mükerrem olduğunu da acaba biliyor muydu? Hatta yukarıda, üst kattaki odasında, oğlunun bu yeni macerasının zaferle neticelenmesini garip bir haz içinde bekliyor muydu? Kendisi gider gitmez Nüzhet onun yanına koşarak geçirdiği zevk saatine dair malumat mı verecek, tafsilat mı anlatacaktı? Kaç kere Nuriye Mükerrem'e oğlunun maceralarına dair türlü şeyler anlatmış, bu maceralara dair Mükerrem'in yanında oğluyla şakalara girişmişti.</p>
<p>Görüştükleri birçok kadınlar hakkında da, “O tazeyi bizim midesiz oğlan bir zamanlar pek beğenirdi. Bilmem, belki hâlâ da beğeniyordur ya!” tarzında sözler söylemesi de sık sık vaki bir şeydi. Yarın kendi hakkında yine aynı nükteleri sarfetmeyeceğini kim temin edebilirdi?</p>
<p>Şu halde, geldiği gibi gitmeliydi... Zaten henüz gencin kollarına düşmemişti. “Beni mutlaka bırakacaksın. Eğer gitmeme mani olursan bağırır, mahalleyi buraya toplarım!” diye tehdit etse, öteki kendisini zorla tutmazdı. Fakat hiç ses çıkarmadan, mıhlanmış gibi duruyor, şaşkın şaşkın bakıyordu. Nüzhet bembeyaz ve bir mermer kadar temiz göğsünü bütün çıplak gösteren beyaz pijaması ile cinsi belli olmayan bir heykel gibi, bir resim gibi güzeldi. Ve Mükerrem tekmil ruhu gözlerine dolarak Nüzhet'e bakarken gittikçe ürperiyor, bütün vücudunu düğün gecesi bile duymadığı derin bir uyuşma ve halsizlik sarıyordu. Fakat günah işlemeyi henüz kabul etmemişti. Karşısındakini de hâlâ mı hâlâ anlayamadığı için ondan ilk önce derin aşk teminatı, mutlak vefa ve sadakat yeminleri bekliyor, bunların musikisini dinledikten, bunların musikisiyle mestolduktan sonra gideceğini hesaplıyordu.</p>
<p>Halbuki çocuk bu çeşit sözleri yalandan da söylemeye muktedir değildi. Böyle sözleri düşünmemişti ve bilmiyordu. Hem bilse de lüzumsuz görecek, söylemeye üşenecek, güzelliğinden dolayı bu çeşit mükellefiyetleri hatta bir tezellül sayacaktı. Genç kadını türlü türlü, hepsi pahalı ve bazısı çok zevksiz yastıklarla bezenmiş sedire doğru götürdü, âdeta itip oturttu ve yanına oturup belinden sararak, “Ancak bir buçuk saat kadar vaktimiz var, ziyan etmeyelim” dedi.</p>
<p>Bu ses her duyguya o kadar bigâne, aşktan ve hatta basit bir muhabbetten bile o kadar uzaktı, o derecede maddi ve hâkim bir ihtirasın sesi idi ki, Mükerrem kendisini saran kollardan sıyrılmak ve geldiği gibi hemen gitmek kararını nihayet verdi. Doğrulmak, itip kalkmak istedi. Lakin şimdi kendisini sımsıkı sarmış bulunan bu genç kollar aynı zamanda çok kuvvetli idiler. Bağırmayı hatırına getirmeyerek kendisini itaat mecburiyetinde gördü. Bir dakika sonra ise tekmil varlığı ile yenilmişti. Nüzhet ne kadar zaman isterse kollarından çıkmayacak, çıkmayı hatırına getirmeyecekti.</p>
<p>Şu kadar ki, Nüzhet evvelden bir müddet tayin etmişti. Bu müddet geçince Mükerrem'i kendiliğinden bıraktı. Sedirden tabii bir eda ile kalktı. Gerinerek ve kollar ile hareketler yaparak vücudunun kaybettiği canlılığı ve kuvvetini kısmen elde etmeye çalıştı, sonra da odadan çıkarak iki üç dakika kayboldu. Bu orta mektep talebesi bütün ihtiyatları ve bütün tedbirleri biliyordu. Ve birçok vaziyetlerde inanılmaz neticelerle karşılaştığı için, hiçbir kadına emniyet etmiyor, en kirli olanlarına karşı alınması lazımgelen tedbirleri en ağırbaşlı, kurnaz veya toy görünenlerine karşı da almak icap ettiğinden emin bulunuyordu.</p>
<p>“Bir dakika yavrum, bakayım Ruyidil ne yapıyor?” diye odadan çıkmıştı. Döndükten sonra Mükerrem'i tekrar kollarına almadı. Hatta sedirin bir köşesine de oturmadı. Elinde yeni yaktığı bir sigara, odanın ortasında ayakta duruyor, sanki genç kadını uğurlamaya hazır bulunmak için oturmuyordu.</p>
<p>Ayrılırken Mükerrem'i sadece kumral saçlarından öptü ve dudaklarına birden nasılsa gelen sıcak ve güzel bir tebessümle, “Sevgili, Pazartesi günü aynı saatte yine burada buluşuruz olmaz mı?” dedi.</p>
<p>Mükerrem bir şey söyleyemedi. Fakat Nüzhet zaten cevap beklememişti. İsteğinin bir itirazla karşılanacağını hatırına getiremezdi.</p>
</body>
</html>