<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>


<link href="../Styles/Style0001.css" type="text/css" rel="stylesheet"/>
</head>
<body>
<h1 style="text-align: center;">ON SEKİZ</h1>
<p>Haftada iki kere olmak üzere Mükerrem'le Nüzhet iki ay muntazaman buluştular. Nüzhet genç kadını kendisine her sefer daha âşık ve daha hayran buluyordu. Fakat bu yeknesak sevişme genci çok çabuk sıkmaya başladı. Bu münasebet böyle devam ederse onun için tahammül edilmez bir yük olacaktı. Kollarındaki kadın tamamıyla kirlenip alçalmaz, hatta arkadaşlarla güle eğlene değiştirilen bir meta şekline girmezse, ömrü birkaç dakikadan fazla sürmeyen ihtiras nöbetlerinden sonra o kadın sıkıcı bir mahluk, mutlaka atlatılması icap eden bir bela haline dönerdi. Onu eğlendiren kadınlar arkadaşları ile beraber oturan, içen ve kendileri ile en ağır şakalar edilmesinde hiçbir mahzur bulunmayan mahluklardı. Arkadaş ismini verdiği kimseler ise bilhassa kavga ve gürültüde düşman tarafını dağıtıp mahvetmek üzere beslenilen külhanbeyleriydi.</p>
<p>Mükerrem durup dururken kendini çılgın gibi kalbinin üstüne basarak büyük bir hüznün doldurduğu gözleriyle yüzünü hayran hayran seyrettiği veya “Beni aldatırsan! Benden bıkar ve beni aldatırsan ne yaparım!” diye tıpkı modası geçmiş romanlardaki gibi konuşmaya başladığı zaman onu kollarından atmak, mantosunu başına fırlatarak geldiği yere göndermek arzusunu güçlükle yeniyordu. Yüzünü ve vücudunu çok beğendiği ve her sefer hep ilk defanın ihtirasıyla sardığı bu kadındaki bu acayip, bu gülünç, bu eski zamanlara ait ruhu değiştirmek, kendisine sevdayı sadece bir eğlence, basit ve sırf adalelere hitap eden bir zevk olarak kabul ettirmek lazımdı.</p>
<p>Bundan başka, sevişmelerine ait merasimden ve dekordan da ayrıca bıkmıştı. Her sefer annesine rica ederek onu üst kata hapsetmek yahut sokağa yollamak, hizmetçileri ortaya çıkarmamak, helecandan yüreği vura vura kapıyı çalan Mükerrem'i merdiven basamaklarını dörder dörder inip hemen içeri alarak komşuların kendisini görmemiş olduklarına ve şayet görseler bile hatırlarına hiçbir şey gelmeyeceğine, annesinin de bu haftada iki defa gün ve saat sektirmeden gelen kadının kim olduğunu bilmediğine dair her sefer türlü teminat vermek... Bunlar artık hiç çekilmez şeyler oluyorlardı. Ve evinin senelerden beri tanıdığı, ortalarında anasıyla babasının kalın ve ağır vücutlarını gördüğü eşya ile dolu bir odasında Mükerrem'i kollarına aldıkça, içine sanki onunla evlenmiş gibi bir his geliyor, bu histen de hiç, hiç hoşlanmıyordu.</p>
<p>Diğer taraftan, münasebeti Nuriye de artık fazla sürmüş, uzamış buluyordu. Oğlunun âşıkane maceraları daima hoşuna giden ve bunlar ne kadar artarsa o nisbette gurur duyan Nuri' ye, Nüzhet'in kalbinde kendinden başka bir kadının yer almasına asla tahammül edemez, bunu kendi hukukuna ve haysiyetine karşı âdeta bir tecavüz sayardı. Ve artık Mükerrem'i kıskanmaya başlamıştı. Şimdiki halde bu münasebetin devamına yardım ve hizmet etmeyeceğini söylemeyerek sade genç kadından bahsederken istihfaf edici tavırlar takınma ve fikirler atmak suretiyle sevgili oğlunu ondan soğutmaya çalışıyordu.</p>
<p>Bunların bir tesiri olmadığını görünce bir gün açık hücuma geçti “Nüzhet, bu soğuk, aptal mahluktan hâlâ mı bıkmadın? Büyüye inansaydım, sana mutlak büyü yapmış olduğuna hükmederdim! Onunla buluşmak için hem de türlü eziyete katlanıyorsun!”</p>
<p>Nüzhet bir cevap verecek, belki “Ben de bıktım. Bir türlü başımdan atamıyorum. Bana bir akıl öğret anneciğim!” diyecekti. Fakat ilk sefer bahsin bu kadarda kalmasını isteyen Nuriye lakırdıyı hemen başka bir mevzua sürükledi. Oğlunun bir cevap vermesine imkân bırakmadı.</p>
</body>
</html>