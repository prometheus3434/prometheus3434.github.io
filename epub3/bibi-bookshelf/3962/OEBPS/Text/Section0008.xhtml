<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>


<link href="../Styles/Style0001.css" type="text/css" rel="stylesheet"/>
</head>
<body>
<h1 style="text-align: center;">SEKİZ</h1>
<p>Annesi ile babasının dillerinden senelerce düşürmedikleri veçhile, vakıa Avrupa'dan döner dönmez Halit yüksek maaşa geçmişti ve kardeşi için hiçbir masraf da etmiyor da denemezdi. Lakin bu masraf edişler kendi yüzünden senelerce türlü mahrumiyetler çekmiş ve hatta istikbali feda edilmiş bir kardeşe borç ödenmesi şeklinde yapılmıyor, çok daha ziyade ve hatta münhasıran bir lütuf şeklinde oluyordu. Babası ile annesi iki yıl ara ile ölünce Seniha tamamen Halit'e tâbi ve hatta muhtaç bir vaziyette kalmıştı. Göztepe'de yarısına sahip bulunduğu köşk sık sık boş kaldığı için, bütün geliri babasından bağlanan çok küçük bir aylığa inhisar ediyor gibiydi.</p>
<p>Bu, cihan harbinin henüz başladığı ve her şeyin daha ateş pahasına çıkmadığı zamandı. Avrupa'da esaslı bir tahsil görmüş maden mühendislerinin azlığı Halit'e nezarette büyük bir itibar ve nüfuz hem de herkesin gözüne batacak derecede bir maaş temin etmişti. Ancak bu aylığın en büyük kısmı kendisinin Avrupa'dan gelen bar artistleri ile yaptığı âlemlere gidiyordu. Halit Beyoğlu'nun eğlence ve sefahat yerlerinde muvaffakıyet ve maceraları en fazla göze çarpan adamlardan biri olmuştu. Daireden çıkar çıkmaz Beyoğlu'na geçip o yerlere uğramaya başlayarak en erken on bire, on ikiye kadar gezmek eğlenmek kendisi için o kadar her günün tabii ve zaruri bir ihtiyacı idi ki, annesi ile babası ölür ölmez onların bırakmaya razı olamadıkları Erenköyü'ndeki köşk hemen kiraya verilmiş ve Şişli'nin ta nihayetinde, Bulgar mezarlığına yakın bir yerde, kırlar ortasında bir ufak ev tutulmuştu. Kardeşinin türlü türlü zevkler içinde sabaha varan hovardalık ve çapkınlık gecelerini Seniha, Şişli'nin bu kırlar ortasındaki küçük evinde birkaç sene kitap, roman ve hikâye okumakla geçirmişti. Halit'in bazan parası kalmadığı yahut hasta olduğu için dışarlarda sürtmeyerek eve erken gelişi de hiç vâki olmaz değildi. Fakat o gecelerde de ya yemek yer yemez uykuya dalar yahut da hasta olduğu için kızkardeşine sabaha kadar uykuyu haram ederek kendisine hizmet ettirirdi. Fakat onunla, ona akran muamelesi ederek konuştuğu, şundan bundan bahsederek sohbetler ettiği ve hele bir işi ve bir tasavvuru hakkında reyine müracaat etmesi vâki olmazdı.</p>
<p>Yaşı artık otuza pek yaklaşan bu kızın da kendisi gibi bir eti ve âsabı olduğunu, bu et ve âsabın da buhranlarla kıvranması ihtimali bulunduğunu ise hiç hesap etmiyor, kızkardeşini bir kocaya vermek düşüncesi hatırına bile gelmiyordu. Birini bulsa Seniha bu adamı kabul eder miydi, kocaya varmayacağına dair annesine vakti ile söylediği sözler acaba kati ve belki zaruri bir kararı mı ifade ediyorlardı? Lakin öyle olsa bile, ana kız arasında geçen konuşmadan Halit haberdar bulunmuyordu ki! Hayır, senelerce yine hep kendi uğrunda feda edilen Seniha için o tek bir istikbal görüyordu: Evinin hanımlığını da değil, kâhyalığını ve vekilharçlığını yapmak. Uykusuzluk ve sefahatten takati kalmamış veya parası tükenmiş bir halde her gelişi için bu evi onun bütün istirahatini temin edebilecek bir halde bulundurmaktan başka, güya Seniha'nın hayatta hiçbir işi ve hakkı yoktu, hiçbir nasibi olmaması tabii bir şeydi.</p>
<p>Zaten elinden her türlü ve çeşitte, Çinli'sine ve siyahına kadar her şekilde kadın geçen bu adam, bir erkeğin kızkardeşi ile bütün hayatı için bağlanabilecğine hiç ihtimal vermemiş, kızkardeşini o kadar çirkin ve her cazibeden tamamen mahrum addetmişti. Ve o yirmi beşine bir kere geldikten sonra ise nazarında tamamıyla geçkin bir mahluk hali almıştı. Onu kapıcılara, odacılara verecek, yani o pespayelikte adamlardan birini kendisine enişte yapacak değildi ya!</p>
<p>Ağabeyinin çılgın eğlence saatlerinden sonra bitap uyumak üzere evine döndüğü gecelerin ertesi günleri, Seniha onun kahvaltısını hazırlayarak götürdükçe çok kere kendisini daha uyanmamış bulurdu. Ve bazan başucunda bir dakika durur, Halit'in yarı açık kalmış dudaklarının ancak birkaç saat evvel verdikleri ve aldıkları buseleri kinle, kıskançlıkla, hicapla, nefretle hem de ihtirasla düşünürdü.</p>
<p>Ve yüz erkeğin kollarından geçmiş, erkeğin ve zevkin her çeşidini görmüş kadınları belki çıldırtabilen bu erkek vücuduna karşı o kadınların duydukları ihtirasları ve bu erkek vücudundan aldıkları zevkleri düşüne düşüne, bunları düşünmek vaziyet ve mecburiyetinde kala kala, Seniha'nın tahteşşuurunda belki çok karışık ve çok gizli buhranlar da olurdu. Ve belki ağabeyine kininin en kuvvetli sebeplerinden biri, ihtimal ki unutmak istediği bu buhranlara istemeyerek dahi olsa düşmesine böyle sebebiyet verişiydi.</p>
<p>Fakat Halit Ankara'ya naklinden bir müddet sonra evlilik hayatına girdiği vakit, Seniha'nın eti de hemen kendi kendine soğumuş bulunuyordu. Halit'e gelince, bunu şahsen belki farketmemekle beraber, eski çılgınlıklarını yapmak ve hele çılgınlıklar yaptırmak kudret ve kabiliyeti artık onda da kalmamıştı.</p>
</body>
</html>