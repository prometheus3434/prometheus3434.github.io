<html xmlns="http://www.w3.org/1999/xhtml">
	<head>
		<title>1-17</title>
		<link href="css/idGeneratedStyles_0.css" rel="stylesheet" type="text/css"/>
		<link href="css/idGeneratedStyles_2.css" rel="stylesheet" type="text/css"/>
<meta content="urn:uuid:8e8790d7-674c-45a8-97e9-afc1d7c23f5b" name="Adept.expected.resource"/>
	</head>
	<body id="x1-17" xml:lang="tr-TR">
		<div class="Basic-Text-Frame">
			<p class="split">  </p>
			<p class="arabaslik_sol">Aman Fırsatlar Kaçmasın: O Halde Evet!  </p>
			<p class="paragraf"><span class="CharOverride-3">“Becerikli bir şahinci, sadece o anki sürek avına yetecek kadar kuş uçurur.”</span>  </p>
			<p class="paragraf ParaOverride-7">Baltasar Gracián  </p>
			<p class="paragraf">Hayır deme korkunuzun altında bazı önemli fırsatları kaçırabileceğiniz ya da önemsediğiniz kapıların yüzünüze kapanacağı kaygısı yatıyor olabilir. Kaygılar, endişeler, korkular çoğunlukla ve hatta hiç düşünmeden evet demenize neden olur. Sorgulama, düşünme, zaman kazanma hakkını bile tanımayabilirsiniz kendinize. Çünkü kaçan balık her zaman büyük olur. Kaybetme kaygısı çok zaman baş edilemez bir psikolojik soruna bile dönüşebilir.  </p>
			<p class="paragraf">İş hayatında gelecek kaygılı biriyseniz, her teklife evet derken bulabilirsiniz kendinizi. İşinizi kaybedebileceğiniz korkusuyla üzerinize yüklenen her işi yerine getirmek zorunda hissedebilir, ağır iş yükleri altında ezilebilirsiniz.  </p>
			<p class="paragraf">Fırsatları kaçırma korkusu dikkat edin hayatınızı esir almasın. Parti fırsatını kaçırmamak için bütün gece uykusuz kalıp ertesi gün işe yorgun ve bitkin gittiğinizde ödeyeceğiniz bedel hiç de ucuz olmaz. Belki ucuza satın alabileceğiniz ama aslında hiç de ihtiyacınız olmayan bir eşyayı satın alırken yakalarsınız kendinizi... Önemli olan fırsatları kaçırmamak diye düşünüyorsunuzdur ne de olsa. İndirim sezonunda dolabınız hiç de lazım olmayan bir dolu kıyafetle dolup taşarken, bütçeniz fazlasıyla sarsılmış olur.  </p>
			<p class="paragraf">Fırsatları kaçırma korkusu sosyal medyayla birlikte hayatımızın iyice içine yerleşmiş durumda...  </p>
			<p class="paragraf">Hatta bu konuyla ilgili Oxford İngilizce sözlüğüne girmiş yeni bir kavram bile var...  </p>
			<p class="paragraf">Fomo...  </p>
			<p class="paragraf">Açılımı: “Fear of missing something.”  </p>
			<p class="paragraf">Yani bir şeyleri kaçırma korkusu...  </p>
			<p class="paragraf">Özellikle sosyal medya aracılığıyla tetiklenen fırsatları kaçırma korkusu birilerinin bir yerlerde daha iyi zaman geçirdiğini, daha çok para kazandığını ve hayatını mükemmel bir şekilde geçirdiğini düşündürüyor.  </p>
			<p class="paragraf">Diğer bir deyişle, sosyal medyada daha iyi giyinen, daha çok eğlenen, daha çok kazanan, daha konforlu yaşayan, daha kolay başaran, daha çok onaylanan, daha fazla kabul görenlere bakmak, psikolojik olarak fırsatları kaçırıyor olduğu endişesine düşürebiliyor bireyi...  </p>
			<p class="paragraf">Sosyal medyanın kurduğu bu korkulu tuzak yüzünden çok zaman hiçbir şeye hayır diyemez hale gelinebiliyor ne yazık ki. Nasıl mı?  </p>
			<p class="paragraf">Öncelikle sosyal medyada sürekli başkalarını gözetleyerek harcanan zamana hayır denemiyor.  </p>
			<p class="paragraf">Ayrıca unutmayın ki başkalarının izini sürme hali depresif, yalnız ve işe yaramaz hissettirir.  </p>
			<p class="paragraf">Bu olumsuz duygulardan arınmanın en etkili yolu sosyal medyanın yoğun ve amacı dışında kullanımına hayır demekten geçer.  </p>
			<p class="paragraf">Kabul... Günümüzde artık gazete bile okumuyor, güncel haberleri sosyal medyadan öğreniyor, yeni insanlarla tanışıyor ve sosyal ağınızı genişletiyor olabilirsiniz. Ancak sosyal medyanın bağımlısı olmamak da değerli bir seçim. Aynı zamanda çok özgüvenli ve sağlam bir sınır... Sosyal medya kullanımınızı bilinçli şekilde denetlediğinizde kendinize saygı duyulası geniş bir özgürlük alanı var etmiş olursunuz.  </p>
			<p class="arabaslik_sol">Çatışmadan Kaçınmanın Yolu Evet Demek midir?  </p>
			<p class="paragraf">Çatışmadan kaçınmak için başkalarını memnun etme çabasına düşmüşseniz, hayır demekte zorlanıyor olabilirsiniz elbette.  </p>
			<p class="paragraf">Başkalarının algısında yarattığınız “geçimli insan” imajının sarsılmaması ve sevilmeme kaygılarınızdan dolayı her şeye evet demenin size huzur ve güven verdiği yanılgısına düşmüş olmanız muhtemel...  </p>
			<p class="paragraf">Alttan almak, uyumlu olmak toplum tarafından da onaylanmış bir davranış kalıbıdır ve sorun yaratmaktan uzak bu kalıplar iş yaşamında ve ilişkilerde de çok zaman teşvik edilir.  </p>
			<p class="paragraf">Anneler kızlarını “ideal eş” olarak yetiştirirken “Uyumlu ol, sesini çok çıkarma, alttan al ki evin geçimi olsun, göze batma ki uğraşanın olmasın” gibi nasihatlerde bulunurlar. Aynı şekilde babalar da oğullarına özellikle iş yaşamında fazla çıkıntılık yapmamalarını öğütler.  </p>
			<p class="paragraf">Başkalarını memnun etme hali iyi insan olmakla aynı şeymiş gibi algılanır çoğunlukla...  </p>
			<p class="paragraf">Elbette “iyi insan” olmak önemlidir ama “kendin olmak” daha da önemlidir. Çatışmalardan kurtulmak için her şeye evet demek, kısa süreli çözümlerle anlık rahatlamalar sağlayabilir.  </p>
			<p class="paragraf">Çatışmadan kaçınmak geçici bir çözüm gibi görünse de öfke, mutsuzluk, özgüvensizlik ve depresyona yol açar.  </p>
			<p class="paragraf">Ancak çatışmadan kaçınmak için söylenen her evet çok daha büyük öfke patlamalarının ve tartışmaların habercisidir aslında.  </p>
			<p class="paragraf">Çatışmadan kaçınmak için her şeye evet diyen kişi görünürde karşısındakinin tepkisinden korkuyor gibidir ama reaksiyonun temelinde kaybetme ve terk edilme korkusu yatıyordur aslında. Oysa çatışmak, aynı fikirde olmamak, bir konuda biriyle ters düşmek, ortak paydada buluşamamak, uzlaşamamak kesinlikle “kaos” değildir ya da bir kaosa neden olmamalıdır.  </p>
			<p class="paragraf">Kimse diğeriyle aynı görüşte, aynı eylemde, aynı hedefte olmak zorunda değil... Biri ötekine benzemiyor diye başkasına küsmek ya da onunla çatışmaya girmek kulağa mantıklı geliyor mu?  </p>
			<p class="paragraf">Hayır...  </p>
			<p class="paragraf">Gayet çocukça değil mi?  </p>
			<p class="paragraf">O halde birinin söylediğinin aksine bir görüş ve tutum içinde olduğunuzu ifade etmeniz neden dünyanın sonu olsun ki?  </p>
			<p class="paragraf">Kimseyi ikna etmek zorunda değilsiniz.  </p>
			<p class="paragraf">Ancak karşınızda özel bir tutum varsa işin rengi değişir elbette.  </p>
			<p class="paragraf">Mesela bir kişilik bozukluğuyla karşı karşıyaysanız ne yapacaksınız?  </p>
			<p class="paragraf">Karşınızdakinin amacı farklı fikirlerle medeni ve hoşgörülü şartlar altında tartışmak değildir zaten.  </p>
			<p class="paragraf">Öfkelenmeye, kavga etmeye hatta belki şiddete bile meyilli olabilir ki bu tip kişilik bozuklukları karşısında öncelikle bedensel sınırlarınızı korumakla yükümlüsünüz. Onun karşısında varlık ve benlik alanı yaratmak yerine, sahneden çekilmeyi tercih etmeniz, verebileceğiniz en sağlıklı karar olur.  </p>
		</div>
	</body>
</html>