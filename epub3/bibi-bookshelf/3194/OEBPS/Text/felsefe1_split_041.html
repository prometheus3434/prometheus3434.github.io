<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>felsefe1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_43">3. Aristoteles mantığı</h2>

  <p class="normal">Yunan düşüncesinde bütün bu mantık hazırlanmaları arasında en büyük eser Aristoteles’e aittir. Aristoteles, mantığı metafizikle ahenkli bir bütün olarak kurmuş ve ahenkli olduğu kabul edilen bu bütün yirmi yüzyıldan fazla insan düşüncesine hükmetmiştir. Ancak İslam dünyasında sınırlı tenkitler, hele modern düşüncede 17. yüzyıldan sonraki kımıldanışlar sonunda mantıkla metafizik arasındaki birlik ve bütünlük çözülmeye başlamıştır.</p>

  <p class="normal">Aristoteles formel ve tatbiki mantığı aynı eserde Organon adı altında kuruyordu. Ona göre Mantık, organon yani alet ilmi idi ve gayesi var olanları ve özel olarak varlık halinde varlığı inceleyen metafiziği temellendirmekti. Fakat Aristoteles mantığında daha başlangıçta bazı güçlükler meydana çıkmıştır. Ona göre gerçek olan yalnız “fert”tir. Halbuki yalnız tümelin ilmi olabilir. O halde ilmin gerçek olmaması gerekir. Fakat bu güçlük, eğer her fert madde-form’dan ibaret ise ortadan kalkar. Çünkü bu formlar akıl yardımı ile duyulardan ayrılabilirler. O zaman fikir olarak görünürler. Bu fikirler de içlem ve kaplam (şümul ve tazammun)<sup class="calibre2"><a href="../Text/felsefe1_split_142.html#footnote-600-67" id="footnote-600-67-backlink">[67]</a></sup> münasebetlerine göre mertebelenirler ve böylece fert, öz (essence) ile birleşmiş olur.</p>

  <p class="normal">Aristoteles’e göre mantık ispat etme sanatıdır. Filozofun görevi kanıtlar yardımı ile ve nedensellik münasebetleri ile ispat etmek ve öğretmektir. Tam bir ispat için kesin olarak tarif edilmiş terimlerden hareket etmelidir. Bununla beraber tariften tarife yükselen zincir sonsuzca uzanamayacağı için, düşünce zincirinin başında daima bazı “tarif edilemezler”in kabul edilmesi gerekir. Mesela, matematikte bazı aksiyomlar, postulat’lar böyledir. Bunlar duyulardan çıkarılmış son verilerdir ki, ispatsız ve tarifsiz olarak kabul edilirler.</p>

  <p class="normal">Bu şartlar altında bir ispatın (burhan) yetkin olması için tasım (kıyas = syllogisme) şeklini alması gerekir. Yani ferdi içine alan türe, cinse ve öze bağlar. Böyle bir tasım apodictique’dir. Eğer ilk unsurlar sadece muhtemel ve sezginin apaçıklığından yoksun ise, o zaman bilgi diyalektik olur. Filan ve falan fert için seçilen karakterler türe mahsus (spécifique) karakterler ise, aynı türün bütün fertlerine yayılıyorsa, o zaman tasım tikelden tümele gidiyor demektir ki, bu tümevarımdır (induction).</p>

  <p class="normal">Aristoteles mantığı, metafizikteki dört sebep fikrine dayanmaktadır. Bu dört sebepten ikisi (gaye ve form) estetik mahiyettedir ve Aristoteles’e hocası Platon’dan gelmektedir. Öteki iki sebep (madde ve hareket) biyolojik karakterdedir ve ona babası Stagiralı hekimden gelmektedir. Herhalde Aristoteles mantığı bu sebepler sistemi ile matematik ve fizik ispata elverişli değildir.</p>

  <p class="normal">Aristoteles Organon’u, ortaçağda klasik şeklini aldığı zaman başlıca üç esaslı bölüme ayrılmıştı: 1) Protheoria: kuramdan önce, 2) Theoria: kuram, 3) Posttheoria: kuramdan sonra.</p>

  <p class="normal">Protheoria’da filozof önce kelimelerle anlamları arasında ilgileri inceliyor: a) Benzer kelimeler (homonyme), b) Eşanlamlı kelimeler (synonyme), c) Ayrı anlamlılar (paronyme)<sup class="calibre2"><a href="../Text/felsefe1_split_143.html#footnote-600-68" id="footnote-600-68-backlink">[68]</a></sup> ayırıyor. Mesela, yazı kelimesi hem kâğıt üzerine çizilen anlamlı sözlere, hem yazlık için çıkılan yere delalet eder (homonyme). Mefhum, kavram ayrı şekillerde olmakla beraber aynı anlama gelir (synonyme).</p>

  <p class="normal">Bütün kelimeler bir cümle içinde belirli bir role sahiptir. Bir anlam ifade eden en kısa cümle önermedir (proposition = kaziye). Bir önerme konu, yüklem ve bağlantıdan ibarettir. Konu (sujet) cümlenin temel terimidir ki, vasıflarından birini göstermek üzere yüklem (attribut veya prédicat) ona yüklenmiştir. Yüklemin konuya yüklenmesini bağlantı (copule) sağlar. Aristoteles, bir önermede iki kavram arasındaki bağlantıda da şu kuralları tespit ediyor: 1) Kendi başına var olup yüklem görevini görür, 2) Kendi başına var değildir, yüklem görevini göremez, 3) Kendi başına yoktur, yüklem görevini görür, 4) Kendi başına vardır, yüklem görevini görmez.<sup class="calibre2"><a href="../Text/felsefe1_split_144.html#footnote-600-69" id="footnote-600-69-backlink">[69]</a></sup></p>

  <p class="normal">Aristoteles, mantığının temeli olan kavramları veya onları ifade eden kelimeleri (mantıkta terim = had) inceleyerek işe giriyor. Bunlar Aristoteles’e göre kategorilerdir (makule). Yunanca’da bir kimseye bir şeyi isnat etmekten (katigorin titinos) “yüklenen sıfat” anlamına gelir. Kelimeyi ilk kullanan Platon’dur. Arap çevirmenler ilk defa kelimeyi “katigoria” diye çevirmişler, sonra karşılık olarak makule kelimesini kullanmışlardır. Kategoriler, bize tasavvuru mümkün olan en büyük, en geniş şey sınıflarını gösteren kelimelerdir. Mesela erik ağacı, ceviz ağacı, çınar ağacı vs. hepsi birden ağaç kategorisine girer. Alman filozofu Trendelenburg yalnız kategoriler için bir felsefe tarihi yazmıştır. Bir sınıftan daha geniş sınıfa yükselmek üzere en yüksek cinslere ulaşırız. İşte en geniş kategoriler bunlardır.</p>

  <p class="normal">Kategoriler Varlığa mı Düşünceye mi aittir? Bu konuda Hıristiyan ortaçağı uzun tartışmalara girmiştir. İslam devrinde filozoflar (Farabî, İbn Sina) kategorilerin Varlığa ait olduğu sanısında idiler. İşrakîler (Şehabeddin Sühreverdî vb) Varlık kategorilerinin sayısını dörde indirirler. Bir kısım kelamcılar bunları Düşünce’ye ait sayarlar. Skolastiği dolduran bu bitmez tükenmez tartışmaların sebebi Aristoteles’in bu konudaki müphemliğidir. Onun eserlerinde bazen “kategoriler dilin genel formlarıdır”, bazen “gerçek varlığın bize gösterdiği genel formlar için kullandığımız tümel terimlerdir”, bazen de “kategoriler Varlığın en genel görünüşleridir” tarzında tariflere rastlanır. Aristoteles felsefesi kategoriler dediğimiz tümel kavramların karşılığı olan dış âlemde şeyler vardır diye düşünmek zorundadır, öyleyse onları yalnız kavramlar ve fikirler gibi kabul etmemektedir.</p>

  <p class="normal">Aristoteles, mantığın esasını teşkil ettiği kadar, metafiziğin de ana kavramları olan 10 kategori saymaktadır.</p>

  <p class="normal">I. Cevher (Yunanca’da Hypokeimenon veya ousia diye geçiyor. Yeni Platoncu felsefede aynı yerde hypostasia kelimesi kullanılıyor.) Latince substantia kelimesi bütün Batı dillerine yayılmıştır. Sub + stantia = altta duran şey = fenomenlerin, değişen şeylerin temeli demektir. Çünkü o bütün değişen şeylerin altında gizlidir, öteki kategorilerin toplamına arazlar (accidents) diyor. Böylece genel olarak kategoriler cevher ve arazlar diye ikiye indirilebilir.</p>

  <p class="normal">İlk cevher ferttir. İkinci cevher cinstir. Mesela filan insan bir cevher ise ona nispetle ikinci dereceden insan türü de bir cevherdir. Cevherin başlıca hassaları şunlardır: 1) Kendi başına vardır, kendinden başka bir konuya girmez. 2) Eşanlamlı yüklemler alır: Mesela zeki, düşünceli, konuşan insan gibi. 3) Cevher her zaman gerçek bir şeye delalet eder: Bu vasıf yalnız ilk cevherler içindir. Tür, cins halindeki cevherler kavramdan ibaret olabilir (Bu, Aristoteles’in isimcilik lehine tefsir edilmesine imkân verir). 4) Cevherin aksi yoktur. 5) Cevher aza ve çoğa elverişli değildir. Aynı cevher akisleri alabilir, yani kendinde akisler birleşebilir.</p>

  <p class="normal">II. Nicelik (kemiyet = quantité) Arapça “kem = kaç?” sorusunun cevabı olduğu için “kemiyet” deniyordu. Türkçe’de “Nice?” sorusunun cevabı olan miktarları ifade eder. Nicelik matematik ilimlerin ve kısmen fiziğin konusunu teşkil eder. Üç türlü nicelik vardır: 1) Süreksiz veya ayrı nicelik (kemiyet-i munfasıla): Bunlar sayılardır. 2) Sürekli veya bitişik nicelik (kemiyet-i muttasıla): Bu da fiziğin konusu olan zaman ve harekettir. 3) Değerlendiren nicelik: Birinci nicelik yardımı ile ikinci niceliğin ölçülmesinden ibarettir (kemiyet-i kayyime). Bu, geometri ve fiziğin konusu olan mekândır: Geometri şekilleri buradan çıkar.</p>

  <p class="normal">Niceliğin üç hassası vardır: 1) Akisleri yoktur. Az çoğun aksi değildir, çünkü onlar görelidirler (relatif). 2) Değerlendirilmiş niceliğin azlığı veya çokluğu olamaz. Büyük veya küçük üçgen arasında fark yoktur. 3) Niceliğin özel hassası da eşit veya eşitsiz olabilme imkânıdır.</p>

  <p class="normal">III. Nispet (izafet = relation): Kendinden başka şeyler dolayısı ile var olan veya kendinden başka bir şeye nispet edilen şeyin haline nispet derler: Daha büyük, iki misli, yeti, yetililik, güç, bilgi vs. gibi. Çünkü bir kimsenin bilgisi ancak bir şeye nispetledir. Bilgi bir şeyin bilgisidir. Duyu bir şeyin duyusudur. İdrak, bir şeyin idrakidir (Aristoteles’in bu noktadaki düşüncesi 20. yüzyılda F. Brentano ve Husserl’in fenomenolojisine zemin hazırlayacaktır).</p>

  <p class="normal">Nispetin dört hassası vardır: 1) Nispi olan (veya göreli olan), akisleri olan şeydir. Erdem-düşüklük, bilgi-bilgisizlik gibi. 2) Nispet azlık ve çokluğa elverişlidir, fakat bunun istisnaları vardır. 3) Nispet hep karşılıklı terimlere tatbik edilir: “Baba, oğlun babasıdır”, “Oğul, babanın oğludur” gibi. 4) Nispetler zamandaş olarak vardırlar: Mesela çift tekin olduğu yerde vardır. Büyük küçüğün olduğu yerde bulunur, gibi.</p>

  <p class="normal">IV. Nitelik (keyfiyet; qualité): Bu terim de Arapça “keyfe = nasıl?” sorusunun cevabı olduğu için kullanılmakta idi. Türkçe Nite? = nasıl’dan “nasıllık” anlamına gelmektedir. Şeylerin filan ve falan tarzda olmalarını sağlayan yeti halidir. Niteliğin türleri şunlardır: 1) Yatkınlık ve yeti: Bunlar başlıca alışkanlıklar ve kazançlardır ki, Latince karşılığı “habitus” her iki anlamı gösterir: Sıcaklık, sağlık, hastalık gibi. İslam filozofları buna “melekât-i râsiha” derler: Bilgi, erdem (fazilet), düşüklük (rezilet), tasvir, yazı gibi. 2) Tabii güçler (virtus): Akıl, hafıza gücü, irade, beş duyu gibi. Bunu “meleke” kelimesi ile de karşılarlar. 3) Duyu nitelikleri (qualités sensibles): Tatlılık, acılık, soğuk, sıcak, renkler, kokular vs. gibi. 4) Form (suret): Bir şeyin eğriliği, kırıklığı, doğruluğu gibi.</p>

  <p class="normal">Niteliğin başlıca hassaları şunlardır: 1) Nitelik akisleri alır: Adillik-zalimlik, ak-kara, doğru-yanlış gibi. Fakat orta terimde bulunan niteliklerin akisleri yoktur: turuncu, esmer, solgun gibi. 2) Azı ve çoğu alabilir. Yalnız şekil (figure) bu hassayı almaz. Geometri şekillerinin azlığı ve çokluğundan bahsedilemez. 3) Niteliğin özel bir hassası da benzer ve aykırı (semblable et dissemblable) olabilme gücüdür.</p>

  <p class="normal">V. Yer (mahal = lieu): Arapça “eyne = nerede?” sorusuna cevap olan kategoridir. “Hoca nerede?”, “Kalem yazıhane üzerinde mi?”, “Çarşıya gittim” vs. şekillerinde ifade edilir. Yer belirtilmesi kategorilerden (sonradan mekân diye ayrılan) bir ilineği teşkil eder.</p>

  <p class="normal">VI. Zaman: Arapça “meta = ne zaman?” sorusuna cevap olan kategoridir: “Sokrates hangi yüzyılda yaşıyordu?”, “Yarın gelirim”, “Biz Eski Yunan’dan 25 yüzyıl sonra yaşıyoruz” gibi.</p>

  <p class="normal">VII. Durum (vaz’ı = position): Ayakta durmak, oturmak gibi.</p>

  <p class="normal">VIII. Varlığı olmak (possession = mülk): “Benim kitabım var”, “Filanın çifti çubuğu var” gibi. Bu kategori Fransızca avoir fiili ile de ifade edilir. Türkçe’de “var” kelimesi aynı zamanda exister veya être fiillerinin karşılığı olarak kullanılmaktadır: Allah vardır (Dieu est) veya Âlem vardır’da (le monde existe) olduğu gibi. Bu önemli kavram karışması felsefe bakımından birçok karışıklıkların doğmasına sebep olabilir. Çünkü Allah’ın veya özün (mahiyet = essence) var olması ile insanın varlığa çıkması (exister) birbirinden çok farklı olduğu gibi, burada insanın kendi dışında olan bir şeye sahip olması gündelik anlamına gelen varlığı olmak (avoir ve posséder) yalnız felsefede değil, gündelik dilde de karıştırılmayacak kadar ayrıdırlar.</p>

  <p class="normal">IX. Etki (fiil = action): Kesmek, sevmek, kırmak gibi. Türkçe’de bazen hareket kelimesi ile de karşılanıyor. Arapça “fiil” kelimesi çok müphemdir. Çünkü aynı kelime hem “acte” hem “action” karşılığı olarak kullanılmakta idi ki, bu ikisi arasında Aristoteles felsefesinde çok büyük fark vardır. Aynı kelimeyi kullanmak yanlıştır. Türkçe’de “acte” karşılığı “akt” veya “fiil” kelimelerini kullanıyoruz.</p>

  <p class="normal">X. Edilgi (infial; passion): Sevilmek, kesilmek, kırılmak gibi. Arapça’da “infial” kelimesi Osmanlıca’da “gücenmek, öfkelenmek” anlamına geldiği için, Türkçe olmamasından başka, anlam karışıklığına da sebep olmaktadır. Passion kelimesinin sonradan psikolojide aldığı anlamı da buradaki mantık ve metafizik terimi ile asla karıştırmamalıdır. Bu son iki kategori Aristoteles’te olduğu gibi sonraki filozoflarda da önemli bir yer tutar. Stoalılar logos tabirini organon (alet) yerine kullandılar (Mantık buradan geliyor). Stoalılara göre kategoriler beştir: Cevher, nitelik, varlığı olmak, durum, nispet. Yeni Platonculara göre kategoriler, 1) Duyu kategorileri, 2) Akıl kategorileri diye ayrılır. Ortaçağ kategorilerin sayısı bakımından bazı tartışmalar yapmış, fakat onların varlığı ifade eden mantık şekilleri olmaları bakımından Aristoteles görüşünden ayrılmamıştır. İlk defa modern felsefede Kant kategorilerin yeni bir tarzda incelenmesine girdi. Ona göre kategorilerin metafizik hiçbir özü yoktur. Tam tersine, onlar zihnimizin “ideal formları”dır. Biz tecrübeyi onlar yardımı ile yapıyoruz. Yani onlar tecrübeden önce zihinde vardırlar ve bilginin kurulmasını temin eden zihin yetileridir. Bundan dolayı Kant kategorilere zihnin a priori formları diyor. Biz onları dış âlemde var olarak bulmak şöyle dursun, tam tersine dış dünya hakkındaki bilgiyi ancak şuurda zaten a priori olarak bulunan bu kategorilerle elde ediyoruz. O suretle ki, şuurun kategorilerden ibaret olan formu ve duyular yardımı ile dış dünyadan gelen madde, yani duyu verileri birleştiği zaman bilgi kurulur. Yalnız Kant bilginin kuruluşunda duyu ve zihin derecelerini ayırır. Duyu verilerinin önce duyu gücüne ait ideal formlar olan mekân ve zaman tarafından kavrandığını, sonradan bu ilk bilginin zihin kategorileri olan nicelik, nitelik, nispet, tavır süzgecinden geçtiğini söyler. Bu da gösteriyor ki, Kant Aristoteles’in on kategorisinden cevher, etki, edilgi, possession ve durumu dışarıda bırakmıştır. Kant’ın cevheri asıl varlık (chose en soi) halinde bilgi dışında bırakması, bilinemez sayması, öteki kategorileri de tavır (modalité) adı altında toplaması, Aristoteles ile Kant arasında kategoriler bakımından işaret ettiğimiz bu ayrılık eski metafizik ile modern felsefe arasındaki derin farkın temelini teşkil etmektedir ki, bunu ilerde etraflı olarak göreceğiz.</p>

  <p class="normal">Aristoteles Kategoriler kitabının son kısmı olan hypotheoria’da onların birbirleriyle ilgilerini açıklıyor. Başlıca şu bağlantılar ele alınmıştır: 1. Zıtlık, 2. Akisler, 3. Öncelik, 4. Zamandaşlık, 5. Hareket.</p>

  <p class="normal">1. Zıtlık (opposition): Dört türlüdür:</p>

  <p class="normal">a) Nispilerin zıtlığı: Çift-yarım gibi.</p>

  <p class="normal">b) Akislerin zıtlığı: İyilik-kötülük gibi.</p>

  <p class="normal">c) Eksiklik ve sahip olma zıtlığı: Görmek-körlük gibi.</p>

  <p class="normal">d) Olumluluk-olumsuzluk zıtlığı: Oturmuş-oturmamış gibi.</p>

  <p class="normal">Bu zıtlık kuramı Aristoteles sisteminde büyük bir rol oynar.</p>

  <p class="normal">2. Akis (contraiété): İyilik kötülüğün aksidir. Hastalık sağlığın aksidir. Adillik zalimliğin, cesurluk korkaklığın aksidir. Akislerin yerleri değiştirilebilir. Fakat iyilik kötülüğün aksi olduğu gibi, bazen kötülük de kötülüğün aksidir: Sefihlik ile sefillik gibi.</p>

  <p class="normal">Aksin de hassaları vardır: a) Kötülük iyiliğin aksidir. Yahut iki kötülük birbirinin aksi ve orta terim (hadd-i evsat) iyilik olabilir, b) Akisler arasında da varlık bakımından karşılıklılık yoktur, c) Akisler aynı cinsten, aynı türden, aynı şeylere tatbik edilmezler: Adillik ve zalimlik insanların kalbindedir.</p>

  <p class="normal">3. Öncelik (priorité): Bir şey öteki bir şeyden beş türlü önce olabilir.</p>

  <p class="normal">a) Sebep ve eser önceliği (nedensellik): Mimar ile bina, yazar ile eser arasındaki öncelik-sonralık gibi. Burada sebep daima eserden önce gelir.</p>

  <p class="normal">b) Zamana nispetle öncelik: Bir şeyin başka bir şeyden daha eski olduğu söylenebilir. Platon, Aristoteles’ten öncedir gibi.</p>

  <p class="normal">c) Art ardalık bakımından öncelik (tevali): Bir, ikiden önce gelir.</p>

  <p class="normal">d) İlimlerin düzeninde de öncelik vardır: Aksiyomlar geometrinin ispatlarından önce gelirler.</p>

  <p class="normal">e) Öncelik üstünlükten de ileri gelir: En iyi, en şerefli gibi.</p>

  <p class="normal">4. Zamandaşlık fikri: İki şeyin aynı zamanda var olması haline zamandaşlık denir. Bu iki şey birbirinin sebebi değildir: Çift ve yarım gibi. Fakat cins ve tür arasında zamandaşlık yoktur. İki türlü zamandaşlık vardır: a) Zaman içerisinde değildir. Ulvi ve mutlaktır. Allah ile sıfatlarının zamandaşlığı gibi. b) Tabiat zamandaşlığı. Biri ötekinin sebebi olmayan şeyler arasında vardır.</p>

  <p class="normal">5. Hareket: İkişer ikişer birbirinin zıttı olan altı türlü hareket vardır:</p>

  <p class="normal">a) Doğuş-dağılış (kevn ve fesad)</p>

  <p class="normal">b) Artış-eksiliş</p>

  <p class="normal">c) Bozulma-yer değiştiriş</p>

  <p class="normal">Hareketin bu altı şeklinden yalnız altıncısı fiziğin gündelik anlamda kastettiği harekettir. Aristoteles felsefesinde hareket metafizik bir prensibin sonucudur: Bu da (önceden gördüğümüz gibi) kuvveden fiile geçiştir. Hareketin altı şekli de Aristoteles’e göre kuvveden fiile geçmenin türlü görünüşleridir.</p>

  <p class="normal">Aristoteles Organon’un Peri Hermeneias kitabında dil problemini inceliyor. Dil fikrin özel olarak sözün (Logos) ifadesidir. Kelimeler, sözde (nutuk) ruhun değişikliklerinin hayalidir. Yazı sözün ifade ettiği kelimelerin hayalidir.</p>

  <p class="normal">Kelimeler basit veya bileşik, işaretli veya işaretsiz olabilirler. Beyan (énoncé) veya hüküm’ün başlıca unsurları isim ve fiil’dir. İsim, zaman ayırmadan hiçbir bölümünün ayrı belirtisi<sup class="calibre2"><a href="../Text/felsefe1_split_145.html#footnote-600-70" id="footnote-600-70-backlink">[70]</a></sup> olmayan kelimenin itibari olarak belirlediği şeydir. Calipos = Cali + hypos gibi. Çocuk ve hayvanların sesleri bunun en basit ilk şekilleridir. Belirsiz isim = İnsan-değil. Mahal-i isim = philonos gibi.</p>

  <p class="normal">Fiil (verbe) özel belirtisinden başka zaman fikrini kuşatan ve parçalarının ayrıca anlamı olmayan kelimedir. Başka şeylere yüklem olan şeylerin işaretidir. Sağlık = isim, sağdır = fiil gibi. Belirsiz fiil = Varlık’a ve varlık-değil’e aittir. Mahall-i fiil: = iyi olacak, iyi idi gibi.</p>

  <p class="normal">Cümle (proposition; satz): İtibari anlamı olan ve parçalarını ayırınca ayrı ayrı birer şeyi belirleyen (signifier) beyandır (énoncé). Olumluluğu ve olumsuzluğu yoktur: “İnsan bir şeyi belirtir” gibi. Her cümle beyani (énonciatif) değildir. Yalnız kendisinde doğruluk ve yanlışlık olan cümle beyanidir. Doğruluk ve yanlışlık bütün konuşmada (discours) yoktur. Mesela dua (priére) bir cümledir: “Allah bize mağfiret versin!” gibi; fakat doğruluğu ve yanlışlığı gerektirmez. Aristoteles felsefesine göre bu, mantıktan ziyade Retorik’i ve Poetika’yı (Bedi ve Beyan) ilgilendirir.</p>

  <p class="normal">Önerme (kaziye; proposition) beyani cümledir. Birincisi olumlu, ikincisi olumsuz olarak iki şekil alır. Ondan sonra da önermeler anlamlarının kaplamının darlığı ve genişliği bakımından tümel ve tikel olurlar.</p>

  <p class="normal">Olumluluk (icab) bir şeyi başka bir şeye bağlayan beyandır.</p>

  <p class="normal">Olumsuzluk (selb) bir şeyi başka bir şeyden ayıran beyandır.</p>

  <p class="normal">Çelişme (tenakuz) birbirine zıt olan olumluluk ve olumsuzluk arasındadır. Her olumluluğun bir zıt olumsuzluğu, her olumsuzluğun bir zıt olumluluğu vardır. Bundan anlaşılır ki, Aristoteles’e göre çelişme her şeyden önce mantığa ve hükümlere aittir. Fakat sonradan Aristoteles çelişmeyi şeyler arasında da aramış ve bunu metafizik bir prensip haline koymuştur.</p>

  <p class="ortayazi">***</p>

  <p class="normal">Tümel önerme: Birçok şeylere birden yüklenebilen önermedir.</p>

  <p class="normal">Tikel önerme: Birçok şeylere yüklenemeyen, yalnız bir şeye yüklenen önermedir.</p>

  <p class="normal">Basit ve birleşik önermeler: Basit olumlama ve olumsuzlama tek şeyi tek şeyle beyan eder: Her adam beyazdır gibi. Tek kelime, tek fikir teşkil etmeyen iki şeyi ifadeye yarıyorsa bu basit olumlama, basit olumsuzlama değildir.</p>

  <p class="normal">Geleceğe çevrilmiş olan ihtimali önermeler: Olmuş veya olmakta olan şeyler zaruri olarak doğru veya yanlıştır. Tümel bir surette ifade edilen tümel şeylerden biri daima doğru, öteki yanlıştır. Tikel şeyler için de bu doğrudur. Fakat ferdi şeyler ve geleceğe ait şeyler için soru böyle değildir. Geleceğe ait iki önermeden ikisinin de doğru veya yanlış olmaları, zaruri değildir, öyle ise bu tür önermelere ihtimali önermeler denir. Aristoteles ihtimali önermelere mantığında ayrı bir yer veriyorsa da, onun felsefesi esasında zaruri önermelere göre kurulmuş olduğu için, bu soru derinleştirilmemiştir. Sonradan zamanımızda ihtimaliyet mantığı çığırını açanlar onu başlı başına yeni bir ilim haline koymaya çalışmaktadırlar.</p>

  <p class="normal">Her önerme (belirli veya belirsiz) bir isim ve bir fiilin birleşmesinden doğar. Fakat gramerdeki bu analiz mantığa olduğu gibi tatbik edilemez. Orada önermelerin unsurları başka adlar alacaklardır.</p>

  <p class="normal">Aristoteles önermeler arasında özel olarak modal olanlara önem veriyor. Bunlara İslam mantıkçıları “kazaya-yi müveccihe” diyeceklerdir. Modal önermelerin zıtlık kuralları başlıca şu esaslara bağlıdır: mümkün, zaruri, mümkün-değil. Bu üç esas olumluluk ve olumsuzluk esaslarına göre karşılaştırılınca, bunlardan birçok şekiller elde edilebilir:</p>

  <div class="calibre5">
    <div class="tablo">
      <table class="generictable">
        <tr class="calibre6">
          <td class="calibre7">olumluluk</td>

          <td class="calibre7">olumsuzluk</td>
        </tr>

        <tr class="calibre6">
          <td class="calibre7">mümkün</td>

          <td class="calibre7">mümkün değil</td>
        </tr>

        <tr class="calibre6">
          <td class="calibre7">ihtimali</td>

          <td class="calibre7">ihtimali değil</td>
        </tr>

        <tr class="calibre6">
          <td class="calibre7">imkânsız</td>

          <td class="calibre7">imkânsız değil (zorunsuz)</td>
        </tr>

        <tr class="calibre6">
          <td class="calibre7">zaruri</td>

          <td class="calibre7">zaruri değil</td>
        </tr>

        <tr class="calibre6">
          <td class="calibre7">hakiki</td>

          <td class="calibre7">hakiki değil</td>
        </tr>
      </table>
    </div>
  </div>

  <p class="normal">Bu karşılıklı terimler arasında mümkün ve mümkün değil varlık dışına (non-être) aittir. Onların sırf mantıki değerleri vardır. Varlık alanına girmezler. Muhtemel ve zaruri ise varlık ve gerçek alanına aittir. Mümkün zarurinin ardından gelir. Eğer onu takip etmezse çelişik (contradictoire) olacaktır.</p>

  <p class="normal">Aristoteles Organon’un Birinci Analitikler (El-Analitiku’l Ulâ) adını verdiği kitabında ispatla uğraşıyor. Bu bahsin konusu burhandır.</p>

  <p class="normal">I. Burhan (démonstration): İspatın üç esaslı unsuru vardır: Önerme, terim, tasım (kıyas).</p>

  <p class="normal">1) Önerme: Bir şeyi başka bir şeyle tasdik veya reddeden beyandır; o da tümel, tikel ve belirlenmemiş (indéfinie) olur.</p>

  <p class="normal">Tümel: Yüklem bütün şeyde veya hiçbir şeyde olduğu zaman önerme tümeldir.</p>

  <p class="normal">Tikel: Yüklem şeyin bir kısmı ile tasdik veya inkâr edildiği zaman tikel önermedir.</p>

  <p class="normal">Belirlenmemiş: Tümellik ve tikellik işareti olmadan yüklem konu tarafından tasdik veya reddedilirse belirlenmemiştir.</p>

  <p class="normal">Burhanlı önerme: Çelişmenin iki kısmından birini koyar. Zira burada ispat için bir problem değil, bir prensip konuyor.</p>

  <p class="normal">Diyalektik önerme: Problemi çelişmeleriyle beraber koyar. Fakat her ikisinde de tasım (kıyas; syllogisme) teşekkül edebilir. Bir önerme başka bir şeyi tasdik veya reddediyorsa, o önerme tasımlıdır (kıyasi). Çelişmenin iki kısmını içine alıyorsa yahut tasım şeklinde yalnız görünüşü ve ihtimaliyi (probable) kabul ediyorsa diyalektiktir (cedelî).</p>

  <p class="normal">2) Terim (had): Önermenin unsuruna, yani yükleme veya onu yüklediğimiz konuya terim derler.</p>

  <p class="normal">3) Tasım (kıyas): İçerisine bazı önermeler konulunca, bunlardan başka bazı önermelerin çıkarılmış bulunduğu beyan veya cümledir. Tam tasım, önceden kabul edilmiş verilerden başkasına ihtiyacı olmayan tasımdır. Eksik tasım, önceden verilmiş terimlere göre zaruri olan, fakat önermelerde açıkça gösterilmemiş birçok veriye muhtaç bulunan tasımdır.</p>

  <p class="normal">II. Mutlak önermelerin aksedilmesi: Burada ne zaruri, ne<br class="chapter" />
  ihtimali olmayan önermeler bahis konusudur. Bu akis şekilleri şunlardır:</p>

  <p class="normal">Olumlu tümel-olumsuz tümel: A hiçbir B değildir. B hiçbir A<br class="chapter" />
  olmayacaktır.</p>

  <p class="normal">Olumlu tikel-olumsuz tikel: Bazı A’lar B ise bazı A’lar C<br class="chapter" />
  değildir.</p>

  <p class="normal">III. Modal önermelerin aksedilmesi: Bunlar zaruri ve ihtimali olan önermelerdir. Metafizik alanda en önemli önermeler de bunlardır. Kuralı şudur:</p>

  <p class="normal">1) Orta terim iki sondan birinin konusu birinin yüklemidir.</p>

  <p class="normal">2) Orta terim iki sonun yüklemidir.</p>

  <p class="normal">3) Orta terim iki sonun konusudur.</p>

  <p class="normal">a. Önermelerden biri zaruri, öteki mutlak olunca, sonuç zaruri olur.</p>

  <p class="normal">b. İhtimali önerme zaruri olmadığı gibi, kabul edilmediği zaman hiçbir imkânsızlığı gerektirmez.</p>

  <p class="normal">Aristoteles mantığının ortaçağda tanınmış olan başlıca tasım (kıyas) şekilleri şöyle kısaltılabilir:</p>

  <p class="normal">Şekil 1: Son terim orta terimin tümünde dahil, orta terim de ilk terimde dahil olmalı veya olmamalıdır.</p>

  <p class="normal">Orta terim diye, bir başkasında dahil bulunduğu halde, kendisi de başka bir terimi içine alan ve bu durumu ile o iki uç arasında orta yerde olan terime denir.</p>

  <p class="normal">İki terimler: Başka bir terimin içinde bulunan terim ile bir başka terimi içine alan iki uç terime denir.</p>

  <p class="normal">Büyük önerme (kübra) diye, kendisinde orta terim bulunan önermeye denir.</p>

  <p class="normal">Küçük önerme (sugra) diye, orta terimin konusu olan küçük terimin bulunduğu önermeye denir.<sup class="calibre2"><a href="../Text/felsefe1_split_146.html#footnote-600-71" id="footnote-600-71-backlink">[71]</a></sup></p>

  <p class="normal">Şekil 2: Bir terim bir yandan birinci terimin bütününde dahil iken, öte yandan ikinci terimde asla dahil değilse, yahut her ikisinin de içinde ise veya dışında ise buna ikinci şekil denir. Burada:</p>

  <p class="normal">Orta terim: Diğer ikisine yüklem olan terimdir.</p>

  <p class="normal">Terimler: Onun yüklenmiş olduğu iki uç terimlerdir.</p>

  <p class="normal">Bu şekilde tam tasım yoktur. Terimler tümel olsun veya olmasın, tasım mümkündür.</p>

  <p class="normal">Şekil 3: Yahut her ikisi de aynı terime tümel olarak yüklenmişse veya yüklenmemişse buna üçüncü şekil denir. Orta terimin en uzak olanına büyük terim, en yakın olanına küçük terim denir. Burada tam tasım yoktur. Fakat terimler orta terime tümel olarak bağlanmış olsun veya olmasın, tasım mümkündür.</p>

  <p class="normal">Modal tasımlar (kıyasat-ı-müveccihe) Aristoteles mantığının gevşek tarafıdır. Öğrencisi Theophrastus tarafından “sonuç en zayıf öncülden sonra gelir” prensibi ile basitleştirilmiştir. Aristoteles’in modal tasımları şu şekilde tertip ediliyor:</p>

  <div class="calibre5">
    <div class="tablo">
      <table class="generictable">
        <tr class="calibre6">
          <td class="calibre7">apodictique<sup class="calibre2"><a href="../Text/felsefe1_split_147.html#footnote-600-72" id="footnote-600-72-backlink">[72]</a></sup></td>

          <td class="calibre7">apodictique</td>
        </tr>

        <tr class="calibre6">
          <td class="calibre7">apodictique</td>

          <td class="calibre7">assertorique<sup class="calibre2"><a href="../Text/felsefe1_split_148.html#footnote-600-73" id="footnote-600-73-backlink">[73]</a></sup></td>
        </tr>

        <tr class="calibre6">
          <td class="calibre7">problématique</td>

          <td class="calibre7">problématique</td>
        </tr>

        <tr class="calibre6">
          <td class="calibre7">problématique</td>

          <td class="calibre7">assertorique</td>
        </tr>

        <tr class="calibre6">
          <td class="calibre7">problématique</td>

          <td class="calibre7">apodictique</td>
        </tr>
      </table>
    </div>
  </div>

  <p class="normal">Aristoteles mode = darb veya cihet tarifini bilmiyordu. Modalité’yi tarif etmemişti. Yalnız iki tarz görüyordu: zaruri ve ihtimali.</p>

  <p class="normal">I. Öncüllerinden biri zaruri (apodictique) öteki beyani (assertorique) olan tasımlar:</p>

  <p class="normal">a) Zaruri öncül küçük önerme olunca, sonuç beyani olur.</p>

  <p class="normal">b) Sonucun zaruri olması için, zaruri öncülün tümel olması ve öncüllerden biri menfi olduğu halde, zaruri öncülün yalnız tümel değil, aynı zamanda olumsuz olması gerekir.</p>

  <p class="normal">II. İki öncülü ihtimali olan tasımlarda sonuç daima ihtimalidir. Büyük önermenin tümel olması gerekir ve yeter. Zira ihtimali olumsuz bir önerme ihtimali olumlu bir önermeye değiştirilebilir.</p>

  <p class="normal">III. Öncüllerden birinin ihtimali, ötekinin beyani olduğu tasım şekillerinde, sonuç daima ihtimali değildir.</p>

  <p class="normal">a) Küçük önerme ihtimali olduğu zaman tasım eksiktir, sonuç ihtimalidir.</p>

  <p class="normal">b) Büyük önerme ihtimali olduğu zaman tasım yetkindir ve sonuç ihtimalidir.</p>

  <p class="normal">2. Orta terim hakkında araştırmalar: Tasımların kuruluşunu bilmek yetmez, aynı zamanda nasıl kurulduğunu bilmek gerekir. Tasımların kurulmasında en önemli rolü oynayan unsur orta terim’dir. Orta terim bazı terimlere yüklem görevini görür. Bazı terimleri de kendisine yüklem olarak alır. Orta terimin rolüne göre önermelerin aldığı durum şöyle gösterilebilir:</p>

  <p class="normal">Olumlu tümel sonuç - tümel sonuç</p>

  <p class="normal">Olumsuz tümel sonuç - tikel sonuç</p>

  <p class="normal">Aristoteles orta terimin bütün ilimlerdeki tatbiki rolü üzerinde duruyor. İlim, sanat ve felsefede rolü aynıdır. O her konunun etrafında, ona yüklem olan şeyle kendisinin yüklenebileceği şeyi birleştirir. Bu bağlantılardan daima en büyük miktarını toplamaya gayret etmelidir. Bütün ilimlerin özel prensipleri vardır. Fakat konu elde edildikten sonra orta terimlerle onlardan kural olacak mahiyette ispatlar çıkarmak mümkündür. Hasılı orta terim bütün ilimlerde (metafizikten poetikaya kadar) ispatı sağlayan esaslı araçtır.</p>

  <p class="normal">3. Aristoteles bundan sonraki bölümlerde ispatın en yetkin şekli olan tasım dışındaki başka mantıki yöntemleri (procédé) anlatıyor. Kendisinden önce Platon, Sokrates, sofistler vb. tarafından kullanılmış olan bu akıl yürütme (istidlal) şekillerinin tahlili ile Aristoteles aynı zamanda tasımın üstünlüğünü göstermiş oluyor.</p>

  <p class="normal">A) Bölüm metodu: Bölüm daima bir çeşit savı kanıtsamadır (müsadere alel-matlub; pétition de principe). Tümeli orta terim olarak alır. Sonucu daima farazidir. Asla olumsuz olamaz. Mesela hayvan = A, ölümlü = B, ölümsüz = C, insan = K olduğuna göre, bölüm şu suretle ifade edilir: Her hayvanın ölümlü veya ölümsüz olduğu söylenir. Yahut A büsbütün ya B, yahut C’dir. Şu halde bölüm hiçbir şeyi ispata gitmiyor. Yalnızca farz ediyor. Platon tarafından diyaloglarında kullanılan bu metoda göre bölümle ispat edilmesi gereken şey iki terim ve fasıllardır.</p>

  <p class="normal">B) Savı kanıtsama (müsadere alel-matlub): Yanlışın cinsini işaret için, zaten ispatı istenen şeyi kullanmaktan ibarettir. Savı kanıtsama şu hallerde kullanılır: 1) Tasımın tamamından düzgün kurallı bir sonuç çıkarılamadığı zaman, 2) Daha bilinmeyen veya aynı derecede bilinmeyen terimlerle sonuç çıkarıldığı zaman, 3) Öncül, sonuç yardımı ile çıkarılmaya kalkıldığı zaman.</p>

  <p class="normal">Savı kanıtsama yanlıştan korunmak için kullanılan zihni bir kontrol şekli olduğu halde, genel olarak onun kontrol için kullanıldığı son yanlış şekli, yani öncülün sonuç yardımı ile ispatı (zaten ispatı istenen şeyin kanıt diye kullanılması) hali savı kanıtsama ile karıştırılmaktadır.</p>

  <p class="normal">C) Yanlış akıl yürütme: Sonucun yanlışlığı daima öncüllerdeki ilk yanlışlığa bağlıdır. Bunun için bir akıl yürütmeyi meydana getiren tasım şekillerinin her birini ayrı ayrı kontrol ederek öncüller ile sonuçlar arasında sonuçluluk (conséquence) olup olmadığını araştırmak gerekir.</p>

  <p class="normal">D) Catasyllogisme (katı tasım): Bir konu üzerinde konuşanlardan biri kendi başına tartışmaya girerse yahut ona sonucu kendi aleyhinde olan bir beyan (assertion) yüklenirse, burada Aristoteles’in deyişi ile catasyllogisme olur.</p>

  <p class="normal">E) Yanlış: Bir tasımda yanlış şu hallerde meydana çıkar:</p>

  <p class="normal">a) Orta terimler büyük önermede dahil veya küçük önerme ona dahil değilse.</p>

  <p class="normal">b) Küçük terimin bilinmemesi halinde.</p>

  <p class="normal">c) Öncüllerden her ikisi de olumsuz olursa.</p>

  <p class="normal">F) Akıl yürütmenin bütün şekillerinin tasıma indirilmesi:</p>

  <p class="normal">Terimlerin karşılıklılığı:</p>

  <p class="normal">1. sonucun aksi sureti ile önermelerin karşılıklı aksi,</p>

  <p class="normal">2. Büyük terimin aksi sureti ile sonucun aksi,</p>

  <p class="normal">3. Küçük terimin aksi sureti ile sonucun aksi.</p>

  <p class="normal">Tümevarım (induction), orta terimi olmayan akıl yürütme tarzlarında meydana çıkar. Tümevarımlı tasım (kıyas) iki terimden birisinin -büyük terimin- öteki terim, yani küçük terim yardımı ile çıkarılması halidir. Tümevarım (istikra) iki türlüdür:</p>

  <p class="normal">1. Yetkin tümevarım: Türden cinse doğru yükselir.</p>

  <p class="normal">2. Eksik tümevarım: Türden türe doğru çıkar.</p>

  <p class="normal">I. Misal (tümevarımın bir çeşidi): Bütün tikel haller üzerine kurulmuş değildir. Genel bir sonucu yeni özel bir hale tatbik sureti ile nihayet bulur. Gündelik hayatta bu tümevarım şekli kullanılır.</p>

  <p class="normal">Aristoteles İkinci Analitikler’de burhanı, ilmi tasımdır diye tarif ediyor. Burhanın dayandığı şartlar şunlardır:</p>

  <p class="normal">1) Öncülleri hakikidir, yani gerçeğe dayanır, 2) Öncüller ilktir ve ispat edilemezler, 3) Sonuçtan daha akılla kavranır ve önce gelir, 4) Sonucun sebebi olacak mahiyettedir.</p>

  <p class="normal">Burhanın hareket noktaları şunlardır:</p>

  <p class="normal">I. Aksiyomlar: Çelişmezlik ve üçüncü terimin olmayışı prensiplerine dayanır. Bunlar bütün ilimlerde birleşik olan önermelerdir. Fakat bazılarının kaplamı ötekilerden dardır. Mesela niceliklere tatbik edilen “İki taraftan eşit miktarlar çıkarılırsa, eşitlik sabit kalır” şeklindeki aksiyom yalnız matematik ilimler için doğrudur.</p>

  <p class="normal">II. Davalar (thèse): Çeşitli ilimlere mahsustur: a) Varsayım (hypothèse): Filan veya falan şey olmuştur veya olmamıştır gibi, b) Tarif (définition): Filan veya falan şeyin ne olduğunu gösterir.</p>

  <p class="normal">Böylece bir ilimde ispata yarayan üç esas vardır: 1) Cins (genre), 2) Aksiyomlar (ispattan önce gelirler), 3) Arazlar veya yüklem (attribut).</p>

  <p class="normal">Cinsin bunlara sahip olduğu, aksiyomlar yardımı ile ispat edilir.</p>

  <p class="normal">Aristoteles’e göre ilim daha az alışılmış, fakat daha akılla kavranırdan (intelligible), daha az alışılmış ve daha az akılla kavranıra doğru bir ilerlemedir. Şu halde, ilk safhada karşımıza matematik ve özel geometri çıkar. İkinci Analitikler’in bütün misalleri matematikten çıkarılmıştır. Aksiyom kelimesi matematikten geliyor. Aristoteles’in aksiyomları, Euklides’in “ortak kavramlar”ına karşılıktır. Aristoteles’in “varsayım”ları gene Euklides’in postulat’larına karşılıktır. Nitekim sonradan da matematik Aristoteles’in terimleri ile Euklides’inkileri birleştirdi.</p>

  <p class="normal">Aristoteles, ispat metodu dışında iki esaslı yanlış düşünceye dikkati çekiyor:</p>

  <p class="normal">I. Birinci halde ilim mümkün değildir. Öncülden öncüle sonsuzca ilerleme sırasında hiçbir şeyi ispat etmemek veya ispat edilmemiş öncülleri kabul etmek ilmi imkânsız bırakır. Buna Aristoteles’in deyişi ile totoloji (devr-i teselsül) deniyor ki, bütün ortaçağ felsefesi fizik ve metafizik ispatlarında, ilahiyata ait kanıtlarında totolojiden kaçınma yollarını aramıştır.</p>

  <p class="normal">II. Yahut ilim mümkündür. Fakat o zaman da bilgi bir kısırdöngü (devr-i batıl; cercle vicieux) haline gelir. Bu şekilde hakikat öyle basit bir önermeler zincirinden ibarettir ki, bu önermelerden hiçbirisi bağımsız olarak doğru diye tanınamaz (Buna “devir” deniyor). Bundan dolayı ispat biricik doğru bilgi tarzıdır. Ona göre hiçbir ispata muhtaç olmayan birtakım ilk öncüller vardır. İspatın önermelerinde zaruret şartları şunlardır: 1) Konunun bütün genişliği ile (kaplamı ile) ele alınması, 2) Yüklenişin öze ait (essentiel) olması, 3) Yüklemin tümel yani konudan geniş olması. Mesela “İnsan ölümlüdür” önermesinde, insan bütün kaplamı ile alınmıştır. “Ölümlü” yüklemi insan konusundan geniştir. İnsan konusuna ölümlü yükleminin yüklenmesi öze aittir.</p>

  <p class="normal">İlinek (araz) için ispat yoktur. Bir ispatta öncüller ve sonuç daima tek ve aynı cinsten alınmış olmalıdır (Fakat bunun istisnası vardır: Optik bahsi geometriye bağlıdır ve cinsleri ayrıdır). Bir şeyin ispatı birleşik prensiplerden değil, bu şeye mahsus prensiplerden çıkar. Birleşik prensipler üzerine dayanan bir ispat araza ait (accidentel) bir ispattır. Öze ait bir ispat değildir. Özel prensipler ispat edilemezler. Bunların bilinmesi bütün ispatlara temel vazifesini görür.</p>

  <p class="normal">Prensiplerin tarifi: Prensipler, varlıkları ispat edilemeyen şeylerdir. Bunlar da iki kısımdır: a) Özel prensipler, b) Birleşik (ortak) prensipler. İspat, Platon’un ideal kuramını içine alamaz. Çünkü bu kuram fertlerden tamamen ayrı olan bir tümel (universel) üzerine dayanır.</p>

  <p class="normal">İspatın prensipleri sonlu mudur, sonsuz mudur?</p>

  <p class="normal">Tez I. Eğer iki terim sınırlı iseler, orta terim sonsuz olamaz.</p>

  <p class="normal">İtiraz: Orta terimler, terimlerden birinden hareketle sonsuz değildir. Onlar ancak bir şeye yüklendikten sonra sonsuzdurlar.</p>

  <p class="normal">Cevap: Onlar sonsuz iseler, harekete başladıkları noktanın ne önemi vardır?</p>

  <p class="normal">Tez II. Olumlu ispat için sınır varsa, olumsuz ispat için de vardır.</p>

  <p class="normal">Tez III. Her olumlu önermede konular yüklemler gibi sonludur (mahdut).</p>

  <p class="normal">Aristoteles ispatın mümkün olmadığı halleri işaret ediyor: 1) Tesadüf için ispat yoktur. Çünkü tesadüf ne zaruridir, ne alışılmıştır. 2) İspatlı ilim duyularla kazanılamaz. Çünkü duyular sınırlıdır, tümeli vermez. Duyu yalnız ispatı hazırlamaya yarar. 3) Basit sanının (opinion) ispatı olamaz. İlim zaruriye aittir. Bilgi değişmez ve tümeldir. Sanı ise ihtimaliye aittir. Onun bilgisi değişik ve kararsızdır. 4) Nihayet yukarda söylediğimiz gibi, araz (accident) için de ispat olamaz. Öyleyse hakiki ispat cevhere ve tümele aittir.</p>

  <p class="normal">Aristoteles ispattan tarife geçiyor. Ona göre mantıkçı dört problemle uğraşır: 1) Bu şey ne haldedir? 2) Niçindir? (sebebi) 3) Varlığı neden ibarettir? 4) Nedir? (tarifi). İlk iki soruda orta terimin olup olmadığı, öteki ikisinde orta terimin ne olduğu araştırılır. Orta terim sebeple karışır. Tarif ve sebep daima aynıdır. Burada Aristoteles’in Mantıkla “Varlık” problemini (yani bilgiyle metafiziği) ne kadar bağladığı görülüyor.</p>

  <p class="normal">Tarif ve ispat birbiriyle karıştırılmamalıdır. 1) İspat edilebilen her şey tarif edilemez. Zira her tarif tümel ve olumludur. Halbuki tasımlar içinde tikel ve olumsuz olanlar da vardır. Şeylerin özden arazlarını bize tanıtan tarif değil, tümevarımdır. Tarif cevhere tatbik edilir. İspat edilebilenler cevher değildir. 2) Tarif edilebilen her şey ispat edilemez. Tarifler, ispatların prensipleridir. Bundan dolayı ispat olunamazlar. 3) İspat edilebilen hiçbir şey tarif edilemez. İspat şeyin yüklemiyle (sıfatıyla) uğraşır. Tarif ise özü ile uğraşır.</p>

  <p class="normal">Şeyin özü tasımla ispat edilemez: a) Bir tasımın sonucu olmak üzere tarifi elde etmek için; üç terimi birbiriyle karşılıklı olmalıdır. O zaman tarif sonuçta bulunmadan önce küçük önermede bulunur, b) Bu tarzdaki bir ispat ancak kanıtsama (müsadere; pétition) olur.</p>

  <p class="normal">Bölüm metodu özü ispat edemez. Çünkü: 1) Bölüm tasım gibi zaruri değildir. 2) Zıtların veya farkların birleşmesi özün hakiki tarif olduğunu ispat etmez. 3) Bir yığın yanlışa düşebilir. 4) Tasımın kuvveti onda yoktur, çünkü o asla sebebi vermez.</p>

  <p class="normal">Bir şeyin ne olduğunu bilmek için, önce onun var olduğunu bilmelidir. Fakat bir şeyin var olduğu iki tarzda bilinebilir:</p>

  <p class="normal">a) Ya bu şeyin arazlarından birisi ile b) Yahut sebebi ile. Arazlar yardımı ile öz tanınamaz. Ancak şeyin varlığı sebebi ile tanındığı zaman özü ispat edilmiş olur. Şeyin varlığı sebebi ile ispat edildiği zaman orta terim şeyin asıl tarifidir. Ve sonuç olarak özünü tanır. Mesela ayın safhalarının, yıldırımın tarifleri onların mahiyetini bildirir.</p>

  <p class="normal">Üç türlü tarif vardır: 1) Kelimenin tarifidir (ismi tarif). 2) Şeyin tarifidir (varlık tarifi). 3) Özün tarifidir (zati tarif). Bir şeyin tarifi bu şeyin bütün özü (zatı) ve yüklemlerinin birleşmesidir ki, bu yüklemlerden her biri ayrı ayrı alınınca ondan daha geniş olabilirler. Fakat onların toplamı tarif edilenle aynı genişliktedir.</p>

  <p class="normal">Aristoteles’in Organon’u: a) Kategoriler, b) Tefsir Kitabı (Peri Hermeneias), c) Birinci Analitikler (veya Tasım), d) Son Analitikler (veya İspat), d) Topikler, e) Sofistiki-elenkhi (Safsata Kitabı) olmak üzere altı kitaptır. Bununla birlikte, sonra İskenderiye Okulu’ndan Porphyrios, Aristoteles mantığının iyi anlaşılması için bir “Giriş” kitabı (Introductio; Isagogia) yazdı. Daha sonra Aristoteles mantığı şerh edildiği zaman, bu kitap daima baş tarafa konmuştur. Arapça’ya “Isagoci” adı ile tercüme ve sonra şerh edilen bu kitap son zamanlara kadar Türk medreselerinde mantık girişi olarak okutulmakta idi. Ayrıca Esir-üd-Din Ebherî Isagoci adı ile Yunanca tercümesinden mülhem olmakla beraber, bütün mantık bahislerini içine alan bir eser yazdı ve medreselerimizde daha çok bu kitap okundu.</p>
</body>
</html>
