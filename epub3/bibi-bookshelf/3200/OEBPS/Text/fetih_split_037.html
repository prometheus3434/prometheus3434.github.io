<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>fetih</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h2baslik1" id="calibre_toc_18">"KANAYAN BİR ÇARESİZLİK"</h1>

  <p class="normal">Şimdi kar, yazgılardaki sızının içinde erirken, yer küre tüm hücrelerinde korkuyu taşıyordu. Yer ve gök arasında muhteşem bir yazgı; kalpleri sarsarak, gönülleri yoklayarak, sırtlara ürperti bırakarak kabuğuna yerleşmeye çalışıyordu. "Tek insanın dahi acı çektiği yerde" kanarken kalpleri, şimdi bir kıyametin içinde birçok insanın yok olma ihtimaliyle kavruluyordu.</p>

  <p class="normal">Tarih geçmiş yılların faciasıyla, bu günün yazgılarına yön verirken, rüzgâr mevsimin yüreğine: "dayan ey kalbim, dayan", diye fısıldıyordu. V.Nicholas adıyla tanınan Tommaso Parentucelli, gelecek felâketten yana kalbine mıhlanmış acıyla, yardımcısı Kardinal Luigi Pedretti'ye döndü.</p>

  <p class="normal">Mevsimin tüm dokusu, pencereden gözlerine değiyordu. Yorgun ve dalgın bir ifade suretine oturmuştu. Yine de yardımcısına gülümsedi. Bu gülümseyişten, Pedretti'nin bakışlarına acımsı bir duygu değdi. St. John Lateran Sarayı'nda ruhlara tedirginlik bırakan bir sessizlik hâkimdi. Sabrı taşmak üzere olanların ani tutumlarına gebeymiş gibi "ah" çekti. Bıraktığı nefesin ardından Konuşmaya başladı:</p>

  <p class="normal">"Artık yaşımın kalbi yaşanılan zorlukları kaldıracak güce sahip değil, Pedretti. Eskisi gibi değilim, yorgunum. Müslümanlar, batımızda İber Yarımadası'nda Endülüs Emevileri adı altında neredeyse sekiz yüz yıldır yaşamlarını sürdürüyorlar. Doğuda ise Türk ilerlemesi bir türlü durdurulamıyor.</p>

  <p class="normal">Üstelik II. Mehmet, babasına benzemiyor. Çok zeki ve hırslı bir genç! Şu anda hem Katoliklere hem de Ortodokslara dost gibi davranarak kiliselerin birleşmesini engellemek niyetinde. Öyle ince oyunlara başvuruyor ki hep bir adım gerisinde kalıyoruz. Akıllıca olduğunu düşündüğümüz, oyunlarımızı, kendi ikili oyunlarıyla karşılıyor. Ya istişare de bulunduğu çok iyi bir ekibi var bu çocuğun ya da gerçek bir riyaset dehası..."</p>

  <p class="normal">Pedretti endişeli bir sesle konuştu:</p>

  <p class="normal">"II. Mehmet, çocukluğundan itibaren çok iyi bir eğitim ile yetiştirilmiş bir Sultan. İleri düzeyde bildiği lisânları var. Bizim lisânımızı da çok iyi biliyor ve tarihimize de hâkim olduğunu söylüyorlar. İtalyan hocası, Roma tarihine çok meraklı olduğunu anlatıyor. Romantik bir adam olduğu gibi, aynı zamanda zekâsı ve kuvvetli sezgileriyle de dikkat çekiyor.</p>

  <p class="normal">Atacağı adımları en yakınlarına dahi anlatmıyor, işaret ettiği nokta ile atacağı adım arasında mutlaka sırlar bırakan ketum bir hükümdar olduğu anlatılıyor. Her zaman bir "B" plânı varmış. Duygusal olsa bile öfkesi korku salıyor, yine de öfke hâlini kontrol edebildiğinden söz ediliyor."</p>

  <p class="normal">Nicholas derin bir soluğu bırakarak:</p>

  <p class="normal">"Başarılı da oluyor ve elimizden hiçbir şey gelmiyor. Gönderdiğimiz heyette onun hesabına çalışan casusları olduğuna inanabiliyor musunuz? Bizans halkı, zaten en başından itibaren bu birleşmeye karşı ve Gennadius taraftarları imparatorlarını aforoz etmiş durumda. Mehmet ise şehri teslim etmeleri karşılığında, Ortodoksların hamisi olacağını ilân etti.</p>

  <p class="normal">Bize ise susmamız ve taraf olmamamız karşılığında geniş ticari haklar vaat ediyor. Hangisine inanacağız peki? Tamamen Ortodoksları kollamaya kalkarsa, Ekümeniklik iddiasındaki Patrik, Konstantinopolis'te çok etkili ikinci bir "Vatikan" olma yolunda devasa adım atmış olacak. Gizlemeye çalıştığı ince siyasetteki dengeler kimin lehine bozulursa, o gelecekte büyük imtiyazlar elde edebilir."</p>

  <p class="normal">Heyecanla atıldı Pedretti:</p>

  <p class="normal">"Boğazlar kapalı kaldığı takdirde ticaret filolarımız Karadeniz'e ulaşamayacak; büyük bir ekonomik ve siyasi yıkıma doğru gitmenin yanında İpek Yolunu tamamen yitirmiş olacağız.</p>

  <p class="normal">Yaklaşan savaş yüzünden aylardır geçiş yapılmadığı için birçok şirket zor durumda. Pek çoğu da iflasın eşiğine geldi. Merakla ve arzuyla bu kuşatmanın bir sonuca ulaşmasını bekliyorlar. İpek ve Baharat Yollarına, bölge halkıyla olan akrabalıklarını da ustaca kullanarak uzun zamandır Türkler hükmediyor. Tüm kara ve deniz yolları, onların egemenliğinde.</p>

  <p class="normal">Bizi, çok daha büyük bir sefaletin içine sürükleyebilirler, ödeyemeyeceğimiz vergiler koyabilirler, bizi tamamen aç bırakabilirler... Tanrım, bizi koru... Sayıları giderek artan Türk korsanları, Akdeniz'de canımızı çok yakıyor. O suyun üzerinde inanılmaz bir süratle, sessizce kayan hafif kadırgalarıyla geceleri hayalet gibi geliyorlar. Akdeniz sahil şeridi boyunca güney illerimize baskınlar düzenleyip yağmalıyorlar. Kadınlarımızı, çocuklarımızı, kaçırıp haraç alıyorlar, öldürüyorlar, esir pazarlarında satıyorlar..."</p>

  <p class="normal">Pedretti, duydukları karşısında acıyla yutkundu. Masmavi gözlerine dolan yağmur damlaları ile usûlca sordu:</p>

  <p class="normal">"Ne yapmayı düşünüyorsunuz kutsal babamız?"</p>

  <p class="normal">Sıkılgan bir tavırla konuşmaya başladı:</p>

  <p class="normal">"1444 Varna ve 1448 II. Kosova'da II. Murad Hân tarafından yenilgiye uğratıldıktan sonra Avrupa Devletleri, Haçlı Seferine kulak tıkar oldu. Şimdi ne desem boş, bir çağrıda bulunsam bile karşılık bulmayacaktır.</p>

  <p class="normal">Dahası böyle bir çağrıda bulunmak kendi itibarımı da sarsacaktır. Çünkü Ortodokslar ve Katolikler asla aynı noktada uzlaşamayacaklardır. Ortodokslar bize karşı kin besliyor, bizler de Latin istilası döneminden itibaren tüm bağlarımızı kopardık.</p>

  <p class="normal">Osmanlılar, tüm Adriyatik ve İtalyan devletlerinden muazzam rakamlar ödeyerek silah almayı sürdürüyor. Kimse tatlı ticaretinin bozulmasını istemiyor Pedretti ve haksız değiller. Dediğin gibi ticaret yolları onların elinde, bizi daha büyük bir açlığa ve sefalete sürüklemeleri de mümkün.</p>

  <p class="normal">Fransa ve İngiltere, Yüzyıl Savaşları yüzünden tükenmiş durumda ve aralarındaki gerginlik hiç bitecekmiş gibi de görünmüyor. Ayrıca İngiltere, bir iç savaşın eşiğinde. Macarlar bugüne kadar ellerinden geleni yaptılar ve çok yorgunlar. Kutsal Roma Cermen İmparatorluğu ile eski günlerin hayalinde ama beş parasız."</p>

  <p class="normal">"Avrupa bölündü Pedretti. Bölünmüşlük yıkımı daha çabuk getirir. Yaşanılan onca şeyin ardından Avrupa çaresiz, Avrupa yorgun, Avrupa fakir, Avrupa, Türklerin ateşli silahlardaki ilerlemesine yetişemiyor. Ve daha da üzücü olanı şu ki dostum, Avrupa ortak bir bilinç ve hedeften çok uzakta.</p>

  <p class="normal">Küçük bir çocukken Mehmet'in işini bitiremedik.. Varna ve II. Kosova'da babasının yanında savaşa katıldığında bir kahramandı, o. Şimdi o günden bu yana askeri ve siyasi bir dehanın, hayatının en verimli çağına girmesi Avrupa'nın ümitlerini kırdı, hevesini kaçırdı, korkuttu... Her devlet kendi çıkarlarının peşine düştü. Bu ay içinde Kutsal Roma Cermen imparatoru III. Frederick'i verdiği ültimatoma bile güçlükle ikna ettim ama neye yaradı?</p>

  <p class="normal">Napoli kralı, on beş parçalık bir filoyu, gövde gösterisi niyetiyle Akdeniz'in doğusuna yolladı. Ancak bunlar, inandırıcılığı olmayan girişimlerdi. Galata Podestası'na mutlak suretle Osmanlılarla iyi geçinme emri verdiklerini biliyorum. Venedikliler, Doğu Akdeniz'deki ticaretlerinin derdindeler ve Türklerle iyi geçinmenin yollarını arıyorlar. Giden yardımlardan dolayı neredeyse sultandan özür diliyorlar.</p>

  <p class="normal">Bunların münferit vakalar olduğu ve devletlerini bağlamadığı hususunda sultana teminat veriyorlar. Artık kimse Bizans Devletinin varlığını önemsemiyor."</p>

  <p class="normal">Nicholas çaresiz bir soluk aldı. Oval yüzünün hatlarında keder geziniyordu:</p>

  <p class="normal">"Bende tek başıma bırakıldım Pedretti... Ama tanrı biliyor, bu savaşı durdurmak için elimden geleni yapmaya çalıştım, çalışacağım da."</p>

  <p class="normal">"Peki ya, geçtiğimiz aralık ayında gerçekleştirdiğiniz kiliselerin birleşmesi hadisesinin..."</p>

  <p class="normal">"Hayır, Pedretti, hayır. Ne yazık ki o girişim, amacına ulaşamadı. Tebaamız tarafından hoş karşılanmadı. O sapkınlar, kutsal ruhun yalnızca babadan değil, baba ve oğuldan geldiğini kabul edene kadar da kiliseler ve halklar arasında kaynaşma sağlayamayız. Oğlun, Tanrısal varlığını onaylayıp, üçün üçüncüsünün, yani kutsal ruhun aynı zamanda oğuldan da geldiğini kabul etmemek nasıl bir sapkınlıktır, söyler misin lütfen? Hiç utanmadan temsilcilerime de saldırmışlar. Bunları o dik başlı Genadius organize ediyor...</p>

  <p class="normal">İmparator VIII. Idonnes'e yıllarca sadakatle köpeklik ettikten sonra iyiden iyiye şaşırdı yolunu. Dinle Pedretti, o günlerde kiliselerin karşılıklı aforozu öyle büyük bir infial yaratmıştı ki, şimdi bu siyasi tavır içeren birleşmeyi, tarihteki bu gelişmelerden dolayı kimse ciddiye almıyor. Bundan sonra köklü çözümler getirebilmem imkânsız. Birkaç kişisel rica, onların da yetersiz olacağını biliyorum.</p>

  <p class="normal">Belki de XI. Konstantinus gibi asil ve güçlü bir adamı boş umutlarla yüreklendirerek hata yaptık. Tanrı bizleri affetsin ve o kibirli Bizanslıların yanında olsun."</p>

  <p class="normal">"O halde..."</p>

  <p class="normal">"O haldesi şu Pedretti, dua etmekten başka çaremiz yok. Yapabileceğimiz mantıklı şey, yeterince güçlenmek için zaman kazanmak olacak."</p>

  <p class="normal">Masasının yanında bulunan genişçe koltuğuna oturarak soluklandı, Nicholas. Çaresizlik bütün ruhuna işlemişti. "Yine de" diyerek başladı yarım bıraktığı konuşmasına.</p>

  <p class="normal">"Yine de şahsım adına bir girişimde bulunacağım. Pedretti, senden üç büyük gemi bulmanı istiyorum, üçünün de içi tam teçhizatlı asker, silah ve erzak ile doldurulacak. Derhal Konstantinopolis'e gönderilecek. Gerekli tüm masrafları, şahsi servetimden harcayacağım.</p>

  <p class="normal">Çünkü şahsım adına diyebilirim ki, Konstantinopolis'in muhtemel düşüşü, Türklerin Avrupa içine ilerleme hırslarını kamçılayabilir."</p>

  <p class="normal">Kalbine oturan ağır kederin sıkıntısıyla akşam duası için çanlar vuruncaya kadar sessizliğinin içine gömüldü Nichola.</p>

  <div class="calibre1" id="calibre_pb_38"></div>
</body>
</html>
