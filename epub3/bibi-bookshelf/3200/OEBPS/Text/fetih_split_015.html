<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>fetih</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h2baslik1" id="calibre_toc_7">HÜKÜMDARLIK BENİM KADERİM</h1>

  <p class="sagnormal">(18 Şubat 1451)</p>

  <p class="normal">Kendisi ile fetih arasında saklı yollar bulunan içi sır dolu bir dağın göğsü gibi kabardı kalbi... Hacmini sonuna kadar zorlayan bir kalp gibi taşmaya hazır fırtınalı bir denize dönüştü... Sabrı sırtlandı, bir sardunya çiçeği gibi kırıldığı yerden tutundu yeniden hayata... Yıllar önce gözlerini ve gönüllerini dolduramadığı kişilerin yeniden karşısına çıkacaktı... Bu kez gözlerinde yarına dair umutla onlara bakacaktı... "Hükümdarlık benim kaderim" diyecekti...</p>

  <p class="normal">Bir anda içinde kopan bir gürültü ile konuşmaya başladı... Bundan evvelki hayatının son günüydü, bundan sonraki hayatının ilk. Ve şimdi önündeki hayatının ilk kapısının eşiğindeydi. Yeni bir kadere uyandı kalbi... Sonra bir anda titredi, sanki bu kaderin daha önce de içindeymiş gibi hissetti... Güneş tam bu hissin üzerine doğdu. İsminin önüne eklenen sultan, hünkâr sıfatlarıyla daha fazla güç kazandı varlığı...</p>

  <p class="normal">Doğumundan bugüne kadar yaşadıkları, gözlerinin önünden geçti. Babası ile çıktığı seferleri, okuduğu kitapları, kuşandığı kılıçları, hocalarından öğrendiği ilimleri topladı kalbinde... Eşi Gülbahar Hatun ve yeni doğan oğlu Beyazıt, diğer eşi Sitti Hatun dokundu canına... Aşk ve şefkatle içlendi. Rüyanın içinden "Bilmiyorum ki bu yazgıya nasıl girdim? Hatırlamıyorum ki yazgı yaramda nasıl ışıldadı?" diye mırıldandı...</p>

  <p class="normal">Dışarıda telaşlı bir hazırlık başlamıştı. Teşrifatçı tarafından cülus merasimine iştirak edecekler haberdar ediliyordu. Padişahın tahtı Babüssaade denilen ağalar kapısının önüne kuruldu. Haberlerin ulaşması ve tahtın hazırlanmasının ardından Darüssaade ağası, silâhtar ağa ile birlikte yeni padişahı tahta davet etmek için huzurundaydılar... Yeni padişah Mehmet Çelebi, Has oda önündeki demir kapıdan çıkarak taht odasına geçti. Hırkai Saadet yanında iki rekât namaz kılmaya başladı. Şükrederek rabbine teslimiyetini bildirdi. Daha sonra cülus törenine gitmek üzere usullere göre giyinmeye başladı.</p>

  <p class="normal">Önce saltanat alameti olan Yusûfî Destur ve Samur Erkân kaftanını giyindi üzerine... Daha sonra dışarı çıkarak herkesi selâmlayarak Babüsseade önünde kurulan tahta oturdu ve merasim başladı. Daha sonra kanun gereği sırasıyla Nakibü'lEşraf, saray ağaları, rikab ağaları ile kapıcı başı ağaları tebriklerini sunmaya başladı.</p>

  <p class="normal">O an genç padişahın gözleri, sarayın ileri gelenleri üzerinde gezindi. Cülus sırasında, Kızlar ağası Şahin ağa ile İbrahim Paşa hemen yanında duruyordu. Diğer vezirlerde sırasına göre yerlerini almıştı. Fakat Veziri Azam Çandarlı Halil Paşa ile Vezir İshak Paşa kendisinden uzakta, mahcup ve endişeli duruyorlardı.</p>

  <p class="normal">Bakışlarını onların üzerine mıhladı. Gözlerinde şefkat ve ferahlık vardı. Genç ve olgun ruhuyla gülümsedi. Hemen anladı. Yıllar önce kendisini tahttan feragat etmeye zorladıkları için bugün endişeye kapıldıklarını.</p>

  <p class="normal">Hükümdarlığı doğarken alnında taşıyan genç sultan, kırgınlıkları sürdürmek niyetinde değildi... Dâhilindeki bütün ihtilafları bertaraf etmek hükümdar olduğunu göstermek istercesine kızlar ağasına döndü:</p>

  <p class="normal">"Vezirlerimiz bizden niçin bu kadar uzak dururlar? Halil Beye söyle her zamanki yerinde dursun. İshak Paşa'yı ise Anadolu Beylerbeyi tayin ediyorum. Babamızın naşını Bursa'ya götürmek için maiyeti de kendisine veriyoruz."</p>

  <p class="normal">Kızlar ağası padişahın söylediklerini onlara iletti. İkisi de heyecana kapıldı. Genç padişahın kırgınlıkları sürdürmeyeceğini anlayarak derin nefes aldılar. Herkesin padişahın cülus ederken ki bu yaklaşımı ile nasıl bir hükümdar olacağına dair sezgileri oluştu. Hali Paşa:</p>

  <p class="normal">"Bu ne ulu bir bağışlama!" derken; İshak Paşa ise nemlenen gözlerini siliyordu. Merasimde bu olaya tanık olan bütün kalpler, genç padişaha kapılıyordu. Bunun üzerine tebriklerin tamamlanmasının ardından, Şeyhülislam Molla Fahrüddin Acemi Efendi kısa bir dua yaparak, biat etti.</p>

  <p class="normal">Biat merasimi, Mataracı başının biat edişine kadar devam etti. Biat merasimi yeni hükümdar Mehmet Çelebi'nin huzurundaki herkesi selamlayarak Has Oda'ya geçmesi ile son buldu. Şimdi cenaze namazına hazırlanıyordu. Namazın ardından cülus töreni, kılıç alayı, türbe ziyaretleri ile son buldu. Osmanlı topraklarına fermanlar gönderilerek yeni hükümdar duyurulup, tüm topraklarda cülus töreni için şenlikler yapılmaya başlandı...</p>

  <p class="normal">Cülus bahşiş divanı kuruldu. Kapıcılar Kethüdası ve Babüssaade Ağası eliyle padişaha cülus bahşiş parasının hazırlanmış olduğunu bildiren tehsisi sunmak için huzuruna geldiler. Genç padişah, iznini verirken bir yandan da:</p>

  <p class="normal">"Kullarımın bahşiş ve terakkileri makbuldür, verilsin" diyerek askerlerinde usulen duyması ile onayladı.</p>

  <p class="normal">Bunun üzerine sadece asker değil; büyük küçük memurlar istifa edeceklerdi. Kapıcılar Kethüdası ve Babüssaade Ağası divana giderek padişahın onayını bildirdiler. Hazırlanan bahşiş keseleri, ulûfe dağıtımındaki esaslara göre ilgililere verildi. Bahşiş dağıtımının bitiminin ardından vezirler arza girerek teşekkürlerini bildirirlerdi. Arza, defterdarlar katılmazdı...</p>

  <p class="normal">Cülus töreninin, cenaze namazının, tahta değişinin ardından geceye yorgunluğuyla kuruldu padişah... Şimdi daha zor bir kararın kalbine değdiği an'ın içindeydi... Gözleri kan çanağı, yüreği ateş parçası... Aklı, kalbi, kuyulardaydı... Kör kuyulardaydı... Tek bir erkek kardeşi vardı hayatta... Ahmed... Henüz kundaktaydı...</p>

  <p class="normal">Padişahın aklı, kalbi karıştı... Ne yapacaktı?</p>

  <p class="normal">Nasıl bir karar ile kaderinde hüküm verici olarak yazılacaktı adı? Düşündü, kırıldı, sızladı... Bir yanı merhamet öte yanı hükümdarlığın yükü... Bir yanı kardeş sızısı, diğer yanıyla devlete ortak bir isim bırakacaktı... Bilemedi... Düşündü, gece boyunca... Bir hükümdar olduğunu biliyordu, ama nasıl bir hükümdar olarak asırlara kalacağını henüz bilmiyordu. Bilse kuşkusuz bu kadar acı çekmeyecekti...</p>

  <p class="normal">Gökte yıldızlar, ağaçta yapraklar, dalda minik serçeler üşüdü... Her şey ve herkes sustu... Genç ve derviş ruhlu hünkâr iki elinin arasına başını aldı... Dayanamadı... Bulutlar çılgın bir koşuyla karanlığa büründü. Gece boyunca kuyulara indi kalbi... Bir anda yok olmayı diledi, sıradan biri olmayı düşledi. Sildi tacı, tahtı, devleti, hünkârlığı hayatından... Bir derviş olmayı, Kuran'ın satırlarında sonsuza kadar halvete çekilmeyi düşledi... O an huzura değdi gönlü... Değdi ama huzura, uzun sürmedi...</p>

  <p class="normal">Kulağına okunan fethi mübinin hatırası düştü kalbine... Gözlerine babasının bakışları değdi usulca... "Ben göklerle yerin arasında kalakaldım" diye mırıldandı. Önce yatağına, hüzünlerinin üzerine oturdu. Öylece kaldı bir müddet... Düşünceleri arasında sendelendi... Sendelendiği hüzün arasında kardeşinin yüzünü gördü. Karşılaştığı karanlık Habil ile Kabil'in yazgısının karanlığı... Kıyamet sonrası karanlığı... Hükümdarlığı ile kardeşi arasında oldu kıyameti... Böyle başladı kameti...</p>

  <p class="normal">Tarih düştü aklının kıskacına... Sultan I. Murad'a oğlu Savcı bey isyan etmişti... Anadolu'da Timur istilasıyla başlayan Fetret (1402) devrinde Yıldırım Beyazıt'ın evlatları arasında baş gösteren mücadelede binlerce mazlumun kanı akmış, bu yüzden Bizans'a verilen tavizleri ve iade edilmek zorunda kalınan toprakları anımsadı. Karşı karşıya gelen baba oğul, amca yeğen, kardeş karşılamalarında çatıldı kaşları...</p>

  <p class="normal">Bir yanında devletin bekası öte yanda şehzade olan kardeşinin hayatı... Arkasında tarihte meydana gelmiş kötü mücadelelerin karanlık yansıması, önünde hükümdarlığı... Sırtında ateşten gömlek ayaklarının altında uçurum... Kalbi karanlık derin kuyularda sıkıştı... Hepsi kalbinde tutuldu... Dilinden ateş gibi döküldü karar: Şehzadenin katli vaciptir...</p>

  <p class="normal">Dilinden dökülünce karar, göğsünde sıkışınca kardeşinin adı, birikince gözlerinde yaşlar, tutamadı kendini haykırdı: "Rabbim affet beni!"... Önünde hükümdarlık kapısı... Kapının kolunda fetih kokusu... Kapının ardında yükseliş ışığı... Gözleri surlarda... Sağ ve sol yanındaki melekler yazdı o anın sırlarını... Kendini verdiği karara dayanmak için zorladı...</p>

  <p class="normal">Ölümüne seçimin eşiğinde zorladı kendini...</p>

  <p class="normal">Eşiğinde ölüm olunca sızısız olmuyordu kalp... İsyan etmedi kaderine... O kaderi yazana teslim etti kendini... İsyanı daha başka yol bulamayıp şehzade katline verdiği onayaydı... Eğer Rabbine dair inancı olmasaydı, o an oracıkta ölecekti. Ağladı yazgısının acı yanına... Kapandı kalbine... Sızladı varlığı...</p>

  <p class="normal">Sonra. Kendi içinde kazdığı kuyuya baktı derince. Varlığı ismiydi, yokluğu ölüm anlamına gelen katlin ateşindendi... Kelimelerle döküldü karar... Kelimelerle sızladı kalbi... Ateşi hissetti bu kararla benliğinde... Kendini ateşin çemberinde yanarken gördü. Bir buruk ah yükseldi gökyüzünün katlarına. Ateş dokundu yazgısına. Hepsi de ateşten... Ateş şimdi yazgısının bir parçasıydı... Karanlık: Ölüme fetva vermiş olmasından dolayı korku...</p>

  <p class="normal">Gökyüzüne çevirdi bakışlarını... Kirpiklerinden yağan yağmurla ıslandı... Dedi ki;</p>

  <p class="normal">"Bir rüyanın ardından hükümdarlığın altındayım. Ey eşine bir daha rastlamayacağım ezeli sevgili, ezeli aşk, ey kusursuz güzellik! Gökyüzünün karanlığı iyice keskinleşti. Gece, yüreğimdeki yarada kararıyor olmalı. İçimde bir gül açarken, bir başka gül soluyor. Büyük yangınıma az kaldı. Verdiğim kararın altında eziliyor kalbim, iflas ediyor kulluğum... Beni affet!</p>

  <p class="normal">Ben ki kulluğumla, hükümdarlığım arasındayım. Aşkın dininde, imanımın sınırlarının son sidresinde sızlamaktayım. Ruh, tekâmül ve tahammül sınırında... Hükümdarlığımdan dökülen kararın vehme, kulluğumdan dökülen gözyaşlarımın aşkına dönüştüğü yerde sana sığınıyorum...</p>

  <p class="normal">Şimdi bu kararla cennetlik sözcüklerime, gölge düştü. Bana yardım et ki derlenip toplanayım. Ah, aklımın kilidi, ah benim tutarsızlığım. Ah benim infialim. Kalbim yırtılarak, aklım iflas ederek soruyorum: De bana, yazgımın burasında kardeş katline izin veren padişah olarak suçlanacak bir hükümdara mı dönüşüyorum ben?</p>

  <p class="normal">Edirne'deki makamımda korku kol gezmeye başladı. Bana bu yazgının üstünde bir zafer ver de arınsın ismim... Anlasın beni ecdadım, halkım, tebaam... Öfkemde rızam da senin tecellin, bilsinler!</p>

  <p class="normal">Çünkü ben cülusun başlangıcından ve katlin kararından başka bir şey kalmayan şu yerde, işte itiraf ediyorum ki her hükmün senden damladığının emniyetiyle "Ben kardeşimi öldürtmeyi istemedim... Makam ve rütbe derdi ile bu kararı vermedim... Ben kulluğuma ve yoksulluğuma razıyım... Yalnız kaderime köle, yazgımla hükümdarım..."</p>

  <p class="normal">Böyle haykırdı genç padişah yaratıcısına... Böyle döktü içini... Elzem acılarla parçalanan yüreğini bir tek ona açtı... Sonra sessizliğin sesinden fetih suresini işitti... Dikti gözlerini fethedilmeyen sevgiliye... İçinde zafer yükseldi... İçinde aşk çağladı... İçinde yazgısı uyandı... Dışı kavruldu...</p>

  <p class="normal">Ateş yakıcıdır. Kalp yanıcı. Ölüm ikisi arasında bir sızı... Bir ceylan indi genç padişahın kalbine... Kıyısında suya varamadan boğuldu... Bir rüya ile sıçrayan şehzade, bir karar ile ağlayan padişaha dönüştü... S A B I R, harfler bulanık göründü... Sonra yeniden baktı: SABIR! Bu kez netti... Hükümdara bu günden geriye sabır kaldı...</p>

  <p class="normal">Çok değil, az zaman sonra sevince de değecekti kalbi, bildi. Çünkü acı varsa sevinç yakındı... Rahman önce kanatır, sonra kanayan kalbi sarardı... Dedi ki: "Ben sızlayan, ağlayan kalplerleyim..." Bu da acıyan kalbe teselli için yeterdi... Tüm kararlarını sırtlandı Sultan, sabaha yakın bir vakitte yumdu ağlayan gözlerini...</p>

  <p class="normal">Geriye bir tek Sema'ya ulaşan sözcükleri, kararı ve cülus merasiminden izler kaldı... Gerisi sır olup Rahman'ın katına ulaştı. Şimdi bir kaderin en önemli kapısındaydı... Ve rüyadaydı... Duyduğu tek çağrı; fethe dairdi...</p>

  <div class="calibre1" id="calibre_pb_16"></div>
</body>
</html>
