<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>fetih</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h2baslik1" id="calibre_toc_6">"TAHT İLE ÖLÜM ARASINDA TESLİMİYET"</h1>

  <p class="sagnormal">16 Muharrem 1451</p>

  <p class="normal">Bir türlü yoruma kavuşmamış bir rüya, ikinci kez şehzadenin gözlerini yakalayınca nasıl olur da unutulur? Gece, rüya, sıçrayış ile kayıtlara geçer bu yorum... Yorum gücünde yüreği sızlayarak kaderine yürür, rüyayı gören şehzade... Dolunay gecenin en derin hüznüne doğar... Şehzadenin kapalı gözlerinden yaşlar süzülür, yanağına... Bulanık terler birikir alnına... Dudakları ölüme dair bir şeyler fısıldar... Acısından sözcükleri anlaşılmaz...</p>

  <p class="normal">İnsana mahsus olan hafiflikle sıçrar rüyasından... Ama olanca ağırlığıyla ikinci kez içine düştüğü rüyanın vehminde meraka akar kalbi... Derin bir nefes çeker, gözlerinde biriken yaşlara dokunup alnında biriken terlere... Hepsi yerli yerindedir, hepsi soyut bir rüyadan somut varlığında izler bırakmıştır... Ayağa kalkar, odasının balkonundan Sema'ya bakar gözleri... Dolunaya takılır bakışları... Dolunay, gecenin içinde rüyanın büyüsüyle şehzadenin kalbinde doğurduğu hüzne dokunur...</p>

  <p class="normal">Bu kez unutulacak gibi değildir rüya... Şehzadeyi terk edecek kadar geçici değildir... Şehzadeyi yatağından dalgınlığa uyandıran rüyadan habersiz, dokunur eşi Gülbahar Hatun... Endişeli bakışlarla sorar Şehzade Mehmet'e:</p>

  <p class="normal">"Gece vakti sizi uykunuzdan eden sıkıntınız nedir, şehzadem!" Şehzade Mehmet eşinin endişeli yüzünü, şefkatli bakışlarıyla okşar... Endişelerden arınması için, tebessüm etmeye çalışır. Eşi ile paylaşır rüyasını:</p>

  <p class="normal">"Öyle bir rüya değdi ki gözlerime, sanki yorumu hem kalbimi sızlatacak, hem de önümde ferah bir kapı açacak gibi bir his bıraktı içimde... Aynı rüyayı ikinci kez görüyorum... Önümde gökyüzünün yedi katının kapısı açılıyor... Her katta bir padişah ile karşılaşıyorum. Yedinci katın kapısını açtığımda hükümdar otağı boş. Bana, birileri "Bu otağ senindir hünkârım" diye sesleniyordu ki uyandım..."</p>

  <p class="normal">Gülbahar Hatun, eşinin ellerini tuttu... Dolunayın altında, genç eşine sevgi ile baktı ve:</p>

  <p class="normal">"İnşallah, devletimizin yedinci hükümdarı siz olacaksınız. Rabbim, size bu şanı layık göreceğini ve vaktin yakın olduğunun işaretini bu rüya ile takdir etmiş..."</p>

  <p class="normal">Şehzade Mehmet, eşi Gülbahar Hatun'un bu içten yorumuna karşılık tebessüm ederek "İnşallah" dedi... Yeniden gözlerini dolunaya çevirdi... Rüyada bir yara vardı ve yarada ışıldayan bir aydınlık mana... Bu rüyanın içindeki hüzün göğsünü daraltıyordu...</p>

  <p class="normal">Rüya kalbe dokunduğunda, şehzadeyi uyandıran rüyanın manası mıdır, yoksa kalbin rüyada bulduğu mana mıdır? Her şey ezelde yazıp gizliliğe bürüyen Rahman'ın takdiri ile ilk kez aşikâr kılındığında, kul yazgısının sızısıyla ürpertiler yaşamaktadır... İşte şehzade tam da o ürpertinin kıskacında titremektedir...</p>

  <p class="normal">Uykusu bölünen şehzade abdest ile arınan varlığı ile sevgiliye doğru kıbleye yöneldiğinde hâlâ titremektedir. Rüya ile uyanıklık arasında mânâ ile kalp, yazgı ile sır döngüsünün içindeki o incecik sınır, şah damarında atmaktadır... Şehzade, namazın ardından doğrulduğunda artık ona durmak haramdı... Kapısında bekleyen haberci, acil okuması gereken fermanı uzatır, genç şehzadenin ellerine...</p>

  <p class="normal">Rüya, gece ve karanlık içinde kalbe düşen sızıya dair cümleleri ile sehere ulaşan şehzade, elindeki fermanda rüyanın sızı olan yorumu ile satırlara değince, ölümle yüzleşiyor... Ölümü görünce göğün yedinci katının, yedinci tahtına giden yolu gösterir ferman... Bir şeyler sızlar içinde, bir şeyler açılır önünde... Şehzade, ölüme teslim olur... Çünkü ölüm de kaderin bir parçasıdır ve Allah'ın takdiridir... Gözleri bulutlanan şehzade, gerisin geriye fermanı sararken mırıldanır:</p>

  <p class="normal">"İnna Lillahi ve İnna İleyhi Raciuun". Bir şehzade için hükümdar olan babasının vefatı, kendisine açılan hükümdarlık kapısının başlangıcıdır...</p>

  <p class="normal">Manisa'dan Edirne'ye doğru bir yolculuktur şimdi kapısında bekleyen... Yol boyunca kalbinde babasının vefatı, aklında devletin devamı için ferahlık... Çıkılan yolculuğun sonunda yıllar önce tahttan feragat ettirildiği anların hatırası... Babasının yokluğunun sancısı... Kundakta olan kardeşi Ahmet'in yazgısı... O da bir şehzade... Ve onun da hakkı taht... İçinde yeni bir sancı... İki ucu keskin hançer, kalbinde saklı... Avuçlarına dolan, kor ateş. Üstelik avuçları daha baştan böyle köz doluyken... Şehzade Mehmet, neyin kıskacındadır?</p>

  <p class="normal">Bir rüyada önce gözlerinden yakalayan yazgı, yazgı diye başlayan sınav, içilmemiş sular, yaşanmamış kader, köz dolu avuçlar... Tüm bunları anlayınca Şehzade yangında mıdır? Acının bakışlarında varlığını sızlatan Çelebi Mehmet... Yangın. İki nokta üst üste... Seçilmişler, o da bir yazgı. İşte şimdi yazgısına giden yolda sancıyla Edirne'deki hünkâr evinin bahçesini hızlı adımlarla yürümektedir... Herkeste bir merak, bin sancı... İkinci Murat Hân artık yoktur... Geride zaferleri, "Murâdî" mahlası ile yazdığı şiirler vardır... Özlediği dervişane sessizliği kalbinde taşıyarak Mevla'ya doğru bir kaderin eşiğindedir...</p>

  <p class="normal">Ölümün yakıcılığını sırtlanıp, şubatın soğuğu içinde yürür şehzade... Mevsimin soğuğundan üşümüş tenini, ölümün sızısında ısıtır. Yanağına düşen ilk damla, ölümün özlem yaşıdır. Dudaklarında hissettiği tuzlu su, babasını kaybetmiş bir evladın ateşidir. Gözyaşı... Bir damla... Bir damla daha. Damla damla bir ölüm yağmurları...</p>

  <p class="normal">Güçsüzlükle yüzleşir, gözlerinden yaşlar akıtan şehzade. Doğarken güçlü olmak yazgısıyla ağlamanın yasaklandığı kalbine, hükümdar olan babasının vefatıyla izin verir ağlamasına... Kalbinde bin bir Fettah. Bin bir Vedud... Bin bir "hu". Yine de saklar gözyaşlarını herkesten. Bir tek Rabb'i ile paylaşır... Kalbi de bedeni de yangındadır, ölümdedir... Çile kalbinde ve her zerresinde. Bini, bin birinciye bağlayan hece: "sabır." Sabır, kalpte sızlayan ölüme dokunur. Her şey ölümün çemberinde sabra dokunur.</p>

  <p class="normal">Şimdi şehzadenin önünde iki yol... Biri hükümdarlığa, öteki babasının son yolculuğuna açılıyor... Cülus, Murat Han'ın naşı, kundaktaki kardeşinin kaderi, hepsi Çelebi Mehmet'in omzunda... Karar dudaklarından çıkacak cümlenin neticesi. Netice Mehmet'in ebedi adının yanında anılacak kaderin bağlantısı... Kalbinde sıkışan duyguların kıskacında, yaratıcıya duyduğu güvenle, babasının kapanmış gözlerine doğru eğilirken varlığı, "Her canlı muhakkak ölümü tadacaktır" diye kesin hükümle şükre uyandığında, hissettiği duygunun adı teslimiyettir.</p>

  <p class="normal">Vakit; hicretin 855. yılının, on altı muharrem perşembe gününün içine doğmuşken, II. Murat Hân ölüm, Çelebi Mehmet ise hükümdarlık gömleğini giymeye hazırlanıyordu... Her ikisi de, kendi kaderlerinin yazıcısına dair güvende... Birbirinin aynı rüya Çelebi Mehmet'in kalbine dokununca, birbirine bağlı iki yazgı, şehzadenin gözlerinin önünde aşikâr oldu... Ama ölüme teslimiyet nasıl Hak'tansa, gözyaşları da Hak'tandı... İlk kez ölümüyle yüzleşen sevdiğinin, uyur haldeki varlığının, bir daha asla uyanamayacak olmasına dair hüzünle yüzleşince şehzade Mehmet, Hak olan gözyaşlarını savurdu yanaklarına...</p>

  <p class="normal">Birazdan kaderinin ilk kapısına doğru yürüyecekti... Cülus için hazırlanacak ve halkın, devletin tüm ileri gelenlerinin ve memurlarının huzuruna çıkacaktı... Rüya ile başlayıp kader ile devam eden bir gecenin sabahında şimdi babasının ölümüyle kendisine açılan hükümdarlık yazgısının tam eşiğindeydi...</p>

  <p class="normal">Şimdi gözleri nemli, sesi ağlamaklı... Dilinde bin bir Fettah, bin bir Vedud... Açılan kapı ile üzerine yağacak sevginin tam ortasında... Yükseldi sesi!</p>

  <p class="normal">"Hu, sevgilim, hu"</p>

  <div class="calibre1" id="calibre_pb_14"></div>
</body>
</html>
