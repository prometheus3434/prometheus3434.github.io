<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>fetih</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h2baslik1" id="calibre_toc_21">"GECENİN İÇİNDE İKİ SULTAN"</h1>

  <p class="sagnormal">Nisan 1453</p>

  <p class="normal">Üç defa yağmur başladı içimde. Üç defa kokusunu bırakıp dindi... Eğer yağmurdan geriye kokusu kalmasaydı, unutabilirdi varlığım yağmurun çılgın hatırasını. Oysa unutmak için vefasız bir kalp lazımdı ve bir de unutulmak isteyen bir hatıra... Oysa ne yağmur unutulmak istedi ne de kalbim vefadan yoksun unutkan bir kalıptı...</p>

  <p class="normal">Gecenin karanlığı, kuşların fısıltısı, yıldızların bir işarete dönüşen parıltısı, rüzgârın soğuk nefesi, arkamda yeniçerilerin ayak sesleri, ellerinde loş bir ışığa dönüşen kandillerin titrek alevleri, önümde beyazlar içinde yaşından beklenilmeyecek kadar yürüyüşler sergileyen hocam Akşemseddin'in ayak sesleri... Ben II. Mehmet... Sultan Mehmet... Hâlâ şehzadeliğinde kabul görmemiş yanımın hatırasıyla kırgın bir şair olan Mehmet...</p>

  <p class="normal">Gecenin içinde hiçbir sorgu sual etmeden hocamın ardı sıra yürüyorum, kaderimin bu yürüyüşün ardındaki yazgısına... Sırtımı Rabbime dayamış olmamın güvencesiyle yürüyorum, kaderime... Bir kuyu başında Yusuf'u bulmanın ışıltısıyla uğuldayan bir kurdun, tarifsiz sevinciyle, bir köle pazarında Yusuf'a bakan gözleri ile doğan Züleyha'nın sevincini içimde kıyaslayarak yürüyorum... Aramaya koyulduğum yazgımın neticesine...</p>

  <p class="normal">Değişip duran mevsimler, sonsuz devri daimde nöbet değiştiren zaman diliminin içerisinde benim payıma hep değişmeyen bir aşk düşüyor... Hep aynı iklim, hep aynı sızı, hep aynı garip duyguyla baş döndürücü... Bitip tükenmek bilmeyen mart yağmurları, kendini nisan ayının bahar çiçeklerine teslim ederken, kalbimin bahara değmiş olması içimdeki aşkı da coşturdu.</p>

  <p class="normal">Şimdi içimde savaştan yorgun, aşktan ağlamaklı, ışıklı nisan yağmurlarının kalbe sonsuzluk vehmi bırakan sevinci var... Nemli toprağın üzerinden kaftanımın eteklerine ıslaklık değe değe gecenin karanlığının içinde yürüyorum. Ama nasıl bir yürüyüş... Adımlarımı nereye atacağımı bulmakta zorlanıyorum. Ben bir harbin ortasında girdim yirmi bir yaşıma... Ve içimdeki martın yazgısıyla yürüdüm nisan ayının bahtına... 21 yaş... Genç sultan diyorlar bana... Babası II. Murad Hân'a benzemiyor diyorlar.</p>

  <p class="normal">Oysa her oğul gibi babasından yazgılar ödünç alan bir yazgım var, benim de bilmiyorlar... Ben de omzumda hükümdarlık sıfatını taşıyorum, ben de fethi düşlüyorum, benim de parmaklarımın ucundan şiirler damlıyor... Ben de aşkı dar zamanlarda tadıyorum. Benim de ömrüm savaşlarda ölüme doğru koşmakla geçecek... Babamın uysal olmak için vardı şansı... Oysa benim şansım yok. Hata yapmamak için uysal olmaktan ziyade sert olmalıyım, bilmiyorlar...</p>

  <p class="normal">Hocamın gecenin bu karanlığında nasıl da böyle atik olduğuna hayret ediyorum... Dağlık taşlık bu yolda böylesine iz bulmak becerisi gönül gözünden miydi? Evet, gönül gözünün gören ışığındandı... Orası secdeyle besleniyor çünkü... Hem de her daim secdede olan varlığın aşkıyla bakıyor hocam... Ben mi sultanım, o mu? Unutuyorum...</p>

  <p class="normal">Bazen onun gibi yüreği yangın bir veli olma yazgısının imrenişleriyle sızlıyorum. Aşkın hallerini yazıyorum... İçimde büyüyen sızının yollarında parçalanıyorum... Aşk mı var ediyordu kalbi? Aşk mı hayatın manasına gergef gergef işliyordu büyüyü... Mevsim kendi içinde aşkın dokunuşlarıyla üzerimden geçerken görmek ve görünmek manasına dokundum... Ben görüyordum aşkımın suretini. O surette dokunuyordu yüzüme ama bedel ödemem gereken aşkın, sınav noktası beni bedel noktasında oyalıyordu.</p>

  <p class="normal">Sultan Mehmet, yine Konstantinopolis için sızlandı... Muhteşem su kemerleri, büyük sarnıçları, mermer sarayları, sanat tarihi açısından eşsiz devasa heykellerinin oluşturduğu o görkemli mimarisiyle sultanın soluğunu kesiyordu... Kuşatmanın birinci haftasının sonunda, yıldızların semada dans ettiği anın görkeminin içinde bahar çiçeklerinin kokuları yayılıyordu. Bu büyüleyici gecede Sultan Mehmet ve hocası Akşemseddin bir müddet daha yürüdüler...</p>

  <p class="normal">Çok geçmeden, Haliç'i yukarıdan gören, yüksek bir tepenin sık ağaçlıklı patikasına tırmanmaya başlamışlardı. Karanlığın içinde yolunu ustalıkla bulan hocasını izleyen Mehmet, aşkla hocasını süzüyor, onun talebesi olmaktan gurur duyuyordu. "İşte benim hocam." diyordu. O kadar dik yamaçlarda yürüdükleri halde hocasının nefesi bile tıkanmamıştı... Hassa askerleri ise kendilerini rahatsız etmemek amacıyla arkadan gözle görülecek bir mesafeden takip ediyorlardı.</p>

  <p class="normal">Şeyh, hiç konuşmadan bir şeylerin peşine düşmüş bir şekilde ilerliyor; aradığı noktayı bulmak için dikkatle etrafına bakınıyordu. Sultan da hiçbir şey sormadan hocasını takip ediyor, onun hızına yetişmeye çalışıyordu. Kestane ve çam ağaçlarının karanlıkta hafifçe parıldayan yosunlu gövdelerinin arasından boy vermiş geçit vermez sarmaşıkların arasından usulca dolaştılar. Çamurların bileklerine sıçrayışlarına aldırış etmeden ilerlediler.</p>

  <p class="normal">Şeyh Akşemseddin, ansızın durdu ve dikkatle bir noktaya baktı. Sultan, hemen ardında durarak hocasının baktığı noktaya bakmaya başladı. Çok merak ediyordu hocasının ne söyleyeceğini. Muhakkak önemli bir şey olmalıydı, yoksa hocası gecenin bu saatinde huzuruna gelmez ve onu önemsiz bir mevzu için yollara düşürmezdi.</p>

  <p class="normal">Merak içinde kalan sultan sordu:</p>

  <p class="normal">"Hocam ne görüyorsunuz?"</p>

  <p class="normal">Kısa bir sessizliğin ardından:</p>

  <p class="normal">"Haliç'in batı kıyısında bir şeyler görüyorum."</p>

  <p class="normal">Sultan hocasına odaklanmış bir şekilde:</p>

  <p class="normal">"Hayırdır inşallah efendim."</p>

  <p class="normal">"Sultanım öyle bir hayır ki, bu hayır şükrümüzü artıracağı gibi bu çetin günlerde de bize umut olacak. Muhasaranın başlangıcından beri neredeyse her gece uyarıldım, yıllar evvel nefsimi olgunlaştırmak için boynuma uzanan gizli ve kutsal bir elle, Hacı Bayram Veli'nin dergâhına sürüklenerek nasıl götürüldüysem, şimdi de Rabbim bir uyanış için gizli bir el ile beni buraya getirdi."</p>

  <p class="normal">Sultanın gözleri ışıldadı, büyük bir heyecanla sordu:</p>

  <p class="normal">"Canım size feda olsun hocam, lütfediniz, kalbi; harbin ateşinde ısınan bu fakire gördüklerinizi izah ediniz."</p>

  <p class="normal">"Hissettiklerim neticesinde ümit ediyorum ki, Efendimizin mihmandarı Hazreti Ebu Eyyub El Ensari hazretlerinin kabri orada bir yerlerde, Kosmidon (Eyyüp) ormanlarının içinde ve artık açığa çıkarılmayı istiyor."</p>

  <p class="normal">Yeniçeri ağalarının getirdikleri meşalelerin ışığında orman ve önlerindeki derin vadi birden bire gölgelere büründü. Ağaçların tomurcuklanmaya başlamış dalları arasında uğuldayan, usulca gıcırdayan ve takırdayan rüzgâr, iki sultanın etrafında süzülüyordu...</p>

  <p class="normal">Kısa bir sessizliğin ardından:</p>

  <p class="normal">"Latin istilası sırasında kabri şerifi yok edilen, tahrip edilen bu zâtın aziz na'şına ulaşmak devletimiz için büyük şeref olacak hocam. Dilerseniz bütün bölgeyi kazdırıp, ele geçen delillere göre kabrin yerini tespite çalışalım."</p>

  <p class="normal">Hocanın yüzünden bir dalgın rüzgâr geçti:</p>

  <p class="normal">"Bu yıllar alır." dedi.</p>

  <p class="normal">"Evet, ama elimizdeki bilgi kırıntıları mübareğin kabrinin, Kydoros (Alibey) deresinin Haliç'e akan yerinden itibaren batı kıyısında, Kosmidion mevkiinin surlara yakın bir yerinde olması gerektiğini söylüyor hocam. Ama korkum şu ki, Latin istilası döneminde barbarlar tarafından yağma edilmiş olmaya."</p>

  <p class="normal">Akşemseddin hazretleri bir müddet sakalını sıvazlayarak düşündü ve daha sonra Sultan Mehmet'in omzuna elini koyarak konuşmaya başladı:</p>

  <p class="normal">"Bak oğul, Mihmandârı Resûl'ün kabri, iki arşın derinliğine kazılmıştır. Barbarların bu derinliğe inmedikleri civardaki kolay mezarlarla uğraşıp, bunu yalnız tahrip etmekle yetindikleri söylenir ki, bende buna inanırım; çünkü barbarlar sabırsız olurlar. Muhtemelen bu kabrin dış yüzeyini yıkıp, biraz da toprağını eşeledikten sonra uğraştıklarına değmeyeceğini düşünüp vazgeçmişlerdir."</p>

  <p class="normal">Akşemseddin gözlerini yumdu... Bir rüya kadar güzel duruyordu. Sultan Mehmet, hocasının bu ruhaniyetini bozmamak için kıpırdamıyordu bile.</p>

  <p class="normal">"Oğul, o dönemlerde onların en büyük derdi bu asil efendimizin kendi milletinden olmamasıydı. Öfkeleri en çok bunaydı. Onun son peygamberin mihmandarı olduğunu biliyorlardı..."</p>

  <p class="normal">Şeyhin gözlerinden iki damla sıcak gözyaşı yanağına süzülürken, sultanın yüreği yandı... Usulca sordu:</p>

  <p class="normal">"Ne yapmamızı emrediyorsunuz şeyhim?"</p>

  <p class="normal">Lala Akşemseddin, talebesinin suretine içten bir tebessüm kondurdu. Ellerini avucunun içerisine aldı, tane tane konuştu:</p>

  <p class="normal">"Önemli konularda durup kalbi dinlemek ve istişare etmek en hayırlı olanıdır. Acele karar, hatanın oranını yükseltir. Durup kalbimizi dinleyelim ve diğer âlimlerle de oturup istişare edelim. Yarın buraya ikindi namazına müteakiben tekrar gelelim." Dedi.</p>

  <p class="normal">Sultan, razı oldu. Birlikte umutla geri döndüler. Benlik davasına düşmeyenlerin ışıltısı vardı üzerlerinde... Derin bir nefes alıp, umutla doldurdular içlerine hayatı...</p>

  <div class="calibre1" id="calibre_pb_44"></div>
</body>
</html>
