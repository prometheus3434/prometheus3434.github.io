<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>fetih</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h2baslik1" id="calibre_toc_9">"İKİ UCU KESKİN HANÇER KONSTANTİNİYYE"</h1>

  <p class="normal">Yaprağın üzerindeki şebnem damlasına isabet eden yıldırımın ezdiği kalp, yaprağın kalbiydi; padişahın kalbine düşmüş olan yıldırım ise onu zaferine doğru yürümekten alıkoymak isteyenlerin çıkardığı isyanlardı. Genç padişahın kalbinde rüyası hilal şeklindeydi. İncecik ve ürpertiliydi. Tüm zamanların en küçük salisesine kadar aklının ve kalbinin sınırlarında fethin akışı ve sırları gizliydi.</p>

  <p class="normal">Padişah, göğe bakıyordu. Fethe dair adımların daraldığı günlerin içinde büyüyordu varlığı. Fetih günü, bedel anı, zafer için yol telaşı... Hünkâr olma yazgısının yanına fetih rüyası da eklenmiş olan bir padişah olarak aldığı her nefesi zafer ile süslüyordu... Secde ve ilim arasında sürekli kutsal fetih projeleri hazırlayan padişahın her adımı Konstanti-niyye şehrine doğru atılan hamlelerle doluydu...</p>

  <p class="normal">O fetih düşleriyle uykusuz geceler, yorgun günleri sırtlarken varlığında dış ve iç cephede de yükseliyordu adı. Herkes genç padişahın kilitli odasının arkasında fethe yoğunlaştığını biliyordu. Bizans, genç padişahın hedefi olan Kontsan-tiniyye'yi kaybetme korkusu ile onu bu yoldan geriye çevirecek planların peşine düşmeye başlamıştı. Genç padişahın, babası Murad Hân kadar uysal olmadığının bilinciyle titriyorlardı.</p>

  <p class="normal">XI. Konstantinus, hırsla şehre tutunmuşken kaç kuşatmanın çarpıntısında şehrin sınırlarında tutuşan kalplerin yangınını hissetti. İmparator tüm tarihin kuşatmalarına rağmen ellerinde kalan bu şehri ilk kez kaybetmekten bu kadar çok korkuyordu. Rakibi kendisinin yarı yaşından bile değildi. Ama sırları ve esrarı olan bir hükümdardı...</p>

  <p class="normal">Kral, pencerenin kuytusundan denizin lacivert surlarına bıraktı gözlerini... Denizin enginliğinde yandı kalbi... Ayasofya'nın duvarlarında çınladı sesi, öksüz ve yetim kalmış bir çocuğun korkusu ve burukluğu gibi bir dokunuşla... Henüz bir girişimde bulunulmamıştı ama biliyordu, Padişah Mehmet yavaş yavaş kente doğru yönelecek ve kuşatma ile sarsacaktı kenti. "Hâlâ bizim bu güzel kent." dedi. Tam ferahlayacak gibi olmuştu ki, "hâlâ, dedim diye mırıldandı. Hâlâ, ne kötü kelime" dedi...</p>

  <p class="normal">Bu tek kelimenin kaybetmeye yakın manasında kıvrandı. Arka bahçede kaybetme korkusu, yitirme tehdidi... Oysa ön bahçede "hâlâ" sahibim lafzı hüküm sürer... Hükümlerin esasında, vakit çoktan daralmışken iki ucu keskin hançerdir; Konstantiniyye... Bir ucu padişahın keskinleşen rüyası, öteki ucu imparatorun kalbini delen hançerin sızısı...</p>

  <p class="normal">Keskin bir rüya ve keskin bir sızı arasında iki suretin resmiydi. Biri aydınlanırken diğeri kararan iki yüzün yazgısı... Kalbin manasında suretin lisan kazanması... Kalbin yazgıda manaya değen varlığı, yazgının manayı kuvvetlendiren gücü hiç kuşkusuz Rahman'ın kudretinde saklıydı.</p>

  <p class="normal">Padişahın içinde rüyaya dair kaçamadığı yazgının aşkı geziniyordu. İmparatorun içinde kaçamayacağı yazgının soğuk korkusu... Havada, fırtına öncesinin sessizliği... Konstantiniyye bir bıçak gibi en sıcak yerinden kesilir. Gökyüzünden martılar süzülür... Denize yakın kanatlarından yağmurları okşayarak aşka şahitlik eder... Padişaha doğru sevinç çığlıkları ile koşan martılar, imparatorun başının üzerinden acı çığlıklarla geçer...</p>

  <p class="normal">Devlet; güç ve yükseliş isterdi... Güçten yoksun bir devletin yükselmeye mecali olmazdı. Aşkta ısrar kalp için açılan kapılar demekti... Padişahın kalbindeki şiddetli aşk, önündeki kapalı kapıları bir bir açıyor, genç hükümdarının ruhuna aydınlık yollar sunuyordu... Şimdi aynı şehre kenetlenmiş iki devlet, iki bakış, iki aşk dolu kalp... Oysa yalnızca biri kazanacaktı ve bu kent, yalnız birinin sınırlarında genişleyecekti. Bunu ikisi de biliyordu...</p>

  <p class="normal">Biri ezanın, diğeri çanın; biri secdenin öteki İsa ve Meryem ikonalarının önünde teslim oldular inançlarına... İkisinin dilinde de kalplerinin lisanlarıyla dualar yükseldi enginlere... Dua, zikir ve tespih. Dua dilde, zikir kalpte, aşk parmakların ucunda "hu" ile tespihteydi, Padişah için... İmparator için ise, "ne olur bu kuşatmada da bizi yalnız bırakma, tarafımızda ol, Tanrım." Yalvarışlarında saklıydı...</p>

  <p class="normal">İmparator bir çare bulmuşçasına elçiyi çağırdı. Niyeti mazideki eskimiş bir taktiği tekrarlamaktı. Padişah'ın Macaristan'la üç yıl süreli bir mütarekeye akdettiğinin haberi ile sarsıldı. İçindeki sarsıntı dışına da taşacaktı. Padişah'ın emellerine doğru yol aldığının bilinciyle "Olamaz!" dedi... Çareyi Padişahı, devletin içinden sıkıntıya düşürecek yolda aradı.</p>

  <p class="normal">Karaman oğlu İbrahim Bey'e elçi göndererek "Osmanlı Devletindeki saltanat değişikliğinin, kendisi için, istiklal demek olabileceği fikri" ile kışkırtarak Padişaha karşı ayaklanmasını sağladı... Karamanoğlu'nun isyanı etrafa yayıldı... Havada kasvet, bulanıklık, hırs kokusu... Kim av, kim avcıydı sisler arasında karıştı. Kalpler, karanlığın ve mücadelelerin kucağında korkuya kapıldı.</p>

  <p class="normal">Karamanoğlu hırsının oyuncağı, imparator kaybetme korkusunda zafer için umut ışığı peşinde, padişah kutsal toprak ve övgü dolu hadisin övülen yüzü olmanın rüyasında... Deniz dalgalandı... Mavi sularda çarpan üç kalp, üçü de fırtınaya kapılmış yazgılarına doğru yürümekte...</p>

  <p class="normal">Padişahın karşısında gözleri bulutlu iki haberci...</p>

  <p class="normal">Karamanoğlu İbrahim Bey'in isyan haberini fısıldarken, haberi tatsızlığından tatsızlaşmış suretlerinin acısıyla padişahın önündeler. Genç hükümdar önce bir müddet sustu. Sonra hüzünle, müstehzi bir tavırla araladı dudaklarını:</p>

  <p class="normal">"Bizimle saltanat lafın edermiş ol kermani</p>

  <p class="normal">Hudî fırsat verürse ger, yire koram ani"</p>

  <p class="normal">Sonra mahzunlaştı. Padişahı, güneş yakmıyor, yağmur ıslatmıyor, gülün dikeni kanatmıyordu. O, ışığın peşindeyken kendi milletinden ışığı söndürmeye akın edenler çıkıyordu. Dıştan gelen düşmana razıydı. İçindeki düşman kesiyordu takatini. Elemini artırıyordu. Duydukları karşısında hissettiği acıyı anlatmaya gücü olsa da, yangını anlatılmayacak kadar büyüktü. Bir ah çekti ve devam etti konuşmaya:</p>

  <p class="normal">"Kermanî ne uslanmaz, ne utanmaz mahlûktu ki İslâm içre fesat sokar, şahsî ikbal hevesine İslâm'ın istikbalini kurban ider?"</p>

  <p class="normal">Yazgının bu kısmında padişah yollara düştü. Akşehir'de gençliğinin üzerine çıkan hükümdarlığı ile dikildi Karamanoğlu Mehmet Bey'in karşısına... Yüzünün yarısında kötü bir rüyanın acı yanı, diğer yarısında hükümdarlığının kuvveti vardı... Duruşu ise baştan sona rüyası için sonuna kadar dimdik duracağının garantisini taşıyan varlığını yansıtıyordu. İncecik bıyıkları, simsiyah bir sakalı vardı. Güzel bir adamdı. Muhatabının karşısında yenilmeye fırsat vermeyecek kadar büyük bir güvenle duruyordu.</p>

  <p class="normal">İsyanın içinde çılgınca duran İbrahim Bey, hükümdarın karşısında cesaretini yitirmiş yanıyla inceliyordu... Padişahın tek bir bakışında ve yükselen cümlesinin satır aralarında görmüştü yüreğini... Görmüş ve çekilmiş, küçülmüştü karşısında... Elbet bir gün tüm hesaplar görülecekti. Oysa şimdi padişah için uzlaşma vaktiydi. Karamanoğlu, genç padişahın karşısında sonlandırdı isyanı... Eğildi ve özür diledi.</p>

  <p class="normal">Hünkâr kalbindeki öfkeyi bastırdı. Bir kez daha kalbini Allah'ın katında yıkadı. Kalbindeki gizli çekmeceyi açtı, oraya bir de İbrahim Bey'in isyanını katlayıp koydu ve çekmeceyi kilitledi. Gözlerini, genç padişahın gözlerine teslim etti. "İçimdeki hırsa uydum" dedi. Bir sınav veriyordu şimdi ama biliyordu gençliğinin üzerinde olağanüstü bir kuvvetle duruyordu padişah. Onun gücüyle uyandı isyanından. Sonra özrüne karşılık bir daha haddini aşmayacağına dair yemin ederek, aradaki bağı kuvvetlendirmek için kızını verdi padişaha.</p>

  <p class="normal">Genç padişah, bu sorunu çözüp fetih hazırlıklarıyla meşgul olmak istediğinden, Karamanoğlu'nun teklifini geri çevirmedi. Hiç vakit kaybetmeden Edirne'ye dönmek istiyordu.</p>

  <p class="normal">İsyanı bastırmak için geldiği bu topraklarda, gücünü ve kararlılığını emanet bırakıyordu. Tüm kalpler, Osmanlı'nın yedinci padişahının cesaretinin ve hükümdarlığının ışığına kapılıyor, bir yandan da korku duyuyorlardı...</p>

  <p class="normal">Genç padişah ve isyancı İbrahim Bey kaderlerinde uzlaşırken her şeyden habersiz ortaya ateşi atan ve o ateşle Osmanlı'yı tutuşturduğunu sanan imparator en büyük hatayı yapıyordu. Elçilerinin eline ferman tutuşturup padişahın huzuruna gönderdi.</p>

  <p class="normal">Padişah eline aldığı fermanı açıp okumaya başladı:</p>

  <p class="normal">"... Velhasıl, himayemizde bulunan şehzade Orhan Bey'in iaşe masrafını karşılık ödediğiniz, senesi 300 bin akçenin iki misline çıkarılmasını talep etmekteyiz. Talebimizin kabul edilmemesi halinde şehzade salıverilip saltanat davasına yardımcı olunacaktır." Fermanı gerisin geriye sardı ve yüzünde manidar bir tebessüm oluştu.</p>

  <p class="normal">Padişah gençti ama cahil değildi... Gözünü; devlet mücadelesinin içinde açmış, babasının yazgısında kudreti, bir hükümdarın her an her tehlikeye hazır olmasının gerçeği ile riskleri göz önünde bulundurmayı öğrenmiş bir hükümdardı. Öldürmenin ve yok etmenin sağlamasında hangi hamleyi yapması gerektiğini idrak eden padişah imparatorun kuru tehdidinde kendisini durdurmak için yollar arayan çaresizliği gördü.</p>

  <p class="normal">Artık padişahın elinde altından bir koza dönüşüyordu, Bizans... Çünkü hamle yapıp, Bizans'ı vurmak için aradığı hukukî ve siyasî mesnet şimdi avuçlarının içindeydi. Fakat düşmana açık hamlelerle oynamaması, şahı ve sırrı her daim yüreğinde taşıması gerektiğini biliyordu. Elçileri süzdü ve:</p>

  <p class="normal">"Yakında Edirne'ye döneceğiz. İmparatorunuza söyleyiniz: Cevabımızı Edirne'ye döndükten sonra vereceğiz."</p>

  <p class="normal">Elçiler afallar gibi oldular. Padişahın bakışlarında ne korku ne de kedere ait bir iz yoktu. Mektuba karşılık bir panik yahut öfke tepkisi dahi vermeyecek şekilde bir lisân ile duruyordu karşılarında. Cevabı almışlardı ama bekledikleri cevap ile aldıkları cevap uyuşmayınca geriye adım atmadılar. Cevaba karşılık hâlâ huzurdan çekilmeyi ağırdan alan elçilere öfkeli Veziri Âzam Halil Paşa dayanamayarak cevap verdi:</p>

  <p class="normal">"Gidiniz, dendi" diye gürledi. "Efendimizin alicenâplığına dua ediniz ki hükmü bana bıraksaydı billahi tepelerdim."</p>

  <p class="normal">Halil Paşa'nın gazabını bilen elçiler, korkuyla bakışıp geri geri huzurdan çıkarken, içlerinde bin bir korku çiçekleri açtığını hissettiler.</p>

  <p class="normal">Halil Paşa padişahın önünde eğildi:</p>

  <p class="normal">"Cüretimi mazur görünüz şevketlüm... Lakin cevabınızı daha sertçe beklerdim..." dedi.</p>

  <p class="normal">Padişah her şeyin bilincinde olan varlığıyla baktı vezirine. Başkalarının beklentisine göre değil kendi hesaplarıyla yollarda olan bir padişahtı. Bütün adımları, kalbindeki hesaplarla doğru orantılı olan padişah, kendi varlığına duyduğu güven ile:</p>

  <p class="normal">"Meraklanma vezirim... Asıl cevabımızı sonraya saklıyoruz. Bu öyle bir cevap olacak ki şiddeti Bizans'ı yere serecek."</p>

  <p class="normal">Halil Paşa, o an padişahın gözlerinde koşuşan atları gördü. Halinden kudreti okudu. Attığı adımların içerisinde rüyasının ve hükümdarlığının ruhuyla bütünleştiğinin gerçeğiyle yüzleşti. O vakit anladı; o, yaşından büyük bir padişahtı. Kendisine, kendi içine, hesaplarına baktı. Osmanlı devletinde adı ve maddi gücü ile bir otoritesi vardı. Karşısındaki yıllar önce hükümdar bir çocuk olarak tahta çıktığında ona karşı ısrarla durmuş ve küçük tepe isyanı ile onun tahttan inmesine sebep olmuştu. Ardından geçen senelerden sonra yeniden tahta çıktığında kendisine zulmetmemiş, üstelik makamında kalmasına izin vermişti.</p>

  <p class="normal">Şimdi karşısında Bizans, Karaman Beyliği gibi etkenlerle yılmayan, onların tutumları karşısında sabırla iradesini koruyan ve hesapları ile zırhlanmış bir padişah olarak görüyordu onu. Bir anda sebebini bilmediği bir korku ile titredi. Geçmiş ve gelecek arasında bağışlanmış bir vezir olarak dursa da şimdi varlığı, kalbindeki hırsla, onun karşısında durmak fikriyle ürperdi. Padişah terazinin sağ kefesinde yükselirken, diğer kefesinde alçalan engelleri ile hedefine doğru güç kazanıyordu.</p>

  <p class="normal">Puslu bir kış, bir nefes çekimi efkâr, bir padişah, bir kaybetme eşiğinde imparator, isyanında uyanan bir beylik ve şaşkın bir vezir ile kapandı bir sayfa... Bir daha açılacak hesaplar, yüzleşme vakti padişahın beyninde aşikâr. Dokundular padişahın rüyasına... Bezdirmek için attılar önüne çakıl taşlarını... Ama unuttukları bir şey vardı; o, rüyalarındaki aşktan kuvvet kazanan bir padişahtı.</p>

  <p class="normal">Her isyan için bir karar ve bir eylem gerekti. Kader meydanında engelin birine gülümsemiş, ötekinin özrünü geçici de olsa kabul ederek bastırmıştı... Şimdi Edirne'ye doğru koşturacaktı atını... Kalbi rüyasına teslim, aklı rüyasına dair hesapların ayrıntılarında... Padişah bildi, hiçbir rüya kolay değildi. Ve her zafer aşktan doğardı. O şimdi kuvvetli bir âşıktı.</p>

  <div class="calibre1" id="calibre_pb_20"></div>
</body>
</html>
