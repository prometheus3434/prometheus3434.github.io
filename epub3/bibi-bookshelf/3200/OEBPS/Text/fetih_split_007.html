<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>fetih</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h2baslik1" id="calibre_toc_3">KUYRUKLU YILDIZIN YAZGISINDA GÜL AÇTI</h1>

  <p class="sagnormal">(29 Mart 1432Edirne)</p>

  <p class="normal">Mevsim birden bire değişti. Çok uzun ve sıcak bir yazın ardından güz geldi. Kent, Ege'de baharla yaşadığı güzel günlerin ardından, önce hafif serinliklere, daha sonra yağmurlara teslim oldu... Güneş batınca, kentin arkasındaki yalçın kayalardan oluşmuş görkemli dağ, karanlığın kollarına bıraktı kendini...</p>

  <p class="normal">Şehir, gecenin içerisinde karanlığı ile uyuyan gözlerin üzerinden geçti, uyuyamayan gözleri heyecanla tutup, içlerindeki sızıdan yakaladı... Kuzey batıdan sokulan bulutlar, ağlamaya hazır bir kalp ile çırpındı... Yağmur yağıyordu, gecelere... Otuz yaşına gelmiş Padişah, simsiyah gözlerinin hülyası ve selviyi andıran boyunun ihtişamı ile namaza durdu... Göğsünde biriken hülyaların tıkanıklığını yok etmek için başını secdeye değdirdi...</p>

  <p class="normal">Gözlerinden yangın damlaları süzüldü yanaklarına... Emrinde ordu bulunan hükümdar, Hakkın huzurunda eğik başı, özlem gözyaşları ile kulluk mertebesinde sızladı... Şevketlü hünkâr, muhteşem bir babanın oğlu değilse de torunu olma yazgısıyla kendi oğullarından birinin muhteşem olmasının duasıyla çırpındı, rabbinin huzurunda... Herkesin karşısında el pençe durduğu padişah, şimdi kâinat sahibinin huzurunda, her mülkün esas sahibi olan Allah'ın karşısında, el pençe divan duruyordu...</p>

  <p class="normal">Dua, mucizeye inanmaktı... Duasız zafer olmazdı. Zikirdi. Kelâmdı. Bitip tükenmek bilmeyen mücadelelerin içinde halkının ve devletin sorumluluğunu sırtında taşıyan sultan için dua tek dayanaktı... Şimdi Murat Hüdâvendigâr heyecan ile doğacak çocuğunun sağlığı için secdedeydi... Yıldırım Beyazıt'ın torunu, Çelebi Mehmet'in oğlu olmak yazgısıyla anılmayacaktı adı yalnızca, daha büyük bir yazgının onurunu taşıyacaktı alnında... Habersiz gelecek olan müjdelerin eşiğindeydi kalbi...</p>

  <p class="normal">Namazın bitiminde Kur'ânı Furkan'ı aldı ellerine... Edep ve aşk ile okumaya başladı... Sesinin ikliminde bahar vardı... Gök yarıldı, kilitli kapılar açıldı, yağmurlar boşaldı göğün kalbinden... Hümâ Hatun'un, doğum sancıları içinde çarpan kalbinin ışıkları, alnında gül damlalarına dönüştü. Ellerinin arasına bırakılmış bir gül yaprağı! Bütün bir geceyi Kur'ân'ın güvenilirliği içerisinde geçiren Hümâ Hatun ve Sultan Murat sabahın ilk ışıklarında, yağmurun serinliği ile doğan günü karşıladılar...</p>

  <p class="normal">Saraya uzanan kesme taştan parke ile örülü yollara mucizeyi fısıldadı yağmurlar... Yollar bu sabah, dünyaya gelen güneş timsali, güzel yüzlü bebeğin yazgısına dair sırlarla ıslandı...</p>

  <p class="normal">Hümâ Hatun, korsanlar tarafından kaçırılıp Murat'ın haremine girdikten sonra, ilk kez bu kadar mutluydu. Hamileliği ile II. Murat'ın sadece kadını değil, aynı zamanda evladının annesi olma yolunda dinini de değiştirmişti... Şimdi kollarında bir şehzade vardı... Bütün masumluğu ile kendine bakıyordu... Kokusu, cennetten bir çiçeğin kokusu gibi Hüma Hatun'un ruhuna işledi...</p>

  <p class="normal">Sultan Murat'ın dudakları "İnnâ Fetâhnâ Leke Fethan Mübiinâ" ayetine değmişti ki martın otuzunun sabahının mührünü açan kutlu haber ile çalındı kapısı... Hattı Hümayundan şehzade müjdesini almış olan sadrazam, adaleti ve uysal yüreği olan Sultan Murat'ın karşısında durmuş, müjdeyi getirmişti. Edirne Sarayı'nda dünyaya gelen şehzadenin sevincinin yankıları, sessizliği bozmuş; sevinç seline dönüşmüştü.</p>

  <p class="normal">Öğle ve ikindi namazlarının ardından, gün büyüleyici güzelliği ile yükselirken bulutların ardına doğru, mehteran nevbet vuracaktı. Mehteran takımı, hünkârın, vezirlerin ve saray halkının huzurunda nevbet vurdu. Ertesi günü Saray içi mevkiinde güreşler düzenlendi, güreşler esnasında zengin, fakir herkese yemekler verildi, sadakalar dağıtıldı, doğan şehzadenin diş kirası dağıtıldı... Dört bir yana ferman gönderilerek Murat Han'ın üçüncü şehzadesi müjdelendi...</p>

  <p class="normal">Padişah aynanın karşısına geçip kuşandı... Tacını başına geçirdi... Her şeyin kusursuz olmasını istiyordu. Allah'ın ona bağışladığı bu şehzadenin şükrünü, eda etmek ve kendisini mutlu eden bu haberin heyecanıyla mutluluğunu herkesle paylaşmak istiyordu... Önce Hüma Hatun'un yanına gitti. Kendisini, babalığa ulaştıran kadının alnına sevgiyle bir öpücük kondurdu. Sonra şehzadesini kucağına aldı... Öpüp, okşadı... Onun üzerine dualar kondurdu. Allah'ın adı, peygamberin ismiyle dokundu evladına... Yine de içinde bir yerler sızladı... O bir hükümdardı... Bir devletin başıydı... Ondan sonra bu taht, oğullarından birine nasip olacaktı. Oysa bu doğan şehzade ile birlikte üç şehzadesi olmuştu. İşte bu durum onu korkutuyordu...</p>

  <p class="normal">Hattı Hümayun'un verdiği tebliğ üzerine, sadrazam, şeyhülislâm, vezirler ve teşrifata dâhil devlet erkânı sarayda toplanıp silahtar ağa vasıtasıyla huzura kabul edilmeyi arz ettiler... Sarayda herkes bir hata yapmamak ve kimsenin keyfini kaçırmamak için usulüne uygun hareket edip, sultanı mutlu etmek adına koşuşturuyordu. Peykler ve atlı haberciler, kutlu haberi ulaştırmak için, uzak mesafelere haber elçisi olarak gönderildi.</p>

  <p class="normal">Enderun'un havasında bir kutlama heyecanı hâkimdi... Seçkin talebeler birbirini kutluyor, iç oğlanları gelecek emirlere kulak kesiliyorlardı... Bir şehzadenin yağmurlarla, sabahın seherine doğan varlığı, herkesi sevinç yağmurları ile ıslatıyordu... Mevsim kıştı, mart ayının soğukluğu kenti üşütürken, sisleri dağıtıp; kalpleri ısıtan şehzadecin doğum kutlamaları, ismi ile yazılmaya hazırlanıyordu hayatın kalbine...</p>

  <p class="normal">Divanı Hümayun'da ise sarayın ileri gelenleri, sultanın teşrifini büyük bir heyecan ve mutlulukla bekliyordu. Hünkârı beklerken kavuklarını düzeltiyor, arada tebessümle ve alçak sesle, geçmişin ışıklarından bugünün yolculuğuna dair muhabbet ediyorlardı...</p>

  <p class="normal">Bu büyük bekleyiş içerisinde bugünün kutlama heyecanı doğmuş olsa da kalplerine, içlerinde uyanan geçmişin hatıraları ayaklanıyordu. Sultan Murat, tahttaki altıncı Sultan'dı... Veziri Azam olan Koca Mehmet Nizâmüddin Paşa'nın gözlerinin önünde tarih canlandı.</p>

  <p class="normal">Osmanlı'nın dördüncü Sultanı, Yıldırım'ın, Bizans üstünde hak iddia ettiği günlerin heyecanına daldı. Bizans İmparatoru Beşinci Yuannis Paleologas'un kendine haber vermeksizin tamir bahanesi ile surları tahkim ettiğini öğrenen Yıldırım, hiddetle ayağa fırlayarak haykırmıştı:</p>

  <p class="normal">"Surlarda yapılacak herhangi bir tamir, alınacak herhangi bir tedbir, bize karşı yapılmış, bize karşı alınmış sayılır. Kuleler ya derhal yıktırılsın veya ordumuz ile gelip yıkmamız beklensin."</p>

  <p class="normal">Çok geçmeden Yıldırım'a, Beşinci Yuannis'in ölümü ve onun ölümüyle tahta geçen II. Manuel Paleologos'un bazı davranışları üzerine şöyle bir protesto notası ulaştırılırdı:</p>

  <p class="normal">"Eğer emirlerime itaat edip rahat yaşamak istiyorsan, şehrin kapılarını kapatır, içeride istediğin gibi saltanat sürersin. Şehir haricinde ne varsa hepsi benimdir."</p>

  <p class="normal">Sonra Yıldırım 1391 yılında Konstantinopolis'i fiilen ablukaya aldı. Konstantinopolis, Osmanlı tarihinde ilk defa Türkler tarafından kuşatılıyordu. Koca Mehmet Nizamüddin Paşa, yedi ay süren ve sonunda Bizans'a "Fetih Fermanı" sayılabilecek bir anlaşma ile kaldırılan ablukanın hatırası ile kendine geldi. Hâlâ Sultan Murat Hân, huzura teşrif etmemişti.</p>

  <p class="normal">Divanı Hümayunda hükümdarı bekleyiş sürüyordu. Dışarıdaki soğuk hava odadaki yanan ateşin titreyişlerinde kırılıyordu. Nizamüddin Paşa, ateşin başına biraz daha yaklaştı. Aklında geçmiş ve gelecek arasında bugün doğan şehzadenin bir güç olabileceğine dair fikirler vardı... Bacaklarındaki sızıyı, ateşin ısısı ile hafifletmeye çalıştı...</p>

  <p class="normal">Tekrar "Fetih Fermanını" düşündü... Anlaşma, Bizans aleyhine korkunç hükümler ihtiva ediyordu. Öncelikle Konstantinopolis'te bir Müslüman Mahallesi kurulmak üzere, imparator tarafından 700 ev tahsis edilecek, bir Şer'i ye Mahkemesi kurulacak, mahkemeye Kadı tayin hakkı Osmanlı padişahına ait bulunacak, bir camii inşa olunacak ve caminin her türlü masrafı imparator tarafından karşılanacak... Dahası maddeler de sur dışında Galata'dan Kâğıthane'ye kadar uzanan geniş arazi şeridi ve mahsulü Osmanlı Devletine bırakılacak, burada bir Osmanlı Garnizonu inşa edilecek. Bizans'ın öteden bu yana Osmanlı Devletine ödediği yıllık haraç miktarı artırılacaktı.</p>

  <p class="normal">Yıldırım Beyazıt, bu ferman ile kudretini göstermiş, daha sonra da 1395 yılında ikinci, 1396 yılında üçüncü ve 1400 yılında da dördüncü Konstantinopolis kuşatmalarına girişti. Sonuncu muhasarayı Timur'un akınları yüzünden kaldırmak zorunda kalmış, fethi gerçekleştirememişti.</p>

  <p class="normal">Nizamüddin Paşa'nın gözleri doldu... Kulaklarında bu kudretli hükümdarın "Bu şehir er ya da geç bizimdir!" nidası çınladı. Bir an yüreğinde neden fetih duygusunun ve yıllardır kuşatmalara kalkışılıp sonuç alınamayan güzel şehrin düştüğünü anlamaya çalıştı. Bu doğan şehzade kentin, Osmanlı'nın duygularını Konstantiniyye'ye akıtıyordu sanki...</p>

  <p class="normal">O, böyle düşünceler ile zamanlar arası akıp duran varlığı ile uğraşırken, iç sesi dışa taşmak için onu zorluyor ve iradesizce yükseliyordu düşünceleri:</p>

  <p class="normal">"Çandarlı İbrahim Paşa'nın bir sözünü hatırlıyorum:</p>

  <p class="normal">"Konstantiniyye birini bekliyor, ama bu biz değiliz." bu söz o zamanlar bir kehanet gibi algılanmış, askerin üzerinde gayet tesirli olmuştu. Sultan Yıldırım Beyazıt, "Bu şehir er ya da geç bizimdir!" dememiş miydi? Belki bu şehzade bu ışığı taşıyor."</p>

  <p class="normal">Ertuğrul Paşa, göz ucuyla odayı süzdü... Kapıya çevirdiği bakışlarında bir endişe vardı. Sesini alçaltarak yanıtladı Nizamüddin Paşa'yı:</p>

  <p class="normal">"Belki de, bunu kimse bilemez. Osmanlı'nın en büyük rüyası, o şehir. Yine de bu gibi sözlerden sakınmak gerekir. Aksi takdirde asker üzerinde bozucu tesir yapabilir."</p>

  <p class="normal">Koca Nizamüddin Paşa, Ertuğrul Paşa'ya yaklaşarak devam etti konuşmaya:</p>

  <p class="normal">"Yıldırım Han, hiç vazgeçmedi hedefinden. Belli aralıklarla da olsa Bizans'ın üzerine yürümeye devam etti. Son kuşatmasında Timur etkeni olmasaydı belki de emeline ulaşacaktı. Haçlı Seferleri Bizans'ın en büyük dayanağıydı. Dördüncü Haçlı Seferleri sırasında, Enrico Dandola büyük bir avdı karşımızda. Daha sonra onun kadar gafil avlayabileceğimiz bir Konstantiniyye bulamadık. Ama içimde bir his var, bu şehir er ya da geç bizim topraklarımıza katılacak."</p>

  <p class="normal">Ertuğrul Paşa düşünceli bakışlarını, manalı bir tebessümle tamamladı.</p>

  <p class="normal">"Bizans gözümüzde büyütülecek kadar kudretli bir orduya sahip değil paşa! Onların tek dayanağı din odaklı merkezi yapıları. Bu da onların ayaklarına dolanacaktır. Bizans'ın güçlü olduğu zamanlar, eski tarihlerde kaldı. Koskoca imparatorluk Konstantinopolis şehriyle sınırlı, görmüyor musun?"</p>

  <p class="normal">Bu esnada bir münadi, Sultan İkinci Murat Hân'ın gelmek üzere olduğunu bildirdi. Sarayın tüm vezirleri, veziri azam ve diğer ileri gelenleri kendilerine çeki düzen vererek yerlerine geçti. Fısıltılar kesildi, herkes doğan şehzadenin babası, adaletli sultanları için hazırdı.</p>

  <p class="normal">Genç sultan, kaftanı, tacındaki taşların pırıltısı ile hükümdarlığın alâmetlerini taşırken üzerinde; güven veren, merhametli, ince hatları, yüzünün güzelliğini tamamlayan tebessümü ile de kulluğunu taşıyordu. Yakışıklı suretinin ışığıyla girdi içeri. Sultan, teşrif eder etmez el bağlayarak başlarını önlerine eğdiler.</p>

  <p class="normal">Murat Han hocalarından aldığı terbiye, imanın ışığının kalbine dolmuş olmasının tesiriyle böyle merasimlerden, ayrıcalıklardan haz etmese de, bir devletin sağlam ve güvenilir yönetimi için otoritesini sarsmıyor, liderliğe yakışır usullerle hareket ediyordu. Vezirler ve ileri gelenler tek tek dua ile birlikte tebriklerini sultanlarına sunarak şehzadenin doğumunu kutladı. Genç sultan, tüm dualara kalpten bir sevgi ile "âmin" derken, tebrikleri de kabul etti.</p>

  <p class="normal">Çini mavisi bir lalenin koynuna kadar sokulan bir ışıktı bu doğum... Sırrını kuşanmış mercan bir kolyenin içine gizlenmiş bir ömür gibiydi, ruhlarda... Altın iplikten, sırma yapraklardan bir masal hazırlanıyordu şehzadenin adına... Şimdi onun ışığı, babası Sultan Murat Han'ın gözlerindeydi... II. Murat tebaası ve komşu memleketlerin sevgisini ve saygısını uyumlu yapısı ve hoşgörülü yaklaşımıyla kazanmış bir padişahtı. Murat-ı Sâni sükûneti sever, Allah'ın emirlerine yakışır bir şekilde yaşamaya çalışırdı...</p>

  <p class="normal">Verdiği sözlere sadık ve dostluklara önem veren mizacıyla, mütevazı kişiliğiyle hafızalara kazınıyordu varlığı... Mahmur bir edayla otağına oturdu ve herkese oturmasını işaret etti. Hükümdar dudaklarını araladı, sesinin iklimlerinden şiirler savurur gibi konuşmaya başladı:</p>

  <p class="normal">"Yağan yağmurun rahmetinde, seherin içine sığınıp, Fetih Suresi'nin ilk ayetini okumuştum ki, haberi ulaştırdılar. Mevlâ'm bir oğul daha nasip etti bana... "Adımın saltanatında, bir güli Muhammedî açtı." Hamdolsun, hamdolsun, hamdolsun, adı da Mehmet olsun... Bahtı güzel, şanı yüce olsun."</p>

  <p class="normal">Bütün divan, sultanın hemen ardından "âmin" diye nida etti. Şükretmeye başladılar. Veziri âzam Koca Mehmet Nizamüddin Paşa, yaşının olgunluğu, tecrübesinin derinliği ve tok sesiyle konuştu:</p>

  <p class="normal">"Ey adaletli, gönlü yüce hünkârım, bugün Recep ayının yirmi yedisi. Gece Miraç Kandili'ni idrak ettik. Yağmur rahmeti ile ıslandık. Yılın başından itibaren bereketli hadiseler oldu. Meyve ağaçlarının dalları mahsulün bolluğundan kırıldı, sonbaharda Tunca'da büyük bir balık akını oldu ve atlar daha önce hiç benzerine rastlanılmadığı kadar çok ikiz doğum yaptı. En önemlisi Konstantinopolis üzerinde bir öğle vakti görülen o kuyruklu yıldızın varlığı... Allah'ın takdiri ile tüm bu alâmetler doğan şehzademizin hayırlı bir evlât ve devletimiz için büyük bir şanı olacağını gösterir sultanım!"</p>

  <p class="normal">Hünkâr, umut içerisinde çarpan kalbinin diliyle konuştu:</p>

  <p class="normal">"Rabbim inşallah evlâdımı Osmanlı'ya hayırlı eylesin. Öyle mi dersin Koca Mehmet Paşa? Tüm bu alâmetler yıllardır kalbimizde eksikliğinin yangınlarını hissettiğimiz Konstantinopolis'in fethini yerine getirecek olan sultana işaret ediyor olabilir mi?"</p>

  <p class="normal">O anda divandaki herkes "inşallah" diyerek bu muratlarını Allah'ın katında kabul edilmesini umdular. Büyük âlim İbni Hacer Askâlani usulca söz istedi:</p>

  <p class="normal">"Rabbimiz her şeyin takdirini hikmetinde gizler. Duamız odur ki bu mübarek gecede dualar ile dünyaya gelen şehzademiz hayırlara vesile olsun ve hayır ile yaşasın. Hüdâ bilir ki belki de fetih, bu oğlunuza müyesser olur efendimiz."</p>

  <p class="normal">Murat Hân yüzünde esen umut rüzgârının etkisiyle:"İnşallah" dedi.</p>

  <p class="normal">Daha sonra tüm divana et suyu ile yapılan çorba ikramının yapılmasını emretti... Gözleri divanın duvarlarında gezinirken, kalbinde fetih hülyaları dalgalandı. Bu şehzadenin dışında iki şehzadesi daha vardı. Şehzadelerin en küçüğü olması nedeniyle sıyrılıp öne çıkmasının zor olduğunu düşünerek kederlendi.</p>

  <p class="normal">Biliyordu ki taht mücadele demekti. Ve kendisinden büyük şehzadelerin varlığı, mücadeleyi daha da zorlaştıracaktı. Şehzade Ali, Muradı Sânî Han'ın gözdesiydi ve kendisinden sonra yerine geçmeye ehil olarak gördüğü de bu oğluydu.</p>

  <p class="normal">Yine de mevsimler dönecek, yazgılar yerini bulacak ve Allah'ın hükmü ile Osmanlı yeni padişahını tahtta görecekti... Oysa şimdi divanda saygınlığı büyük, yüreği geniş sultanın huzurunda devletin ileri gelenleri tüm kalpleri ile yeni doğan Şehzade Mehmet'in ışığına kapılmış dua ediyordu...</p>

  <p class="normal">Yağmur kokusu üzerinden tüm evren, doğan bu şehzadeye dua ediyor, onu selâmlıyordu... Ey güzel yüzlü cennet kokusu taşıyan şehzade "Hoş geldin!" devletine... Umut serptin doğduğun vaktin ışığıyla kalplerimize... Aç gönlünün örtülerini, dökül doğumunun sırlarıyla ömürlerimize...</p>

  <p class="normal">Sıyrıl şehzadeliğinden... Giyin kaftanını, tak tacını... Dört bir yana ulaşan doğum haberin, günü gelince cihanı saran kudretli padişahlığına dönüşsün! Ey varlığı umut ışığı olan şehzade, doğumunla kalplerimizde bir gülî Muhammedî açtı...</p>

  <div class="calibre1" id="calibre_pb_8"></div>
</body>
</html>
