<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office" xmlns:v="urn:schemas-microsoft-com:vml">
<head>
  <meta content="Word.Document" name="ProgId" />
  <meta content="Microsoft Word 12" name="Generator" />
  <meta content="Microsoft Word 12" name="Originator" />
  <link href="../Text/filelist.xml" rel="File-List" />
  <link href="Hi%C3%A7%20Kimsenin%20Kral%C4%B1_dosyalar/editdata.mso" rel="Edit-Time-Data" /><!--[if !mso]>
<style>
v\:* {behavior:url(#default#VML);}
o\:* {behavior:url(#default#VML);}
w\:* {behavior:url(#default#VML);}
.shape {behavior:url(#default#VML);}
</style>
<![endif]-->
  <!--[if gte mso 9]><xml>
 <o:DocumentProperties>
  <o:Author>wristcutter</o:Author>
  <o:Template>Normal</o:Template>
  <o:LastAuthor>wristcutter</o:LastAuthor>
  <o:Revision>2</o:Revision>
  <o:TotalTime>1214</o:TotalTime>
  <o:Created>2013-04-06T00:12:00Z</o:Created>
  <o:LastSaved>2013-04-06T00:12:00Z</o:LastSaved>
  <o:Pages>340</o:Pages>
  <o:Words>86318</o:Words>
  <o:Characters>492019</o:Characters>
  <o:Lines>4100</o:Lines>
  <o:Paragraphs>1154</o:Paragraphs>
  <o:CharactersWithSpaces>577183</o:CharactersWithSpaces>
  <o:Version>12.00</o:Version>
 </o:DocumentProperties>
 <o:OfficeDocumentSettings>
  
  
 </o:OfficeDocumentSettings>
</xml><![endif]-->
  <link href="../Text/item0001.xml" rel="dataStoreItem" target="Hiç%20Kimsenin%20Kralı_dosyalar/props0002.xml" />
  <link href="../Misc/themedata.thmx" rel="themeData" />
  <link href="../Text/colorschememapping.xml" rel="colorSchemeMapping" /><!--[if gte mso 9]><xml>
 <w:WordDocument>
  <w:TrackMoves>false</w:TrackMoves>
  
  
  <w:HyphenationZone>21</w:HyphenationZone>
  
  <w:DrawingGridHorizontalSpacing>5,5 nk</w:DrawingGridHorizontalSpacing>
  <w:DisplayHorizontalDrawingGridEvery>2</w:DisplayHorizontalDrawingGridEvery>
  
  <w:SaveIfXMLInvalid>false</w:SaveIfXMLInvalid>
  <w:IgnoreMixedContent>false</w:IgnoreMixedContent>
  <w:AlwaysShowPlaceholderText>false</w:AlwaysShowPlaceholderText>
  
  <w:LidThemeOther>TR</w:LidThemeOther>
  <w:LidThemeAsian>X-NONE</w:LidThemeAsian>
  <w:LidThemeComplexScript>X-NONE</w:LidThemeComplexScript>
  <w:Compatibility>
   
   
   
   
   
   
   
   
   
   
   
  </w:Compatibility>
  <m:mathPr>
   
   
   
   
   
   
   
   
   
   
   
  </m:mathPr></w:WordDocument>
</xml><![endif]-->
  <!--[if gte mso 9]><xml>
 <w:LatentStyles DefLockedState="false" DefUnhideWhenUsed="true"
  DefSemiHidden="true" DefQFormat="false" DefPriority="99"
  LatentStyleCount="267">
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
 </w:LatentStyles>
</xml><![endif]-->
  <!--[if gte mso 10]>
<style>
 /* Style Definitions */
 table.MsoNormalTable
        {mso-style-name:"Normal Tablo";
        mso-tstyle-rowband-size:0;
        mso-tstyle-colband-size:0;
        mso-style-noshow:yes;
        mso-style-priority:99;
        mso-style-qformat:yes;
        mso-style-parent:"";
        mso-padding-alt:0cm 5.4pt 0cm 5.4pt;
        mso-para-margin-top:0cm;
        mso-para-margin-right:0cm;
        mso-para-margin-bottom:10.0pt;
        mso-para-margin-left:0cm;
        line-height:115%;
        mso-pagination:widow-orphan;
        font-size:11.0pt;
        font-family:"Calibri","sans-serif";
        mso-ascii-font-family:Calibri;
        mso-ascii-theme-font:minor-latin;
        mso-hansi-font-family:Calibri;
        mso-hansi-theme-font:minor-latin;
        mso-bidi-font-family:"Times New Roman";
        mso-bidi-theme-font:minor-bidi;
        mso-fareast-language:EN-US;}
</style>
<![endif]-->
  <!--[if gte mso 9]><xml>
 
</xml><![endif]-->
  <!--[if gte mso 9]><xml>
 <o:shapelayout v:ext="edit">
  
 </o:shapelayout></xml><![endif]-->

  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre" link="blue" vlink="purple">
  <p><b class="calibre4"><i class="calibre10"><span class="calibre3"><br class="calibre17" clear="all" id="calibre_pb_0" /></span></i></b></p>

  <p class="MsoNormal"></p>

  <p class="MsoNormal1"><b class="calibre4"><span class="calibre6">KİBRİT KUTUSUNDAKİ</span></b></p>

  <h1 class="MsoNormal1"><b class="calibre4"><span class="calibre6">KRAL</span></b></h1>

  <p class="MsoNormal1"><b class="calibre4"><span class="calibre6">(SİNEĞİN ÖYKÜSÜ)</span></b></p>

  <p class="MsoNormal1"></p>

  <h2 class="MsoNormal1" id="sigil_toc_id_1"><span class="calibre18">I</span></h2>

  <p class="MsoNormal1"><i class="calibre10"><span class="calibre7" style="text-decoration:underline"><span class="calibre18">GİRİŞ</span></span></i></p>

  <p class="MsoNormal"><b class="calibre4"><i class="calibre10"><span class="calibre3">4 Haziran 2012</span></i></b></p>

  <p class="MsoNormal"><span class="calibre3">Sonsuzluk olmasaydı belki gözlerim usanmazdı baktığı manzaradan. Soldukları yerde tekrar doğan çiçeklerle süslenip bahara merhaba diyen ovamdan; zirvesi karlı, yamaçları çetin dağlardan çıkarak tekrar dağlara yol alan deremden; gölgesini daima emrime sunmuş dostane ağaçlarla dolu ormanımdan; her rüzgârda ayrı bir ezgi mırıldanan başaklarımdan nasıl bezmiş olabilirim başka?</span></p>

  <p class="MsoNormal"><span class="calibre3">Belki de suçu, beni meçhul bir sebeple görmezden gelen zamana ve beni bağrına basmış ülkeme yükleyerek acımasızlık yapıyorum. Belki gözlerimdeki bezginliğin faili, göremediğim tek şeydi. Var olmadığım hiçbir yerde olmadığım için, benim gölgem olmayan bir gölge ile hiç oyun oynamadığım için, benim sesim olmayan bir ses ile hiç konuşmadığım, benim gözlerim olmayan bir göze hiç bakmadığım içindi bu kasvet. Yalnızlığımı mevcut kılan yegâne nedenin mevcudiyetim olduğunu bilecek kadar çok nefes almışken orada, beni şu an buraya sürüklemiş merakımı ve bıkkınlığımı hala sahiplenemiyorsam, bir nebze de olsa çocuk kalabilmişim demektir. Bu da benim için iyi bir şey, zira yaşamımı başladığım şekilde terk ediyorum.</span></p>

  <p class="MsoNormal"><span class="calibre3">Size hikâyemi sunarken en korktuğum, bakir anlatıcılığımı en sarsacak kısım, öykümün başlangıcı ne yazık ki. İnsan bilincinin ezeli kibrinin cezası olacak ki, geçmiş onu olanca şatafatıyla yad ettiğimizin aksine berrak değil zihnimizde. Zamanın her bir merhalesinde daha da silikleşen, kaybolan, buğulanmış bir cama çizdiğimiz resimler gibi.</span></p>

  <p class="MsoNormal"><span class="calibre3">Hatıralarımı ve yaşamımı size, bütün acemiliğimle, olabildiğince cesur ve ağdalı bir girizgâhla anlatmaya koyulmuş ve gözü pek bir şekilde zor bir serüvene atılmış olsam da geçmişim, hele hele bana en uzak, ufuktaki meçhule en yakın geçmişim, yani yaşamımdaki ilk günlerim öyle yabancı ve öyle manasız ki bana. Muhtemelen mazimle aramdaki bu yabancılığın asıl suçlusu yine benim. Zira dünyaya gözlerimi açtığım günden bugüne dek yaptığım, söylediğim, hissettiğim her şey ama her şey, o toy kendimden kendimi ayırıp, şahsıma yeni bir kimlik, yeni bir benlik sağlamak içindi. Bu sebepsiz kaçışın, bu beyhude utancın nedenine vakıf olamasam da, güneşin insafına kalmış son vakitlerimde anladım ki, daima tereddüde mahal bırakmaksızın güvendiğimiz gelecek, veda günü başkalarını hoş ve büyülü diliyle kandırmak için sizi terk ediyor ve siz de daima üvey çocuk muamelesi yaptığınız geçmişle baş başa kalıyorsunuz.</span></p>

  <p class="MsoNormal"><span class="calibre3">Beni korkuya sevk eden neden yalnız bu olsaydı keşke. Ben sizin gibi bir bebek olarak dünyaya gelmedim. Şayet öğrendiklerim beni bir yanlışa sürüklemiyorsa on üç yaşlarında bir çocuk olarak dünyaya gözlerimi açtım. Çok uzun bir zaman çevremdeki her şey, ben dahil her şey benim için bir muammaydı. Nice mevsimler gelip geçerken, bir insan olduğum bilgisine dahi haiz değildim. Her şey benim için yalnızca “şeyler”di. Onları çok uzun bir süre tanımlamadım veya isimlendirmedim. Bu yüzden de şimdi, “şeyler”in isimlerine ve ne olduklarına dair bilgiler aklımı tamamen işgal etmişken, o hiçliği ve o hiçliğin bana yaşattığı sihri, başlangıçtaki cahil çocukluğumun gözünden anlatırken zorluk çekeceğim. Ancak cılız sesimin tek bir kulağa dahi hitap etmesi benim için öyle kıymetli ki, bu meşakkatli maceraya atılmaktan başka çarem yok zira aksi takdirde kimse beni bilmeyecek, tanımayacak ve nihayetinde yok olacağım.</span></p>

  <h2 class="MsoNormal1" id="sigil_toc_id_2"><span class="calibre18">II</span></h2>

  <p class="MsoNormal1"><i class="calibre10"><span class="calibre7" style="text-decoration:underline"><span class="calibre18">İLK GÜN</span></span></i></p>

  <p class="MsoNormal"><span class="calibre3">Her şey gözlerimi açtığımda başladı. İlk gördüğüm şey tahta bir tavanın üzerine kazınmış bir rölyefti.</span></p>

  <p class="MsoNormal"><span class="calibre3">Tam bir çember oluşturacak şekilde dağlar tarafından kuşatılmış düz bir alan resmedilmişti. Dağlardan birinin zirvesinden yayılan ışık tayfları ovanın bir ucunda sivri kubbeli kuleleriyle dikilen şatoya kadar ulaşıyor; bu yıldızın dibindeki dağın derinliklerinde hayat bulan ırmak boydan boya diyarı aşarak, başka bir dağın eteklerinde kayboluyordu. Ayrıca bir dağ silsilesinin eteklerinden doğan sık ağaçlı bir orman, yusyuvarlak bir gölün kıyısına dek uzanıyordu. Dağların ötesi yoktu. Her şey dağların çepeçevre sardığı bu topraklardan ibaretti.</span></p>

  <p class="MsoNormal"><span class="calibre3">Ağaçların, dağların, kulelerin her birinin ayrı ayrı, ustalıkla ve sabırla hakkedildiği bu resme kaç saat bakakaldım kim bilir. Uzun süren bu incelemenin sebebi hayranlık değildi zira hayranlık olması için öncelikle kabartmalarda resmedilen şeylerin ne olduğunu bilmem icap ediyordu. Bendeniz ise bilgi isimli armağandan mahrum bir halde nefes almaya başlamıştım. Ancak yine de o anki halimi hakir görmemem gerekiyor; bedenimin varlığını ve neler yapabileceğimi biliyordum hiç yoktan. Başımı döndürebileceğimi, vücudumun her uzvuna hâkimiyetim olduğunu öğrenmeme lüzum olmamıştı.</span></p>

  <p class="MsoNormal"><span class="calibre3">Hareket etmek için doğmuş bedenim daha fazla hareketsiz kalmama müsaade edemezdi. Kafamı sağa sola çevirip etrafa göz gezdirince beyaz ince bir tülle üç tarafı kapanmış genişçe bir yatakta olduğumu anladım. Başım bir yastığın üzerindeydi ve başucumda parıl parıl parlayan, altından dövülmüş bir taç vardı. Tuhaftır, yaşamımın birçok evresinde kendisiyle kâh iyi kâh kötü münasebet kuracağım bu şatafatlı taç ilgimi dahi çekmemişti o sırada. Meraklı tabiatım tülün ardını merak ediyordu. Zorlukla doğruldum, yavaşça dokunduğum tülün aniden yekpare bir halde dalgalanmasıyla kendimi geri çektim. Bunu defalarca yapıp korkacak bir şey olmadığını kavrayınca en sonunda tüm tülün üzerine bedenimi atıp yerle ilk temasını yaşayan ayaklarımın üzerinde sendeleyerek yürümeye başladım. Tül ileriye yürümemle bacaklarımdan yukarı kayıp başımın ardına düşünce, kendimi bir pencerenin önünde bulmuştum.</span></p>

  <p class="MsoNormal"><span class="calibre3">Güneşin ışığı acemi gözlerimi kamaştırmıştı ancak bu geçici bir rahatsızlıktı, gözlerim ışığa alışınca kemerli pencerenin ötesinde, ahşap yatak çatısına kazınmış rölyefteki resmin gerçeğiyle karşılaştım. Şekiller neredeyse aynıydı fakat gördüğüm manzaraya renkler hakimdi. Gök, gri dağların tepesindeki karlar kadar beyaz bulutlar haricinde masmaviydi. Ova, en uzakta endam eden göl ve orman olmasa neredeyse aynı tonda yeşille donatılmıştı. Daha yakından bakmak için gayri ihtiyari öne doğru başımı uzatınca burnum görmediğim bir şeye çarptı. Şaşkınlıkla parmağımı uzatınca görmediğim sert bir cisimle temas ettim. Dikkatimi ovadan alıp gözlerimi tam önüme odaklayınca güçlükle de olsa diyar ile aramda şeffaf bir cismin olduğunu idrak ettim. Ancak onunla aynı menşeden olup, ondan daha fazla merakımı cezp edecek bir şey yanı başımda duruyordu. Onu fark ettiğim an feleğimi şaşırmıştım.</span></p>

  <p class="MsoNormal"><span class="calibre3">Bu bir aynaydı. İki ayaklı, benim boylarımda az önce kalktığım yatağın tam yanına yerleştirilmişti. Etrafı altın varakla süslenmişti. Ona baktığım an, içinde birinin bana baktığını fark edip irkilmiştim ve geriye adım atarken yalpalayıp yere kapaklanmıştım. Diz kapağımda hâsıl olan ağrı, benim acı ile ilk tanışmamdı. Şimdi düşününce basit bir sızı gibi görünen bu ağrı o sırada fazlasıyla yüzümün ekşimesine neden olmuştu. Dizimdeki sızı usulca kaybolurken benim de dikkatim tekrar yere düşmeme neden olan şu diğer kişiye meylediyordu. Kaçamak bir şekilde tekrar aynaya baktığımda onun da yerde oturup bana baktığını gördüm. Tehditkâr görünmüyor, aksine benden korkuyor gibiydi. Benim gibi çıplaktı. Saçları gözleri gibi simsiyahtı. Cesaretimi kazanıp ona daha vakur bir tavırla baktığımda kendisi de aynı şeyi yaptı. Yerden doğrulduğumda aynı anda o da ayağa kalkmıştı. İstem dışı elimi açıp ona hafifçe salladığımda o da aynı karşılığı vermişti. Görünen o ki taklit etmeyi seven biriydi. Zıpladım, çömeldim, yüzümü şekilden şekle soktum ama bana mısın demeden her birini aynı hızla taklit ediyordu. Zaman mefhumunu çok sonraları edindiğim için emin olamıyorum ancak aynadaki kişinin bizatihi kendi tezahürüm olduğunu anlamamın baya bir zaman aldığından siz şüphe etmeyin.</span></p>

  <p class="MsoNormal"><span class="calibre3">Oyun arkadaşımın bizzat kendim olduğunu anladıktan sonra, öğrenme hırsım dinmek yerine daha da kabarmıştı. Etrafa bakındım sorgulayarak. Bir odadaydım. Geniş yatağın içinde ufacık kaldığı, tamamen taşla örülmüş bu devasa oda, şimdinin nazarından bakınca pek de ihtişamlı sayılmazdı.</span></p>

  <p class="MsoNormal"><span class="calibre3">Duvarlar, üzerinde raptedilmiş birkaç flama dışında bomboştu. Yatağın diğer ucunda bir askılığın üzerinde kırmızı bir kaftan, onun da içinde siyah dar meşin pantolon ve beyaz bir tunik asılıydı. Kıyafetlerin dibinde bir çift toprak renginde pabuç duruyordu. Askılığın arkasında ise kemerine sarılmış vaziyette duvara yaslanmış bir kılıç gözüme çarpmıştı. Giysileri ve kılıcı kısa bir an inceledikten sonra bunları olduğu gibi bırakıp tekrar pencerenin önüne seğirttim. Gitmek istediğim yer orasıydı. Cam karşımdaki manzaraya ulaşmamı engelliyordu, kaldı ki içimden bir ses çıkışın pencere olmadığını haykırıyordu<b class="calibre4">.</b></span></p>

  <p class="MsoNormal"><span class="calibre3">Yatağın paralelinde kalan duvarda, dikdörtgen şeklinde daha koyu tondaki kısım durmadan gözüme çarpıyordu. Bilen biri, rengine, tonuna bakmadan yalnızca tokmağını gördüğünde bile karşısında endam eden şeyin bir kapı olduğunu anlayabilir, maalesef benim için bu da bir muammaydı. Kapı kolunun neye yaradığını kavrayıp odadan çıkmayı başardığımda o denli sinirliydim ki, kapıyı duvara dayayıp içimden ilk yeminimi etmiş bulundum. Bundan sonra asla kapıları kapatmayacaktım. Açması bu denli zor bir şeyi kapatmanın lüzumunu bulamamıştım. Ancak asıl imtihan şimdi başlıyordu.</span></p>

  <p class="MsoNormal"><span class="calibre3">Oda bir sahanlığa açılıyordu. Sarayın en yüksek kulesindeki odadan ayrılıp zemine inmek içinse tek çare sahanlığın ortasından başlayıp dibe kadar uzanarak giden sarmal merdivenlerdi. Tüm merdiven alanını çevreleyen tırabzana tutunarak aşağıya baktığımda merdivenlerin en uzakta birbirine yaklaşıp birleştiğini görmüş ve tabiatıyla ürkmüştüm. Aşağıya atlamayı geçirmiştim ilk başta aklımdan, ama aynadaki yansımamdan korkarak yere düştüğüm zaman duyduğum sızı bunu önledi. Zira sadece yere düştüğümde bu denli ağrı çektiysem, daha yüksek gibi görünen bu boşluğa atlayıp yere çakıldığımda daha fazla acı çekeceğimi sezmiştim. Ben de peyderpey adımlarımı öne ata ata merdivenlerden aşağı inmeye başladım. En başta zorlanmıştım ta ki kendime güvenimi sağlayana kadar. Göründüğü kadar zor değildi, hatta eğlenceli bile sayılabilirdi, hele hele merdivenlerin ortasına geldiğimde, yukarıda baktığımın aksine merdivenlerin birbirine yaklaşmadığını tam tersine bu kez de yukarı kattaki merdivenlerin birbirlerine kavuştuğunu görmek benim için bir oyun olacaktı ileride. Fakat elbette bu yalnızca merdivenlerden iniş için geçerli, merdivenlerden yukarı kata çıkmayı bırakın oyun saymayı, bilakis bir çile olarak görmüşümdür ezelden beri.</span></p>

  <p class="MsoNormal"><span class="calibre3">Uzun kuleden zemine indiğimde yivli, abidevi sütunlarla sarılmış geniş salona hayranlıkla kısa bir süre bakıp, kırmızı bir halının üzerinde ilerledim. Yürüdükçe ötede gördüğüm parıltının yarı açık kalmış bir kapıdan sızan ışık olduğuna dair kanaatim derinleşiyor, heyecanım kat be kat artıyordu fakat üzerinde yürüdüğüm yumuşak al halı ile anlaşılan müşterek düşünmüyorduk ki halı kapıya değil, aksi istikamete, salonun ortasında, kapının karşısında dikilen üç seki üzerine konulmuş altın bir tahta kıvrılıyordu. Ben ise dikkatimi başka bir şeyin çalmasına müsaade etmeyecek kadar çok vakit kaybetmiştim, hemen bir hevesle boyumun üç katı uzunluğundaki kalın tahtadan kapıya yönelip aralıktan hemencecik dışarıya çıktım. Birkaç basamak aşağıya inerek, çiçek kokularıyla burnuma reverans yapan bahçeli avluyu da gerimde bırakıp, nispeten daha büyük cümle kapısını da aşınca nihayet amacıma ulaştım.</span></p>

  <p class="MsoNormal"><span class="calibre3">Çıplak ayaklarımın çimleri, çimlerin ise tenimi ilk hissedişiydi bu. Taşların soğukluğunu taşımıyordu toprak, müşfik ve sıcaktı. Hava içerinin aksine daha ferahtı ve canlıydı. Nerden çıktığı belirsiz bir esinti nezaketle çimleri, çiçekleri okşayıp geçip gidiyor ve bundan saçlarım da nasibini alıyordu. Üryan vücudumun tüyleri ani bir ürpertiyle, rüzgârdan mı, bakmaktan sarhoş olduğum diyarın güzelliğinden mi bilmem, dikilip kalmıştı. Ne denli güzel olduğunu, heybetli ve amansız dağların bile onu kıskanıp kuşatmasından belli bu topraklara öyle hayran olmuştum ki, kendi eksenim etrafında dönmekten en sonunda başım dönmüş, yere yığılmıştım.</span></p>

  <p class="MsoNormal"><span class="calibre3">Şimdi durup düşünmenizi istiyorum. Hayata daha yeni gözlerinizi açtığınızı ve hiçbir şeyin bilgisine haiz olmadığınızı düşünün. Ve uyandıktan çok kısa süre sonra her şeyin uyum içinde olduğu, cennet gibi bir yere baktığınızı… Ağaçların ağaç, dağların dağ, göğün gök, bulutların bulut, dereden akmakta olan şeyin su olduğunu bilmediğinizi tahayyül edin. Diyar tüm ihtişamıyla beni kendine hayran bırakmıştı ve ben hayranlığımı kazanan şeyin ne olduğunu dahi bilmiyordum. Bir yandan da korkuyordum bu bilinmezlerden ancak ayaklarıma söz geçiremiyordum. Yavaş yavaş yürüyüp her şeyi, her yeri incelemeye başladım. Yere eğilip çimleri ve toprakta bitmiş rengârenk çiçekleri inceliyordum, derede akan suya birkaç tereddüde rağmen elimi daldırıp, avuçlarımdan yavaşça yere dökülen bu mucizevî maddeye bakarak eğleniyordum. Sığ dereyi geçerek, yorulmak bilmeden dağların eteklerine kadar varıp, ormanda gezinmiştim. Gölün kıyısında soluklanıp, su yüzeyine parmağım vasıtasıyla dokunmamla harelenen tezahürüme istemsizce gülerek oyun oynuyordum.</span></p>

  <p class="MsoNormal"><span class="calibre3">Hikâyemin bu kısımları sizin için biraz sıkıcı olabilir. Ben bile doğru düzgün hatırlayamıyorum. Size anlattıklarım aklımda kalmış bölük pörçük görüntülerden başka bir şey değil. Ancak o güne dair aklımda net bir halde kalmış şey, mavi gökte her yeri aydınlatan güneşe duyduğum saf saygı. Göğe bakıp onu incelemeye çalışmış ancak her defasında gözlerim onun ışıklarına dayanamayıp yaşlanmış, pes etmişti. Çevremdeki her şey kendini merakımın delen bakışlarına sunuyorken o mağrur bir edayla bana boyun eğmiyor, ona bakmama müsaade etmiyordu.</span></p>

  <p class="MsoNormal"><span class="calibre3">O gün ve yakın günlere dair hatırımda kalan en tuhaf şey ise kendimi, diğer şeylerden ayrı bir varlık olarak göremiyor oluşumdu. Kendi kolumu, ayaklarımı, parmaklarımı inceliyormuş gibi inceliyordum ovayı. Aslında pek de bu durumu yadırgamamalıyım zira duyu organlarımın bana sağladığı bilgiler ışığında böyle düşünmüş olmam doğal olabilir o günlerde. Ben ağzımla anlamsız sesler çıkarabiliyordum. Ayağımın altında ezilen çimler ve rüzgârla savrulan yapraklar hışırdıyor, sular şırıldıyor, yerden alıp uzağa attığım taşlar toprağa çarpınca tok bir ses veriyordu. Benim gibi diğer her şeyin de renkleri ve bir görüntüsü vardı. Kendime bir elimle dokunduğumda hissettiğim gibi onları da hissediyordum dokunduğumda. Fakat bu bütünlük çok da uzun sürmeyecekti zira başlangıçtan son ana dek beni yalnız bırakmayan merakım iyi niyetle de olsa ben ve yurdumda olan her şeyi bir daha birleşmeyecek şekilde ayırmak için can atıyordu ve o sırada o kadar saftım ki, her şey gibi benim de değişeceğimden bihaberdim.</span></p>

  <h2 class="MsoNormal1" id="sigil_toc_id_3"><span class="calibre18">III</span></h2>

  <p class="MsoNormal1"><i class="calibre10"><span class="calibre7" style="text-decoration:underline"><span class="calibre18">KARANLIK</span></span></i></p>

  <p class="MsoNormal"><span class="calibre3">Defalarca güneş doğdu, defalarca o parlak küre, bir daha dönmeyecekmiş gibi hüzünle dağların ardında sırra kadem bastı, arkasında karanlığa dönüşecek bir kızıllık bırakarak. Semayı kaplayan yıldızlar beyaz ayın etrafını sarıp titreşti, sanki aya şarkı söyler gibi. Hatta bazılarının titremek bir yana hızla diğerleri arasından kayıp gittiğine şahit oldum.</span></p>

  <p class="MsoNormal"><span class="calibre3">Ben oradaydım, gece gündüz dinlemeden bilmeden, derenin kıyısında çimler üzerine uzanıp onları seyrediyordum. Onların da beni izlediğini, beni görüp bana bir şey anlatmak istediğini sanıyordum. Çünkü o ana dek gördüğüm dünyada benim gibi hareket edip, düşünceleri, amaçları varmış gibi görünen tek şey onlardı. Zamanla hareket etmek ile canlı olmak arasında pek de bir alaka olmadığını kavrayacaktım.</span></p>

  <p class="MsoNormal"><span class="calibre3">Saraydan çıktığımdan beri kale kapısından içeri adım atmamıştım. Bir şey, tarif edemediğim bir duygu ait olduğum yerin saray değil, doğa olduğunu söylüyordu. Usanmak bilmez bir hırsla vadiyi dolaşıp her şeyi görmek bilmek arzusundaydım.</span></p>

  <p class="MsoNormal"><span class="calibre3">Yanı başımdaymış gibi görünen dağların, yürüdükçe anlaşılan hayretengiz uzaklığı, ağaçlardan tek tük düşmüş eriklerin, üzümlerin özellikle de çileğin dilde tat bırakan sihirleri, gündüz vakti güneşin yanında getirdiği oyun arkadaşım gölgem ile yaptığım koşu yarışmaları, bir küçük tepeye çıkıp avazım çıktığı kadar bağırarak, sesimin tüm diyarda yankılanışını dinlemek… Şimdi anlıyorum, yalnızlığın ne olduğunu bilmiyorken bile yalnızlığımı yaşıyordum. Aslında tek maksadım doğduğum toprakları tanımak değildi, aynadaki tezahürüm gibi bana benzeyen ama benden başka birini de arıyordum farkında olmadan.</span></p>

  <p class="MsoNormal"><span class="calibre3">Bu gayretim öyle noktalara vardı ki, zeytuni diyarı ikiye ayıran derenin doğduğu dağ yamacındaki şelalenin ardında, dar bir mağara girişi keşfetmiş, korku bilmeden, tehlikeli de olsa o dar koridoru geçerek, tavanından neredeyse zemine kadar uzanan parlak sarkıtlarla dolu bir mağarada bulmuştum kendimi. Tavandaki küçük bir delikten sızan gün ışığı az da olsa ini aydınlatıyor, sarkıtların ucunda biriken damlalar yere düştüğünde dehşet verici sesler tüm mağarada çınlıyordu. Tüylerim diken diken olmuştu. Bunun tek nedeni ilk kez hissettiğim soğuk değildi. Sesler de değildi. Mağaranın en dibi öyle karanlıktı ki, sanki orada varlık namına hiçbir şey yok gibiydi. Gördüğüm her şeyin karşıtı orada duruyordu. Gece de karanlıktı ama en azından ay ve yıldızlar geceyi dostane kılıyordu. Mağaranın derinlerindeki karanlık ise tekinsiz bir garabetti. İçinde bir şey olduğuna dair tek bir emare yoktu. Gelecekte nice şeyi bilecek, yorumlayacak, idrak edecektim ancak şu an bile o masif karanlığı aklım almıyor.</span></p>

  <p class="MsoNormal"><span class="calibre3">Mağaranın sağ tarafında iki tane iskelet vardı. Beyaz kemikleri ilk önce ağaç dallarına benzetmiştim ancak biraz daha dikkatle inceleyince bu şeylerin eskiden canlı varlıklar olduğunu kavrayabilmiştim. Benden daha uzundular. Benim gibi parmakları, göz çukurları vardı. Göğüs kafesleri, ayakları benim bedenimdeki gibiydi. Tek fark onların üzerinde derilerin olmayışıydı. Anlamlandıramadığım bir şey yüzünden hüzne boğulmuştum. Kemiklerden her nedense uzaklaşıyordum. Fark etmeden az önce ürktüğüm karanlığa doğru yaklaştığımı anlayınca “Hayır” diye bağırıp ileriye koştum, koridora girdim. Şelalenin içinden atlayıp dereye düştüm. Suyun soğukluğu ancak beni kendime getirmişti. Sığ derenin akıntısı içinde bir süre nefes nefese kalıp o karanlığı aklımdan çıkarabilmek için masmavi göğe odaklandım.</span></p>

  <p class="MsoNormal"><span class="calibre3">Yalnızca karanlık değildi kafamı kurcalayan, o iskeletler ilk kez ölüm mefhumunu dimağıma kazımıştı. Parmaklarıma, bacaklarıma, yüzüme sertçe dokunup, içteki iskeletimi el yordamıyla yokluyordum. Mağaradakilerle birebir örtüşüyordu derimin altındaki sert şeyler. Bulunduğum bu vücudun bir diğer halinin deriden yoksun olduğunu anlamış olmam asla bu canlı halimle kalmayacağımı, en azından kalamayacağımı düşündürmüştü. Aynı zamanda zihnimi meşgul eden bir başka şey iskeletlerin sayısıydı. Kalenin mimarisi ile doğanın sadeliği arasındaki derin uçurum, ayna vakasından beri beynimde yer edinen başkalarının da olması gerektiği fikrimi güçlendirmişti ancak bu kez eğer iskeletlerin benim gibi varlıklara ait olduğunu varsayarsam “tek” olmadığım gerçeğiyle yüz yüze kalıyordum. Eğer ben tek değilsem diğerleri neredeydi? Farkında değildim ama ömrüme cefa verecek yalnızlığımın tohumu toprağa düşmüştü bile. Durup kendimi rahatlatmak, suallerden kendimi arındırmak için dikkatimi başka bir şeye verdiğimde ise bu kez o tedirginlik halinde ağzımdan bir anda çıkmış “hayır” sözünü esrarıyla baş başa kalıyordum. Neydi ki bu “hayır”? Neden şu ana kadar dilimden çıkmış “aaa, hooo, oooo” gibi seslerin aksine heceliydi ve neden bu sesi çıkardığımda bir anlamı olduğunu düşünmüştüm?</span></p>

  <p class="MsoNormal"><span class="calibre3">Bu deneyim bende ve toy yaşamımda çok şeyi değiştirdi. Aynadaki yansımam gibi gelip geçici olmayan, her zaman gözümün önünde, şelalenin arkasında beni beklediğini bildiğim bir korkum vardı artık. Sadece oraya baktığımda bile bir gün oradaki iskeletlerden biri olabileceğimi düşünüyordum. Ya bir gün ay ve yıldızlar gece yurduma gelmezse ve her yer karanlık olursa diye endişe ediyordum. Bundan mütevellit, gece vakti ay siyah gökyüzünde belirip, tereddütlerimi yersiz bıraktığında ona minnetimi, gece yaverlerimin bıraktığı nöbeti devralmak için tan vakti beliren güneşe şükranımı ve saygımı göstermek için hoplayıp zıplıyor, gülerek onlara haykırıp el sallıyordum. Onların beni anladığını ve böyle davranırsam beni korumasız bırakmayacaklarını sanıyordum. Kendimi güvende hissettiğimde ise, özellikle gündüzleri, kah oyunlar oynuyor, kah da tefekküre dalıp boş boş geziyordum.</span></p>

  <p class="MsoNormal"><span class="calibre3">İşte böyle bir öğlen, cahil aklımı tarumar etmiş halde yürürken onu gördüm. Sarayın arka kale duvarlarının dibinde, taşların arasına kadar sızmış sarmaşıkların arasında mahpus halde bana bakıyordu. Toprak rengi ceketi, yünden gömleği, sarı keten bir pantolonu vardı. Sivri uçlu deri şapkası, bezden ve samandan müteşekkil kafasından iki misli uzundu. Samanların ucundan dışarıya taştığı kolları iki yana açılmıştı, bacakları ise dipte uzanan bir kazığa bağlıydı. Bakır düğmelerden yapılma gözleri ve bir yırtığın dikilmesi suretiyle oluşmuş gülümsemesi haricinde yüzünde herhangi bir emare yoktu. Yarım boy benden uzundu. İlk başta çekinmiştim ondan ancak güneşin tepemde beni kolluyor olmasının verdiği cesaretle yaklaşıp onu daha yakından inceledim. Bu bir korkuluktu. İleride ise tek dostum ve rehberim olacaktı. Asla gözümde bir korkuluk olmadı, ismi dışında.</span></p>

  <h2 class="MsoNormal1" id="sigil_toc_id_4"><span class="calibre18">IV</span></h2>

  <p class="MsoNormal1"><i class="calibre10"><span class="calibre7" style="text-decoration:underline"><span class="calibre18">KEŞİFLER VE NETAMELİ BİR RÜYA</span></span></i></p>

  <p class="MsoNormal"><span class="calibre3">Yağmur yağmaya başladığında, günlerdir yanımdan ayırmadığım korkuluğu toprağa saplamış, uzakta tüm heybetiyle dikilen saraya bakıyordum. Yüksek bir kaleyle korunan dört kuleli bu yapının ana gövdesi üç katlıydı ve üçüncü katta bulunan geniş balkonun dış cephesindeki gargoylelerin gözleri bana dönüktü adeta.</span></p>

  <p class="MsoNormal"><span class="calibre3">Yağmur bulutları ardımda yavaş ve sessizce yaklaşarak bir sağanak başlattığında allak bullak olmuştum. Gri bulutlar ile ilk kez karşılaşıyordum. Fazla zaman geçmeden sağanak tüm diyarı kapladı. Güneş ortadan kaybolmuş, tüm diyarın rengi soluklaşmıştı ancak korkmamıştım zira şahit olduğum mucize bana tekinsiz görünmemişti. Çamurlar içinde yuvarlanıp, yumuşamış toprakta biriken su birikintilerini ayaklarımla etrafa sıçratıyordum. Yağmuru her zaman sevmişimdir, dokunamadığım, gidemediğim gök kubbe ile vuslatım olarak görmüşümdür ancak o günkü bunu biraz abarttı. Saatler sürmüştü bu yağış. Zamanla soğuyan hava ile tir tir titremeye başladım. Dişlerim gıcırdıyordu, kolumdaki tüyler diken diken olmuştu. İşte o vakit korkuluğun üzerindeki giysiler dikkatimi çekti. Daha onunla ilk karşılaştığım zaman da kendi çıplaklığım ve onun üzerindeki giysiler kafamı karıştırmıştı ancak şimdi emin olmam gerekiyordu. Onu da yanıma alıp var gücümle saraya doğru koştum. Yağmurla birlikte taşmış dere yatağını zahmetle aşıp, kaleden içeri girdim. Saray merdivenlerinin dibindeki sfenkslerin tehditkâr bakışlarını görmezden gelerek içeriye sığındım.</span></p>

  <p class="MsoNormal"><span class="calibre3">İçerisi dışarıya nazaran sıcaktı ve tamamen kuruydu. Islak vücudumdan damlayan sular halının üzerinde patır patır sesler çıkarıyordu. Bir hevesle koşar adım merdivenleri çıkmaya başladım ama ne hacet, kasvetli merdiven boşluğunun tam ortasında soluk soluğa kalıp basamaklardan birine oturdum. Kalbim güm güm atıyordu. Kolumun arasında taşıyıp, yukarı çıkarken istemeden eziyet ettiğim korkuluğun şapkasının boşluktan düştüğünü fark edince gülmeden edemedim. Şapkasızken kafası o kadar küçük görünüyordu ki…</span></p>

  <p class="MsoNormal"><span class="calibre3">Biraz dinlendikten sonra, ilk uyanışımdan beri adım atmadığım odanın eşiğinden geçerek korkuluğu flamaların önüne dayadım ve aradığım şeyin, yani yatağın yanı başında askılıkta duran giysilerin önüne dikildim. Özenle pelerini askıdan çıkarıp yatağın üzerine attım, ardından da önce gömleği, sonra da pantolonu giydim korkuluğun giysilerine iki de bir göz atarak. Sizi bilmem ama ben baya zorlanmıştım bilhassa meşin pantolonu bacaklarıma geçirirken. Ayakkabılar ise bilakis kolaydı. Ovada yürümekten kesikler içinde kalmış ayaklarımı korumak için yapıldıklarından emindim, yine de kısa bir süre yürümekte zorlanmadım değil.</span></p>

  <p class="MsoNormal"><span class="calibre3">Aynanın önünde yeni halimi görmek için dikildiğimde, bambaşka biriymişim gibi hissetmiştim. Yalnızca kıyafetlerden değildi bu değişim, çehrem, saçlarım, bakışım bile hayli farklıydı. Yüzüm kir pas içindeydi, saçlarım ise çamur rengine bürünmüştü. Aynayı kaldırıp yatağın karşısına gelecek şekilde konumlandırdım. Oturup tezahürüme baktım.</span></p>

  <p class="MsoNormal"><span class="calibre3">Benim dışımda başkaları varsa acaba neye benziyorlardı? Benimle aynı olamazlardı, o uğursuz mağaradaki iskeletlerin boyu benden uzundu. Benimle aynı iseler neden aynı boyda değildik? Aslında buna pek de şaşırmıyordum. Ormanda gördüğüm her ağacın yaprakları, meyveleri vardı, dalları karman çorman göğe uzanıyordu ama dikkatle incelendiğinde hepsi birbirinden farklıydı. Eğer benim gibileri varsa benimle aynı olmak zorunda değildiler. “Belki burunları uzundur, belki derilerimizin, saçlarımızın renkleri farklıdır, kulakları daha büyüktür” diye içimden geçirip yüzümü çekiştiriyordum ama beyhude bir çaba olduğunu içten içe seziyordum. İçim geçince yatağa yığılıp biraz dinlenmeye karar verdim. Bedenim ise sandığımdan daha yorgundu ve dinlenmeyle yetinecek değildi, çok kısa sürede uykuya daldım.</span></p>

  <p class="MsoNormal"><span class="calibre3">Başını tülbent ile örtmüş, kerevet üzerinde yatmakta olan bir kadın bana bakıyordu. Derisi öyle incelmişti ki artık yüzündeki damarlar basbayağı belli oluyordu. Başından kaymış tülbendin mahreminden kurtulmuş saçlarının bazılarına ak düşmüş olsa da ihtiyar bir kadının çehresi yoktu bu kadında. Gözünün feri neredeyse sönmüştü ama hala nazarında, kendisini yiyip bitirmekte olan musibetin diz çöktüremediği bir sevgi vardı. Başucunda dikilip ağlıyordum, o ise yanağımı okşayıp bana tebessüm ediyordu. Kolları ve ayakları dışında her yerini kapatan nakışlı yorganın ucunu alıp gözlerimi sildi ve sonra yorganı kaldırarak yatağa hafifçe vurup beni yanına davet etti. Yanına uzanıp müşfik kollarının beni sarmasıyla biraz rahatlamıştım. Koluna sımsıkı sarılıp kokusunu içime çekiyordum. Onu öpmek istedim.</span></p>

  <p class="MsoNormal"><span class="calibre3">Yatakta döndüğümde ise kadın yoktu. Leş kokan bir hücrede yerde duruyordum. Bulunduğum zindanın kapısı, titrek bir ziyânın insafında zar zor belli oluyordu. Kalkıp oraya hareket ettim. Hücre, dar, onlarca başka hücrenin yan yana dizildiği, duvarda yanan meşalelerle aydınlatılmış bir koridora açılıyordu. Loş ışıkta diğer hücrelerin içine gözüm kaydığında, perişan halde, yüzü darmadağın erkekleri görmüştüm. Çoğu taş zeminde yayılmış uyuyordu. Kel, aksakallı bir adam yerde bağdaş kurmuş hüzün ve merhametle bana bakıyordu. Beriki bir anlığına bana bakıp kaldığı yerden uyumaya devam etmişti istifini bozmadan. Diğer zindanlarda gördüğüm manzara da bundan farksızdı. Adım adım koridorun ilerisine gittiğimde uzaktan gelen feryadı işittim. İşittiğim sese kulaklarım aşinaydı. Korktum, dünya başıma yıkılmış gibiydi ve kalbim davul gibi çarpmaya başladı, öyle ki her bir atışta yer yerinden oynuyordu. Zelzele meşaleleri yere düşürüyor, tavandan toprak yağıyordu. Kalbimin gürleyişi tekinsiz mekânın örme taşlarını çatırdatırken, kulaklarımdan oluk oluk kan akıyordu. Kulaklarımı kapatıp yere çömeldim koridorda. Ne olacaksa olsundu artık.</span></p>

  <p class="MsoNormal"><span class="calibre3">Aniden uyanarak doğrulduğumda elim kalbime gitti. Rüyadaki kadar olmasa da şiddetli atışını hissediyordum. Ter damlaları şakaklarımdan yanaklarıma yol alıyordu. Nefes nefese odaya bakıyordum, emin olmak istiyordum az önce bulunduğum yerde olmadığımdan. Korkuluk bıraktığım yerde duruyordu. Kara bulutların çekip gittiği memleketimi tekrar ışığıyla saran güneşin pencereden sızan huzmelerinde, havada uçuşan toz zerreciklerine varıncaya dek incelemiştim odayı.</span></p>

  <p class="MsoNormal"><span class="calibre3">Göğsümdeki coşku azaldıkça aklım daha çok rüyaya meylediyordu. Daha evvelde, çimler üzerinde uyurken bazı düşler görmüştüm lakin bu rüyalarda daha önce şahit olmadığım bir şey yoktu. Kendimi ovada koşarken, ağaçlar altında gölgelikte oturup meyve yerken görmüştüm, bazen ise yalnızca bir tepede ayakta dikilip manzaraya dalıp gidiyordum, tıpkı hakikatte olduğu gibi. Bir süre gerçek ve düş ayrımı beni fazlasıyla afallatmıştı ancak üzerinde durmamıştım. Şimdi ise daha önce hiç görmediğim mekanları, nesneleri ve en önemlisi benim gibileri görmüştüm. Tam da tahmin ettiğim gibi hiçbiri bana benzemiyordu. Ya boyları, ya tenleri, ya burunları, gözleri… Öyle veya böyle benimle aynı şekilde olsalar da her biri benden farklıydı. Buna zaten o anki aklım basmıyorken, rüyada o insanlara, mekanlara ve nesnelere aşinaymış gibi davranıyor olmamın bende yarattığı sarsıntıyı siz tasavvur edin. Bilhassa ölüm döşeğinde ne mecali ne umudu kalmış o kadına duyduğum sevgiyi havsalam almıyordu. İlk kez görmüştüm o zavallıyı ancak başımı her kaldırıp ona baktığımda yüreğimden bir parça kopmuştu. Neden onu kaybetmekten bu kadar korkmuştum? Kimdi bu kadın?</span></p>

  <p class="MsoNormal"><span class="calibre3">Gereğinden fazla kalmıştım odada. Korkuluğu kucaklayıp merdivenlere seğirttim. Aşağı katta arkadaşımın şapkasını yerden alarak başına tekrar yerleştirdim. Yavaş adımlarla yürürken, hak ettiği değeri geç de olsa verircesine etrafı inceleyerek kapıya doğru yürüyordum. Çapları bir metreyi bulan sütunların kaideleri üst üste binmiş mermer bloklardan oluşuyor, kaideler gibi dörtkenarlı sütun başlarının her kenarında ise maharetli ellerle yapılmış, içe doğru kıvrılmakta olan taş şekiller uzuyordu.</span></p>

  <p class="MsoNormal"><span class="calibre3">Sütunlar ne kadar heybetli olursa olsun, kırmızı halıya paralel iç duvarın dibinde duran demirden şövalye zırhlarını saklayamazdı meraklı gözlerimden. Tepeden tırnağa demirden oluşan bu adamların içinde havadan başka bir şey yoktu. Tüm duvar boyunca, tahtın üzerindeki platforma kadar yan yana dizilmişlerdi.</span></p>

  <p class="MsoNormal"><span class="calibre3">Basamakları çıkarak, saf altından yapılmış tahta oturup etrafı biraz da yukarıdan kolaçan etmenin keyfini yaşamak istemiştim ancak bu gösterişli oturak doğrusu pek rahat sayılmazdı. Rahat olabileceğim pozisyonu bulabilmek için iki üç uğraşta bulunduktan sonra pes ederek basamaklardan atladım. Bu taş yığınına bir daha acaba ne zaman girerim diye düşünürken kafamda bir şimşek çaktı ve aniden olduğum yerde mıhlanıp kaldım. Rüyaya geri döndüm bir anlığına. Kâbusumdaki zindanın duvarları ile bu sarayın taşları tıpatıp olmasa da benziyordu birbirine. “Ya gördüğüm o loş, kasvetli yer ve parmaklıkların ardına tıkılmış insanlar buradaysa” diye geçti içimden.</span></p>

  <p class="MsoNormal"><span class="calibre3">Başım ister istemez sola çevirdim, çünkü geldiğim yerde merdivenlerin uzandığı kuledeki odamdan başka bir şey yoktu ancak salon katının sol tarafı hala esrarlıydı benim için. Heyecanla oraya doğru yürümeye başladım. Son sütunu da geçtiğimde geniş duvarın tam ortasında kapısız geçidi gördüm. Orada da merdivenler vardı ve yukarıya uzanıyordu ancak bu kez sarmal bir şekilde değil, zikzak çizerek. Duvarlarda asılı duran meşale sapları, düşümdekinin aksine yanmıyordu. Sahanlığı geçip ikinci kata vardığımda, kül rengi ahşap bir kapı ihtiva eden dar bir duvarla yüz yüze gelmiştim ancak merakım beni tekrar merdivenlere yönlendirdi ve üçüncü kata çıktım.</span></p>

  <p class="MsoNormal"><span class="calibre3">O ana dek hep dışarıdan gördüğüm, korkuluklarında gargoylelerin muhafızlık ettiği balkona bu kez içten bakıyordum. Zemin kattaki geniş salon kadar ihtişamlı olmasa da, diyara nazır balkondan gelen ışık odaya başka bir hava katıyordu. Geniş odanın tam merkezinde yer alan kenarları işlemeli ahşap yuvarlak masanın çevresi, biri hariç hepsi aynı ebat ve şekildeki sandalyeler tarafından çevrelenmişti. Masanın en ucunda ebadı daha geniş, kolçaklarına deri kaplanmış sandalye ise aşağı kattaki taht kadar göz alıcıydı. Duvarlarda asılı duran renkli flamalara gözüm aşinaydı ancak balkonu tam cepheden gören büyük şömine ve şöminenin üzerinde birbirine tutuşturulmuş kalkan ve kılıçları bir müddet incelemiştim. Daha sonra meclis odası olduğunu öğreneceğim bu mekândan sıkılınca, daha oraya ilk geldiğim an merakıma mazhar olmuş, en uçta, yukarıya çıkan merdivene yöneldim.</span></p>

  <p class="MsoNormal"><span class="calibre3">Bu kez sahanlık bana tek bir seçenek değil, üç tercih sunuyordu. Direkt yukarıya çıkan merdiven dışında, sol ve sağda iki merdiven geçidi daha vardı. Korkuluğu duvara dayayıp, hiç üşenmeden önce sola, sonra üste ve sonra da sağa çıkan merdivenlerde çilekeş oldum. Tüm çabama ve hırsıma rağmen ne yazık ki rüyamdaki kasvetli dehlizi bulamamıştım. Üç geçit de şatonun diğer kulelerine uzanıyordu. İkisi, uyandığım odaya benzer ama el değmemiş başka yatak odalarına, sağdaki merdivenler ise daha dar ama pencerelerinde cam olmayan; bir ayaklık üzerine monte edilmiş camdan silindir bir aletin merkezinde yer aldığı gözlem kulesine çıkıyordu. Bir müddet, en tepeden vadiye temaşa edip soluklandım. Kelimelerin şu an bile tarifimde kifayetsiz kalacağı manzaraya bakıyordum ama aklım başka bir yerdeydi. Düşümdeki koridor burada değilse neredeydi peki?</span></p>

  <p class="MsoNormal"><span class="calibre3">Ufuktaki kızıllığın arasında kaybolmakta olan güneş, hayal kırıklığımı bir kenara atmama neden oldu. Aşağıya inerek ona veda etmeliydim, aksi takdirde bana kızacağını, darılacağını ve bir daha gelmeyeceğini sanıyordum. Ne cahillik ama…</span></p>

  <p class="MsoNormal"><span class="calibre3">Panikle merdivenleri patır patır inip arkadaşımı bıraktığım yerden aldım, yuvarlak masalı salona indim. Zemin kattaki salona yalnızca bir merdiven kalmışken, daha önce önünden geçtiğim kapının önünde donup kaldım. Kapının üzerinde daha önce ayrımına varmadığım şekiller vardı. Harfler… Onların da ne olduğunu bilmediğimi sanıyorsunuz değil mi? Hayır, biliyordum. Yan yana, kapının üzerine kakılmış pirinçten harflerin bir arada ne manaya geldiğini hayal meyal anımsıyordum. Ağzımdan gayri ihtiyarı “Kitaplık” sesi çıkıverdi. Ve en önemlisi bu sesteki “Kitap” sözü kafamda aniden ciltli bir kitap imgesinin doğmasına neden olmuştu.</span></p>

  <p class="MsoNormal1"></p>

  <h2 class="MsoNormal1" id="sigil_toc_id_5"><span class="calibre18">V</span></h2>

  <p class="MsoNormal1"><i class="calibre10"><span class="calibre7" style="text-decoration:underline"><span class="calibre18">ŞEYLER VE İSİMLER</span></span></i></p>

  <p class="MsoNormal"><span class="calibre3">Dışarıda mevsimler değişip, kış kendine has üslubuyla ovayı beyaza buladığında; ben aylardır her gün yapmakta olduğum şeyi tekrarlamakta, kitaplıktaki tek masaya pencerenin karşısına gelecek şekilde oturmuş sayfaları karıştırmaktaydım.</span></p>

  <p class="MsoNormal"><span class="calibre3">Geniş, yarım ay şeklindeki kütüphanenin her yerini kaplamakta olan kitap raflarını talan etmiştim. Kitaplığa ilk girişimde muntazam şekilde raflarda sıralanan kitaplar ve parşömenler şimdi yerlerde sürünüyordu tamahkar merakım yüzünden. Biri hariç hiçbirini okumamıştım.</span></p>

  <p class="MsoNormal"><span class="calibre3">Emsalini bir türlü bulamadığım mevzubahis kitapta, akla gelebilecek neredeyse her şeyin resmi vardı. Eşyaların, kıyafetlerin, ağaçların, hayvanların… Özellikle hayvanların olduğu kısım beni afallatmıştı, o kadar çok hayvan vardı ki, bunlardan bir tanesinin bile yurdumun tabiatında olmayışını garip bulmuştum. Lakin sineğin olmamasından yana bir derdim yoktu, bu denli çirkin bir canlı ile karşılaşmak istemezdim doğrusu.</span></p>

  <p class="MsoNormal"><span class="calibre3">Dışarısı beni çağırıyordu. Gövdelerine kadar kara gömülmüş ağaçların çoğu yaprakları için yas tutuyordu, yamaçlarda halinden memnunmuş gibi görünen, kardan hiç nasibini almamış çamlar hariç. Karın ilk yağdığı gün, o çam ağaçlarından birinin gövdesine sırtımı dayamış kitaptaki resimlerin hemen altında bulunan isimleri tekrarlıyordum. Parmak ucumdan dirseğime kadar uzun ve iki parmak kalınlığındaki kitabı çamların arasına taşımak tam manasıyla bir külfetti ancak her şeyi olması gereken yerde öğrenmek arzusundaydım ve şimdi sıra ağaç isimlerindeydi.</span></p>

  <p class="MsoNormal"><span class="calibre3">Doğrusu, çam ağacının çam olduğunu bir çam ağacının dibinde öğrenmek; defne yaprağı şeklindeki broşum ile tutturulmuş kırmızı kadife pelerinimin naçizane korumasında dondurucu soğukta dışarıda olmaya değerdi. O kadar ağaç vardı ki, kitabın bir kısmı yalnızca onlara ayrılmıştı. Çınarlar, Akçaağaçlar, Gürgenler, Dişbudaklar… Ancak en çok Erguvan’ı sevmiştim. “Keşke daha önce bu kitabı bulsaydım” diye hayıflanıyordum içimde. Tam da kış vakti, bir ikisi hariç tüm ağaçlar yapraklarını dökmüşken, kitaptaki çizimlerin aslını bulmak benim için epey zor olmuştu.</span></p>

  <p class="MsoNormal"><span class="calibre3">Kar çoktan yağmaya başlamıştı, gelgelelim ben kitaba öyle gömülmüştüm ki, çam ağacının iğne yapraklarından ibaret siperlerinden kurtularak hayatta kalmayı başarabilmiş bir kar tanesi kitabın sayfasına düştüğünde ancak durumun ayrımına varmıştım. Sersemlemiş halde gökten yağan bu beyaz, hafif maddelerin vadi üzerindeki seremonisini izleyip bir müddet kıpırdamadan kaldım. Ancak daha sonra ilk yağmur damlasının düştüğü gün olduğu gibi durumdan eğlence çıkarmasını da bilmiştim. Sarayda bıraktığım arkadaşım korkuluğu yanıma alıp kitabı masaya bırakmış, karlar üzerinde onunla oyunlar oynamıştım, daha doğrusu ben onunla oyunlar oynamıştım. Karlar içinde saklanıyor, saplandığı yerde rüzgarla fıldır fıldır dönen cansız arkadaşımın beni aradığını sanıyordum.</span></p>

  <p class="MsoNormal"><span class="calibre3">Hasret olmadan keyif olmuyor. Haftalar haftaları kovalamıştı ben daha yeni yeni haftaları yeniden öğreniyorken, ancak o beyaz örtü hala ovanın üzerindeydi. Benim için cazibesini kaybetmişti; artık yalnızca dışarıda kitap okumamı imkânsız kılan davetsiz bir misafire dönüşmüştü.</span></p>

  <p class="MsoNormal"><span class="calibre3">Az önce “yeniden” kelimesini kullandım, dikkatinizi cezp etti mi? Yanlış söylediğimi sanmayın. Ben o kitaplığa girdiğim andan itibaren, mürekkeple bakirliğini yitiren boş bir parşömen değildim. Öğrenmiyordum, bilakis aklımın ücra köşelerine sığınmış, bugünü bekleyen bilgiler, karanlıktan çıkıp onları hatırlamam için kendilerini ifşa ediyorlardı. Tencere resmini gördüğüm zaman gözümün önünde tahta kaşıklar, mum gördüğüm zaman alevler canlanıyordu. Fakat o dönemlerde hala cehaletimi muhafaza ediyor, bu ani imgelemlerin işin doğasında olduğunu varsayıyor ve bu yüzden de çoktan bitmiş ve sayfalarının arasında tek tük illüstrasyonların göze çarptığı kitaplar hariç muadilini bulamadığım bu resimli mucizeler kitabını tekrar tekrar okuyordum belki gözümden kaçmış bazı haylaz sayfalar bulma umuduyla. Nafile bir gayret olduğunun farkındaydım aslında, ancak zamanı bilmeden zamanı bol keseden harcamaya çoktan başlamıştım.</span></p>

  <p class="MsoNormal"><span class="calibre3">Sarayda keşfedilecek pek bir şey kalmamıştı. Kale ile şato arasındaki bahçede dolaşmış, yalnızca bahçede bulunan tuhaf şekil ve renklerdeki çiçeklere rastlamıştım. Bahçe çiçeklerinin kokusu, humusunkiyle birleşince burnuma sızan rayiha beni mest etmişti. Renk renk, bakan gözlere haz versin diye dikilmiş çiçeklerin yarattığı görsel şöleni bozan tek şey ise, sinsi bir yaradılışla kale duvarlarını istila etmiş sarmaşıklardı.</span></p>

  <p class="MsoNormal"><span class="calibre3">Bahçede dolaşmak aynı zamanda keşfetmediğim tek yeri bulmamı sağlamıştı. Sarayın arka duvarında, girişi çalılarla kapanmış merdivenleri bulduğumda tekrar düşümde gördüğüm zindanı bulduğumu sanmıştım ama umutlarım beyhudeydi. Basamakları körelmiş merdivenden bin bir güçlükle inip, kapısı açık bırakılmış holde ilerlemiş ve neticede sarayın metruk mutfağını bulmuştum. Loş ve kasvetli bir mekândı. Ortalığın tümden karanlık olmasını önleyen tek şey, tavan ile duvarın kesişme noktasına konulmuş üç küçük pencereydi. Ocak harap haldeydi, büyük kazanlar, kepçeler ise paslanmış vaziyette yerde duruyordu. Miadı dolmuş baharatları içinde barındıran sayısız şişe, raflarda toza gömülmüştü. Koridorda ilerlediğimde sağ duvarda bir kapı görüp heyecanlanmış ama kapıyı açıp küçük bir ardiye ile karşılaştığımda düş kırıklığına uğramıştım. Ardiyenin raflarında üst üste sıralanmış binlerce mum ve yere atılmış kürklü cüppe ilgimi çekmemişti. Hâlbuki daha sonra bu ardiye benim can damarım olacaktı.</span></p>

  <p class="MsoNormal"><span class="calibre3">Ne kadar arasam da aşağıya giden başka bir geçit bulamamıştım. Mutfak ile yukarı kat arasında ulaşımı sağlayan merdivenleri keşfetmekle yetinmek zorundaydım. Son basamağı çıktığımda kendimi, odama çıkan sarmal merdivenlerin tam altında bulunca hayret etmiş ve hayal kırıklığımı unutmuştum. Zira bu denli gözümün önünde olan bir şeyi bile daha yeni görüyorsam, düşümde gördüğüm insanlar ve mekanlar hala burada olabilirdi. Vardılar, bir yerde idiler, yalnızca ben onları hala bulamamıştım.</span></p>

  <p class="MsoNormal"><span class="calibre3">Kendimi böyle avutarak tüm şatoyu talan etmeme rağmen hiçbir netice elde edememiş, nihayet meyus çehreme tebessüm katan tek mekâna, kitaplığa kendimi kapatmıştım. Dışarıya yalnızca gökteki arkadaşlarıma veda etmek için çıkıyordum. Benim gibi karanlıktan muzdarip biri için bu fazlasıyla yürekli bir davranış gibi görünebilir ancak tesadüfün doğasını küçümsememek gerekir. Unutmayın, yaşam bile tuhaf bir tesadüfün neticesidir.</span></p>

  <p class="MsoNormal"><span class="calibre3">Kitapta mum resmi görünce, aklımda canlanan yanan mum imgesi hayli kafamı kurcalamıştı. Mumları, kandilleri, meşaleleri görmüştüm ama ateş neredeydi? Nice sual gibi bunun da cevaptan mahrum bir soru olduğunu zannediyordum ta ki göl kıyısında küçük taşları en uzağa atmaya çalışarak kendimi eğlendirmeye çalıştığım gün avucuma doldurduğum onca taştan siyah olanının yerdeki emsalinin üzerine düşmesine kadar. Aniden bir parıltı oluşup kaybolmuştu. Bu bir düş değildi, yanık kokusu hala burnumdaydı. İki siyah taşı alıp birbirlerine çarpıttığımda parıltı, sürttüğümde ise kıvılcımlar oluşuyordu. Bunu bir mumu bacaklarımın arasına kıstırıp, iki taşın arasına pamuktan fitili koyarak denediğimde ise ateşe kavuşmuştum.</span></p>

  <p class="MsoNormal"><span class="calibre3">Ateş daha evvel gördüğüm her şeyden farklıydı, hava, ışık ve karanlığı saymazsak. Bir madde değildi ama vardı, meraklı parmaklarımdaki yanıklar yalan söylüyor olamazdı; ancak yoktu da, zira bir esintiyle sırra kadem basabiliyordu. Hayrete mucip olduğu kadar, bir karakteri de vardı sanki. Kendisine yaklaşılmadığı müddetçe vazifesini yerini getiriyor, haddi aştığınızda ise ya kayboluyor ya da ortalıkta ne varsa küle dönüştürüyordu. Bunu bir keresinde, yanlışlıkla dirseğimi çarptığım mumun devrilmesi sonucu, gözümün önünde yanıp kül olan parşömen sayesinde tecrübe etmiştim. Bu denli güçlü bir varlığın tek bir nefesle yok olacak kadar zayıf olması da apayrı bir muammaydı. Ancak asıl muamma, tembelliğimi yenerek, üzerindeki kitaplardan onu kurtarmamı bekleyen siyah deri ciltli, kalın bir kitaptı. Bu kitap diğerlerinden farklıydı, tuhaf bir kişiliği vardı; kıskançtı, çok konuşup az şey söylüyordu ve kendisini kutsal addediyordu.</span></p>

  <h2 class="MsoNormal1" id="sigil_toc_id_6"><span class="calibre18">VI</span></h2>

  <p class="MsoNormal1"><i class="calibre10"><span class="calibre7" style="text-decoration:underline"><span class="calibre18">KUTSALLAR VE KURALLAR</span></span></i></p>

  <p class="MsoNormal"><span class="calibre3">Günler, aylar, yıllar… Onlar zihnimde yer edindiklerinden beri bana en unutulmaz azabı tattırıyordu. Onlar olmadan da güneş doğup batıyordu, onlar olmadan da mevsimler ülkemi ziyaret edip giderdi. Bunu solan çiçeklerden, eriyen karlardan, yere düşüp kuruyan yapraklardan bilirdim. Bilirdim çünkü hareket ederdim; yürürken bir anlığına geride olur, bir adımla geleceğe giderdim. Bilirdim çünkü her şey değişiyordu, güneş bile doğduğu yer konusunda kararsızdı.</span></p>

  <p class="MsoNormal"><span class="calibre3">Günleri boş parşömenlere, yuvarlak masalı salonda bulduğum mürekkep hokkasına batırdığım kuş tüyü kalemle çizgi atarak tutmaya başladım. Mürekkep kendi takvimimin birinci yılının on dördüncü günü bittiğinde ise dere kenarındaki çamurlu toprağı mürekkep olarak kullanıyordum artık. Parşömenler bitip, kuş tüyünün ucu yok olunca yaprak saplarını çamura batırıp saray duvarlarını kağıt olarak kullanmaya başladım.</span></p>

  <p class="MsoNormal"><span class="calibre3">Bahar, ağaçların dallarında doğarken sevinmeyi tahtın arka duvarındaki ikinci satırda bırakmıştım. Korkulukla kartopunu en son, gözlem kulesinin doksan dördüncü basamağının solunda, dördüncü satırda oynamıştım. Bütün çizgileri unutsam da bu çizgiyi unutmam zira uyanıp da ovaya kar yağdığını görünce, çetele tutma işini savsaklamış, nihayetinde kartopu oynamaktan donmuş ve hissiz parmağımla o kararsız ve yamuk çizgiyi duvara karalamıştım. Hiç kimse öğretmeden nasıl bir lisana sahip olduğumu, nasıl yazmayı ve okumayı bildiğimi, neden yapayalnız olduğumu, tabiat üzerinde tüm kudretini sergileyip bana nispet yapan zamanın niçin beni olduğum gibi bıraktığını kendime sormayalı ise iki kule duvarı kadar çizik attı ellerim.</span></p>

  <p class="MsoNormal"><span class="calibre3">Tek suçlu o değildi, hatta terazinin kefesine kendi aptallığımı koyduğumda şüphesiz onun kefesi hafif kalır, lakin yine de yanan yıllarımın ve geç gelen ecelimin gerçek zanlısı gözümde hala odur. Onu da diğerleri gibi yerden alıp rafta bir yere sıkıştırmalıydım. En doğrusu buydu. Ne cazibesi, ne resimleri vardı. İlgimi çekecek tek bir detaya sahip değildi. Başka bir kitapla başlamalıydım yaşamı ve benim dışımdakileri öğrenip anlamaya. Baldıran zehrini kendi eliyle içecek kadar ülkülerine sadık adamlardan başlamalıydım hayatı kavramaya, cehaletin zehrini yudumlayarak değil.</span></p>

  <p class="MsoNormal"><span class="calibre3">Hani bir söz vardır ya, Sezar’ın hakkı Sezar’a diye, işte bu manada, kutsal kitap içinde çok hakiki ve ibret alınacak dersler ihtiva ediyordu. Çoğu emrinde haklıydı. İyi olmak, başkalarını düşünüp bencil olmamak, yalan söylememek, kimseyi öldürmemek, hırsızlık yapmamak… Fakat takdir edersiniz ki bunlar beni pek ilgilendirmiyordu. Yalnızdım ben. Kimin malını çalabilir, kime bencillik yapabilir, kime yalan söyleyebilirdim? Koskoca memlekette ben haricinde bir insan yoktu ki.</span></p>

  <p class="MsoNormal"><span class="calibre3">Tüm bunlara rağmen, benim için yazılmamış gibi bir izlenim doğuran bu kitap, gizemleriyle, buyruklarıyla, şüphe düşmanı tavrıyla sayısız senemi göze görünmez ama yürekte hissedilir bir karanlığa gömdü. Bu karanlık seneler evvelce mağarada beni yutmak için bekleyenden farklıydı. O hiç değilse dürüsttü, kendini gösterecek kadar onurluydu. Sayısız yıl üzerime çullanmış bu karanlık ise, riyakâr, mütekebbir ve hilekârdı. Karşıma çıkacak kadar şerefli değildi, cümle kapısından ve beyaz kale taşlarının arasındaki boşluklardan sızıp peyderpey, sabırla tüm bahçeyi istila etmiş sarmaşıklar gibi zihnime musallat olmuştu. Anca iş işten geçtikten sonra durumun vahametinin farkına varmıştım.</span></p>

  <p class="MsoNormal"><span class="calibre3">Ben de açtığı her yaraya deva bulabilirdim. Ama öyle bir şey vardı ki o yara varlığıma sinmişti. Kutsal kitap beni tabiattan ayırmıştı. Hatırlarsanız ilk zamanlar kendi varlığımı yurdumdaki diğer şeylerden ayırt etmediğimi ve her şeyi bir bütün olarak gördüğümü söylemiştim. Kutsal kitap ise dünyanın ben ve benim gibi insanlar için yaratıldığını ve hizmetime sunulduğunu söyleyerek kendi mevcudiyetimi diyarın varlığından üstün kılmıştı. Eskiden bir ağaç dalını aşağıya çekip meyveleri almaya içim el vermiyorken, ağaca sormadan dalını koparan kibirli bir mahluka dönüşmüştüm.</span></p>

  <p class="MsoNormal"><span class="calibre3">Hâlbuki ilk başta ne denli şevkle okuyordum. Bakir zihnim her bir cümleyi okurken, kelimelerin manalarını, edatları, bağlaçları tekrar hatırlıyordu. Bir elma uğruna çekilen cefalar, cinayete varan kardeş kıskançlıkları, ateşe atılıp da yakılamayan insanlar, günlerce bir balığın içinde yaşayanlar, tanrıyla güreş tutan çobanlar, bir dokunuşta yarılan denizler, kaleleri borazanlarla yıkan kavimler, bir günah uğruna bin kıyamet yaşayan şehirler, aşk uğruna tanrısına ihanet eden büyük krallar, babasız doğup beşikteyken konuşan bebekler ve göğe çıkıp tanrının katlarına misafir olanlar… Okuduğum bu emsalsiz öyküler beni kitabın müptelası kılmıştı. Kimi kılmaz ki?</span></p>

  <p class="MsoNormal"><span class="calibre20">Kitap birden fazla kitabın birleşiminden oluşuyordu. İlk bölüm neredeyse tamamen öykülerden ibaretti. Daha çok bir tarih kitabına benziyordu diyebilirim. İnsanlığın yaradılışıyla başlıyordu. Cennette yaratılan ilk erkek ve ilk kadın yasak ağaçtan bir elma yedikleri için yeryüzüne kovulmuştu. Zamanla çoğalmışlar, neticede insanlar kavimlere dağılmış ve Tanrı bu kavimlerden birini diğerlerinden üstün kılmıştı. Bu kitabın Tanrısı öyle kibirli, öyle gaddardı ki, sırf kendi kavmini esaretten kurtarmak için, bir memleketteki tüm çocukların canını tek bir gecede almıştı.</span></p>

  <p class="MsoNormal"><span class="calibre20">İkinci kısım mucizevî şekilde doğan bir adamın yaşam hikâyesini, onun anlattığı kıssaları ve ölüp de dirilmesini aktarıyordu. Lakin tuhaf olan, bu ikinci kısım, birbiriyle aynı şeyleri anlatan ancak bazı yerlerde birbirleriyle çelişen dört farklı anlatıdan müteşekkildi. Bu bölüm kafamı çok kurcalamıştı. Bu adam Tanrının oğluydu ama soy şeceresi üvey babasından akıyordu. Daha da garibi tanrının oğlu olan bu kişi, aynı zamanda tanrıydı, yani bizzat kendi kendisinin babasıydı fakat çarmıha gerildiğinde kendisine haykırması gerekirken göğe doğru başını kaldırıp babasının onu neden terk ettiğini soruyordu. Tüm bunlar yetmezmiş gibi bir de üç gün sonra diriliyordu.</span></p>

  <p class="MsoNormal"><span class="calibre20">Son bölüm ise doğrudan yaratıcının insanlara söyleviydi. Genellikle ucu açık, birçok farklı yorumda bulunulabilir dizelerden oluşan kitap, tüm zamana ve insanlara gönderilmesine rağmen, tanrı elçisinin evine gelen misafirin kalkmak bilmemesinden yakınıyor, dört kadını bir erkeğe helal kılıyordu. Elçi, muhaliflerinin bolca bulunduğu bir kentteyken kitabın anlatımı uysal ve insancıldı, elçi başka bir kente gidip kendi taraftarlarını topladığında kitabın tavrı çatallaşıyordu. Başka dine mensup olanlardan dost edinilmemesi emrediyordu. Diğer dinlere inananların mallarını ve ırzlarını belirli hallerde kullarına helal kılıyordu, köle almaya ses çıkarmıyordu ve açık şekilde kadınları ikincil, sıradan varlıklar olarak görüyordu. Yaratıcının ağzından çıkmış olduğu iddia edilen bu son kitapta aklıma gelen en gülünç şey ise Tanrının miras paylaşımı konusunda yaptığı kesir hatasıydı</span><span class="calibre21">.</span> <span class="calibre20">Şimdi bile hatırlayınca tebessümüme mani olamıyorum.</span></p>

  <p class="MsoNormal"><span class="calibre3">Elbette şu an takındığım müstehzi tavrı bu kitabın pususuna yakalanmışken sergilemiyordum. Bu koca kitap bana kendisini daima okumamı salık veriyordu. Şüphe etmeden, ibret alarak onu idrak etmemi… Kitap benim güneşe ve aya sunduğum saygıdan rahatsızdı, tek hürmet gösterip, ibadet etmem gereken kişi ise yaratıcıydı. Her gün belirli saatlerde ona saygımı sunmalıydım. Zira o her şeyi yaratandı, bir kaderim olduğunu söylüyordu, önceyi de sonrayı da biliyordu. Kitabı ilk okuduğum günlerde yanı başımda dikilen Korkuluk’a dönüp “Eğer yaratıcı sonramı biliyorsa şimdimden ne istiyor?” diye sormuştum, doğal olarak Korkuluk sessizliğini korumuştu. Yegâne dostum o sıralarda konuşmaktan mahrumdu.</span></p>

  <p class="MsoNormal"><span class="calibre3">Tanrının hikmeti deyip onun buyruklarına mümkün olduğunca uymaya çabaladım. Gerçekten uğraştım. Her uyandığımda, günün belirli vakitlerinde ve uyumadan evvel ona şükrettim ve yakardım. Bana yardımcı olmasını, yalnızlığıma deva vermesini, hiç yoktan korkuluğa benimki gibi can vermesini istedim. Emrini dinledim, sabrettim. Beni duyduğunu düşünüyordum ancak işleri vardı, er ya da geç bana yardıma gelecekti. Dualarıma, yaratıcının görünmez olduğu yetmezmiş gibi sağırlıktan muzdarip olduğuna kanaat edinceye kadar devam ettim.</span></p>

  <p class="MsoNormal1">***</p>

  <p class="MsoNormal"><span class="calibre3">Bir kral olduğumu biliyordum. Bunu kutsal kitaptan ve bazen de kutsal kitabın üzerini pelerinimle örtüp ondan gizli okuduğum birkaç kitaptan kavramıştım.</span></p>

  <p class="MsoNormal"><span class="calibre3">Belimde uzun yıllardır taşıdığım kılıç bir uzvum olmuştu artık. Yürürken bacaklarıma çarpmasın diye sol elim her zaman yakut süslemeli kabzaya gidiyordu. En son ne zaman kollarımı serbest bırakıp rahatça ovada gezmiştim anımsayamıyordum bile. Taç ise kılıçtan farklıydı. Anladığım kadarıyla kral olmamı sağlayan şey ne kırmızı pelerinim ne de kılıcımdı. Uzun yıllar yatağımın başucunda duran ve hiç önemsemediğim taçtı beni kral yapan. Taç tekti. Bir kral asla tacını başından çıkarmamalıydı. Kılıcını halkına korku salmak, otoritesini göstermek için kuşanırdı, bu onun erkekliğinin ve savaşçılığının sembolüydü, yalnızca taç bir insanı, yaratıcının verdiği yetkiyle tebaasının efendisi kılıyordu.</span></p>

  <p class="MsoNormal"><span class="calibre3">Bir de keşke tacım kafama birebir oturuyor olsaydı. Altın taç benimki gibi bir çocuk kafası için hazırlanmamıştı, yetişkin bir erkek için dövülmüştü. Ne yapsam ne etsem de öyle ya da böyle başımdan yana doğru devriliyordu ve her gün en az on kere tacı kafamdan düşürüyordum. Krallık cidden meşakkatli bir işti.</span></p>

  <p class="MsoNormal"><span class="calibre3">Bu kral olma meselesi başıma öyle rezil ve ironik işler açtı ki bir tanesini şu kısıtlı vaktimde dahi anlatmadan geçemeyeceğim</span></p>

  <p class="MsoNormal"><span class="calibre20">Bir yaz mevsiminde okuduğum kitaplardan birinde, avamdan kişilerin saraya diledikleri gibi girip çıkamayacağı anlatılıyordu. İstemeyerek de olsa Korkuluk’u avam tabakadan geldiği için saraydan çıkarıp ovanın bir noktasına dikmek zorunda kalmıştım. Bir kralsam bunun mesuliyetini taşımam elzemdi</span><span class="calibre21">.</span></p>

  <p class="MsoNormal"><span class="calibre3">Yalnızlığım Korkuluk’un gitmesiyle daha da kendini hissettirince, yaratıcının kelamının üzerine yine pelerinimi örtüp; krallar, saray yaşamı ve benzeri şeyleri anlatan kitapları gömleğimin altına saklayarak odama çıktım. Günlerimi ikiye bölmüştüm. Gündüzleri duayla yataktan kalkıyor, tahtıma oturup saatlerce etrafa korku salan bakışlar atıyor, arada bir dışarı çıkarak Korkuluk ile dertleşiyordum. Akşam olunca saraya dönüp odamda inzivaya çekiliyor, mum ışığında kitap okuyordum. Bir akşam kitapların birinde kralların yalnızca kendileri için tahsis edilmiş yollarda yürümesinin icap ettiği, halk gibi davranıp dağda, bayırda, çimende gezmemesi gerektiğini öğrendim. Yurdumdaki ilk yıllarda cümle kapısından başlayıp göle kadar uzanan, çimenlerin daha seyrek olduğu sarımtırak yol gözüme çarpmıştı fakat hiçbir zaman o yolu ciddiye almamıştım. Dilediğim şekilde dilediğim yere gitmiştim. Lakin tanrı tarafından bu memleketi yönetmekle görevlendirildiysem artık bu teamüle de uymam zaruriydi.</span></p>

  <p class="MsoNormal"><span class="calibre3">Ertesi sabah yine tahtımda kıçımı ağrıtana kadar kös kös oturup, öğlen olunca Korkuluk ile konuşmak için dışarı çıktım. Bu kez yolu takip ederek ilerliyordum. Ancak hiç hesaba katmadığım bir şey oldu. Yol göle uzanıyordu ve Korkuluk yolun en az elli adım dışındaydı. Korkuluk oradaydı, görüyordum onu, her zamanki gibi kollarını açmış beni bekliyordu ama ben ona gidemiyordum. Bir kraldım ve asil doğmuş her kral gibi yolun dışına çıkamazdım. Çaresiz kalıp uzaktan ona bağırarak nasıl olduğunu sordum, sarayda çok sıkıldığımı, onu özlediğimi, onu şatodan çıkardığım için üzgün olduğumu söyledim ve beni affetmesini istedim. Bu komik sahne günlerce tekrarlandı ta ki sarmal merdivenden tahta kadar uzanan kırmızı halının da hükümdarlar için yere serildiğini öğrenene kadar. Zahmetle uzun halıyı sarmaladım ve sırtıma aldım. Halı o kadar ağırdı ki, her on adımda durup soluklanmam icap ediyordu. Korkuluk’a yaklaşınca halıyı yere atıp iteledim ve kırmızı kadife yolumun üzerinde koşup dostuma kavuştum. Öyle şiddetle sarılmıştım ki kollarındaki samanlar kabarmış, karnı incelmiş, başındaki dikişlerden iki tanesi patlamıştı. Akşam olunca Korkuluk’u yolun kenarında bir noktaya dikip sarayıma geri döndüm.</span></p>

  <p class="MsoNormal"><span class="calibre3">Doğrusu o gün, diğer günlerden farklı değildi. Tahtımda kös kös oturuyordum. Tanrının beni mesul kıldığı vazifemi ifa ediyordum ama bu yalnızca görünen yüzümdü.</span></p>

  <p class="MsoNormal"><span class="calibre3">Gece kadınlar hakkında müstehcen bir öykü okumuş, kasıklarımdaki canlanmaya mani olamamıştım. Oldum olası kadınlar beni tahrik etmişti. Her şeyi gören tanrının boş anına denk geldiğimi umarak kitaplıktan aşırdığım bazı kitaplarda kadın desenleri, özellikle göğüs ve kalça kavisleri gönlümü bir hoş ediyordu bakarken. Kitapların anlattıklarına değil de çizimdeki kadına meylediyordu gözlerim. Sayfayı çevirmem icap ettiğinde, her şeyi gören Tanrıyı kandırabileceğimi düşünerek, “Önceki sayfayı anlamamışım, en iyisi bir sayfa geriye gidip baştan alayım” diye mırıldanarak çizimin olduğu kısma geri dönüyor, okuyormuş numarası yapıp göz ucuyla kadın çizimlerine bakıyordum. Bunlar olurken bedenim ısınıyor, bacak aramdaki uzvum sertleşip uzuyordu. Bu uzvun hikmetini her nedense en cahil olduğum günlerde dahi biliyordum. Damarlarımda kan aktığından bihaberken bile kasıklarımdaki organın benim için en değerli organ olduğu bilgisine haizdim. Buna içgüdü diyor bazı düşünürler. Hayvanlar da kıt akıllarına rağmen, anne ve babalarından hiçbir eğitim almamışken bile yetişkinlik döneminde bu uzvu dişileri üzerinde kullanmayı gayet iyi biliyorlarmış. Ben de, mucizeler kitabında ilk olarak gördüğüm kadın resmini dikkatle incelemiş ve kadının bacak arasındaki yarığa kendi uzvumun girmesi gerektiğini anlamıştım. Zaten uzvumun ilk uyandığı an da o vakitti. Sandalyenin aşağısında bir yılan varmış gibi paniğe kapılıp yere düşmüştüm.</span></p>

  <p class="MsoNormal"><span class="calibre3">Balkona çıkıp ülkeme baktığımda her daim zihnimde zuhur eden “ Neden benim dışımda hiçbir insan yok?” sorusu zamanla “Neden hiçbir kadın yok?” sualine evrilmişti. Kutsal kitap uzun zamandan beri bu güdümü dizginliyordu. Zifaf için evlenmek şarttı. Ama benim bir kraliçe adayım yoktu ki.</span></p>

  <p class="MsoNormal"><span class="calibre3">İşte o gün tahtımda oturup bunları düşünüyordum. Vazifemi gördükten sonra koşarak odama çekilecek; perdeleri kapatıp, yeni gözdem olan kitaptaki kadın çizimlerine bakacaktım doya doya. O heyecan içinde öğlen Korkuluk’a gitmemeye karar vermiştim.</span></p>

  <p class="MsoNormal"><span class="calibre3">Akşam yağmurun başladığını ilk, pencereye vuran damlaların seslerinden anlamış, fakat oralı olmayıp kitaba odaklanmıştım. Okuduğum bir halk masalıydı, kuyunun başında bekleyen cilveli bir kadınları anlatıyordu. Yer gök inliyor, odam bir anlığına masmavi olup, tekrar mumun titrek ışığına teslim oluyordu. Sürgüsü düşüp açılan pencerenin duvara çarpışının gürültüsü, dışarıda yaşanmakta olan tabii hengâmeyi haber veriyordu bana.</span></p>

  <p class="MsoNormal"><span class="calibre3">Yerden aldığım sürgüyle tekrar pencereyi kapatıp yatağa seğirtiyordum ki dışarıda endişelenmem gereken bir dostum olduğunu hatırladım. Telaşla aşağıya indim. Saray kapısına yürürken arada bir tahtıma gözüm kayıyordu. Ben kraldım, Korkuluk ise avam. Benim yerim nasıl saray ise onun yeri de dışarısıydı. Bir kral olarak onu saraya alamazdım. Ancak o benim dostumdu, sırdaşımdı. Onu bu kıyamet gecesinde yalnız bırakmamalı, sarayımın sıcağından ve konforundan onu mahrum etmemeliydim. Protokol kitapları benim yaratıcının bu diyar üzerindeki gölgesi olduğumu söylüyordu. Ben bir halkı yönetmek için tanrı tarafından vazifelendirilmiştim. Lakin halkına kara günde sırtını dönen bir hükümdar halkı tarafından nasıl sevilebilirdi ki? Korkuluk bu fırtınada onu yalnız bıraktığım ve sarayıma almadığım için bana öfkelenmeyecek miydi? Onunla aramdaki samimiyeti tehlikeye atmaya değer miydi? İşte şimdi düşününce gülünç bulduğum bu akıl muhakemesi, yaşamımın üzerindeki ölü toprağından kurtulmaya gayret ettiğim ilk andı.</span></p>

  <p class="MsoNormal"><span class="calibre3">Saray kapısını açtım ve ıslanmayı, çamurlara batmayı göze alarak dostuma koştum. Ne yol üzerinde yürümek vardı aklımda ne de gelenekler. Ben bir kraldım, yöneteceğim halkın varlığı beni kral yapmıştı ve onlar adına her şeyi yapmaya muktedirdim.</span></p>

  <p class="MsoNormal"><span class="calibre3">Böyle coşkuyla anlattığıma aldanmayın, o sırada neyin fitilini yaktığımı bırakın, bir fitilin alev aldığından bile habersizdim. Yalnızca daha evvel kenarda köşede bıraktığım yetkilerimi kullanmıştım. Ancak geçmişte, çok uzak bir mazide inşa ettiğim bendin üzerinde artık bir çatlak vardı, içimde cevapsız kalmış sorular ve bastırdığım arzular öyle azgındı ki o küçük çatlakla teselli bulmayacaklardı.</span></p>

  <p class="MsoNormal"><span class="calibre3">Yasalar yaşamı düzenlemek ve iktidarı meşrulaştırmak için vardır. Amma velâkin öyle bir an gelir ki, yaşamın kendisi yasalara buyurur. Her şey hâlbuki pek cılız, pek ürkek bir ret ile başlamıştır. Yasa, her zaman ilk safhada mukavemet gösterir, ceberut yüzünü açığa çıkarır, davudi sesiyle gürler. Ama bilmez. Reddetmenin öyle sıra dışı bir tabiatı vardır ki, kendi var oluşu onu her an daha da palazlandırır. Yasa emretmekten yorulur ve tavizler vermeye başlar, ta ki o reddedişe kendi yanında bir yer açana ve o reddi daha sonraki retlere gürleyecek bir yasa haline getirene kadar.</span></p>

  <p class="MsoNormal"><span class="calibre3">Ben de şimdi yasalara buyuruyordum. Teamüller tek dostumun şatoda kalmasına müsaade etmiyordu. O zaman ya kanunlar değişecekti ya da kral. Benim dışımda kimse kral olamayacağına göre taviz vermesi gereken taraf yasalardı. Öyle de oldu, Korkuluk’u sarayın baş muhafızı yapıp, başına uzun şapkası yerine, taç odasında dekor amacıyla duvarın önünde dizilmiş şövalyelerden bir tanesinin miğferini koyduğumda, o yasalar her neredeyse seslerini çıkaramamışlardı. Korkuluk bundan böyle tahtımda otururken yanı başımda dikilip beni koruyacaktı. Günler geçti ama ne Tanrı ne de korktuğum kanunlardan aksi ses çıktı. Yasaların en azından bana karşı dilsiz olduğundan emin olunca, yeni emirlerim peşi sıra geldi.</span></p>

  <p class="MsoNormal"><span class="calibre3">Emirlerimin unutulmaması için aynı kitaplarda olduğu gibi yazılması icap ediyordu, ne var ki mürekkebim biteli yıllar olmuştu. Çamur ve balçık ise mürekkebin ömrüne haiz değildi. Ben de kılıcımla kestiğim parmağımdan damlayan kanı mürekkep, yaprak saplarını ve bazen de serçe parmağımı kuş tüyü kalem niyetine kullanarak kitaplıktaki parşömenlerin arka yüzlerine emirlerimi yazdım.</span></p>

  <p class="MsoNormal"><span class="calibre3">- Bundan böyle yol yoktur. Herkes istediği yere istediği güzergâhta gidebilir.</span></p>

  <p class="MsoNormal"><span class="calibre3">- Yaz vakti, vücut hararet yapınca, üryan vaziyette memlekette dolaşmakta herkes hürdür.</span></p>

  <p class="MsoNormal"><span class="calibre3">- Kral tüm gün tahtında oturmak zorunda değildir. Taht bir oturak değil, kralın hükmettiği tüm ülkedir.</span></p>

  <p class="MsoNormal"><span class="calibre3">- Kutsal kitap dışındaki kitapları okumakta fayda varsa eğer, bu en tabii haktır.</span></p>

  <p class="MsoNormal"><span class="calibre3">- Kadın resimlerine bakma yasağı kaldırılmıştır.</span></p>

  <p class="MsoNormal"><span class="calibre3">- Soru sormak, sorgulamak, kutsal kitaptan şüphe etmek değildir.</span></p>

  <p class="MsoNormal"><span class="calibre3">Bunlar gibi o kadar çok emir yazdım ki, kitaplıkta ardına buyruk yazmadığım tek bir parşömen bile kalmamıştı. Verdiğim buyruklar diğerleri gibi gaddarlık kokmuyordu. Hatta yeni bir emir yazmak için eski bir fermanı raftan alıp, arkasına yazı yazmadan evvel önde kaleme alınanları okumuş, afallamıştım. Bir adam sırf resim yaptığı için, bir ailesi olmasına rağmen, katli vacip görülmüştü. Bunu okuduğumda hayretime engel olamamış, fermanın arkasına “Bundan böyle kralın ülkesinde kimse resim yaptığı için cezalandırılmayacak” yazmıştım.</span></p>

  <p class="MsoNormal"><span class="calibre20">Aradan seneler geçti. Sarayımda duvarına zaman çizgisi atmadığım tek yer odamdı artık. Hiddetlenip yere çaldığım hokkanın pencereden gelen ışıkla baş döndürücü şekilde parıldayan zerrelerine bakıyordum yatağımda oturmuş. Ben de paramparçaydım.</span></p>

  <p class="MsoNormal"><span class="calibre20">Bir kral olmak neye yaramıştı? Ne değişmişti? Kendi yaşamımı değiştiremedikten sonra bir tahtta oturup, başıma büyük gelen altın bir taç ile hükümdarı oynamak neye yaramıştı? Niye kabul edemiyordum? Zor değildi aslında, nicedir bu hakikat içimde barınıyordu. Her bir kanun yazışımda dilimin ucuna geliyor ancak geçit vermiyordum. Bir kral da olsam bunu yapamazdım. Tacını taktığım ülkemden sıkılmış olduğumu haykıramazdım. Vaktiyle bir sihir dünyası mahiyetinde gözümde ışıyan topraklarım artık parmaklıkları dağlardan müteşekkil bir kafesti. Bu kafesin içindeki mahkûm da, ne suç işlediğini bilmeyen, sorularına cevap alamamış bir kraldı. Hiç kimsenin kralı…</span></p>

  <p class="MsoNormal"><span class="calibre3">Sinirle aşağı indim. Hiç kimsenin yaşamadığı bir yerde kral olmak bir cezaysa da bunu bir avantaja dönüştürebilirdim. Madem gerçek bir halkım ve kraliçem yoktu. Madem yalnızdım. O zaman ülkemden çıkıp kendime, adaletli hükümdarlığımda mutlu mesut yaşayacak sadık yurttaşlar bulmak benim en tabii hakkımdı. Kaybedecek neyim vardı ki?</span></p>

  <p class="MsoNormal"><span class="calibre3">Kitaplığa girdim, bulduğum ceylan derisi bir yazmanın arka yüzünü çevirip, parmağımı kılıcımla kestim ve son emrimi yazdım.</span></p>

  <p class="MsoNormal"><span class="calibre3">- Kral dilediği zaman ülkesinden ayrılabilir, başka dünyaları keşfetmek için seyahate çıkabilir, ülkesine yeni yurttaşlar ve bir prenses ile dönebilir.</span></p>

  <p class="MsoNormal1"></p>

  <p class="MsoNormal1"></p>

  <h2 class="MsoNormal1" id="sigil_toc_id_7"><span class="calibre18">VII</span></h2>

  <p class="MsoNormal1"><i class="calibre10"><span class="calibre7" style="text-decoration:underline"><span class="calibre18">YEŞİL GÖZ</span></span></i></p>

  <p class="MsoNormal"><span class="calibre3">Yaşamım bir roman olsaydı, ülkemden ayrılmaya karar verişimin ardından yazar, gerçekte yaşadığım hüsrana sıra gelince, kendini içinden çıkılmaz bir kararsızlığın ortasında bulurdu. Öyle ya, o dramatik ve etkileyici karar anından itibaren öykünün başkarakteri vadiden çıkmayı başarmalıydı ki, önceki bölümün son paragraflarındaki heyecan anlam bulabilsin.</span></p>

  <p class="MsoNormal"><span class="calibre3">Hayat söylenenin ve sanılanın aksine bir ahenk peşinde değil. Onu tanıdım. O tam bir vurdumduymaz. Ne hayallerinizi, ne arzularınızı ne de yaptıklarınızı önemser. Asla size yardım etmez. Siz onun mevcudiyetinin içindeki bir zerresiniz yalnızca. Özel olduğunuzu, sizi diğerlerinden farklı ve önemli kılan bir şeylerin var olduğunu düşünüyorsunuz. Bir vakit var, o vakit geldiğinde her şey değişecek zannediyorsunuz. Sonra bir bakıyorsunuz ki ömrünüzün azımsanmayacak bir bölümü bu hülyanın gölgesinde yitip gitmiş. Hiçbir zaman milyonlarca kum tanesinin içindeki küçük bir elmas tanesi olmadınız. Siz de bir kum tanesisiniz. Zengin, fakir, güzel, çirkin, çocuk, yaşlı, zeki, salak, cesur, korkak, yetenekli, beceriksiz… Kendinizi eşsiz hissetmenize sebep veren her ne ise bilmelisiniz ki, içinde yüzdüğünüz yaşam size ancak yanınızdan geçen herhangi biri kadar değer veriyor. Aksi halde ne olursak olalım aynı makûs talihin yolcusu olmazdık.</span></p>

  <p class="MsoNormal"><span class="calibre3">Sol kolum ve kaburgalarımdaki kırıklar yüzünden yatağımda acıyla kıvranırken böyle avutucu sözlerim yoktu. Bir kral olabilirdim ancak kesinlikle kararları akıl ürünü olmayan bir kraldım. Çevremde onca dağ arasında en şefkatsiz dağı seçmiştim.</span></p>

  <p class="MsoNormal"><span class="calibre3">Kolayca çıktığım bayırda nefes alıp yorgunluğumu gidermek için biraz oturmuş, ilk kez bu kadar tepeden gördüğüm ovayı seyre dalmıştım. Yeşilin ortasında küçük, beyaz bir tavşan gibi duran sarayım iki parmağımın arasına sığıyordu. Hava aşağının aksine serindi. Rüzgâr tanıdığım gibi değildi, eserken yüzümde sanki kesikler açıyordu. Gideceğim yerde kral olduğumun öğrenilmesi başıma bir iş açabilirdi, neticede varacağım yerde de bir hükümdar olacaktı ve kendi ülkesinde başka bir kralın dolanıyor olmasından rahatsızlık duyacaktı. Bu sebeple pelerinim yerine, ardiyedeki kürkü sırtıma geçirmiş, tacımı da pelerin gibi sarayda bırakmıştım.</span></p>

  <p class="MsoNormal"><span class="calibre3">Baharda hiç alışık olmadığım soğuk havaya kürkün içine gömülerek alışmaya gayret ediyorken, bir baykuşu andırır vaziyette, beni bekleyen zirveye baktım. Sivri tepesi her zamanki gibi karla kaplıydı. İstediği kadar tehditkâr görünebilirdi çünkü gideceğim yer orası değildi, dağın öte yanına giden bir yol bulmak benim için kâfiydi. Lakin önümdeki manzara umut da vermiyordu açıkçası. Yukarıya çıktıkça zemin kıraçlaşıyor, engebeli bir görünüm arz ediyordu. Daha o sırada bu dağın bana merhamet göstermeyeceğini sezmiştim. Bir de şu krallara has lüzumsuz gurur kanımda dolaşıyor olmasaydı…</span></p>

  <p class="MsoNormal"><span class="calibre3">Seçtiğim bütün yönlerde yolum dikine uzanan devasa taş bloklarla kesiliyordu. Çaresiz kalmıştım. Eğer tahminim doğruysa bu otuz veya kırk metrelik yekpare kayaları aşmam halinde işim kolaylaşacak, vadinin dışına çıkabilecektim. Üzerinde parmaklarımı ve ayaklarımı sokabileceğim oyuklara da güvenerek tırmanmaya başladım. Bir yandan kolumu uzatıp parmaklarımla tutunabileceğim bir girinti ararken, diğer yandan da tanrıya yakarıyor, benden yardımını esirgememesini diliyordum. Esirgedi ama… Sağ ayağımın destek aldığı oyuk parçalandı ve birdenbire sol elimin insafına kalmış halde buldum kendimi. Uzun zamandır bu denli korkmamıştım. Derin bir nefes alarak parmaklarımı zorladım ve daha yukarıdaki girintiye erişmeye çalıştım. Ancak hali hazırda narin olan parmaklarım bu girişimime dayanamadı. Birkaç saat önce gururum yüzünden veremediğim kararı bu kez bedenim benim yerime almıştı.</span></p>

  <p class="MsoNormal"><span class="calibre3">O sırada dilimin pek aşina olmadığı küfürler savururken farkında değildim ama şanslıydım. Azami altı veya yedi metreden düşmüştüm. Daha yukarıdan yere çakılsaydım yalnızca bir iki kırıkla kurtulmayacağım kesindi.</span></p>

  <p class="MsoNormal"><span class="calibre3">Kolum ve göğsümdeki acı yüzünden inleyerek aşağıya iniyorken, beni asıl bekleyen işkencenin dönüş olduğunu idrak etmekten uzaktım. Kaburgamdaki kırık nefes almamı zorlaştırıyor; işlevini kaybetmiş kolumun sızısı ve ağırlığı yürürken eğilip bükülmeme neden oluyordu. İnmek çıkmaktan rahattır, tabi çıkarkenki şartlar inerken de mevcut ise… Az önce patır patır çıktığım dik yokuşlar, sakat halimde bana bir uçurum gibi görünüyordu. Benden ümidini kesen güneş çekip gitmiş, yerini mehtaba bırakmıştı. Gökte her şeye rağmen bana güvenini kaybetmeyen ayın cılız ama sevgi dolu ışığı olmasa, önümü göremeyip kendimi onlarca metre aşağıya yuvarlanırken bulmak işten bile değildi. Ormana vardığımda öyle bitap düşmüştüm ki, artık daha net görebildiğim saraya gidecek takatim kalmamıştı,ben de bir defne ağacının gövdesine sırtımı dayayıp soluklanmaya karar verdim. Ormanın toprak kokan efsunu ve yaprak hışırtılarının ninnisi içimin geçmesine yetip de arttı.</span></p>

  <p class="MsoNormal"><span class="calibre3">Zindan koridorundaydım. Yakında bir yerden bir feryat yükseliyordu. Bağıran adam “yapmayın, zulümdür bu, hak değil” diye inliyordu. Tanıyordum bu sesi… Hem de öyle tanıyordum ki, o sesi bir daha duymama kaygısı içimde zuhur etmiş, dünyam başıma yıkılmıştı. Diğer koğuşlardakilere aldırmadan koridorun sonuna kadar yürüdüm. Koridor sağda yeni bir geçide açılıyordu. Geçit tekinsiz bir karanlığa bulanmıştı. Rüyada sanki bambaşka biriydim. Karanlıktan korkmayıp hızla yürümeye devam ettim. Bağrışmalar yükseliyordu, pes sesli bir adam “Koyun şunun başını taşa” diye sinirle çıkıştı. Adımlarımın ivmesi arttı. Koşuyordum. Gözyaşlarım şakaklarımdan akan tere karışıyordu. Onu son kez görebilirdim. Belki yalvarsam yakarsam onun canını bağışlarlardı. Taşa değen sert bir cismin sesi karanlık duvarlarda yankılana kadar sürmüştü bu düşünceler. “Hayır!” diye bağırıp yere kapaklandım. Hüngür hüngür ağlayarak yumruğumla yeri dövüyordum.</span></p>

  <p class="MsoNormal"><span class="calibre3">Başımı yerden kaldıracak dirence kavuştuğumda bir atın üzerindeydim. Evet, yanlış duymadınız, simsiyah bir at. Bir şehirde dört nala at sürüyordum. Bazen önümüze atılan eli kılıçlı, başları miğferli askerler oluyordu ama her defasında atım şaha kalkarak bu adamları nallarıyla bertaraf ediyordu. Bir şehirdi burası ama rüyadayken aşinaydım bu kente. Esir alınmış askerler, elleri bağlanmış kadınlar, yanmakta olan evler… Hiçbiri umurumda değildi. Bir yere, sanki bir şeye yetişmeye çabalıyordum. Gözümü her kapadığımda bir çift yemyeşil göz zuhur ediyordu karanlıkta. Bir yandan korkuyordum ancak bir yandan da içimde tarifsiz bir rahatlık vardı. Bir şeye güveniyordum. O gözleri canlı olarak tekrar göreceğime inanıyordum. Bir kale kapısına vardığımda şehirden çıktım, atımdan indim. Bir körfeze bakıyordum. Karşı kıyıda, kulesi göğe uzanan başka bir şehir daha vardı ama orasıyla ilgilenmiyordum. Benim meselem denizleydi. Düzinelerce kalyonun, kadırganın arasında gözlerim mekik dokuyordu. Sonra birini gördüm. Boz pelerinli, başına kukuleta geçirmiş biri… Adam beline kadar denizin içine girmişti. Bir şey taşıyormuş gibiydi. Kukuletası rüzgar yüzünden başından kayınca tanımıştım onu. Kalbim neredeyse dışarı çıkacaktı. Aradığım kişiyi bulmuştum.</span></p>

  <p class="MsoNormal"><span class="calibre3">Bu bir kâbus değildi. Neticede her kimi arıyorsam onu bulmuştum ama yine de uyandığımda nefes nefeseydim ve içimde kaynağını bilemediğim ağır bir keder vardı. Kırıklarımın acısı tekrar hortlayınca, rüya hakkında düşünmeye ara verdim, zorlukla kalkıp yalpalayarak saraya yol aldım. Kaburgam düne nazaran iyiydi ama kolumdaki ağrı kat be kat artmıştı. Rüyada gördüğüm küheylanın ülkemde olmamasına lanetler okuyordum. Şatoya varıp, tahtın dibinde vekillik yapan Korkuluk’a selam verdikten sonra kitaplığa çıktım koşar adım. Evvelce dikkatimi cezp etmiş ancak biraz göz gezdirince sıkılıp yerine bıraktığım kitaba muhtaçtım şimdi. Kitabın sırtı ve kapağında oyma yazılar değil de bir asanın etrafında dolanmış bir çift yılan figürü olması arayışımın kısa sürmesini sağladı.</span></p>

  <p class="MsoNormal"><span class="calibre3">Kitabı işe yarar elimle raftan çıkarıp masaya koydum ve sayfaları hızla karıştırıp kol sakatlanmaları ile alakalı kısımları fazla vakit geçmeden bulup hızla okudum. Anladığım kadarıyla kolum ya kırık ya da incinmişti. İmkânlarım dâhilindeki tek tedavi bir askı bulup kolumu askının içine sokmak ve günlerce bu vaziyette istirahat etmekti. Balkonlu toplantı odasındaki flamalardan birini duvardan indirdim. Flamanın bir ucunu dişlerimle tuttum, diğer ucunu elimle dolayıp düğüm atarak askıyı oluşturup boynumdan geçirdim. Lakin en zoru kolumu askıdan geçirmek olmuştu. İşim bittiğinde öyle bezgin ve perişandım ki, kendi yatağım yerine, daha yakın olan kulelerden birine çıkıp, hiç kullanmadığım odanın bakir yatağına sırt üstü devrilip uykuya daldım tekrar.</span></p>

  <p class="MsoNormal"><span class="calibre3">Istırabımın sona ermesi, ezik ve kırıklarımın iyileşmesi vakit almıştı. Kolum sağalır sağalmaz askılığı boynumdan çıkardığımda, bir süredir aklımda esip gürleyen şüpheler ve kuruntular bunun sevincini kursağımda bırakacaktı. Nicedir ülkeme ve zihnime musallat olmuş sinsi karanlık, kudretini yitirerek, beni mazide bıraktığım sorularla baş başa bırakmıştı.</span></p>

  <p class="MsoNormal"><span class="calibre3">Zindanda kimin için ağlamıştım hüngür hüngür? O şehir neresiydi? Neden evler yanıyordu, insanlar esir alınıyordu? Kimi arıyordum? Neden aradığım kişiyi bulamama ihtimalini aklıma getirmemek için gayret sarf ediyordum? Zihnimde canlandığında kalbime ferahlık salan o yeşil gözler kime aitti? Peki, o adam, o kimdi ki onu bulmak benim için hayat memat meselesiydi?</span></p>

  <p class="MsoNormal"><span class="calibre3">Asla imdadıma yetişmemiş, tek bir soruma dahi cevap vermeye tenezzül etmemiş tanrıdan bu kez yardım dilemedim. Ardında bıraktığı sualler hala diriliğini koruyan o netameli ilk kâbus karşısında yaptığımı tekrarlayarak kendime sabır telkin edemezdim. Bütün öğrendiklerimi, beni gözleyen tanrının eşref saatine geldiğimi umarak kütüphaneden aşırdığım bir düzine kitaba borçluydum. Ve daha okunmayı bekleyen yüzlerce kitap raflarda umutla beni bekliyordu.</span></p>

  <p class="MsoNormal"></p>

  <p class="MsoNormal1"></p>

  <h2 class="MsoNormal1" id="sigil_toc_id_8"><span class="calibre18">VIII</span></h2>

  <p class="MsoNormal1"><i class="calibre10"><span class="calibre7" style="text-decoration:underline"><span class="calibre18">KABULLENİŞ</span></span></i></p>

  <p class="MsoNormal"><span class="calibre3">Amaçlar vaat ettiği neticelerden çok, bizi başka gayelerin avucuna düşüren hilekârlardır. Muzip hilekârlar…</span></p>

  <p class="MsoNormal"><span class="calibre20">Rüyalarımın, varlığımın, yalnızlığımın, çocuk bedeninde kısılıp kalışımın, yemek ve su ihtiyacından muaf oluşumun nedenlerini ve nerede doğduğumu, ülkeme nasıl geldiğimi, annemin, babamın kimliğini öğrenmek maksadıyla kitapların okyanusunda çıktığım serüven de beni bambaşka bir arzuya meftun kılmıştı. Bilmek idi artık amacım. Bir muharebe için ülkesini, ailesini terk edip, seneler sonra vatanına geri dönmek için yıllar alacak ve destan yazdıracak yeni bir maceraya bilmeden yelken açan İthake kralından ne farkım vardı ki?</span></p>

  <p class="MsoNormal"><span class="calibre3">Artık raflardan kitap alırken kutsal kitabın üzerini pelerinle kapatma gereği duymuyor, alenen seçtiğim cildi masanın üzerine koyup, ilk sayfayı açarak okumaya başlıyordum. Madem tanrı bana bir akıl vermişti, onu kullanmama da ses çıkarmamalıydı.</span></p>

  <p class="MsoNormal"><span class="calibre3">Zamanla bu lüzumsuz, beyhude intikamın tadından bıktım, akıl çelen bir fısıltının peşinde sürüklenir oldum.</span></p>

  <p class="MsoNormal"><span class="calibre3">Önce mitolojik öyküleri okumaya koyuldum. Ekseriyetle inanılması güç, mübalağa dolu hikâyelerdi ancak kutsal kitapta okuduğum öykülerin aksine daha sıcakkanlı ve vermek istediği nasihatler daha anlaşılırdı. Mitolojide tek bir yaratan yoktu, tanrılar vardı. Tanrılar, tek ilahın aksine insancıldı. Kimisi zalim, kimisi şefkat dolu, bazıları kadın, bazıları erkek… Gerektiğinde kullarının karşısında arz-ı endam ediyorlardı. Bir aileleri vardı aynı insanlar gibi. Birkaç istisnai mitolojinin ilahları haricinde ölümsüz olmasalar ve üstün güçleri olmasa onları bizden ayıran herhangi bir nitelikleri de yoktu.</span></p>

  <p class="MsoNormal"><span class="calibre3">Okuduğum metinler beni yanıltmıyorsa, insanoğlu tek tanrıdan çok daha uzun bir süre bu ilahlara inanmış ve onlar için ayrı ayrı tapınaklar inşa etmiş. Savaşa giderken savaş tanrısına, ekinlerden verim almak için bereket tanrıçasına, çetrefilli bir konuda karar alırken akıl tanrıçasına dua ediyorlar, sunaklarda adak adıyorlarmış.</span></p>

  <p class="MsoNormal"><span class="calibre3">Sizin bu husustaki fikrinizi bilmiyorum ancak ne vakit bir kıyaslama yapsam çok tanrılı inancın akla daha yatkın olduğu kanısına varmışımdır. Çok ilahlı inancın menfi yanlarını ve tutarsızlıklarını kısa bir süre göz ardı ettiğimde, tek tanrı inancının içinde göz ardı edilemeyecek bir çelişki barındırdığı aşikâr.</span></p>

  <p class="MsoNormal"><span class="calibre3">Bir çiftçi tahayyül edin. Geçimini yağmurun merhametine kalmış toprağından sağlamakta. Bereket tanrıçasının tapınağına gidip dua ediyor ve toprağın iyi mahsul vermesi için gerekli olan yağmurun yağması için tanrıçaya yalvarıyor. Tapınaktan çıktığında agoradaki paniği görüp şaşkına dönüyor. Yanından hızla geçen birini kolundan tutup, bu tantananın nedenini sorduğunda komşu bir devletin ülkesini işgal ettiğini öğreniyor. Vatanseverlik duygusu kabarıp orduya yazılıyor, zırhını, miğferini kuşanıp savaş tanrısından yardım umarak muharebeye gidiyor. Ancak savaşta kendi ülkesi mağlup olunca yaralı halde kaçarak evine dönüyor. Yokluğunda bol yağmur görmüş toprağın bol ekin verdiğini görünce bir anlığına seviniyor ve bereket tanrıçasına şükrediyor. Lakin işgalciler köyüne gelip mahsulüne el koyunca savaş tanrısının gazabına uğradığını düşünüyor.</span></p>

  <p class="MsoNormal"><span class="calibre3">Biraz karışık değil mi? Bu tespitimi, tahtın dibinde, muhafızlık görevinden kaytararak yerde dinlenir vaziyette bulduğum Korkuluk ile paylaştığımda ketum sessizliğini korumuş, cevap vermemişti her zamanki gibi. Gerçekten yaşıyor olsa “İyi de bu örneğin tek tanrı ile alakası nedir?” diye soracağından eminim. Oysa kolay anlaşılsın diye yalnızca iki tanrı üzerinden oluşturduğum bir örnek bu.</span></p>

  <p class="MsoNormal"><span class="calibre3">Biraz önce anlattığım kurguda tanrılar değil de her şeyi bilen, mutlak, yegâne bir yaratıcı olduğunu düşünün. Ailesini geçindirmek adına toprağından bereketini esirgememesi için dualar okumuş kulunun sesine kulak veren, dileğini yerine getiren; ama vatanı için savaşa gittiğinde kulunu yalnız bırakıp, topraktaki mahsule düşman askerlerce el konulmasına mani olmayan bir Tanrı… Sizce de biraz tuhaf değil mi? Her şeyin öncesini, sonrasını bilen tanrı, bereket vereceği tarladaki ürünün heba olacağını bile bile neden ilk dileği yerine getirmektedir? En azından çiftçi, savaştaki yenilgi ve ülkesinin işgal edilmesinden dolayı yaşadığı üzüntünün yanı sıra bir de mahsulüne gözü önünde el konulmasının kederini yaşamak mecburiyetinde kalmazdı.</span></p>

  <p class="MsoNormal"><span class="calibre3">Özetle, yaşamda kısacık bir dönemde bile birbiriyle tamamen zıt o kadar çok şey yaşamaktayız ki, tüm bunlarda tek bir tanrının parmağı olduğuna inanmak cidden güç. Öte tarafta ise birden fazla ilahın olduğu inançlarda, birbiriyle farklı karakterlerdeki ve rekabet halindeki tanrıların bu tutarsız gidişata neden olduğuna inanmak daha anlaşılır. Velhasıl, Tek Tanrı’nın her yerde, her şeyde muktedir olma sevdası onu yalnızca bir hiç haline getiriyor.</span></p>

  <p class="MsoNormal1">***</p>

  <p class="MsoNormal"><span class="calibre3">Neyse, sizi farazi şeylerle sıktıysam özrümü kabul edin. Okuduğum öykülerin bazılarında yazarlar nefes almak, öyküyü daha da derinleştirmek için konu ile pek de ilintili olmayan mevzulara girip kimi zaman ağzımdan galiz cümlelerin çıkmasına sebep olurlardı. Bu yüzden halinizi tasavvur edebiliyorum. Lakin şimdi gayet iyi anlar oldum bu yazarları. Bir roman veya bir öykü olsun, kalem erbabının yazdığı her satır onu farklı düşüncelere, hatıralara götürür. Mitolojide denizcileri şarkılarıyla büyüleyip adalarına çeken kadınların büyülü sesleri vardır bu düşüncelerde. Çoğunlukla yazarlar nefsine hâkim olup çıktığı güzergâhtan şaşmaz ancak bazı anlar vardır ki anlatıcı, kurduğu dünyanın içinde kıstırılmış hisseder kendini. Bir mıknatısı andırırcasına tüm öyküyü kendisine sürükleyen sona meydan okur, zira kafasında kurduğu eserin kurgusunda kendisi ve görüşleri için yeteri kadar yer yoktur. Yazar ancak razı gelmek ile isyan etmek arasında tercihler yaparak yapıtını tamamlar. İşte benim de ara sıra avucuna düştüğüm muamma bu. Başlangıçta sizinle paylaşmayı lüzumlu bulmadığım birçok şeyi anlatırken buldum kendimi. Size yalnızca yaşamımı tamamen değiştiren olayları değil, merdivenlerden düştüğüm günü, gökkuşağını ilk kez gördüğüm anı, korkuluk ile kılıç kılıca düello yapışımızı da anlatmayı arzu ederdim zira yaşamıma, onu özetleyemeyecek, naklederken belirli kıstaslar uğruna onu tırpanlayamayacak kadar değer veriyorum. Doğru mu yapıyorum yanlış mı? Şüpheliyim. Lakin yine de şartlarımı göz önüne aldığımda pek de haksız olmadığım kanısındayım. Ben biri ile hiçbir zaman bu denli uzun soluklu konuşmuş değilim. Hatalar yapmam, kelimeleri inciler gibi dizememem, konulardan konulara atlamam bu yüzden olsa gerek. Tüm bunlara karşın hala öyküm kulaklarınıza hitap etmekteyse kanaatim odur ki bu benim becerimden ziyade sizin hoşgörünüzden kaynaklanmakta. Bu nedenle iyi niyetinizi fazla istismar etmemek en doğrusu sanırım.</span></p>

  <p class="MsoNormal"><span class="calibre3">Nerede kalmıştık? Hatırladım. Eski dünyanın hikâyelerine gömülmüştüm ama asıl gayeme hemen ihanet etmedim. Defalarca ülkemden çıkmak için dağların sırtlarında bir yukarı bir aşağı gidip geldim. Sırası gelmişken söyleyeyim, normal bir insan gibi temel ihtiyaçlar karşısında çaresiz olmamam, bedenimin hep aynı şekilde, çocuk haliyle kalması, şu meşhur ölüm meleğinin kapımı bir türlü çalmayışı; kitaplarda haklarında detaylı bilgi edindiğim tanrılar veya kahramanlardan biri olduğum yanılgısına düşürmüştü beni. Acı tecrübelerime karşın ardı arkası kesilmeyen ovadan çıkış teşebbüslerimin ardındaki cesaret işte bu yanılgıdan hayat buluyordu. Ben de o hikâyelerde bahsi geçenler gibi yürekli olmalıydım. Bir amacım vardı ve muvaffak olmadan bana rahat yoktu.</span></p>

  <p class="MsoNormal"><span class="calibre3">Kocasının parçalarını her yıl diyar diyar dolaşıp bularak eşini dirilten tanrıçadan, kadını için ölüler diyarına yolculuk yapmayı göze alan ozandan feyz alarak düştüğüm seferlerim; soğuktan donma tehlikeleri, kırık çıkıklar, aşması namümkün yarıklar derken faydadan çok zarar veren, hevesimin boğazına çökmüş bir inada dönüşmüştü. Bildiğinizi varsayıyorum, inat nihayetin kapısıdır, sizi ya hazza ya batağa ya da sabra götürür. Benim kapım sabra açılmıştı.</span></p>

  <p class="MsoNormal"><span class="calibre3">Kırık bacağımın iyileşmesini beklerken, bin bir güçlükle aşağıdan getirdiğim bilim ve felsefe kitaplarını hatmedip, aç aklımı doyurarak avundum şömine ateşinin karşısında. Bazen balkonda oturup, misafiri olamadığım diyarlardan gelen bir kervanın yolunun topraklarıma düşmesini umarak en uzaklara daldım. Gün geldi Korkuluk ile konuşmayı bıraktım, onun adına konuşur oldum, gün geldi kaleyi kuşatan sarmaşıkları kılıcımla biçip bahçeyi tekrar eski ahenkli haline döndürmeye koyuldum.</span></p>

  <p class="MsoNormal"><span class="calibre3">Sessiz bir yenilgiydi benimkisi. Feveran ederek mağlubiyetimi, ülkesine hapsolmuş, yapayalnız, kerameti kendinden menkul payesiyle ordan oraya volta atan bir kral olduğumu bir de sesli bir şekilde haykıramazdım. Çıkamayacaktım, gidemeyecektim kitaplarda anlatılan ülkelere. Kimse de gelmeyecekti vadime. Hep kendi sesimle konuşacak; kendi tenim dışında bir başkasının tenini hissedemeyecektim. Kâbus addettiğim rüyaları görme ümidiyle başımı yastığa koyuyordum artık. Yalnızca kâbuslarım beni başka memleketlere, başka insanlara götürüyordu. Varsın korkayım, varsın zihnim yepyeni cevapsız soruların akınına uğrasın yeter ki benim dışımda birilerinin sesleri çalınsın kulağıma, yeter ki yabancısı olduğum şehirlerin taş yollarında avare gölgemle dolanayım birazcık.</span></p>

  <p class="MsoNormal"><span class="calibre3">Olmadı. Kara talihin cilvesi olsa gerek, tam da onlara ihtiyaç duyuyorken kâbuslarım beni terk etti. Buraya, yani ölümün kıyısında sırt üstü uzanıp o meşhur vedayı beklediğim bu ana değin bir kere bile kâbus görmedim.</span></p>

  <p class="MsoNormal"><span class="calibre3">Delirmenin vebalini her zaman hayallere atarlar. Güya bir insanın deliliğinin en hatırı sayılır alameti gerçeklikten kopup, zihninde hayali kişiler ve şeyler yaratmasıymış. Aranızda yaşamamış olabilirim ancak okuduklarımdan şunu anladım ki, bir suçun asıl failinin ceza görmesi size de menfi yönde tesir edecekse; ağzınızı, kulaklarınızı ve gözlerinizi kapatıp, yargıca en masumu işaret ediyor parmağınız. Hayaller gibi… Hâlbuki deliliğin tek kabahatlisi öve öve bitiremediğiniz gerçeklikten başkası değil. İnsan doğasına aykırı bir yalnızlığın kurbanıyken, farkına varmaktan aciz olduğunuz bu hakikati görmem zor olmadı. Gerçekliğin kendi kuralları vardır. Razı olsanız da olmasanız da bu kurallara riayet etmek mecburiyetindesiniz. Benim yalnızlığıma, dağların ötesini görme umudumun kayboluşuna alışmak zorunda oluşum gibi bir riayet bu. Ancak bu ağır yükü hafifletmenin bir yolu var, hayal kurmak. İnsan ancak hayal kurarak gerçekliğin parmaklıklarından kurtulabilir. Hayaller sayesinde bir tünel kazarsınız başka bir dünyaya giden. Orada çayırlar yeşil değil de mavi olabilir, ağaçlar bulutları bile geçecek kadar yüksek olabilir, ağaçların en tepesine çıkıp dağların ardındaki kentleri seyre dalabilirsiniz, rüzgârla dalından kopmuş dev bir yaprağın üzerine atlayıp o kentlere uçabilir, insanlar arasına karışabilirsiniz.</span></p>

  <p class="MsoNormal"><span class="calibre3">Kaç kez o yaprak üzerinde seyahatlere çıktım, ne serüvenler yaşadım fakat bir kez olsun aklımı kaybedip deli olmadım. Zaten olamazdım da, ne gerçekte bana deli diyecek bir insan vardı ne de düşlerimde başıma külah koyup, bana deli sıfatını reva görecek insanlar… Sadece delilik de değil, ben asla zeki, cesur, çirkin, güzel, yalancı, kibirli, bencil, zalim, iyi de olmadım. Ben hiçbir şey olmadım, olmak dışında…</span></p>

  <p class="MsoNormal"></p>

  <p class="MsoNormal1"></p>

  <h2 class="MsoNormal1" id="sigil_toc_id_9"><span class="calibre18">IX</span></h2>

  <p class="MsoNormal1"><i class="calibre10"><span class="calibre7" style="text-decoration:underline"><span class="calibre18">DİYALOG</span></span></i></p>

  <p class="MsoNormal"><span class="calibre3">KRAL: Şartlarımı düşününce gülünç göründüğünün farkındayım ama senin aksine özgürlüğün var olduğunu düşünüyorum.</span></p>

  <p class="MsoNormal"><span class="calibre3">KORKULUK: Anlaşılan o ki Haşmetmeapları ile yine mutabık kalamadık.</span></p>

  <p class="MsoNormal"><span class="calibre3">KRAL: Açıkçası beni şaşırttın, en azından bu hususta benimle aynı fikirde olacağını sanmıştım.</span></p>

  <p class="MsoNormal"><span class="calibre3">KORKULUK: Ben de, basit bir örnekle bile var olmadığı ispatlanabilecek bir kavrama bel bağlamanıza şaşırdım Kralım.</span></p>

  <p class="MsoNormal"><span class="calibre3">KRAL: Sen ve senin şu meşhur misallerin… İyi anlat bakalım.</span></p>

  <p class="MsoNormal"><span class="calibre3">KORKULUK: Özgürlük bir kelimedir Efendimiz… Her şey gibi basit, kurallı seslerden oluşan bir kelimedir. Tam manasıyla, sonuçları ne olursa olsun her şeyi yapabilmektir.</span></p>

  <p class="MsoNormal"><span class="calibre3">KRAL: Evet?</span></p>

  <p class="MsoNormal"><span class="calibre3">KORKULUK: Gelin görün ki imkânsızdır bu.</span></p>

  <p class="MsoNormal"><span class="calibre3">KRAL: İmkânsız? Ben istediğim her şeyi yapabiliyorken ve sen de buna bizatihi şahitken nasıl bu denli kendine güvenebiliyorsun?</span></p>

  <p class="MsoNormal"><span class="calibre3">KORKULUK: Tesadüfe bakınız ki kanaatime duyduğum inancı size borçluyum.</span></p>

  <p class="MsoNormal"><span class="calibre3">KRAL: Devam et.</span></p>

  <p class="MsoNormal"><span class="calibre3">KORKULUK: Hatırlar mısınız, vaktiyle dere kenarında otururken bana gözlerinizi ilk açtığınız günü anlatmıştınız? Aynadaki yansımanızdan korkup geriye doğru adım atarken ayaklarınızın birbirine dolanması sonucu yere düşmenizi… Çok iyi anımsıyorum, düşmekten zevk aldığınızdan bahsetmiş ama üzerinde durmamıştınız.</span></p>

  <p class="MsoNormal"><span class="calibre3">KRAL: Evet hatırlıyorum. Düşmekten zevk almıştım zira yalnızca zıplarken ve düşerken yer ile temasımı kesebiliyorum.</span></p>

  <p class="MsoNormal"><span class="calibre3">KORKULUK: Ve bu yüzden de arada sırada, meyve toplamak için çıktığınız ağaç dallarından neşeyle atlarken görüyorum sizi.</span></p>

  <p class="MsoNormal"><span class="calibre3">KRAL: İyi bir tespit ama bunun özgürlüğün imkânsız oluşu ile alakası nedir henüz anlamadım.</span></p>

  <p class="MsoNormal"><span class="calibre3">KORKULUK: İlk gününüze dönelim o zaman. Oda da düşmekten zevk almış ama dizinizi incittiğiniz için bu deneyimi acı ile ilişkilendirmiştiniz. Odadan çıkıp merdiven boşluğuna baktığınızda ise bulunduğunuz kat ile zemin arasında hayli mesafe olduğunu fark etmiş, atlamak yerine ilk kez gördüğünüz merdivenleri kullanarak aşağıya inmiştiniz. Yanılıyor muyum?</span></p>

  <p class="MsoNormal"><span class="calibre3">KRAL: Gayet iyi hatırlıyorsun anlattıklarımı… Sanırım varmak istediğin noktayı yakaladım.</span></p>

  <p class="MsoNormal"><span class="calibre3">KORKULUK: Kutlarım sizi. Neden o boşluktan atlamadınız efendim?</span></p>

  <p class="MsoNormal"><span class="calibre3">KRAL: Yarım metrelik bir düşüş bile dizimde kıvranmama neden olacak bir acı yaratıyorsa, çok daha yüksekten düştüğüm takdirde aynı orantıda yaralanacağımı anlamıştım da ondan…</span></p>

  <p class="MsoNormal"><span class="calibre3">KORKULUK: Ancak merdiven boşluğundan atlamak istemiştiniz değil mi?</span></p>

  <p class="MsoNormal"><span class="calibre3">KRAL: Evet</span></p>

  <p class="MsoNormal"><span class="calibre3">KORKULUK: İşte bu… Sizin tarifinizle yola çıkmış olsaydık, merdiven boşluğundan atlamanız gerekirdi zira özgürlük bir insanın istediği her şeyi istediği anda istediği şekilde yapmasıdır. Buna benzer bir vaka, kuzey dağlarının yamaçlarında da yaşandı hatırlatırım. Dağın zirvesine az bir mesafe kala geri dönmek mecburiyetinde kalmıştınız çünkü dönmeseydiniz donacak, sizin tabirinizle buzdan bir heykele dönüşecektiniz. Velhasıl Haşmetmeapları, tabir ettiğiniz sınırsız özgürlüğün olmayışının üç nedeni vardır. Birincisi doğanın sizi de içine alan kanunları, ikincisi aklınız, üçüncüsü ise varlığınıza yani yaşamınıza duyduğunuz sadakat.</span></p>

  <p class="MsoNormal"><span class="calibre3">KRAL: Makul bir cevap gibi görünse de ölümü göze alan herhangi biri senin bu katı görüşünü ters yüz edebilir.</span></p>

  <p class="MsoNormal"><span class="calibre3">KORKULUK: Katı? Bu katı bir görüş değil efendim. Bu hakikat. Kaldı ki ölümü göze alan biri de bu hakikati yıkamaz.</span></p>

  <p class="MsoNormal"><span class="calibre3">KRAL: Senin tüm tezin ölüme meydan okumamak üzerine farkında mısın?</span></p>

  <p class="MsoNormal"><span class="calibre3">KORKULUK: Yapmak istediği şey için ölen biri, yapmayı arzuladığı şeyin fiilinden zevk alabilir mi?</span></p>

  <p class="MsoNormal"><span class="calibre3">KRAL: Basit… Söz gelimi merdiven boşluğundan atlayan biri düşerken ayaklarının yerden kesilmesinin zevkini yaşar ve yerde acı içinde kıvranırken içten içe memnuniyetle ölebilir</span></p>

  <p class="MsoNormal"><span class="calibre3">KORKULUK: Hayır, zeminde yaralanmış vaziyetteyken artık fiil bitmiştir. Başka şeyler isteyecektir. Cesedinin bulunup gömülmesini veya yakılmasını isteyecektir. Böceklerin musallat olmamasını isteyecektir, ruhların göçtüğü bir öte dünyanın gerçekten de var olmasını arzulayacaktır ancak biliniz ki bunların gerçekleşmesi hususunda etkisizdir.</span></p>

  <p class="MsoNormal"><span class="calibre3">KRAL: O halde yere çakılır çakılmaz ölse…</span></p>

  <p class="MsoNormal"><span class="calibre3">KORKULUK: Atlamak ve ayak ile yerin teması kaybetmesi söz konusu efendim. O halde yere doğru düşen kişinin aldığı haz ivmeyle ters orantılıdır.</span></p>

  <p class="MsoNormal"><span class="calibre3">KRAL: Peki ya istediği şey ölmek ise?</span></p>

  <p class="MsoNormal"><span class="calibre3">KORKULUK: Buna bir cevabım yok.</span></p>

  <p class="MsoNormal"><span class="calibre3">KRAL: Şaşırdım doğrusu, bu kadar erken pes edeceğini düşünmemiştim</span></p>

  <p class="MsoNormal"><span class="calibre3">KORKULUK: Pes etmedim, haddimi bildim. Sizinle ne yazık ki bu konuda da müşterek düşünmüyoruz ama hemfikir olduğumuz tek konu da bu. Ölüm hususunda asla bir görüş birliğine varamayız. Ben sizin özgürlük tezinizin yanlışını ortaya koydum lakin ölmek isteyen bir kişinin ölme hakkı var mıdır? Bu sualin cevabı sizde saklı…</span></p>

  <p class="MsoNormal"><span class="calibre3">KRAL: Nedenmiş o?</span></p>

  <p class="MsoNormal"><span class="calibre3">KORKULUK: Ölmek istiyorsunuz da ondan. Son aylarda dağlara dalarken inceliyorum sizi. Yıllar önce muvaffak olamadığınız yurttan çıkış yolculuklarınızda gözbebeğinizde beliren o ışıltı tekrar zuhur etti gözlerinizde, heyhat bu ışık eskiye nazaran solgun ve keskin.</span></p>

  <p class="MsoNormal"><span class="calibre3">KRAL: Her şey bitti dostum. Ne okunacak bir kitap ne de aklımı çelecek bir meşgale kaldı. Ben bir insanım. Hayvanlar hatta bitkiler bile belirli gayelerle yaşıyorken, bu avarelik, bu amaçsızlık canımdan bezdiriyor beni. Şahitsin elimden gelen her şeyi yaptığıma…</span></p>

  <p class="MsoNormal"><span class="calibre3">KORKULUK: Şahidim ama elinizden gelen her şeyi yaptığınıza değil bilakis elinizden gelen her şeyi yapmayışınıza.</span></p>

  <p class="MsoNormal"><span class="calibre3">KRAL: Ne kastediyorsun sen? Ezelden beri yanımdasın, başıma gelenlere, çektiğim sıkıntılara, hayal kırıklıklarıma sen tanık olmayacaksın da kim olacak? Gerçi sen nerden anlayacaksın ki derdimi.</span></p>

  <p class="MsoNormal"><span class="calibre3">KORKULUK: Ateşin içinde kavrulmak ile ateşi dışarıdan izlemek ayrı şeylerdir efendim. Belki ben kendimi sizin yerinize koyamıyorum ama siz de benim gördüğüm şeyleri görmekten acizsiniz.</span></p>

  <p class="MsoNormal"><span class="calibre3">KRAL: Neymiş bay çokbilmiş bu gördüklerin?</span></p>

  <p class="MsoNormal"><span class="calibre3">KORKULUK: Bir öykü vardır. Sıkılmazsanız anlatayım. Vaktiyle bir derviş; bir âlimi, bir sofuyu ve bir filozofu yanına çekip, bir insan uzunluğundaki devasa bir kayayı yerinden oynatmalarını istemiş. Bunu başarana bir kese altını vereceğini taahhüt etmiş. Alim, yerin eğimini hesaplamış sonra da hemen yağlandırılmış kızaklardan kayayı hareket ettirecek bir düzenek kurmuş zemine. Her şey hesapladığı gibi gitmiş, manivelaya yüklenmiş ama kaya yerinden bir arpa boyu oynamamış. Sıra sofuya gelmiş. Adam “şu kaya ne ki yaratıcının kudretinin yanında, birazdan rabbimin mucizesine şahit olacaksınız” deyip yere çömelmiş, günlerce rabbine dualar okumuş kayanın yerinden oynaması için. Ancak o koskoca taş parçası bir türlü yerinden kımıldamamış. Sofu pes etmiş, “Hakkın hikmetinden, irfanından sual olunmaz. Muhakkak bir bildiği vardır” deyip geri çekilmiş. En son sıra filozofa gelmiş. Filozof tütününü yakıp içmeye koyulmuş. Günlerce yağmur, soğuk demeden belli belirsiz mırıltılar çıkararak kayaya dalıp gitmiş. Güneşli bir sabah aniden kalkmış ve dervişe “Bu kayayı yerinden oynatamam zira onun orada olduğundan bile emin değilim” demiş. Derviş bu üç adama da bakıp tebessüm etmiş ve kayanın gölgesine girmiş, işaret parmağıyla taşa dokunup hafifçe itmiş. Kaya aniden sallanıp eğimle beraber yuvarlanmış, aşağıda parçalara ayrılmış. Alim, sofu ve filozof şahit oldukları vaka karşısında şaşkınlıktan dillerini yutmuşlar. Derviş kahkahalar atarak uzaklaşıp gitmiş.</span></p>

  <p class="MsoNormal"><span class="calibre3">KRAL: Güzel bir öyküymüş, peki bunun benimle alakası nedir?</span></p>

  <p class="MsoNormal"><span class="calibre3">KORKULUK: Halbuki manası kolay anlaşılır bir öyküydü. İzninizle izah edeyim, derviş onlardan kayayı yerinden kımıldatmalarını istiyor. Onlar ise sahip oldukları sıfatları ve nitelikleri gösterme arzusu sebebiyle, bu basit eylemi zahmetli hale getiriyorlar. Oysa yapmaları icap eden tek şey kayaya dokunmak ve var güçleriyle itmek.</span></p>

  <p class="MsoNormal"><span class="calibre3">KRAL: Sen de benim bu üç adam gibi davrandığımı mı düşünüyorsun?</span></p>

  <p class="MsoNormal"><span class="calibre3">KORKULUK: Evet. Şu halinize bakın. Daha geçen hafta sizinle yaptığımız münazarada “Kısacık bir ömre sahip insanoğlunun, hiç tanımadığı biri veya birilerinin yönetimi altında yaşamasını, bunu bir zaruret ve ayrıca medeniyet alameti olarak kabul etmesini aklım almıyor” demiştiniz. Belki de o kadar geriye gitmeye gerek yok, bugün sınırsız özgürlük lehine konuştunuz, gelin görün ki şu an altın tahtınızın üstünde oturmuş, yaz sıcağında sırtınızdan boncuk boncuk ter akıtan al kadife pelerininizi giymiş ve kafanıza bildim bileli büyük gelen tacınızı takmış vaziyetteniz.</span></p>

  <p class="MsoNormal"><span class="calibre3">KRAL: Ben bir kralım, vazifelerimi yerine getirmek durumundayım.</span></p>

  <p class="MsoNormal"><span class="calibre3">KORKULUK: Siz bir kral değilsiniz.</span></p>

  <p class="MsoNormal"><span class="calibre3">KRAL: Bazen haddini gereğinden fazla aşıyorsun!</span></p>

  <p class="MsoNormal"><span class="calibre3">KORKULUK: Etrafınıza bakın. Kimin kralısınız? Çimler üzerindeki çiy damlalarının mı? Uluyan rüzgârların mı? Yoksa size yol vermeyen dağların mı? Bakın çevrenize… Sizin dışınızda kim var bu lanetli topraklarda yaşayan? Bırakınız insanı, toprağında karıncalar bile barınmıyor bu ovanın. Siz bir kral değilsiniz. Siz yalnızca bir muammanın içine hapsolmuş zavallı bir insansınız.</span></p>

  <p class="MsoNormal"><span class="calibre3">KRAL: Aramızdaki samimiyete fazla güveniyorsun. Hangi şeytan fısıldıyor kulağına?</span></p>

  <p class="MsoNormal"><span class="calibre3">KORKULUK: Ah şu zavallı şeytan! Kendi mesuliyetlerini taşıyamayanların günah keçisi olacağını bilseydi, isyan eder miydi tanrıya?</span></p>

  <p class="MsoNormal"><span class="calibre3">KRAL: Şeytana acıyor musun gerçekten?</span></p>

  <p class="MsoNormal"><span class="calibre3">KORKULUK: Evet acıyorum ama şeytana değil. Aksine kimi zaman şeytana gıpta ediyorum. Düşünün, fikri belki insanoğluna hoş görünmeyebilir ancak o, her an onu yok edebilecek yaratıcısına isyan edebiliyor düşüncelerini savunmak adına. Cezalandırılmayı, yalnız bırakılmayı, hor görülmeyi göze alıp kendi varlığının başka bir varlık karşısında küçük düşürülmesine sessiz kalmıyor. İnsanlar tahtta oturanın soytarısı olmaya öyle meyilliler ki, bırakınız bu cesareti takdir etmeyi, görmüyorlar bile. Anlayacağınız acıdığım kişi şeytan değil. Bu zat sizsiniz. Söylediklerimde bir melanet arıyorsunuz hâlbuki bunlar benim değil bilakis sizin sözleriniz. Yoksa kralın kulağına cennetten kovulmuş melek mi fısıldıyor?</span></p>

  <p class="MsoNormal"><span class="calibre3">KRAL: Merak etme hala delirmedim, senin ben olduğumum farkındayım.</span></p>

  <p class="MsoNormal"><span class="calibre3">KORKULUK: O halde halen solmamış aklınıza sesleniyorum. Size sizden başka kimse yardım edemez. Burada Tanrı yok. O, geçmişte cahil insanların, muhteviyatına hâkim olmadığı doğal hadiseler karşısında hissettiği korkunun tezahürü değil de ne?</span></p>

  <p class="MsoNormal"><span class="calibre3">Ben yokum. Ben, yalnızlıktan muzdarip bir çocuğun aklında yarattığı, gözünü budaktan sakınmayan bir arkadaşım sadece. Sıra bana gelince sesinizi pürüzlü kılmanız bu hakikati değiştirmiyor.</span></p>

  <p class="MsoNormal"><span class="calibre3">Burada bir kral yok. O parlak tahttaki sözde hakkınızı ne kayıpları oynayan bir tanrıdan, ne de olmayan halkınızdan alıyorsunuz, siz bu hakkı eşyadan alıyorsunuz. Taçtan, kürkten, kılıçtan ve tahtın kendisinden… O taht orada olduğu sürece, istediğiniz kadar bilgelik şerbetinden içip hürriyet narası atın, birkaç sene sonra “Yaşasın imparator!” diye bağırtırsınız beni. Mesele kral değil, mesele tahtın varlığı. Ha ahşaptan, ha fildişinden, ha demirden, ha altından, ha deri bir sandalyeden ibaret olsun ne fark eder, mesele tahtın şekli değil, ismi değil, varlığı.</span></p>

  <p class="MsoNormal"><span class="calibre3">Size kitaplar da yardım edemez. Sundukları bilgi evren gibi sonsuzdur çünkü. Hikmet kazandırdığı kadar, bitmek tükenmek bilmeyen terimleriyle, “izm”leriyle, formülleriyle sapa yollara çeker sizi. Size varlığınızı ve yaşam ile alakalı gerçek suali unutturur. Dikkatinizi dağıtır. Bilgelik ışık olduğu kadar karanlıktır da.</span></p>

  <p class="MsoNormal"><span class="calibre3">Burada yalnızca siz varsınız. Yalnız bir çocuk var burada. Senelerdir yaşıyor olmasına karşın yaşlanmayan, acıkmayan, susamayan, ölmeyen bir çocuk. Bir garabetin içinde mana arayan bir çocuk. Bu çocuğun bir eli diğer eline uzanmalı, tek çaresi bu.</span></p>

  <p class="MsoNormal"><span class="calibre3">KRAL: Bana ne öneriyorsun? Her şeyi reddetmeyi mi?</span></p>

  <p class="MsoNormal"><span class="calibre3">KORKULUK: İki tür kudret vardır hiç kimsenin kralı! İlki, kaybedecek çok şeyi olanın gücüdür. Annesi, babası, eşi, çocukları, parası, mülkü olanın, bunları kaybetmeme arzusundan peyda olur ama riyakârdır bu kuvvet zira mayasına gizlenmiş bir korkuyu barındırır. Kişi kendi varlığının sona ermesi halinde de her şeyi yitireceğini bilir, bundan mütevellit bu güç kişiye en zor anında ihanet eder, el ayak birbirine dolanır.</span></p>

  <p class="MsoNormal"><span class="calibre3">İkinci kudret ise kaybedecek hiçbir şeyi olmayanın kudretidir. Ne anne-baba, ne eş, ne çocuk, ne mevki, ne mülk vardır geride. Bu güç bir çelik kadar sağlam ve bir su kadar berraktır. Bu kudrete nail olmuş biri her şeyi reddedebilir, bazen ise kendi varlığını bile gözden çıkarır arzuları için. Hiçbir engel durduramaz onu. Hiçbir telkin işleyemez yüreğine…</span></p>

  <p class="MsoNormal"><span class="calibre3">İşte size önerim bu ikincisi. Ölme arzunuz bir hastalık değil bir lütuf. Dağlara bir kral olarak değil, kaybedecek hiçbir şeyinizin olmadığını idrak ederek, sadece bir insan olarak çıkmanız gerekiyor.</span></p>

  <p class="MsoNormal"><span class="calibre3">KRAL: Sözlerin her aklı çelebilir ama küçük bir sorun var dostum. Yurdumdan ayrılmak için tırmanmadık dağ bırakmadım. Her şeyi denedim. Bir çıkış yolu olmadan bu söylediğini yapamam.</span></p>

  <p class="MsoNormal"><span class="calibre3">KORKULUK: Gerçekten de her dağı denediniz mi?</span></p>

  <p class="MsoNormal"></p>

  <h2 class="MsoNormal1" id="sigil_toc_id_10"><span class="calibre18">X</span></h2>

  <p class="MsoNormal1"><i class="calibre10"><span class="calibre7" style="text-decoration:underline"><span class="calibre18">YANGIN</span></span></i></p>

  <p class="MsoNormal"><span class="calibre3">Şatonun, sonbahar rüzgârının körüklediği alevlerle bir harabeye dönüşmesini izlerken haz duyacağımı hayal etmiştim; ne de olsa avuçlarımda hayat bulmuş bu yangın, mevcudiyetim ve arzularım dışındaki tüm görünür görünmez yüklerimden kurtarıyordu beni.</span></p>

  <p class="MsoNormal"><span class="calibre3">Kral değildim artık. Bir gün bir kraliçe ile evlenip yuva kuracağıma, beni seven ve saygı gösteren bir halkım olacağına ve beni anlatan masalların yazılacağına dair tüm umutlarımı terk ediyordum. Bir evim, döneceğim bir ocak yoktu bundan böyle. Yalnızca kitapların kül oluşuna içimin burkulacağını tahmin ediyordum lakin senelerce onları okuyup hatmettikten sonra anladığım tek bir şey vardı. Hepsi aklıma seslenmiş, aralarında en dürüst olanları ise akıldan övgüyle bahsetmişti. O halde son kez atılacağım ve dönüşü olmayacak bu seyahatte onları değil de aklımı tercih etmiş olmama güceneceklerini sanmıyordum. Kendimi hafiflemiş hissedeceğimi düşünmüştüm ancak bilakis yüreğimi kargalar parçalıyordu sanki.</span></p>

  <p class="MsoNormal"><span class="calibre3">Göl kıyısında yere yığılıp buğulu gözlerle yanmış tahta payandaların ardından tek tek yıkılan kulelere bakarken ne bir zevk ne de bir kararlılık hissediyordum. Kendi yarattığım canavar ayağımdaki prangalardan beni kurtarıyordu belki ama karşılığında en değer verdiğim şeyi, dostumu almıştı.</span></p>

  <p class="MsoNormal"><span class="calibre3">Biraz evvel elimden geldiğince birebir naklettiğim diyalogla başlamıştı her şey. Korkuluk’un sözleri, zaten son darbeyi bekleyen inançlarıma savrulmuş bir kılıçtan farksızdı. Koca bir yaz allak bullak olmuş vaziyette dolanıp durdum. Korkuluk ile felsefi tartışmalarımıza devam ediyor olsak da mümkün olduğunca, “Gerçekten de her dağı denediniz mi?” sorusunu duymamla yarım bıraktığım konuşmamıza kaldığımız yerden devam etmemek için bu sohbet hiç yaşanmamış gibi davranıyordum. Korkuluk ise, beni köşeye sıkıştırıp sorduğu sualin cevabını almaktansa, tuhaf bir şekilde, en olmadık ve cevaptan en ırak mevzularda attığım kulaçlara kasten ortak oluyordu. Onu, onun beni tanıdığı kadar iyi tanıyorum. Hırçın ve bazı anlar patavatsızlığa varacak kadar açık sözlü arkadaşımın bu davranışının altında yatan şey ne nezaket ne de saygıydı.</span></p>

  <p class="MsoNormal"><span class="calibre3">Bir keresinde anımsayamadığım bir nedenle “Mühim olan cevaplar değil, bilakis sorular. Cevaplar zaten vardır, yalnızca bulunmayı beklerler ama sorular mevcudiyetten mahrumdur, onları yalnızca insanın zihni tasarlar. Yanlış öğelerden kurulmuş bir soru insanı sadece bir avuntuya götürür; doğru kelimelerden mürekkep bir sual ise hakikati gözler önüne serer” demişti.</span></p>

  <p class="MsoNormal"><span class="calibre3">Korkuluk’un sorusu da doğru bir soruydu. Öyle bir soruydu ki, ağzımdan yanıt namına tek bir kelime dahi çıkmamasına rağmen ikimiz de cevabın ne olduğunu biliyorduk. Ovayı saran dağların her birinin gazabını tatmıştım ancak bir dağı kasten göz ardı etmiş, tüm azametiyle karşımda dikiliyor olmasına karşın yok saymıştım.</span></p>

  <p class="MsoNormal"><span class="calibre3">Aslında çok daha öncesinde bir gün, astronomi kitaplarında öğrenip şaştığım bilgilerden emin olmak için gözlem kulesinde pirinç kaplama teleskopa gözümü dayayıp yıldızları, seyyareleri inceleyip, Satürn’ün halkasına hayranlıkla bakıyorken, ters bir hareketimle sacayağını kaydırmış, daha evvel dikkatimi hiç çekmemiş, bir dağın tepesine yakın bir yerdeki mağara ağzıyla burun buruna gelmiştim. Ancak afallamamın asıl sebebi, bu inin hemen ağzından başlayıp tepeye doğru meyleden belli belirsiz sarmal basamakları fark etmemdi. Gözümü heyecanla vizörden ayırıp çıplak gözle teleskopun yöneldiği dağa baktığımda kanım donmuştu. Daha yemin içmek nedir bilmeden, bir daha yanına dahi yaklaşmayacağıma ant içtiğim dağdı orası.</span></p>

  <p class="MsoNormal"><span class="calibre3">Şu ana kadar karakterim hakkında bir fikir edinmediyseniz sizi aydınlatayım. Ben cesur, gözü pek biri değilim. Harcadığım yıllar hesaba katılırsa pek de zeki olduğum söylenemez. Önyargılarını kolayca kenara koyup, önüne bakan biri de değilim. Korkuluk en çok bundan yakınırdı, haklıydı da. O bendim, başka bir kişilikte, saman ihtiva eden bir bedende de olsa o bendim. Hal böyle olunca gözlem kulesinde gördüklerime o da şahit olmuş, bana ülkemden çıkış için umut vaat eden tek dağ yerine kitaplara gömülüp, kralcılık oynamamdan rahatsız olmuştu. Ancak o beni, benim onu tanıdığım daha iyi tanımış olacak ki, baya bir müddet bu beyhude çabama sessiz kalıp katlanmış; okuyacak kitap kalmayınca, felsefi tartışmalarımız biteviye bir hal almaya başlayınca da harekete geçmiş, hiç beklemediğim bir anda kaçtığım gerçeği önüme atıvermişti. Böyle ince düşünen birinin sessizliğini netameli bulmam da bundandı ve yaz sonundaki bir gece haklı olduğum ispatlandı.</span></p>

  <p class="MsoNormal"><span class="calibre3">Mehtap ile hemhal olmuş titrek mum ışığının aydınlattığı odama girdiğimde, onu dayayıp bıraktığım direkten kaymış, yatağımda sırt üstü uzanmış vaziyette, yatak çatısındaki oyma resmi incelerken gördüğüm zaman şaşırmamıştım. Yatağın köşesine kıvrılıp sırtımı ona döndüğümde “İnsanın doğduğu an sonunu görmesi ne manidar değil mi?” diye sordu. Tüm gün tahtımda oturup, okumuş olduğum kitapların sayfalarını belki gözümden kaçmış bir kısım olabilir umuduyla çevirmek dışında hiçbir şey yapmamış olmama rağmen öyle bitkindim ki “Bu sohbeti yarına bıraksak, gerçekten çok yorgunum uyumak istiyorum” diye yanıt verip gözlerimi kapattım.</span></p>

  <p class="MsoNormal"><span class="calibre3">“ Ben hala gevezelik yaptığıma göre bir yanınız uyumak değil bilakis sohbet etmek arzusunda” dedi.</span></p>

  <p class="MsoNormal"><span class="calibre3">“Hah niyetin belli oldu, bu kez de sana yarattığım kişilik üzerinden hangimizin gerçek ben olduğu hususunda çetrefilli bir tartışma açmak istiyorsun. Tamam, ama şimdi değil, uyumak, yalnızca uyumak istiyorum!” diyerek öfkeyle yastığı çekiştirdim. Ancak Korkuluk’un susmaya niyeti yoktu.</span></p>

  <p class="MsoNormal"><span class="calibre3">“Affediniz, senelerdir sizi uyandırmak isteyen bu arkadaşınız için isteğiniz pek makul değil.”</span></p>

  <p class="MsoNormal"><span class="calibre3">“Neyi makul gördün ki zaten?”</span></p>

  <p class="MsoNormal"><span class="calibre3">“Gitmenizi…”</span></p>

  <p class="MsoNormal"><span class="calibre3">Gözlerimi açtım ancak sesimi çıkarmadım. Haftalardır kaçtığım mevzu, hiç beklemediğim bir yerde ve saatte beni pususuna düşürmüştü. Ancak bundan daha tekinsiz bir şey vardı, alışık olmadığım bir şey. Ses tonu farklıydı Korkuluk’un. O nüktedan, coşkun, hırçın dostum gitmiş, yerine hüzünlü biri gelmişti. Ona döndüm. Bir tanesi tek bir ipin insafına kalmış düğme gözleri ahşaba kazılmış ova resmine odaklanmıştı. Onun gibi sırt üstü yatıp kabartmaya daldım. O ise benden bir cevap alamayınca konuşmaya devam etti.</span></p>

  <p class="MsoNormal"><span class="calibre3">“Gönül isterdi ki aramızdaki bu oyunu sonsuza dek sürdürelim, heyhat yaşam gönlümüze kulak vermeyecek kadar gamsız. Depoda sadece bir mum kaldı ve o muma sandığınızdan da fazla muhtaçsınız.”</span></p>

  <p class="MsoNormal"><span class="calibre3">“O mağaraya bir daha girmeyeceğime yemin ettim, bunu yapamam. Benden isteme bunu. Kaldı ki orasının tek çıkış olduğu kesin değil hala. Şelalenin arkasındaki inde tek görebildiğim iskeletler ve safi karanlıktı. O garabetin içinde yukarıya çıkan bir dehliz olduğundan şüphe duyduğum için yadırgama beni.”</span></p>

  <p class="MsoNormal"><span class="calibre3">“Teleskopta tepeye çıkan basamakları görmeniz sizi tatmin etmedi demek. Emin olmak için ne isterdiniz?”</span></p>

  <p class="MsoNormal"><span class="calibre3">“Başka bir kanıt daha. Daha güven telkin eden bir delil.”</span></p>

  <p class="MsoNormal"><span class="calibre3">“Rölyefe bakın ve bana ne gördüğünüzü söyleyin.”</span></p>

  <p class="MsoNormal"><span class="calibre3">“Diyarı görüyorum.”</span></p>

  <p class="MsoNormal"><span class="calibre3">“Bu resimde vadide var olan ama hiç görmediğiniz bir şey gizli. Şu ana dek fark etmemiş olmanız tuhaf, gerçi ben biliyorsam siz de geçmiş zamanda bir gün fark etmiş olmalısınız. Yüz ifadenizdeki şaşkınlık eğer beni kandırmaya yönelik bir çaba değilse, kabartmadaki bu ufak detayı o kadar hayati bulmuşsunuz ki, onu ileride size karşı kullanmamam için bir gayya kuyusuna atmışsınız.”</span></p>

  <p class="MsoNormal"><span class="calibre3">“Hiçbir şey hatırlamıyorum. Neymiş bu giz?”</span></p>

  <p class="MsoNormal"><span class="calibre3">“Malum dağın tepesine bakın, ne görüyorsunuz?”</span></p>

  <p class="MsoNormal"><span class="calibre3">“Bir yıldız, belki ay veya güneş.”</span></p>

  <p class="MsoNormal"><span class="calibre3">“Hiçbiri değil. Güneş veya ay olmak için çok küçük. Yıldız da olamaz çünkü yıldızlar semadadır. Bu parıltı ise dağın zirvesinin içinden yayılmakta… Mumu alıp daha iyi inceleyin.””</span></p>

  <p class="MsoNormal"><span class="calibre3">Dediğini yaptım, pervazdan mumu alıp yatağa çıktım, ateşi çatıya tutup incelemeye koyuldum. Aydınlıkta daha iyi görülüyordu. Korkuluk haklıydı, ışık tayfının yayıldığı nokta gökte değil, şelaleli dağın zirvesinin içindeydi. Teleskopta gördüğüm mağara olabilir miydi? Ama nasıl? Düşüncelerimi duymuş olacak ki Korkuluk devam etti.</span></p>

  <p class="MsoNormal"><span class="calibre3">“Bu bir resim değil, bu bir harita. Buraya sizi her kim getirdiyse çıkış yolunun her zaman gözünüzün önünde olmasını istemiş.”</span></p>

  <p class="MsoNormal"><span class="calibre3">“Her şey bir numaraydı değil mi? Beni punduna getirmek için ikinci bir delil istediğimi duyana kadar bekledin ve av kafese girince ipi çektin. Ne diyebilirim ki, beni gafil avladın!”</span></p>

  <p class="MsoNormal"><span class="calibre3">“Bu öfke bana mı yoksa kendinize mi?”</span></p>

  <p class="MsoNormal"><span class="calibre3">“Ne fark eder, ikisi de aynı kapıyor çıkıyor.”</span></p>

  <p class="MsoNormal"><span class="calibre3">“Aylardır güneşin doğduğu noktaları gözlüyorum. Yanlış hesaplama kurbanı değilsem, yarın doğudan her sonbahar da olduğu gibi güçlü bir rüzgâr esecek.”</span></p>

  <p class="MsoNormal"><span class="calibre3">“Evet?”</span></p>

  <p class="MsoNormal"><span class="calibre3">“Yakın bu şatoyu. Odaları, kitapları, masaları, flamaları, halıları… Yok edin. Dönecek ne bir sarayınız ne de tahtınız olsun. Her şeyinizi yitirin. Türlü meşakkatleri aşıp ölüler diyarından sevgilisini kurtaran o ozanın düştüğü hatayı tekrarlamayın, arkanıza dahi bakmadan çekip gidin buradan.”</span></p>

  <p class="MsoNormal"><span class="calibre3">“Peki, sen ne olacaksın? Bu toprakların akıbeti ne olacak?”</span></p>

  <p class="MsoNormal"><span class="calibre3">“Yemyeşil diyarımız ve samandan ibaret bu beden siz burada yokken de vardı. Yokluğunuza alışacağımızdan eminiz.”</span></p>

  <p class="MsoNormal"><span class="calibre3">Korkuluk tuhaf davranıyordu. İsteğine ulaşmış, haklı olduğunu kanıtlamıştı. Böyle durumlarda uzun tiratlar atıp beni küçük düşürmekten her zaman zevk almış olan dostum, o gece hiç de alışık olmadığım bir şefkatle konuşuyordu benimle. Zihnim öyle alt üst olmuştu ki, o sırada bu durumu idrak edememiş, dikkatimi ertesi gün yaşanacak olan kızılca kıyamete vermiştim.</span></p>

  <p class="MsoNormal"><span class="calibre3">“O halde bu gece, yatağımda son kez uyuyacağım desene” dedim Korkuluk’a. Güldü lakin hiçbir söz çıkmadı ağzından.</span></p>

  <p class="MsoNormal"><span class="calibre3">Bana neyin güç verdiğinden, gitme kararımı nasıl ve ne zaman aldığımdan emin değilim. Düşünmüyordum. Düşünürsem, öncesini, sonrasını gözümün önüne getirirsem evhamlarımın peşi sıra geleceğini ve beni kuşatacağını biliyordum. Bir düzine insanın ömrü kadar yaşamışken bu topraklarda, her şeyi yok etmenin arifesinde zerre bir heyecana kapılmadan yastığıma başımı dayayıp uykuya daldım.</span></p>

  <p class="MsoNormal"><span class="calibre3">Sabah uyanır uyanmaz depoya indim, köşede yerde duran mumu alıp kemer arasına soktum. Parmağımın kesik olduğunu ilk o sırada fark ettim ama önem vermedim. Ormana doğru son nefes koşup yerdeki dalları ve yaprakları toplamaya başladım. Yeterli olmadıklarını anlayınca ağaçlardan özür dileyerek en kuru dallarını kılıcımla kesip kopardım. Topladığım dalları dört beş kez gidip gelerek saraya taşıdım ve bilhassa yanıp tutuşacak şeylerin önlerine yığdım. Balkonlu salondaki dev masanın altına, gözlem kulesine, odalardaki yatakların üzerine, depodaki dolaplara, kütüphaneye, halılara, flamaların asılı durduğu duvarların diplerine.</span></p>

  <p class="MsoNormal"><span class="calibre3">Rasat kulesinde yaktığım ateşle başladı yangın. Ardından diğer kulelerdeki odalara, toplantı salonuna ve taht katına yöneldi ölüm saçan ellerim. İşim bittiğinde eline geçen her şeyi kül eden tamahkâr alevleri seyre daldım bir müddet giriş kapısının eşiğinde…</span></p>

  <p class="MsoNormal"><span class="calibre3">Yaşamımın ve harcadığım zamanın belki de tek eseri olan duvarlardaki zaman çentikleri birer birer is ile kayboluyordu. Flamalar ve kırmızı halı çoktan yok olmuştu bile. Şövalye zırhlarını artık göremiyordum. Sütunlar yarısına kadar yükselmiş alevlerin içinde, sarnıç kolonlarını andırıyordu. Yukarı katta neler olduğunu göremiyordum ancak gelen seslere bakıldığında, oradaki felaketin aşağı kattan altta kalır yanı olmadığından emindim. Şatodan çıkarken son kez baktığımda taht hala yerli yerindeydi. Size bir şey söyleyeyim mi, saray temeline kadar yerle yeksan olsa bile o tahtın takozlandığı yerden bir parmak bile kımıldayacağını sanmıyorum. Korkuluk haklıydı, taht ne olursa olsun varlığını korumayı biliyordu.</span></p>

  <p class="MsoNormal"><span class="calibre3">İşte tam bu sırada Korkuluk’un imgesi belleğime geri döndü. Sabahtan beri onu görmemiştim. Uyandığımda yatağımda yoktu, ne salonda ne kitaplıkta görmüştüm onu.</span></p>

  <p class="MsoNormal"><span class="calibre3">Dostumun geleceğini öngördüğü sert sonbahar rüzgarı kulelerdeki yangının közlerini bahçeye savurmuş, alev alıp yanan sarmaşıklar avluyu cehennem girizgahına dönüştürmüştü. Panikle pelerini başıma geçirip kale kapısından çıktım, saray duvarlarının etrafında koşarak dostumu aramaya koyuldum. Her geçen saniye içimdeki vesvese cisimleşiyor ve kalbimi sıkıştırıyordu. Hiçbir yerde onu göremeyince can havliyle kale kapısından içeri seğirtip, ateşler içinde kıvranan bahçede onun siluetini aradım. Hüsrana uğrayınca yaşlanmış gözlerim önümde dikilen saraya yöneldi bir umutla. Merdivenleri tam çıkıyorken aniden dünyam karardı ve yere düştüm.</span></p>

  <p class="MsoNormal"><span class="calibre3">Belki bir saat, belki bir saniye… Baygınlığım geçip yerden kalktığımda, başıma o ahşap parçası düşmeden önceki umudum da, saraydan göğe yükselen kara dumanların arasındaydı.</span></p>

  <p class="MsoNormal"><span class="calibre3">Kale kapısından çıkıp ırmağa yürüdüm, yüzümü, ellerimi yıkadım. Serçe parmağımdaki kesik hala sızlıyordu. Sonra ormana kadar yavaşça yol alıp ağaçlara tırmandım, taze birkaç elma, incir, mandalina kapıp yerde oturarak afiyetle yedim. Onlarca taş toplayıp göl üzerinde her birini sektirerek atmaya başladım. Bu oyun bittiğinde ise kılıcımı çıkarıp çamurlu toprak üzerinde şekiller çizdim. Kendimi, sarayı, dağları, ağaçları çizdim.</span></p>

  <p class="MsoNormal"><span class="calibre3">Sandım ki korkuluğu hiç düşünmezsem, o ölmüş gibi davranmazsam ölmeyecek, sandım ki tüm semayı karaya bulayan yangını görmezden gelirsem, can çekişen dostum orada olmayacak.</span></p>

  <p class="MsoNormal"><span class="calibre3">Ancak o melun alevlerin iştahı bir türlü dinmedi. Önce bir doğru çizdim dikine. Sonra yatay bir doğru daha… Ardından bir şapka… Gözümden bir damla düştü resmin üzerine. Peşi sıra da diğer damlalar yağdı bir yağmur gibi. Sonrasında dizlerimin bağı çözüldü yığıldım balçığa. Hüngür hüngür ağlıyor, başıma yumruklar atıyordum. O benim yalnızca arkadaşım değildi, babamdı, annemdi, bana hatalarımı gösteren, beni yalnızlığımdan çıkaran kahramanımdı. Belki cansız bir nesneye atfettiğim kişiliğimin gölgesi, belki de deliliğimin alameti… Ne fark eder yokluğu içimi dağlıyorken? Saatlerce çamur içinde göz pınarlarım kuruyana dek ağlayıp hıçkırırken ne fark ederdi?</span></p>

  <p class="MsoNormal"><span class="calibre3">Mektubu akşama doğru kılıcı göl suyuyla temizleyip yerine koymak istediğimde gördüm. Bir şey kılıcın kabzasına kadar kına girmesine mani oluyordu, ben de kını ters çevirip salladım. Katlanmış bir parşömen çamurun içine düşmüştü. Kâğıdı yerden alıp açtım. Kan ile yazılmış bir mektuptu. Benim yazımdı ama bana ait değildi.</span></p>

  <p class="MsoNormal"><i class="calibre10"><span class="calibre3">Son haftalarımızda ülkeden ayrılma bahsinden tek kaçan siz değildiniz, ben de elimden geldiğince bu husustan bilhassa çekiniyor ve bu sohbet hiç vuku bulmamış gibi davranmaya çabalıyordum.</span></i></p>

  <p class="MsoNormal"><i class="calibre10"><span class="calibre3">Size verdiğim nasihat her şeyinizi yitirmeniz, sizi buraya bağlayan her şeyi yok etmenizdi. Kendimin de, hakkında epey umursamaz konuştuğum bu “her şey”in içinde olduğunu çok geç fark ettim.</span></i></p>

  <p class="MsoNormal"><i class="calibre10"><span class="calibre3">Sığındığınız kuruntulara bel bağlamıştım ölüm korkusuyla. Nasıl emin olabilirdik ki şu karanlık mağaranın tek çıkış yolu olduğundan? Başka dünyalara sırtını dönmüş o kadar dağ varken, o tekinsiz dağda mı olacaktı kurtuluş?</span></i></p>

  <p class="MsoNormal"><i class="calibre10"><span class="calibre3">Tek itibar ettiğim şey şüpheler değildi, siz de vardınız. Nasıl olsa asırlarca o dağın yakınında dahi bulunmamıştınız, benim sözlerimle mi buna yeltenecektiniz? Kaldı ki her şeyi yakıp yıksanız bile gitmeden önce, bana kıyamayacağınızı biliyordum.</span></i></p>

  <p class="MsoNormal"><i class="calibre10"><span class="calibre3">Ancak gece beni dayadığınız yerden kayarak yatağınıza devrildiğimde tüm şüphelerim kayboldu. Her yeni doğmuş canlı gibi ben de yaşamımın ilk ve en kıymetli yıllarını belleğimde kaybetmiştim. Siz ne zaman doğduğunuzu anımsamıyorsunuz fakat ben kendi doğumumu bir anda hatırlayıverdim bu gece. Resimdeki ışığın o dağın içinden geldiğini fark ettiğiniz gün doğmuştum ben. Bir gün, tüm çareler tükendiğinde size o çıkışı hatırlatmak, sizi oraya gitmeye teşvik etmek için peyda olmuştum. Ben içinizdeki “Oraya gitmeliyim” sesiydim. Siz ise “Hayır, asla olmaz” ın sesiydiniz. Karakterlerimiz ve ülkülerimiz arasındaki zıtlığın asıl nedeni buydu. Siz korkaklığımızın temsilcisi oldunuz, bana ise arzularımızın elçisi olmak düştü…</span></i></p>

  <p class="MsoNormal"><i class="calibre10"><span class="calibre3">Şimdi ise yapmak için doğduğum şeyi ifa ediyorum. En bilgeler bile ecel huzurunda susuzdur. Var olmadığımı, bir hayalden ibaret olduğumu bilmekle beraber ölüm karşısında duyduğum dehşet emin olunuz gerçek. Sizin için kendimi, hayatımı feda ediyor ve zihninizdeki ebedi istirahatgahıma dönüyorum.</span></i></p>

  <p class="MsoNormal"><i class="calibre10"><span class="calibre3">Artık bu yurtta dönmenizi bekleyecek ne bir dostunuz, ne de bir yuvanız var. O karanlığa bunu bilerek girmeniz dileğiyle… Hoşçakalı… Elveda dostum.</span></i></p>

  <p class="MsoNormal1"></p>

  <h2 class="MsoNormal1" id="sigil_toc_id_11"><span class="calibre18">XI</span></h2>

  <p class="MsoNormal1"><i class="calibre10"><span class="calibre7" style="text-decoration:underline"><span class="calibre18">EPİFANİ</span></span></i></p>

  <p class="MsoNormal"><span class="calibre3">Yerde uzanan, bir kadının iskeletiydi. Benden belki biraz daha uzundu. Artık bir paçavraya dönmüş hırkasının ve eteğinin işlemeleriyle ilk kez karşılaşmıyordum ama belleğim bana bu konuda el uzatmıyordu. Sağ kolu bir şeyi sarmalamışçasına açılmış, kafatası sola yatmış vaziyette; elleri arkadan bağlı, çömelmiş haldeyken bir kadide dönmüş berikine bakıyordu. Onun kafatası yoktu. Cümcümesi köşedeki siyah taşların arasına kadar yuvarlanmış ama siyah taşlar tarafından kabul görmemiş, dışlanmış halde kenarda yapayalnız duruyordu.</span></p>

  <p class="MsoNormal"><span class="calibre3">Keşke kafatasını yerden alıp, bedenine kavuşturmayı akıl etseydim. Bu sayede belki ilk kez birine gerçek manada yardım etmiş olurdum. Ancak o sırada aklımı, kafese tıktığım tüm korkularım istila etmişti. Dikitlerden düşen her damla kalbimi yerinden çıkarıyor, bir kâbusta olup biraz sonra uyanacağıma kendimi inandırarak rahatlamaya uğraşıyordum.</span></p>

  <p class="MsoNormal"><span class="calibre3">Olduğum yerde mıhlanıp kalmıştım. Sol elimle sıkıca kavradığım mumun ateşi olmasaydı cansız bir nesneden hiçbir farkım yoktu. Yıllarca ardımda bırakıp terk etmek istediğim ova şimdi gerçekten de ardımda, dar bir yarığın önünde gürül gürül akan şelalenin ötesinden; hayatımın başlangıcında beni kendisine müptela kılmış efsunuyla tekrar aklımı çeliyordu. İçimde yaşanan karmaşanın gürültüsü, hayallerimin ve emellerimin sesini bastırıyordu. Bir yanım mağaradan ayrılıp kül olmuş sarayıma dönmek ve ülkemi terk etme arzusunu ebediyen yok etmek için can atıyordu. Yapabilirdim bunu. Zaten başıma ne geldiyse bu heves yüzünden gelmemiş miydi? Geriye dönüp bekleyebilirdim. Kimse gelmese bile bir gün, belki binlerce yıl sonra eninde sonunda kıyamet gelip helak etmeyecek miydi burayı da? Bir heyula gibi karşımda duran karanlığa girip varlığı meçhul bir çıkış uğruna kendimi tehlikeye atmaya değer miydi? Ahşaba şu lanet olası rölyefi hakkederken dalgınlıkla ışık tayfını dağın içinden gelecek şekilde kazımış şaşkın bir zanaatkarın hatası yüzünden niye yaşamımı riske atmalıydım ki?</span></p>

  <p class="MsoNormal"><span class="calibre3">Ama hiçbir şey eskisi gibi olmayacaktı. Evet, dönebilirdim, kimse yokken kim bilebilirdi benim tavşan yürekli olduğumu? Evet, yegâne dostumun fedasını hiçe sayıp namertlik yapabilir, aşağılayan, kınayan gözlere rast gelmeden yaşayıp kıyameti bekleyebilirdim. Ama ya ben? Ben namertliğimi bilirken, kendi gölgemden bile hicap ederken o kahrolası memlekette artık ömrümü geçirebilir miydim? Herkesten kaçabilirdim de kendimden nasıl kaçacaktım, nasıl unutacaktım alçaklığımı? Aklım kaldırsa bile bu yükü, yüreğim dayanabilir miydi zehrine? Vatanım istediği kadar çağırsın beni, artık onun cenneti andıran manzarasına gözlerim hayran değil düşman olmayacak mıydı?</span></p>

  <p class="MsoNormal"><span class="calibre3">Ben bunları düşünedururken, içine, dağların sırtında çile çekerken aşinası olduğum kar kokusu sirayet etmiş soğuk bir esinti mağaranın karanlık derinliklerinden geldi, pelerinimi ve saçlarımı dalgalandırıp kayboldu. Tüm korkularımı, vesveselerimi ve bahanelerimi silip süpürerek… Mumun ateşinin hangi yöne doğru eğildiğini gördüğüm an, işte o an neden Korkuluk’un bu mağaranın tek çıkış olduğuna, kendini feda edecek denli inanmış olduğunu anlamıştım. Mağaranın görünen tek çıkışı arkamdaki dar çatlaktı. Bu yel oradan gelmediğine göre derinliklerde bir yerde başka bir çıkış daha olmalıydı.</span></p>

  <p class="MsoNormal"><span class="calibre3">“Bazen düşünmemek gerekir” derdi Korkuluk, “Bizi hazza, hüzne ve korkuya iten şeyler çok uzak yerlerden yola çıkmıştır bunun için. Ne cefalar çekmişlerdir bize varmak adına. Çoğu yolda ziyan olup, pek azı bize vasıl olurken; onları yok saymak, uzattıkları eli öksüz bırakmak, onlardan utanmak bir insanın şahsına yapabileceği en bedhah davranıştır”</span></p>

  <p class="MsoNormal"><span class="calibre3">Çoktan ölmüştüm. Ya kıyısında olduğum garabetin içine girip şansımı deneyecek ya da kendi varlığıma tahammül gösteremeyip yitip gidecektim.</span></p>

  <p class="MsoNormal"><span class="calibre3">İlk başta ayaklarımı sürüyerek ilerledim, zamanla cesaret buldu adımlarım… Korkum daha da palazlanacağına takatini yitiriyor, sanki her adımımda ezilip can çekişiyordu. Bir anlığına durup geriye baktığımda mağaranın girişi gece göğündeki bir yıldızı andırmıştı.</span></p>

  <p class="MsoNormal"><span class="calibre3">Çoktandır karanlıktaydım ve mum ateşinin dâhilinde gördüğüm şeyler pek de umut vaat etmiyordu. Yüksekliği beş metreyi bulan kireçtaşı tavanda, masallardaki sihirli tozlar gibi parlayan kristal zerreleri mum ışığını yansıtıyordu. Her iki tarafımda sarıya çalan taşlardan bloklarla kapanmıştı. Yürüdüğüm yolda ise bazıları neredeyse tavana kadar yükselmiş tuhaf şekilli dikitler dışında hiçbir şey yoktu. İnsan eli değmiş tek bir şey dahi görmemiştim ancak umutluydum. Bazen darlaşan, bazen ise keskin kavislerle dolambaçlaşan bu geçidin değişmeyen tek karakteri eğimiydi. Bacaklarımda derman kalmamasına ve kramplara rağmen bu yokuşun hiç bitmemesini ve teleskopta gördüğüm mağara ağzına kadar çıkmasını diliyordum içimden.</span></p>
</body>
</html>
