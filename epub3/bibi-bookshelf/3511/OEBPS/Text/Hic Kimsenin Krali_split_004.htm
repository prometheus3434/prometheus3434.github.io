<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office" xmlns:v="urn:schemas-microsoft-com:vml">
<head>
  <meta content="Word.Document" name="ProgId" />
  <meta content="Microsoft Word 12" name="Generator" />
  <meta content="Microsoft Word 12" name="Originator" />
  <link href="../Text/filelist.xml" rel="File-List" />
  <link href="Hi%C3%A7%20Kimsenin%20Kral%C4%B1_dosyalar/editdata.mso" rel="Edit-Time-Data" /><!--[if !mso]>
<style>
v\:* {behavior:url(#default#VML);}
o\:* {behavior:url(#default#VML);}
w\:* {behavior:url(#default#VML);}
.shape {behavior:url(#default#VML);}
</style>
<![endif]-->
  <!--[if gte mso 9]><xml>
 <o:DocumentProperties>
  <o:Author>wristcutter</o:Author>
  <o:Template>Normal</o:Template>
  <o:LastAuthor>wristcutter</o:LastAuthor>
  <o:Revision>2</o:Revision>
  <o:TotalTime>1214</o:TotalTime>
  <o:Created>2013-04-06T00:12:00Z</o:Created>
  <o:LastSaved>2013-04-06T00:12:00Z</o:LastSaved>
  <o:Pages>340</o:Pages>
  <o:Words>86318</o:Words>
  <o:Characters>492019</o:Characters>
  <o:Lines>4100</o:Lines>
  <o:Paragraphs>1154</o:Paragraphs>
  <o:CharactersWithSpaces>577183</o:CharactersWithSpaces>
  <o:Version>12.00</o:Version>
 </o:DocumentProperties>
 <o:OfficeDocumentSettings>
  
  
 </o:OfficeDocumentSettings>
</xml><![endif]-->
  <link href="../Text/item0001.xml" rel="dataStoreItem" target="Hiç%20Kimsenin%20Kralı_dosyalar/props0002.xml" />
  <link href="../Misc/themedata.thmx" rel="themeData" />
  <link href="../Text/colorschememapping.xml" rel="colorSchemeMapping" /><!--[if gte mso 9]><xml>
 <w:WordDocument>
  <w:TrackMoves>false</w:TrackMoves>
  
  
  <w:HyphenationZone>21</w:HyphenationZone>
  
  <w:DrawingGridHorizontalSpacing>5,5 nk</w:DrawingGridHorizontalSpacing>
  <w:DisplayHorizontalDrawingGridEvery>2</w:DisplayHorizontalDrawingGridEvery>
  
  <w:SaveIfXMLInvalid>false</w:SaveIfXMLInvalid>
  <w:IgnoreMixedContent>false</w:IgnoreMixedContent>
  <w:AlwaysShowPlaceholderText>false</w:AlwaysShowPlaceholderText>
  
  <w:LidThemeOther>TR</w:LidThemeOther>
  <w:LidThemeAsian>X-NONE</w:LidThemeAsian>
  <w:LidThemeComplexScript>X-NONE</w:LidThemeComplexScript>
  <w:Compatibility>
   
   
   
   
   
   
   
   
   
   
   
  </w:Compatibility>
  <m:mathPr>
   
   
   
   
   
   
   
   
   
   
   
  </m:mathPr></w:WordDocument>
</xml><![endif]-->
  <!--[if gte mso 9]><xml>
 <w:LatentStyles DefLockedState="false" DefUnhideWhenUsed="true"
  DefSemiHidden="true" DefQFormat="false" DefPriority="99"
  LatentStyleCount="267">
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
 </w:LatentStyles>
</xml><![endif]-->
  <!--[if gte mso 10]>
<style>
 /* Style Definitions */
 table.MsoNormalTable
        {mso-style-name:"Normal Tablo";
        mso-tstyle-rowband-size:0;
        mso-tstyle-colband-size:0;
        mso-style-noshow:yes;
        mso-style-priority:99;
        mso-style-qformat:yes;
        mso-style-parent:"";
        mso-padding-alt:0cm 5.4pt 0cm 5.4pt;
        mso-para-margin-top:0cm;
        mso-para-margin-right:0cm;
        mso-para-margin-bottom:10.0pt;
        mso-para-margin-left:0cm;
        line-height:115%;
        mso-pagination:widow-orphan;
        font-size:11.0pt;
        font-family:"Calibri","sans-serif";
        mso-ascii-font-family:Calibri;
        mso-ascii-theme-font:minor-latin;
        mso-hansi-font-family:Calibri;
        mso-hansi-theme-font:minor-latin;
        mso-bidi-font-family:"Times New Roman";
        mso-bidi-theme-font:minor-bidi;
        mso-fareast-language:EN-US;}
</style>
<![endif]-->
  <!--[if gte mso 9]><xml>
 
</xml><![endif]-->
  <!--[if gte mso 9]><xml>
 <o:shapelayout v:ext="edit">
  
 </o:shapelayout></xml><![endif]-->

  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre" link="blue" vlink="purple">
  <p class="MsoNormal"><span class="calibre3">“Ne yani ipliklerinizdeki yazgıyla alay eder gibi oynuyor ama yüce Zeus’tan bile esirgenen sırlara vakıf olmuş siz, bu şeyin veyahut şahsın kim olduğu hakkında en ufak bir malumata sahip değilsiniz. Buna inanmakta zorluk çekiyorum.</span></p>

  <p class="MsoNormal"><span class="calibre3">“Asıl bedel, beni asla, hiçbir surette hatırlamayacak olması… Ama yine de değer”</span></p>

  <p class="MsoNormal"><span class="calibre3">“Bir düzinesi hala Altın Boynuz’da… Onlara emanet edeceğim. Ölümün de zamanın da yolu düşmez oraya.”</span></p>

  <p class="MsoNormal"><span class="calibre3">“Ne! Haritayı yanıma almayacak mıyım? Beş asır diyorsunuz, hangi akıl bir haritayı belleğinde pür pak tutabilir o kadar sene?”</span></p>

  <p class="MsoNormal"><span class="calibre3">Norahk dışarıya çıktığında, öfkesinden kuduruyordu. Elindeki parşömeni avuçlarının içinde bir kerpeten gibi sıkmıştı. Gözleri İlyas ile karşılaştığında, çatık kaşları eğildi, yüzüne bir hüzün hâkim oldu, “Sen sen ol evlat, bir yemin etmeden evvel önce iyice bir düşün taşın!” dedi.</span></p>

  <p class="MsoNormal"><span class="calibre3">Galata’ya dönene kadar birçok kez sormasına rağmen ihtiyar ağzını açmamış, içerideki kadınlarla yaptığı konuşmanın mahiyetini ona açıklamamış, yalnızca “Seni alakadar etmeyen şeylere burnunu sokma!” diyerek İlyas’ı paylamıştı. İlyas bir süre sonra Mor Cübbeliden hiçbir cevap alamayacağını idrak edince pes etmiş, iki gündür görmediği Daphne’ye kavuşacağı anı hayal ederek gönlünü hoş tutmaya karar vermişti.</span></p>

  <p class="MsoNormal1">***</p>

  <p class="MsoNormal"><span class="calibre3">Daphne’ye kadınları anlattığında, Norahk’ın bir deli olduğundan şüphelendiğini söylemişti kız. “Seninle tanışmadan tam bir ay evvel babamı ziyareti sırasında, bir köpek gibi etrafı koklamaya başlamış. En sonunda benim kapıya kadar gelmiş. Babam haliyle şaşırmış buna. Kapının açılmasını rica etmiş, babam da işte Rufina’yı çağırdı, kapıyı açtırdı. En son, küçük bir çocukken görmüştüm Norahk’ı. İnanabiliyor musun hiç değişmemişti. Onu ilk gördüğüm zaman altmış yaşlarındaydı, çoktan sırtı kambur olmuş, dizleri tıkırdayan bir adama dönmesi gerekiyorken, sıhhatli bir şekilde salonuma girdi. O uzun burnunu boynuma kadar uzattı. Sonra da düşüncelere dalmış halde söylenerek apar topar evden ayrıldı.”</span></p>

  <p class="MsoNormal"><span class="calibre3">“Hâlbuki burnu maharetten yoksundur. Aksi olsaydı yaptığı berbat yemekleri koklarken çok leziz olmuş, çok leziz olmuş diye bağırmazdı”</span></p>

  <p class="MsoNormal"><span class="calibre3">Daphne İlyas’ın sözlerine öyle güldü ki, çocuğun yaşadığı gurur, on yedi asır evvel muzaffer bir kralın, İndus Nehri’ne bakarken yaşadığı gurur ile boy ölçüşebilirdi. Lakin âşık olduğu kızın yanında nüktedan görünse de, için için Mor Cübbeli ile o netameli kadınlara neden gittiklerini merak ediyordu.</span></p>

  <p class="MsoNormal"><span class="calibre3">Norahk’a o günden beri bir haller olmuştu. Artık akşamları ona hikâyeler anlatmak yerine, mum ışığında ceylan derisi haritanın her detayını inceler olmuştu ve daha da tuhafı, kati surette haritaya bakmasına müsaade etmiyordu. Bir keresinde çocuk, Konstantinopolis dönüşü onu iskelede denize bakarken görmüş, yanına yaklaştığında adamın denize yalnızca bakmadığını, aynı zamanda denizle konuştuğunu da idrak etmişti. “Unutmayın, meskende onu efsunlamanız mühim. Aksi halde aklını yitirecektir zavallı. Sandalımı ise geceleyin sürükleyin boğaza, kimse görmesin şaşmasın bu işe. ” diye fısıldıyordu denize karşı. Mor Cübbeli İlyas yanında belirince ilk önce afallamış sonra da ihtiyarlıktan yakınmış, bunama alametleri gösterdiğini söyleyerek de eve doğru seğirtmişti.</span></p>

  <p class="MsoNormal"><span class="calibre3">Çocuk, Mor Cübbeliyi seviyordu. O olmasa babasının, annesinin ölümüne neden olan o cahil köylülerin arasında yaşamak mecburiyetinde kalacak, Daphne ile tanışamayacaktı. Onun sayesinde dünya hakkında, cilt cilt kitaplar arasında derbeder olmuşlardan bile fazla bilgiye haizdi. Her şeyden önemlisi Norahk İlyas’a ikinci bir şans vermişti. Elinden alınmış ailesinin hatıralarıyla dolu bir evden onu kurtarmış, ona yepyeni bir yaşam, yepyeni anılar, yepyeni umutlar zerk etmişti. İlyas bu yüzden Mor Cübbelinin içine kapanık haline üzülüyor, ona yardım etmek istiyordu. Birkaç kez yüreğini dizginleyerek Konstantinopolis’e geçmemiş, Mor Cübbeli ile beraber vakit geçirmek için çabalamıştı ama ihtiyar öyle inatçıydı ki, ne dışarıya çıkıyor, ne de konuşmak istiyordu. Yerde bağdaş kurup haritayı sanki bir külliyatmış gibi gözleriyle tarayan adamın, varlığından haberdar olduğundan bile kuşku duyuyordu. Mor Cübbelinin artık, köydeki sessiz dostu bostan korkuluğundan en ufak farkı kalmamıştı.</span></p>

  <p class="MsoNormal"><span class="calibre3">İlyas her şeye rağmen Norahk’ı dedesi gibi görüyor, delirmiş olsa bile onun yanından ayrılmayacağına dair içinden yemin ediyordu. Gelgelelim yalnızca bir hafta sonra Mor Cübbeli onu terk edecek, ardında kendisinden ölesiye nefret eden bir çocuk bırakacaktı.</span></p>

  <p class="MsoNormal"><span class="calibre3">İlyas’ın yaşam öyküsünün son perdesi, Nisan başında, Daphne’nin balkonunda açıldı. En sonunda teşrif etmiş bahar gökyüzüne hâkimdi lakin Konstantinopolis’ten yayılan fısıltılar, insanın kalbine işleyen neşeyi solduruyordu. Sultan Mehmet’in ordusuyla beraber Edirne’den yola çıktığı haberi tez varmıştı kente. Dükkânlar kapatılmış, caddelerde zırhlı, miğferli askerler dışında kimse yürümez olmuştu. Haliç bile yoktu artık. Boynuz şeklindeki körfezin mavi suları, demir atmış kadırgalar, kalyonlar, irili ufaklı gemiler yüzünden görünmez olmuştu. Ancak İlyas’ın aklı bunlardan ziyade, tüm gün kendisine surat asan Daphne ile meşguldü. Geldiğinden beri bir kez bile o zarif sesini duymamıştı. “Sana karşı bir hata mı yaptım Daphne? Neden yokmuşum gibi davranıyorsun?” diye sorduğunda, alacağı cevap ile alakalı bir tahmini vardı. Kız kesinlikle, Norahk’ın yanında olmak için kendisini ziyaret etmediği o birkaç gün yüzünden ona kırgın olmalıydı.</span></p>

  <p class="MsoNormal"><span class="calibre3">Kollarını balkon korkuluğuna dayamış Daphne başını ona döndürerek, sitemkâr bir edayla “Biliyor muydun? Senin ihtiyarın babama, şehir Türkler tarafından işgal edilirse beni nasıl öldürmesi gerektiği hususunda verdiği tavsiyeden haberin vardı değil mi? Aynı evde yaşıyorsunuz, bilmiyor olamazsın” dediğinde çocuk kaskatı kesilmişti. Neyi biliyormuşum demek istiyordu ancak kelimeler ağzındaki yuvalarını terk etmek istemiyor, şaşkınlığı yüzünden yalnızca kekeliyordu.</span></p>

  <p class="MsoNormal"><span class="calibre3">“Cevap bile veremiyorsun!” Daphne hırçın şekilde hala ne için suçlandığını anlayamayan çocuğun üzerine yürümüştü, “İlyas bunu bana nasıl yaparsın! Seni bir kardeş gibi sevmiştim oysa. Beni denizkızlarına emanet edeceksiniz demek! Ben senin gibi bir çocuk değilim. Masalları severim ama masallara inanacak yaşı çoktan geçtim. Senin ihtiyara söyle, sakalındaki beyazlardan utansın da biraz insafa gelsin! Bu lanet bedenimden canımı alıp çıkarmaksa niyetiniz, şerbetime zehir koyun, acı çekmeden gideyim. Siz de kurtulun ben de! Çok mu mutluyum sence? Annem benim yüzümden öldü. Beni doğururken öldü. Babam bana her baktığında gözlerinde sevginin yanı sıra o kahrolası pişmanlığı görüyorum. Yaşamım lanet bir rüya yüzünden mahpus halde geçti! Nasıl öleceğime bile karar veremiyorum! Bir tek sen vardın! Çocuktun, ama seni hiç doğmamış kardeşim gibi sevmiştim. Sana güvenmiştim. Bir dost bir kardeş olsaydın, Norahk’ın bu melun planını bana anlatırdın. Sen de onun gibisin! Şimdi adın Silvio mu İlyas mı her neyse, defolup gitmeni istiyorum. Bir daha yüzünü görmeyeceğim. Bir daha asla bu evin kapısından içeriye girmeyeceksin!”</span></p>

  <p class="MsoNormal"><span class="calibre3">Dilindeki zinciri kırabilirdi. Kendini savunabilir, Norahk’ın ona kendisiyle alakalı hiçbir şey söylemediğini izah edebilirdi. Yapamadı. Sorgusuz sualsiz kalbini teslim ettiği kızın zümrüt gözlerindeki yaşların dalgasında boğulmuş, kayıplara karışmıştı. İlyas’ın İlyas olarak Daphne’nin gözlerine baktığı son an olacaktı bu.</span></p>

  <p class="MsoNormal"><span class="calibre3">İlyas Andronikos’un evinden allak bullak adımlarla ayrılırken öfkeliydi. Var gücüyle kale kapısına doğru öyle bir hızla koşmaya başladı ki, surlardaki muhafızları denetleyen Grandük Notaras, askerlere kaplan gibi koşan çocuğu göstererek “İşte hepinizin böyle atik olmasını istiyorum” demişti.</span></p>

  <p class="MsoNormal"><span class="calibre3">Taş eve vardığında Norahk’ı bulamadı. Sedirin üzerine bırakılmış üç adet altın sikke ve haritayı görünce öfkesi korkuya dönüşmüştü ama ihtiyarı nerede bulabileceğini biliyordu neyse ki.</span></p>

  <p class="MsoNormal"><span class="calibre3">Limandaki zırhlı muhafızların arasında koşarcasına ilerliyor, iskeledeki kalabalığı gözleriyle didik didik ediyor, sırtını küpeştelere dayamış sohbet çeviren insanlara bakınıyordu ama hiçbir yerde Norahk’ı bulamamıştı. Galata surunun dibine oturarak biraz olsun soluklanmaya karar verdi.</span></p>

  <p class="MsoNormal"><span class="calibre3">Babası yanılmış olabilir miydi? Evet, şüphesiz yanılmıştı. Merhamet sahibi hangi insan, masum bir kızın ölmesine önayak olurdu ki? Mor Cübbelinin Daphne’yi koruyacağına yemin ettiği an daha dünmüş gibi hatırındaydı. Karar vermişti, Norahk’ı bulduğunda ona söyleyecek iki çift sözü vardı, ondan sonra adamı bırakacaktı. Bir çocuktu ve geçimini nasıl sağlayacağı hakkında en ufak fikri yoktu ama akıbeti, birkaç adım ötesinde, önüne bir tas atmış, yalvar yakar dilenen adam gibi olsa bile kararlıydı.</span></p>

  <p class="MsoNormal"><span class="calibre3">“Evlat, ihtiyarı arıyorsan, en son eski rıhtımda gördüm onu” İlyas heyecanla, kendisine seslenen dilenciye çevirmişti gözlerini. Çocuk çevik bir hamleyle doğruldu ve dilencinin yanına yürüdü. “Eski rıhtım nerede peki?” diye sordu. Kel adam parmağıyla sol tarafı işaret ediyordu. “En az yüz metre yürümen gerek” Dilenciye minnettar olduğunu söyleyerek, adamın tarif ettiği yere doğru yeldirmeye başladı.</span></p>

  <p class="MsoNormal"><span class="calibre3">Çocuk, yarısı denize batmış, takozları çıkmış rıhtıma vardığında Norahk’ı açıkta bir sandalda kürek çekerken görebilmişti. İlk başta adamın karaya gelmekte olduğunu sanmıştı fakat çok kısa sürede, ihtiyarın kürekleri ileriye değil, geriye doğru çektiğini anlayınca panikledi.</span></p>

  <p class="MsoNormal"><span class="calibre3">“Norahk! Nereye gidiyorsun! Gel buraya!” diye haykırırken, bir yandan da iki elini kaldırmış sallıyordu adamın kendisini görmesi için. Mor Cübbeli sesi duyduğunda kürek çekmeyi bırakmış, İlyas da biraz olsun rahatlamıştı. Fakat her nedense Norahk demir atmış gibi olduğu yerde duruyor, yalnızca ona bakmakla yetiniyordu. İhtiyar birdenbire oturduğu yerden kalktı, iki elini ağzına götürerek “Affet beni çocuk! Bu sandalı genç bir adama teslim etmem gerekiyor!” diye bağırdı.</span></p>

  <p class="MsoNormal"><span class="calibre3">İhtiyar ona el salladıktan sonra tekrar dizlerini kırıp, küreklere asılmıştı. Bu ani yolculuğun, ormandaki kadınlar ile alakalı olduğunu ve bir daha Norahk’ı görmeyeceğini biliyordu İlyas. Yapabileceği tek şey vardı ve bunu da yaptı.</span></p>

  <p class="MsoNormal"><span class="calibre3">Galata nisan ayının bir günü “Seni asla affetmeyeceğim! Duyuyor musun beni? Seni asla affetmeyeceğim!” diye bağıran bir çocuğun sesiyle öyle bir inledi ki, en tepede, Galata Kulesindeki gözcü muhafız şekerlemesinden uyanmış, bağıran çocuğun ecdadına okkalı bir küfür savurmuştu lakin yalnızca birkaç saniye sonra aklında ne ziyan olmuş uykusu ne de çocuk kalmıştı. Batı yönünde gördüğü şey onu allak bullak etmiş, basireti bağlanmıştı. Gözlerini ovuşturdu ama ne çare, hayal görmüyordu. En az yüz bin kişilik bir ordu, öküzlerin çektiği koçbaşlarıyla, mancınıklarla, devasa toplarla usul usul Konstantinopolis’e hareket ediyordu. Keskin gözleri kırmızı, yeşil, gri renklerin hâkim olduğu kalabalığın önündeki beyaz bir noktaya odaklandı. Bunun Sultan Mehmet’in beyaz küheylanı olduğunu anlamak için ilim irfan sahibi olmaya gerek yoktu.</span></p>

  <p class="MsoNormal"></p>

  <p class="MsoNormal1"></p>

  <p class="MsoNormal1"></p>

  <p class="MsoNormal1"></p>

  <p class="MsoNormal1"></p>

  <p class="MsoNormal1"></p>

  <p class="MsoNormal1"></p>

  <p class="MsoNormal1"></p>

  <h2 class="MsoNormal1" id="sigil_toc_id_25"><span class="calibre18">IV</span></h2>

  <p class="MsoNormal1"><i class="calibre10"><span class="calibre7" style="text-decoration:underline"><span class="calibre18">HARİTA</span></span></i></p>

  <p class="MsoNormal"><b class="calibre4"><span class="calibre3">“</span></b><span class="calibre3">Bundan on binlerce sene evvel ne din, ne milliyet, ne de devlet vardı. İnsanlar tekti ve hürdü. Kimse kimseden emir almaz, kimsenin canına kıyılmazdı.</span></p>

  <p class="MsoNormal"><span class="calibre3">Kara benizli bir adam, kadınının, çocuklarının karnını doyurduktan sonra her akşam yaptığı üzere bir tepeye çıktı, yamaçtaki taşlardan birine oturdu ve seyretti. O zamanlar, boş boş oturup dünyayı izleyenler ayıplanmaz, başına ekşiyenler çıkmazdı. Adam ufka kadar uzanan balta girmemiş ormanları, batmakta olan güneşi, yavaş yavaş belirginleşen ay ve yıldızları, gökte uçan kuşları seyretti ve uzun zamandır aklını kurcalayan sorularla cebelleşti. Nerede olduğunu merak ediyordu. Yaşıyordu, nefes alıyordu, yiyordu, avlanıyordu ama üzerinde yürüdüğü, uyuduğu bu dünyanın anlamını bilmiyordu. O akşam cevabı bir şekilde buldu. Anlamı yoktu. Dünyanın da, hayatın da, güneşin de, yıldızların da, hatta kendisinin bile manası yoktu. Bir insanın tek yapması gereken şey yaşamaktı. Keyif almak, eğlenmek, yaşamın tadını çıkarmaktı. Ayağa kalktı, derin bir nefes aldı ve huzurla ailesinin yanına döndü. Onun hissettiği huzuru bir daha kimse hissedemedi. Zira bu adam gök kubbenin altında yaşamış en bilge insandı. Diğerleri ise nesiller boyu hep bir mana aradılar, bulamayınca usandılar ve kendileri hayata mana uydurdular. Bu sahte manalar fareler gibi çoğalınca da kendi yalanlarının içinde boğuldular”</span></p>

  <p class="MsoNormal"><span class="calibre3">Norahk’ın anlattığı bu kıssayı hatırlamıştı Galata’nın sayısız merdivenlerinden birinde oturmuş şafağı beklerken. İlyas, Mor Cübbelinin anlattığı adam kadar bilge değildi. Elli gündür kuşatma altında perişan olmuş Konstantinopolis’e bakarken, hala bir mana arıyordu. Türkler de, Rumlar da insandı ama birbirlerini öldürüyorlardı. Surlarla çevrilmiş bir toprak parçası için… Bir manası olmalıydı.</span></p>

  <p class="MsoNormal"><span class="calibre3">Galata, kuzeyde ordusunu konumlandırmış bir Paşa tarafından kuşatılsa da, Konstantinopolis kadar çilekeş değildi zira Osmanlılar evvela kadim şehri gözlerine kestirmişti. Konstantinopolis düşünce nasıl olsa Galata her şekilde zapt edilecekti. Ama Konstantinopolis direniyordu.</span></p>

  <p class="MsoNormal"><span class="calibre3">Osmanlılar muhasarada başarılı ve sabırlıydı lakin emsalsiz ebattaki şahi namlı toplarına rağmen, bir türlü nice milletin kanını döküp terk ettiği surları geçemiyorlardı. 22 Nisan sabahı, boğazdan Galata etrafına dizilmiş yağlı kızaklar üzerinde, öküzler ve askerlerin çektiği yetmiş iki adet küçük savaş gemisini Haliç’e indirmeleri bile, kuşatma altındaki halkın moralini bozmak haricinde herhangi bir şeye yaramamıştı. Aynı zamanda sur içinden gelen haberler, sıranın kendilerine gelmesinden korkan Galata ahalisini bir nebze de olsa rahatlatıyordu. İmparator’un ve Giovanni Giustiniani’nin emrindeki müdafaa her geçen gün gösterdikleri gayretle Ayasofya’ya iltica etmiş halka umut oluyordu. Sultanın ataları gibi bezerek kuşatmayı kaldırması an meselesiydi ekseriyete göre. İlyas ise Konstantinopolis’in her an düşebileceğini düşünüyordu zira Osmanlıların Haliç’e gemilerini indirmiş olması, kadim şehrin batıdan alacağı erzak, asker ve silah yardımını imkânsız kılmıştı. Yine de fark etmezdi çocuk için ama ne olacaksa hemen olmasını istiyordu. Elli gündür Daphne’yi görememişti. “Belki o da balkonundan Galata’ya bakıp, beni merak ediyordur” diye düşündü.</span></p>

  <p class="MsoNormal"><span class="calibre3">Ufukta güneş göründüğünde ayağa kalktı ve evine gitmek için basamakları çıkmaya başladı. Yüzü yara bere içindeydi. Kuşatmadan beri birçok kez Türk olduğu için Pera’lı çocukların hışmına uğramıştı uğramasına ama en son yediği dayak bir Cenovalı askerin elinden olmuştu. Adamın komutanı imdadına yetişmese çoktan boğazı kesilmişti. Komutan hoşgörülüydü, en azından kuşatma bitene kadar Türk kılığı kıyafetiyle sokaklara çıkmamasını öğütleyerek onu evine yollamıştı.</span></p>

  <p class="MsoNormal"><span class="calibre3">İlyas mecburdu şalvarına, yeleğine, kuşağına… Hepsi, titizlikle aklında kurduğu planın birer parçasıydı. Konstantinopolis istila edilirse, Silvio’dan İlyas’a dönüşecek kadar bile vakti olmayacaktı.</span></p>

  <p class="MsoNormal"><span class="calibre3">Birkaç hafta önce, Cenovalıların farkına varmamaları için önünü taşla kapattığı küçük bir gedik bulmuştu batı burçlarından birinin dibinde. Her gün o noktaya giderek deliği kontrol ediyordu. Çocuk olmak başına hep iş açmıştı ama bu kez bundan fayda sağlayabilir, kadim şehir düştüğü takdirde gedikten geçerek kolayca Haliç’e ulaşabilirdi. Şehir işgal halindeyken Türk askerlerinin ilk yapacağı iş Haliç’e bakan sur kapılarını açarak kadırgalardaki askerlerin şehre akın etmesini sağlamak olacaktı. İlyas da işte bu arada karşı kıyıya geçecek, Konstantinopolis’e girecekti. Doğrudan Daphne’nin evine doğru koşacak, kızı Andronikos’un elinden kurtaracaktı. Yolda kendisini durduran yeniçerilere Türk olduğunu kanıtlaması zor olmayacaktı kılığı kıyafeti sayesinde.</span></p>

  <p class="MsoNormal"><span class="calibre3">Yaşam elinde ne varsa alıp götürmüştü. Önce babasını sonra da annesini kaybetmişti. Norahk onu terk etmiş, sevdiği kızın gözünde değerini iki paralık etmişti. Daphne’ye rüyadaki gencin kendisi olduğunu söyleyecek cesareti bile bulamamıştı kendinde. Ne kazanmıştı peki? Susarak, bekleyerek, sabrederek ne elde etmişti? Evet, bir çocuktu, daha bıyıkları dahi terlememişti ama seviyordu. Kendisini kardeş gibi seven bir kıza âşıktı. Daphne de anlayacaktı. Onu, vesveseleri yüzünden, aklını kaybetmiş bir adamın tavsiyesiyle ölüme göndermeye kararlı babasının elinden kurtardığında kız da çocuk saydığı İlyas’ın bir erkek olduğunu idrak edecek, ona bambaşka bir gözle bakacaktı. İlyas Daphne’yi kurtarmalıydı. Başka çaresi yoktu zira küçük bedenini dünyaya bağlayan tek şey Daphne idi.</span></p>

  <p class="MsoNormal"><span class="calibre3">Başı döndü. Aniden ağzı kurumuştu. Merdiven kenarındaki duvara tutundu ama nafileydi. Ayakları uyuşmuştu. Bilincini kaybederek, yere yığıldı.</span></p>

  <p class="MsoNormal"><span class="calibre3">İlyas gözlerini açtığında evinde bulmuştu kendini. Başucuna bir tas su ile ekmek arasına istiflenmiş balık bırakılmıştı. Hayal meyal bir adamın ona su içirdiğini hatırlıyordu. Bu insanın çehresi belleğinde berrak olmasa da, Norahk olmadığından emindi zira ona yardım etmiş adamın murdar nefesini ve dazlak kafasını zar zor da olsa hatırlayabiliyordu.</span></p>

  <p class="MsoNormal1">***</p>

  <p class="MsoNormal"><span class="calibre3">Enzo bir dilenci olduğu için yaşamı boyunca hakir görülmüştü fakat mesleğini hor görenler; dilenciliğin behemehâl keskin bir zekâ, dinmez bir azim ve en ceberut ruhluları dahi gözyaşına sevk edecek bir oyunculuk mahareti gerektirdiğini bilmekten uzak, aciz insanlardı. Elli yaşındaydı ve sıhhati yerindeydi. Buna karşın tam kırk sene, ayakları çarpık vaziyette bir kötürüm gibi yaşamıştı. Ustalık, ayakları eğri büğrü göstermekte değil, ayak parmaklarına ayrı ayrı hükmedebilmekteydi. Her insan evladının haiz olmadığı bu yeteneğe, on sene bilumum her gün yaptığı tatbikle ulaşmıştı ve kendisiyle gurur duyuyordu. Eciş bücüş, cin çarpmış gibi bir görünüm arz eden ve görende tiksinti uyandıran ayakları sayesinde geçimini onun bunun yanında ser sefil olmadan, emir almadan sağlayabilmişti. Ancak usta oyunculuğu olmasaydı, yalnızca ayaklarını yamultmakla kalır, avucunu yalayarak midesini doyururdu.</span></p>

  <p class="MsoNormal"><span class="calibre3">Her dilencinin feyz aldığı tarihi bir şahsiyet vardır. Acemilik döneminde, yarım asrı avuç açarak geçirmiş ustaları ona defaatle Eyüp peygamberi taklit etmesi gerektiğini öğütlemişti. Çok azı ise kardeşleri tarafından kuyuya atılan Yusuf’un hüznünü görünüşe yansıtmanın faydasını anlata anlata bitirememişlerdi. Enzo ise hepsinden daha meşakkatli olanını seçmişti. Zeytin dağında çarmıha gerilen İsa’nın çilesini… İsa’nın çarmıhtayken, vaktiyle bir eşeğin sırtında Kudüs’e girerken kendisini sevinçle karşılayan halkının çark ederek onu ölüme göndermesi ve sözlerini çiğneyerek onu tanımazlıktan gelen havarileri yüzünden yaşadığı hayal kırıklığını; kesesi bol, günahı fazla insanların içindeki pişmanlığa seslenmek için kullanmak her dilencinin harcı değildi ama Enzo bu konuda insanları hayrete düşürecek kadar becerikliydi. Önünden ne zaman biri geçse, yüzüne bir mahzunluk çöker, iki kolunu açarak göğe bakar, içinden de “Baba beni niye terk ettin?” diye haykırırdı. Sikkeler çil yavruları gibi tasına dökülürdü. Günah işlediğini düşünmüyordu, zira gerçekten de babası küçük bir bebekken onu terk etmiş, annesi başka bir koca bulunca da bir çöpmüş gibi sokağa atılmıştı.</span></p>

  <p class="MsoNormal"><span class="calibre3">Bu mahareti sayesinde Pera’da avuç açma piyasasında en yüksek parsayı o topluyordu. Kimse bilmiyordu ama çoktan Pera’nın en zengin insanlarından biri olmuştu. Kazandığı sikkeleri son yıllarda karlı yatırımlara dönüştürmüş, Giancarlo Balti mahlasıyla La Serenissima ve Cenova menşeli, deniz ticaretiyle iştigal birkaç şirketin küçük hissedarı olmuştu.</span></p>

  <p class="MsoNormal"><span class="calibre3">Bir dilenci aynı zamanda zeki olmalıydı, nerede önüne tas koyacağını, nerede inleyeceğini bilmeli, paranın kokusunu almalıydı. Enzo meslek yaşamı müddetince her daim aklının sesine itimat etmişti. Hallere, tavırlara, surat ifadelerine dikkat kesilip insanların hangi dertlerden mustarip, hangi düşlere talip olduğunu doğru tahmin ederek borçluya para, dula koca, hastaya şifa murat edip turnayı her zaman gözünden vururdu. Şimdi ise elindeki ceylan derisi haritaya baktığında aklı, Pera’dan ayrılma vaktinin geldiğini tembihliyordu. Enzo kararsızdı. Hisleri bu kıymetli hazinenin elli yıllık dünya macerasında eline geçmiş en hakiki fırsat olduğu söylese de, Galata’dan ayrılmak gönlüne kâm değil gam salıyordu.</span></p>

  <p class="MsoNormal"><span class="calibre3">Haritayı bir çocuktan almıştı. Gerçi çocuğun bundan haberi yoktu ama yine de Enzo kendini suçlu hissetmiyordu. Neticede çocuğun hayatını kurtarmıştı ve bunun bir bedeli olmalıydı. Garibanı merdivenlerde baygın halde yatarken bulduğunda yüzü perişan haldeydi. Gözlerinden biri mosmor olmuş, alt dudağı patlamıştı fakat bu çocuğun her daim Mor Cübbelinin yanında gördüğü velet olduğunu gayet iyi biliyordu.</span></p>

  <p class="MsoNormal"><span class="calibre3">Çocuğu kucaklayıp, Norahk’ın herkesçe bilenen viranesine götürmüştü. Evde iki adet sedir, iki parça battaniye, devrilmiş bir maltız, çocuğun ölçülerine göre dikilmiş bir Cenovalı kıyafeti ve duvardaki bir tablo dışında hiçbir şey yoktu. Enzo kendi fakirhanesinin bile, kesesi sikke dolup taşan Norahk’ın evinden daha lüks olduğunu anlayınca gülmeden edememişti.</span></p>

  <p class="MsoNormal"><span class="calibre3">Garibanı yatırdıktan sonra yakındaki bir çeşmeden bir tas su getirdi eve. Yavrucağın dudakları suyu hissedince canlanmıştı. Çıkınından bayat ekmeğini ve tuzlanıp kurutulmuş balığını çıkardı, peyderpey kendine gelmekte olan çocuğa yedirdi. Çil çil ter döküyordu zavallıcık. Yerde gördüğü bezi alıp çocuğun alnını silerken, elinde tutmakta olduğu şeyin bir bez değil, deriye çizilmiş bir harita olduğunu fark edince çocuğu bir an olsun unutarak haritayı incelemeye koyuldu.</span></p>

  <p class="MsoNormal"><span class="calibre3">Limanda dilendiği için, tayfaların, kaptanların elindeki haritalara aşinaydı fakat bu harita farklıydı. Normal haritalarda batıdaki okyanusun ötesi çizilmezdi zira orada dünyanın sonu olduğu söylenirdi. Ancak bu parşömende, dünyanın sınırı olması gereken yerde devasa bir kıta vardı. İki parça halindeydi ve ortasında damar gibi uzanan ince bir kol ile bu iki toprak parçası birbirine bağlanıyordu. Enzo bu kara parçasına baktığında mürekkepten ziyade som altınlar görüyordu. Haritayı Cenova’da çok yüksek bir meblağa satabilirdi.</span></p>

  <p class="MsoNormal"><span class="calibre3">Çocuğa bakmıştı. Canıyla cebelleşen zavallının ihtiyacı olan şey yemekti, harita değil. Çıkınındaki tüm erzakı çocuğun başucuna bıraktıktan sonra evden ayrılmıştı.</span></p>

  <p class="MsoNormal"><span class="calibre3">Dilenci kısa bir akıl muhakemesinin ardından nihayet, Giancarlo Balti ismiyle sahip olduğu hisse kâğıtlarını ceplerine doldurup, 28 Mayıs 1453 tarihinde, müdafaadan ümidini kesen Venediklilerin dolup taştığı bir kadırgaya binmek için, üzerindeki paçavralardan onun bir dilenci olduğunu anlayıp gemisine almak istemeyen kaptana bir kese gümüş uzattı.</span></p>

  <p class="MsoNormal"><span class="calibre3">Enzo Venedik limanında gemi rampasından iner inmez, Konstantinopolis'in düştüğü haberinin kulaktan kulağa yayıldığı çarşıya karışarak, göze batmadan yeni yaşamına ve ismine uygun kıyafetler satın almış, hissedarı olduğu şirketleri ziyaret etmiş, birkaç gün soluklanıp zevke sefaya doyduktan sonra da, at sırtında bir hafta süren Cenova yoluna düşmüştü. Cenova'da kendine bir malikâne satın alan Enzo veya yeni ismiyle Giancarlo Balti, fazla vakit harcamadan cemiyet yaşamına dahil olarak, haritayı tuzlu bir fiyata satabileceği cebi zengin, aklı fakir insanlar bulma gayretine girmiş, fakat ne bir insanı haritanın doğruluğuna inandırabilmiş, ne de yüreğinde kendi sermayesiyle sefere çıkacak cesareti bulabilmişti. Birkaç yıl sonra Marta isimli bir kızla evlenmeye karar verdiğinde harita ile alakalı düşlerini bir müddetliğine rafa kaldırmıştı. Lakin zifaf gecesi, duyduğu heyecana dayanamayan kalbi yüzünden aniden yere kapaklandı. Kollarını iki yana açıp, tavanı süsleyen, gösteriş olsun diye usta bir sanatkâra yaptırdığı göğe yükselen İsa freskine bakmıştı. “Baba beni niye terk ettin?” diye sayıklayarak yaşama veda ederken, başucunda duran kızın gözlerindeki yaşlar gördüğü son şey olmuştu. Kendisi bu gözyaşlarını giderayak sevgiye yormuştu fakat kız üzüntüsünden değil, sevincinden ağlıyordu. Babası yaşında, ağzında diş kalmamış bu cehennem zebanisiyle kendisini aynı yatağa sokmadığı için Tanrıya şükran duyuyordu</span></p>

  <p class="MsoNormal"><span class="calibre3">Giancarlo Balti kimsesizler mezarlığına defnedildikten sonra, mirası ortakları ve sahip olamadan öldüğü kızın ailesi tarafından bölüşüldüğünde ortada kalan tek şey ceylan derisi parşömendi. Harita yıllarca değerini anlamaktan mahrum insanların elinde murdar olduktan sonra, nihayetinde Cenova’da orta halli bir dokumacının eline ulaştı. Domenego Corombo usta bir dokumacıydı ve tabiatıyla ceylan derisinden az çok anlasa da, bir haritanın muhtevası hakkında söz söyleyecek bilgiye haiz değildi ama gelgelelim inatla, haritanın değersiz olduğunu, limanlarda kaptanların kanına girerek para kazanmak isteyen dalaverecilerin elinden çıktığını ileri süren denizci oğlu Kristoforo’ya karşı haritanın sahihliğini savunuyordu.</span></p>

  <p class="MsoNormal"><span class="calibre3">Kristoforo batıl değildi. Batı okyanusunun ötesinde dünyanın sonu olduğuna kati suretle inanmıyordu ekseriyetin aksine, fakat orada, haritada gösterildiği gibi yepyeni bir kıta olduğunu da hayal edemiyordu. Baba oğul arasındaki bu münakaşa öyle bir raddeye vardı ki, Kristoforo sırf babasına yanıldığını göstermek için erkek kardeşiyle beraber, batıya yapılacak bir sefer amacıyla krallıkları gezip, para dilenir oldu. Planı basitti. Batıya doğru yelken açacak, en nihayetinde Hindistan’a vardığında hem dünyanın yuvarlak olduğunu kanıtlamış olacak, hem de babasının kızarmış yüzünü görmenin keyfini yaşayacaktı. Sonunda Aragonlu Ferdinand ve Kraliçe İsabella’dan yolculuğu için dört gemi almayı başaran Kristoforo, gemisi demir almadan önce ne olur ne olmaz diye ona parşömeni uzatan babasını kıramamıştı. Düşündüğü kadar vakit geçmeden ufukta cennet gibi bir ada görününce, ister istemez ceylan derisinde çizili olan adaları yoklamıştı gözleri. Fakat adanın kıyısında onları güler yüzle karşılayan, tam da Hintliler gibi esmer, kara kaşlı, kara gözlü insanları görünce hayatının hatasını yaptı ve Hint adalarına vardığı yanılgısına düştü. Haklı çıktığına kendini öyle inandırmıştı ki, haritayı bir paçavraymış gibi adanın bembeyaz kumsalına atıverdi. Kristoforo yıllar sonra yeni bir kıta keşfettiğini anladığında, daha sonra Karayipler olarak anılacak adalara birçok gemi göndermiş ama tayfaları bir türlü kaptanlarının tarif ettiği haritayı bulamamışlardı. Kristoforo Korombo, ya da namı diğer Kristof Kolomb, bu vahim hatası ve inadı yüzünden tarihin en büyük kâşifi sıfatının yanı sıra, tarihin en şapşal kâşifi namını da almaktan kurtulamayacaktı.</span></p>

  <p class="MsoNormal"><span class="calibre3">Ancak geçmişte haritanın peşine düşmüş başka biri daha vardı. Bu bir çocuktu. 29 Mayıs 1453 yılında, Pera’daki evinde, aniden sırra kadem basan haritayı fellik fellik arayan çocuğun amacı ne tarihe geçmek, ne de keşiflerde bulunmaktı. Daphne isimli bir kıza âşıktı ve haftalardır kızı kuşatma yüzünden görememişti. Aslen harita bir bahaneydi, yalnızca hasretini bir nebzede olsa söndürmek, kafasını dağıtmak istiyordu.</span></p>

  <p class="MsoNormal"><span class="calibre3">Çok geçmeden dışarıdan gelen bağırtılar yüzünden arayışına son verecekti. Şehir merdivenlerine ve sokaklara toplanmış Galata sakinlerinin uğultusuna kulak kabarttı çocuk.</span></p>

  <p class="MsoNormal"><span class="calibre3">“Giustiniani yaralanmış, askerler geri çekiliyormuş.!”diye homurdandı geçkin bir adam sakalını sıvazlarken. Kadınlar surun dibine inşa edilmiş derme çatma evlerinin önünde haçlarını çıkarmış “Rab bizi koru” diye inleyerek dua ediyordu diz çökmüş. Christea Turris’in kapısındaki muhafızların çevresi kaygılı ve bir o kadar da meraklı bir kalabalık tarafından kuşatılmıştı. Bazıları muhafızlara Konstantinopolis’teki son durumu soruyorlardı. Bazıları ise kendilerini savunmak için kılıç istiyordu. Üç kodaman hararetle Galata’nın teslim olup olmaması gerektiğini münakaşa ediyorlardı. Ansızın bir delikanlı aralarında belirdi soluk soluğa. “Konstantinopolis düştü! Türkler şehre girmiş!” diye bağırdı. Bütün gözler delikanlıya dönmüştü. Uğultu dinmiş, ağızlar kapanmıştı bir müddetliğine. Bu sessizliği bozan tek şey ise, köhne bir evden hışımla çıkarak yokuş aşağıya, Haliç’e koşmakta olan çocuğun pabuçlarının çıkardığı takur tukur seslerdi.</span></p>

  <p class="MsoNormal1"></p>

  <p class="MsoNormal1"></p>

  <h2 class="MsoNormal1" id="sigil_toc_id_26"><span class="calibre18">V</span></h2>

  <p class="MsoNormal1"><i class="calibre10"><span class="calibre7" style="text-decoration:underline"><span class="calibre18">HAZİN SON</span></span></i></p>

  <p class="MsoNormal"></p>

  <p class="MsoNormal"><span class="calibre3">Planı kusursuz işlemiş sayılırdı, bir de zapt altındaki şehrin körfeze bakan sur kapıları açılmış olsaydı.</span></p>

  <p class="MsoNormal"><span class="calibre3">Gedikten geçmesi düşündüğünden de kolay olmuştu. Pera’daki halk gibi sur burçlarındaki askerler de karşı yakadaki gelişmeler yüzünden panik halindeydi ve kimsenin bir başına kale dibinde dolaşan bir çocukla ilgilenecek vakti yoktu. Cephaneler burçlara çıkan merdivenlerin ağzına getirilmiş, kılıçlar eli bir kabzayı kavrayacak kadar büyümüş delikanlılara dağıtılıyordu. İlyas bu karmaşanın arasında bir gölge gibi dolaşarak batıya doğru yürürken, her an bir askerin onu omzundan tutarak nereye gittiğini sormasından korkuyordu fakat önünü taşla kapattığı deliğe ulaştığında etrafında kimsecikler yoktu. On arşın yüksekte, mazgallarda bekleyen okçulara ses gitmemesi için yavaşça taşı sürükleyerek gediğin ağzından çekmiş ve belki de yeryüzünde yalnızca kendisinin geçebileceği daracık yarıkta sürünmeye başlamıştı.</span></p>

  <p class="MsoNormal"><span class="calibre3">Deliğin içindeyken her şeyin tastamam ilerleyişi onu sevindiriyordu fakat deniz kıyısına vardığında, karşı yakadaki şehrin surlarında tek bir kapının dahi açık olmadığını gördüğünde dünyası başına yıkılmıştı. Körfez, mütemadiyen surlara gülle yağdıran Osmanlı kadırgalarıyla doluydu. Lakin sur bu saldırılara karşı mukavemet gösteriyor, son kez şehri müdafaa ediyordu.</span></p>

  <p class="MsoNormal"><span class="calibre3">Kale burçlarında onu fark etmiş, derhal içeriye girmesini emreden Cenovalı askerlerin, gümbürtü arasında belli belirsiz duyulan haykırışlarını duymazdan gelerek, kıyıda karşıya geçmesini sağlayacak bir vasıta aramaya başladı. Kendisini taşıyacak bir kalas parçası bile işini görürdü. Biraz ileride, tek kürekli bir sandal bulduğunda ise sevinememişti. Karşı yakaya geçse bile, körfeze bakan Konstantinopolis kapıları kapalıyken şehre girmesi imkân dâhilinde değildi. Kayığı denize sürükleyip üzerine atladı, küreği suya indirdi ve içi içini kemiriyorken beklemeye başladı. Her an bir kapı açılabilir veya topların hışmına dayanamayan bir duvar çökebilirdi. Bunu gördüğü an küreği çekmeye başlayacak ve karşıya geçecekti.</span></p>

  <p class="MsoNormal"><span class="calibre3">“Ya Andronikos, şehre Türklerin akın ettiğini duyar duymaz oracıkta Daphne’yi öldürdüyse” diye düşündü. “Hayır hayır, böyle olmayacak. Onu kurtaracaksın. Hekimin rüyası gerçekleşecek” diye teskin etti kendini. Bildiği her dinin tanrısına, hâkim olduğu her lisanda dualar okuyor, karşıya geçerek kızı kurtarması için yardımlarını esirgememelerini diliyordu.</span></p>

  <p class="MsoNormal"><span class="calibre3">Ansızın Osmanlı donanmasından bir gemi, koyun daha da içine doğru meyletmeye başladı. Kadırga top ateşini kesmiş, güvertede başlarına barata geçirmiş, mavi şalvarlı askerlerin tekmili birden belirli bir noktaya doğru dikmişlerdi gözlerini. İlyas gemi önünden geçince küreklere asıldı. Tedbirliydi. Geminin pupasında dolaşan levendlerin onu görmemesi için; hem gemi ile arasında belirli bir mesafe sağlamak maksadıyla küreklere fazla asıldığını düşündüğünde siya ediyor, hem de Galata açıklarında ilerleyerek kendini kamufle ediyordu. Zamanla bu tedbirin pek de gerekli olmadığını idrak etti zira geminin içinde hummalı bir çalışma başlamıştı. Güvertedeki her levend bir şeye hazırlanıyormuş gibi etrafta koşuşturuyor, bazıları sarı kuşaklarındaki kılıçlarını kontrol ediyordu. İlyas ise güvertedeki üç adama dikkat kesilmişti. Elleri arkadan bağlı, dalmatik giymiş sakallı, göbekli bu üç adamın Konstantinopolis eşrafından olduğu aşikârdı. Önlerinde kollarını arkada birleştirmiş, yeşil cübbeli, beyaz sakallı bir adam, esirleriyle konuşuyor, arada bir de arkasını dönerek surlarda bilinmeyen bir bölgeyi işaret ediyordu askerlerine.</span></p>

  <p class="MsoNormal"><span class="calibre3">İlyas, kadırganın küreklerinin dalgalarında savrulurken her şeyi büsbütün kavrayıvermişti. Şehirden kaçarken Türklere esir düşen bu üç adam, canlarının bağışlanması için Osmanlı askerlerine şehre hangi kapıdan girmeleri gerektiğini gösteriyordu.</span></p>

  <p class="MsoNormal"><span class="calibre3">Tam da tahmin ettiği üzere kadırga bir kale kapısının önünde demir attı, kalas rampalar indirildi. Akın akın gemiden inen askerler yivli kapının önünde toplanmıştı. İlyas uzakta, diğer kadırgaların da yaklaşmakta olduğunu gördüğünde karşı yakaya doğru kürek çekmeye başladı. Küreğine bazen yüzü, vücudu paramparça olmuş insan cesetleri takılıyordu. İlyas onlara bir çocuğun ürkek halinden ziyade, irfan sahibi bir adamın nazarıyla bakıyordu. “Ölüyken hangi dinden hangi mezhepten oldukları bile belli olmuyor. Müslümanın da Hristiyanın da yüzü aynı şekilde parçalanıyor, yüreği aynı şekilde atmaya son veriyor. Derileri kılıçların keskinliği karşısında aynı aczi yaşıyor. Hepsinin gözleri açık, kargaları ziyafete çağırıyor. Ne Müslümanların Allah’ı, ne de Hristiyanların Tanrısı kendi kullarına kâfir saydıklarından başka bir son yazıyor, bir kudret katıyor. O zaman niye insanlar onlar uğruna yaşamlarını feda ediyor?” diye düşündü, cesetlerin feri sönmüş gözlerine dalıp gitmişken.</span></p>

  <p class="MsoNormal"><span class="calibre3">Yarımadanın kıyısına vardığında, yivli kapının açık olduğunu görüp sevindi. Bütün askerler şehre akın etmişti. Gemide yalnızca dört beş levendin kaldığını anlayınca var gücüyle kayıktan inerek kapıya doğru koştu.</span></p>

  <p class="MsoNormal"><span class="calibre3">Pheidippides isimli bir zat-ı muhteremin vaktiyle, Perslerle yapılan muharebede elde edilen zaferi Atina’ya haber etmek için gece gündüz demeden, dur durak bilmeden fersahlarca yolu koşarak katettiği söylenir. İlyas ise çok daha zorunu başarmıştı. Kuytularda tecavüze uğrayan kızların çığlıklarına ve nispeten daha insaflı ellerin köle olarak aldığı kadınların feveranına; ahırlara saklanan, kollarında kendilerini koruyacak adele kalmamış yaşlı adamların yüzünde peyda olmuş ecel korkusuna; kızlarını, kadınlarını, ziynetlerini müdafaa etmeye çalışan Rumların kılıçlarını Osmanlı askerlerinin yatağanıyla buluşturduğunda çıkan madeni vaveylaya; talan edilmekte olan fakirhanelerin içinden dışarıya dalgalanan azap dolu alevlere gözünü kulağını kapatarak, iki ayrı milletten çıkmasına karşın ne koyu ne açık, hep aynı allıkta akan oluk oluk kana yatak olmuş örme taştan yollarda koşarken İlyas, belki Pheidippides'ten daha az bir mesafe kat etmişti, ama çok daha güç bir iş başarmıştı. Ne ölmüş, ne öldürmüş, ne de masum bedenine tek bir damla kan bulaşmıştı.</span></p>

  <p class="MsoNormal"><span class="calibre3">Hagia Sophia’nın içine iltica etmiş insanlar yek bir ağızdan “Kyrie eleison!” diye haykırıyordu. Falcıların yalanı ayyuka çıkmıştı. Taarruz eden Osmanlı askerleri çoktan Konstantin Sütununu geçmişti ve ne gökten bir melek inmiş, ne de bir adam tanrının kılıcıyla şehri savunmuştu, aksine Türkler doludizgin Büyük Mabede doğru yeldirmekteydi.</span></p>

  <p class="MsoNormal"><span class="calibre3">Saray hekimi Andronikos’un evine doğru koşmaktayken en ufak bir endişe bile barınmıyordu içinde. Norahk’ın geceleri ona anlattığı aşk destanları geliyordu aklına. Çoğunda kehanetler vardı. Gözü pek delikanlılar sevdikleri kızlar için dağları deliyor, ejderhalarla savaşıyor, türlü türlü badireler atlatıyorlardı ama her birinin sonunda aşk kazanıyordu.</span></p>

  <p class="MsoNormal"><span class="calibre3">İlyas, Andronikos’un rüyasını, Daphne ile vuslatının kehaneti olarak yorumluyordu. Şimdi ise destanın son sayfaları yaşanıyordu. İleriki zamanlarda, belki yüz, belki bin sene sonra ihtiyarlar torunlarına, bir çocuğun, kargaşa ve alevler içindeki bir şehirde, sevdiği kızı, gözü dönmüş babasından ve merhamet nedir bilmeyen askerlerden kurtarışını anlatacak, İlyas ve Daphne’nin öyküsü aşkın asırlık timsal öykülerinden biri olacaktı.</span></p>

  <p class="MsoNormal"><span class="calibre3">Çocuk mukadderata öyle güveniyordu ki, Daphne’nin evine vardığında gördüğü tablo yüzünden ne umutlarını yitirmiş, ne de yere kapaklanıp ağlamıştı. İçinde bir kasırga yaşanmışçasına, buhurdanların, parşömenlerin, koltukların, resimlerin, perdelerin mermer zemine saçıldığı ev bomboştu. Avluyu geçerek Daphne’nin odasına vardığında kapının açık olduğunu görmüş, bir anlığına yüreği ağzına gelmişti fakat hiçbir yerde kan izi görmeyişi içini rahatlatmıştı. Daphne’nin salonu da yağmadan payını almıştı. Yastıklar bile içinde altın bulunması ihtimaline karşı yırtılmış, içindeki beyaz kuş tüyleri, salon ve odaya erkenden kışı getirircesine karlar gibi zemini kaplamıştı.</span></p>

  <p class="MsoNormal"><span class="calibre3">Aylar önce Daphne ile beraber oturup hoş sohbetler ettikleri balkona çıktı. Korkuluğa dayanıp düşünmeye başladı. Bir dürtü, Daphne ve babasının esir düşmediğini söylüyordu ona ama baba kızın nereye gidecekleri konusunda en ufak bir fikri yoktu. Onları evleri dışında hiçbir yerde görmemişti ve son iki aydır, kuşatma devam ederken ne yaptıklarını bilmiyordu.</span></p>

  <p class="MsoNormal"><span class="calibre3">Taburelerden birini düzeltip üzerine oturdu. “Daphne babasının iyi biri olduğunu söyler dururdu. Kıza kıymamıştır belki de. Çoktan şehirden kaçmış bile olabilirler. Belki Atina’ya, belki de Roma’ya yol almaktadırlar şimdi” diye düşünerek teskin etmeye çalışıyordu kendini ama bu avutucu düşüncelerde bile keskin bir taraf vardı. Eğer Daphne babasıyla başka bir yere göç ettiyse, onu koskoca dünyada nasıl bulacaktı? Lanet olası dünyada o kadar çok şehir, o kadar çok güzergâh vardı ki, samanlıkta iğne bulmak bile, Daphne’in adresini bulmaktan daha kolay olurdu.</span></p>

  <p class="MsoNormal"><span class="calibre3">“Hayır. Hayır, hayır! Vakti varken ülkesini terk etmeyen bir adam, korkak koyunlar gibi kaçmaz. Norahk, Andronikos için katır kadar inatçı derdi. O halde Norahk’ın önerdiği gibi Daphne’nin canına kıyacaktır.” Kafasını toparlaması gerekiyordu. Başını iki elinin arasına aldı ama bir türlü zihninin içindeki tedirgin seslerin keşmekeşi sona ermiyordu. “Neresi? Andronikos nerede Daphne’yi öldürecek?”</span></p>

  <p class="MsoNormal"><span class="calibre3">Zihnindeki gürültü arasında bir kızın sedası zuhur etti. Daphne’nin sesiydi. Aynı cümleyi tekrarlıyordu. <i class="calibre10">Beni denizkızlarına emanet edeceksiniz demek! Beni denizkızlarına emanet edeceksiniz demek!</i> <i class="calibre10">Beni denizkızlarına emanet edeceksiniz demek!</i> İlyas başını kaldırdı, yanan evlerden yükselen kara dumanlar yüzünden zar zor seçilen Haliç’e dikti gözlerini. “Bir saat önce oradaydım. Eğer orada olsalardı onları görür… Kahretsin! Andronikos da benim gibi kapıların açılmasını bekliyordu!”</span></p>

  <p class="MsoNormal"><span class="calibre3">Evden çıkarak koşarken, küçük kalbi tahammülünü aşan bir çaba gösteriyordu fakat yine de İlyas için yeterli değildi bu. En müspet tahminle yarım saatte surlara ulaşabilirdi. Şehir içinde harcadığı vakti de hesaba kattığında, Andronikos’un kızını denize atabileceği tam bir buçuk saatlik bir süre vardı ve bunun bir saati çoktan tükenmişti. “Norahk! Kahrol Norahk! Kahrol! Söz vermiştin! Onu koruyacağına yemin etmiştin!” diye bağırdı. Çocuğun feryadından arta kalan ses zerreleri, saatler sonra uçsuz bucaksız bir okyanusta kürek çeken yaşlı bir adamın kulağına geldiğinde, adam bir anlığına çekti ellerini küreklerden. Yaşlı gözbebekleri doğuya nazar etti. “Ve yeminini tutuyorum çocuk” diye mırıldandı. Küreklere her zamankinden de kuvvetle asıldı.</span></p>

  <p class="MsoNormal"><span class="calibre3">İlyas’ın belki de en son yapması icap eden şey durmaktı lakin yine de durmuş, soluklanıyordu. Fakat bu yalnızca bir numaraydı. Şehzade Orhan’ın ardında kendi milletine karşı savaşmış Türklerden birkaçı, etraflarında toplanmış yeniçerilerden dayak yemekteydiler. Şehirdeki karmaşa içinde bu tablonun herhangi özel bir tarafı yoktu. Siyah küheylan hariç… Sahibi her kimse atı başıboş bırakmış, dizgini hiçbir kazığa bağlama gereği duymamıştı.</span></p>

  <p class="MsoNormal"><span class="calibre3">Düşünmemesi gerekiyordu. Düşünecek, plan yapacak vakit yoktu. Arkaları dönük, kendilerini bir sille yarışına kaptırmış yeniçerilerin yanından bir gölge gibi sessizce süzüldü. Ayağını üzengiye attığında at irkilmişti ama yine de şanslıydı, hayvan, sahibine yeteri kadar sadık değildi. Siyah at, eyerde oturuyorken ayakları mahmuzlara dahi yetişmeyen yeni sahibinden komut bekliyordu. Dizginleri kavrayıp hayvanın yokuşa doğru döndürdü, sağrısına tekme attı.</span></p>

  <p class="MsoNormal"><span class="calibre3">Daha önce birkaç kez ata binmişti ama bir kez bile dizginleri tutmuş değildi. Babası bayıra giderlerken onu ve annesini ihtiyar atlarına bindirir, dizginleri tutarak atı arkasından sürüklerdi. Güzel günlerdi. İlyas çimlerin üzerine oturup, annesinin yaptığı yemekleri yerken babası boş parşömenleri çantasından çıkarır, füzeniyle gördüğü her şeyi resmederdi. “Sizi kurtaramadım. Yapamadım. Bir çocuktum. Hala bir çocuğum. Ama onu kurtaracağım. Daphne’yi kurtaracağım!” diye düşünüyordu atıyla dörtnala, insan kaynayan sokakları, Musa’nın asasının yardığı Kızıldeniz gibi ikiye ayırırken. Bazı hiddetli yeniçeriler ve levendler onu durdurmak için önüne atlıyordu ama nafileydi, küheylan sahibinin duygularını paylaşıyormuşçasına her badirede şaha kalkıyor, askerlerin alınlarına nalını işliyor, sonra da gideceği yeri biliyormuş gibi dizgine, tekmeye gerek kalmaksızın koşmaya kaldığı yerden devam ediyordu.</span></p>

  <p class="MsoNormal"><span class="calibre3">Kapıyı gördüğünde atı tırısa kaldırdı. Sur dibi, cesetlerin arasında hala elini kolunu kaldırabilecek kadar can taşıyan Rum ve Türk askerler dışında tenhaydı. Kaleden çıktıktan sonra atı dizginledi. Her yer kadırga kaynıyordu. Eğer baba kız Haliç’te iseler onları bulunduğu noktadan görmesi imkânsızdı. Attan indi. Islak, yosunlu taşların üzerinde bir yandan yürürken, bir yandan da etrafı gözlüyordu. Gemilerin güvertelerinde, şehirdeki talana giremedikleri için homurdanarak bekleyen levendler onu görmüştü fakat kıyafetinden Türk olduğunu anlamış olmalılar ki bir şey yapmaya yeltenmemişlerdi.</span></p>

  <p class="MsoNormal"><span class="calibre3">Bir dürtü çocuğa, Andronikos ve Daphne’nin orada bir yerde olduğunu söylüyordu. Ama sırtını İlyas’a dönmüş, ketenden örülme kukuletalı bir boz pelerin giymiş adam dışında kimsecikler yoktu körfezde. Kukuletasını başına geçirmiş adam neredeyse kasıklarına kadar suya batmış olmasına aldırmadan, denizin sığlığında yavaş adımlarla ilerliyordu. Açılmış geniş kolları besbelli bir şey taşıyordu.</span></p>

  <p class="MsoNormal"><span class="calibre3">Doğudan bir yel estiğinde, neredeyse beline kadar suya batmış adamın kukuletası tepesine kadar açılmıştı. Yüzünde bıraktığı kıraç sakallara rağmen Andronikos’u tanımakta zorlanmadı. Sonra ansızın ayakları gördü. Ancak bir kıza ait olacak kadar küçük, zarif ve biçimli ayakları…</span></p>

  <p class="MsoNormal"><span class="calibre3">Daphne babasının kucağındaydı. Her şeyi kabullenmiş bir şekilde babasına bakıyordu. Kızın karnında, etrafına kalın ipler bağlanmış bir taş duruyordu ve bu ipler Daphne’nin ayak bileğinde düğümleniyordu. Andronikos artık durmuştu ve kıza bir şeyler fısıldıyordu.</span></p>

  <p class="MsoNormal"><span class="calibre3">“Destanın mutlu sonla biteceği an işte geldi” diye düşünüyordu koşarken. Onları bulması tesadüf olamazdı. Korkmuyor, endişelenmiyor, aksine huzur hissediyordu içinde. Rüyanın gerçekleşeceğine artık inanmıyordu, biliyordu. Daphne’yi aklını kaybetmiş babasının elinden kurtaracak, kız onun bir çocuk, bir arkadaş değil, kaderindeki adam olduğunu anlayacak, kana bulanmış şehri terk ederek bilmedikleri diyarlara atlar üstünde, belki de yelkenleri şişmiş gemilerle seyahat edecek ve bir gün büyüdüğünde, bir göl kıyısında kızın al dudaklarına kavuşacaktı.</span></p>

  <p class="MsoNormal"><span class="calibre3">Yaşamın en affedilmez huyu, insanlara kendilerini müstesna hissettirip, sonra da ansızın onları gerçekle yüzleştirmekten zevk alışıdır. Kızını belinden tutmuş yaşlı adam ellerini çektiğinde, Daphne, taşın ağırlı ile birden bire, yalnızca tek bir lahzada denizin dibine geri dönüşü olmayan bir seyahate çıkmıştı. İlyas’ın tek yapabildiği ise birkaç metre öteden “Daphne!” diye haykırmak olmuştu.</span></p>

  <p class="MsoNormal"><span class="calibre3">“Bunu yapmalıydım Silvio! Kızımın bir kâfirin koynuna girmesini kabullenemezdim” diye sızlanarak ağlayan hekime aldırmadan, derin bir nefes alıp denize daldı İlyas. Arşimet’in bir hamam sefasındayken keşfettiği kuvvete karşı, var gücüyle kulaç atarak direniyor, denizin derinliğine seyrediyordu. Kalbi patlarcasına atıyordu. Balıkları görebiliyordu, ama onun görmek istediği şey balıklar değil, altın sarısı saçlardı. Fakat yoktu Daphne. Denizin tuzlu suyunda yanmakta olan gözleriyle etrafı taramasına karşın kıza dair en ufak bir ize rastlamamıştı. Attığı her kulaçta güneş kudretini yitiriyor, umutları kararıyordu. Ciğerlerindeki havanın yettiği kadar derine kulaç attığında karşısında safi karanlıktan başka bir şey yoktu artık. Karanlık Daphne’yi çekip almıştı kendisinden.</span></p>

  <p class="MsoNormal"><span class="calibre3">Kendine geldiğinde deniz yüzeyinde sırt üstü durmaktaydı ve her insanın er geç bir gün tecrübe edeceği anı, olabilecek en masum yaşta ve olabilecek en kötü zamanda yaşamaktaydı. O an, İlyas’ın, yeryüzünde müstesna bir yeri olmadığını, özel biri olmadığını idrak ettiği andı.</span></p>

  <p class="MsoNormal"><span class="calibre3">Asla Andronikos’un rüyasında kızını öpen delikanlı olmamıştı. Zaten böyle biri de yoktu. Rüya bir kehanet değildi, yalnızca bir rüyaydı işte. Herkesin gece uykusunda görebileceği cinsten bir düştü. Bu rüyaya atfedilen o meşum anlam, kızın hayatını tecrit içinde yaşamasına ve nihayetinde denizin derinliklerinde can vermesine neden olmuştu ve İlyas da faillerden biriydi.</span></p>

  <p class="MsoNormal"><span class="calibre3">Kendini bir aşk destanının kahramanı olmaya öyle kaptırmıştı ki, asıl meseleyi görememişti. Mühim olan Daphne’ye kavuşması, kızın onu sevmesi, onu bir erkek olarak görmesi değildi. Mühim olan Daphne’nin yaşamasıydı. Var olmasıydı. Varsın başka bir adamın koynunda aşkı bulsun, onun varlığını hissetmek, onun gölgesi olmak, onun yaşadığını bilmek yeterli olmalıydı İlyas için.</span></p>

  <p class="MsoNormal"><span class="calibre3">Güneye doğru kulaç attı ve birkaç dakika sonra kıyıya ulaştı. Andronikos ıslak taşların üzerinde cansız halde yatıyordu. Parmağındaki yüzüğün kapağı açıktı. “İnsafsız! Bari kızına da kolay bir ölümü reva görseydin!” diye bağırdı adamın bembeyaz yüzüne karşı.</span></p>

  <p class="MsoNormal"><span class="calibre3">Bir hafta sonra Sultan Mehmed’in adamları İlyas hakkında tahkikat yaptıklarında, Rufina isminde kimsesiz bir kadın, daha evvel hizmetçilik yaptığı eve ziyarete gelen çocuğu Cenovalılarla Ahdname yapılmadan evvel birçok kez Konstantinopolis’te gördüğünü, yırtık pırtık giysilerine, perişan haline üzüldüğü için halini hatırını sorduğunu ama çocuktan “Manası kalmadı” dışında herhangi bir cevap alamadığını söyleyecekti. Galata’da Christea Turris civarında oturan Rum bir demirci ise çocuğu en son 2 Haziran günü, vaktiyle Mor Cübbeli ismiyle andıkları bir rüya tabircisiyle beraber yaşadığı izbe evin kapısından içeriye girerken gördüğünü anlatacaktı.</span></p>

  <p class="MsoNormal"><span class="calibre3">İlyas eve girdiğinde sedire oturdu ve duvardaki tabloya baktı. Herkesi kaybetmişti. Annesi, babası, Daphne… Norahk hem ona ihanet etmiş, hem de bir kızın canından olmasına sebep olmuştu. Kimsesi yoktu artık. Yapayalnız kaldığı dünyada ona ait olan tek şey ise babasından yadigâr bu resimdi. Babası bu tabloyu fırçasıyla renge buluyorken bir gün onu bu vadiye götüreceğini söylerdi. Bu asla olmayacaktı. “Lanet olsun bana! Lanet olsun benim gibi yaşam kayıp giderken avuçlarından, masallara, tanrılara bel bağlayanlara!” diye feveran etti.</span></p>

  <p class="MsoNormal"><span class="calibre3">Ölmek istiyordu ama ölemezdi. Bir hançeri kabzasından tutup yüreğine saplayabilirdi ama yapamazdı. Ölümlerine yalnızca şahit olabildiği annesinin, babasının, Daphne’nin yüzlerine bakamazdı cennetin kapısında.</span></p>

  <p class="MsoNormal"><span class="calibre3">Öfkesi durulduğunda tekrar tabloya baktı. Tepesi karlı dağlarla kuşatılmış yemyeşil vadinin gölünü, ormanlarını, beyaz şatosunu inceledi üzüntüsünü bir nebze de olsa dindirmek için lakin gözlerini her kırptığında karanlıkta Daphne’nin zeytuni gözleri zuhur ediyordu.</span></p>

  <p class="MsoNormal"><span class="calibre3">“ Keşke Daphne’nin gözlerinin içinde de böyle bir yurt olsaydı benim için. Siyah halkasından dağlar, yeşil kısmından bir ova, düşmüş gölgesinden bir orman ve gözbebeğinden bir göl yaratabilseydim” diye düşündü.</span></p>

  <p class="MsoNormal"><span class="calibre3">“Bir nehir olsaydı orada bir dağın şelalesinden doğan… Bir saray olsaydı yatağında mışıl mışıl uyuyabileceğim… Bir kütüphane olsaydı orada, var olan tüm bilgilere erişebileceğim… Bir diyar olsaydı çayırlarında yürüyüp koşacağım, geceleyin yıldızlara dalıp kaybolacağım. Benim dışımda kimse yaşamıyor olsaydı ya bu yurtta! Benim ki haricinde hiçbir yürek atıyor olmasaydı bu ovada! Bencillik mi bu? Varsın bencillik olsun! Orada kan, savaş, zulüm olmasaydı. Orada yalanlar, ihanetler barınamıyor olsaydı. Diyara yalnızca ben hükmetseydim altın tahtıma kurulup. Hayır, hayır… Yeterli değil bu… Aklımda varken hatıralar hiçbir hayra çıkmaz bu hayal! Annemi, babamı, Daphne’yi unutmalıyım. Onlar hiç var olmamış gibi pür pak bir belleğim olsaydı keşke. Ne ilim ne lisan kalsaydı hafızamda beni onlara götürecek. Ancak böyle kurtulurdum yüreğimi burkan acıdan. Diğerleri bir kitap bir itikat uğruna, bir adamın ihtirası uğruna canlara kıyarken, birbirlerini doğrayıp kendi yalanlarına hakikatmiş gibi iman ederken ben orada olsaydım, hiçbir şey bilmeden sevdiğimin son hatırasında nefes alıp yaşardım. Dünya onların olsun, bana benim dünyam yeterdi.”</span></p>

  <p class="MsoNormal"><span class="calibre3">İlyas resme o kadar daldı, o kadar hayal kurdu ki bir daha tablodan ayırmadı gözlerini. Günlerce ne su geçti ağzından ne yemek. Bazen yanında beliren insan suretlerini fark ediyordu. Kollarına bir şeyler bağlıyorlardı. Bir ara iri kıyım adamlar onu yerinden kaldırmaya çabalamış ama muvaffak olamamışlardı. Bir daha da kimse girmedi kapıdan. Vücudu takatini yitirdiğinde başı devrildi yere ve son nefesini verdi.</span></p>

  <p class="MsoNormal"><span class="calibre3">Gözlerini açtığında ahşaba hakkedilmiş bir rölyefe bakıyordu. Bir vadinin resmiydi bu. Tülle çevrilmiş bir yatakta yatıyordu. Başucunda altın bir taç vardı. Ve hiçbir şey hatırlamıyordu.</span></p>

  <p class="MsoNormal"></p>

  <h1 class="MsoNormal1" id="sigil_toc_id_27"><b class="calibre4"><span class="calibre6">MOR CÜBBELİ ADAM</span></b></h1>

  <p class="MsoNormal"></p>

  <p class="MsoNormal"></p>

  <p class="MsoNormal1"></p>

  <h2 class="MsoNormal1" id="sigil_toc_id_28"><span class="calibre18">I</span></h2>

  <p class="MsoNormal1"><i class="calibre10"><span class="calibre7" style="text-decoration:underline"><span class="calibre18">KEHANET</span></span></i></p>

  <p class="MsoNormal"></p>

  <p class="MsoNormal"><span class="calibre3">Bir zamanlar Helen diyarında terk-i hayat eyleyenlerin gözlerini açar açmaz kendilerini buldukları, tarihte yalnızca dört gözü pek insanın girip de çıkabildiği, kara bulutların mıhlandığı semasına ne ayın ne güneşin söz geçirebildiği Hades isminde bir ülke varmış. İsmini malikinden alan bu ülkenin asıl cefası ise, diyarın dört ırmağından biri olan çamurlu, kızgın Akheron’un bir ucundan diğer ucuna mütemadiyen kürek çekip, bir obolos karşılığı ölü canları öteki hayatlarına götüren Kharon’un sırtındaymış. Her daim giydiği kurşuni pejmürde pelerininin kukuletası ile kırışık abus çehresini gölgeleyen, kül rengi sakalları göbeğine kadar inen bu ihtiyar adamın küreğini çekerek yılan bodoslu sandalıyla usul usul kendisine yaklaştığını gören yitik toy ruhlar, cenazelerinde vefa gösterilip ağızlarına bırakılmış meteliği yaşlı adama verir, sandala binip kendilerini bekleyen diğer dünyaya yolculuklarına başlarmış. İhtiyar sandalcı cebine öyle düşkünmüş ki, meteliksiz ruhlar ne kadar yalvarırsa yalvarsın şefkat göstermez, siya edip geri dönerek biçare ruhları Hades’in kıyısında ebediyen beklemeye bırakırmış.</span></p>

  <p class="MsoNormal"><span class="calibre3">Gel zaman git zaman yaşlı Kharon’un sandalına, adını evvelde Troya şehitlerinden de işittiği Thebaili kör kâhin Teiserias binmiş. Kharon her zaman yaptığını yapıp sırtını yaşlı yolcusuna dönmüş, cebine kattığı meteliğin neşesini belli etmemek için kendini dizginleyerek küreğine asılmış. Fakat hemen sonra arkasından gelen sesle irkilivermiş zira kâhin ona “Nerede olduğunu biliyor musun Sandalcı? Nedir yaşamın içyüzü?” diye sormuş. Sandalına teşrif etmiş Theseus, Hektor ve Akhilleus’un bile bildikleri haddi bilmekten yoksun bu geveze kâhin bozuntusuna hiddetlenen Kharon hiç istifini bozmadan kürek çekmeye devam etmiş, Akheron’un sonunda yaşlı kâhin sandalından inip kayboluncaya kadar dudaklarını mühürlemiş. Oysaki kâhinin duymazdan geldiği suali zihnine bir şüphe tohumu ekmiş çoktan. Yolcularına gösterdiği tasasız, somurtkan tavrının perde arkasında, cebe metelik atıp kürek çekmekten ibaret yaşamının biteviyeliğini ve hayatın manasını sorgular olmuş.</span></p>

  <p class="MsoNormal"><span class="calibre3">Kharon’un zamanla hali ve davranışları değişmiş. Akheron’un fokur fokur kaynayan akıntısında taşıdığı bilge zevata yaşamı sormaya başlamış. Biri hava demiş, biri su, biri ateş, biri madde… Bazıları varlıklarından bile şüphe ediyormuş cevap vermemişler, bazıları ise o kadar çok teferruata girmiş ki sandalcının aklı alabora olmuş.</span></p>

  <p class="MsoNormal"><span class="calibre3">Sandalcı yaşamın kendisi tek iken gıyabında bu kadar farklı cevabın olmasına öyle şaşırmış ki, bu kez de şansını alelade ruhlara yaşamı sorarak denemeye karar vermiş. Çiftçiler yaşamın manasının mahsul olduğunu söylerken, kadınlar güzel olmaktır diye diretiyormuş. Askerler ganimet ve şarapta mutabıkken, krallar iktidarı ağızları sulanarak tarif ediyor, rahipler ise Tanrılardan başka cevap olmadığında inat ediyormuş. Kharon’un aklı, tek cevap yerine bin cevap işittiği suali yüzünden tarumar olmuş.</span></p>

  <p class="MsoNormal"><span class="calibre3">Bir gün vazifesini ifa etmek için küreğine asılmış yine Sandalcı. Akheron’un kıyısında kendisini bekleyen mor cübbeli ruhu görünce afallamış. Daha hayatının baharında, namı tüm dünyaya yayılmış İskender’miş bu. Babil’de gözlerini hayata yuman bu büyük kralın kumandanları mirasına konmak için öyle acele etmişler ki, cenaze sırasında keselerinden bir metelik çıkarmayı dahi unutmuşlar. Tüm dünyaya hükmetmiş olmasına karşın Kharon’un huzurunda sersefil kalan İskender, ihtiyara bir meteliğe tekabül olması kaydıyla en has kadifeden örülmüş, yalnızca kralların sırtına layık mor cübbesini önermiş. Sandalcının meşrebi eskisi gibi olsaymış çoktan siya edip, bir zamanların büyük hükümdarını perişan olması için Akheron’un kıyısında bırakırmış lakin cevabından mahrum kaldığı sual sandalcının fıtratını büsbütün değiştirmiş. Kharon İskender’in teklifini kabul etmiş, asla giymeyeceğini düşündüğü mor cübbeyi ondan alıp kenara atmış, genç kralı sandalına buyur etmiş</span></p>

  <p class="MsoNormal"><span class="calibre3">Yolculuk sırasında Kharon İskender’e “Doğunun ve batının hükümdarı, belki sen bilirsin de söylersin bana. Hayatın manası nedir?” diye sormuş. İskender hiç düşünmeden “Zafer” yanıtını vermiş coşkuyla. Kharon gözlerini kısarak İskender’e bakmış sonra da istihzayla “Hala mı zafer! Zaferlerin kurtaramadı seni ecelin soğuk ellerinden” demiş. İskender kahkaha atmış “Ama beni Akheron’un kıyısında ebediyen çürümekten kurtardı yine bir zafer. Dünya başladığından beri sandalına binen tek çulsuz benim ihtiyar. Bu benim en büyük zaferim, heyhat yazılmayacak, bilinmeyecek” demiş.</span></p>

  <p class="MsoNormal"><span class="calibre3">Hayatın manasını düşünmekten ölü ruhların bile maskarası olmuş Kharon’un yıllar sonra canına tak etmiş, sabır ateşini söndürüp, zihnine bu melun merakı bırakan Kahin’in ruhunu bulmak için Ölüler diyarına girmiş. Hıncahınç dolu diyar cennetten ziyade bir mezbeleyi andırıyormuş ama Sandalcı ne yapıp ne edip Elysion’da Teiserias’ı bulmuş, yakasına yapışmış. Thebaili kahine hayatın tek ve şüpheden muaf bir manası olup olmadığını sormuş. Kahin</span></p>

  <p class="MsoNormal"><i class="calibre10"><span class="calibre3">Yaşamın membasını sorarsın bana Akheron'un bekçisi</span></i></p>

  <p class="MsoNormal"><i class="calibre10"><span class="calibre3">Ben kimim ki aklımda olsun o şarabın esas çeşnisi</span></i></p>

  <p class="MsoNormal"><i class="calibre10"><span class="calibre3">Lakin kutlulardan kut almışsın ki sen bileceksin.</span></i></p>

  <p class="MsoNormal"><i class="calibre10"><span class="calibre3">Ayartabilirsen şayet koynuna girmesi için eceli.</span></i></p>

  <p class="MsoNormal"><i class="calibre10"><span class="calibre3">İnsanın nazarından ve izahından azade</span></i></p>

  <p class="MsoNormal"><i class="calibre10"><span class="calibre3">Ne sarı ne yeşil ne kırmızı ne mavi</span></i></p>

  <p class="MsoNormal"><i class="calibre10"><span class="calibre3">Rengi safi kendinden menkul o çiçeğe,</span></i></p>

  <p class="MsoNormal"><i class="calibre10"><span class="calibre3">bir kızın zeytuni gözünde soluk alırken</span></i></p>

  <p class="MsoNormal"><i class="calibre10"><span class="calibre3">bir maralın gözbebeğinde rastlayacaksın</span></i></p>

  <p class="MsoNormal"><span class="calibre3">dizelerinden mürekkep kehanetini okuduktan sonra Sandalcıya diyarı terk ederek, bahsi geçen şu esrarengiz çiçeği bulmasını salık vermiş. Kharon ne yapsa ne tehditler savursa da Teiserias’ın ağzından başka bir kelam çıkaramamış.</span></p>

  <p class="MsoNormal"><span class="calibre3">Sandalcı ebediyete haizmiş lakin Hades’ten ayrılmak için icap eden cesaretten de mahrummuş. Yüreğinde bir arpa tanesi kadar bile yer kaplamayan cesaretinin filizlenmesi için tam yüz yıl daha beklemesi gerekmiş. Kararını verdiğinde hırpani pelerinini çıkarmış, sırtına Büyük İskender’den yadigâr mor cübbeyi geçirmiş, Hades diyarının giriş kapısında pinekleyen üç başlı köpek Kerberos’un üç çift şaşkın gözü onu izlerken ülkesini terk etmiş.</span></p>

  <p class="MsoNormal"><span class="calibre3">Rivayet şudur ki, Kharon’un sandalını başıboş gören meteliksiz biçare ruhlar, Sandalcının yokluğundan istifade edip Akheron’u binbir çile ile geçerek ölüler dünyasına akın etmişler. Zaten mahşeri kalabalık olan Tartaros’un kolonları bu yüke dayanamayıp çatlamış, en nihayetinde Hades’in binbir emekle inşa ettiği ölüler dünyası bir enkaza dönüşmüş, ölü ruhlar gerisin geri yaşamın öz suyuna düşmeye başlamış. Bu sırada fani dünyada Hades hakkında söylentiler bir curcunanın kopmasına neden olmuş. Faniler Ahiret dünyasının yıkıldığını öğrendiklerinden beri ibadetlerini aksatmaya, çocuklar ise Tanrılardan korkmadan büyümeye başlamış. Asırlarca tahtlarında keyif çatmış, insanlarla kedinin fareyle oynadığı gibi oynayıp eğlenen Tanrılar öyle unutulmuşlar ki, bazıları insanların arasına karışmış, bazıları ise münzevi bir yaşam sürmek için en tekinsiz ormanları, en aman vermez çölleri memleket bellemiş.</span></p>

  <p class="MsoNormal"><span class="calibre3">Ceza yoksa korku, korku yoksa esaret de yokmuş lakin insanoğlunun bu hürriyeti fazla uzun sürmeyecekmiş. Tanrılar bile arştaki katlarından inerken, krallar hala tahtlarında keyif çatıyormuş çünkü insanoğlu arzda yürüyen en hikmet sahibi mahlûkat olsa da bir liderin idaresi olmadan bir nizamın var olabileceğini tahayyül etmekten acizmiş. Bu insanoğlunun en vahim kusuruymuş zira hangi usulle hangi sıfat ile tahta kurulursa kurulsun, her lider tebaasını koyun sürüsüne çevirmek için daha üstün bir varlığın saldığı korkuya muhtaçmış. Bu kez kralların devasına derman olmak için şarktan bir Tanrı geliyormuş. Daha kindar, daha gaddar ve daha kıskanç bir Tanrı…</span></p>

  <p class="MsoNormal1">***</p>

  <p class="MsoNormal"><span class="calibre3">Kharon uçsuz bucaksız fani dünyada insanların arasına karışmaktan imtina ederek, kara kışlara, kavurucu yazlara aldırmadan Teiserias’ın müjdelediği çiçeği bulmak için gördüğü her ormana, her vadiye dalmış; her memleketin baharında arşınlamadık bir karış toprak bırakmamış lakin bir türlü muvaffak olamamış. Dünyanın en güzel papatyalarına, zambaklarına, güllerine rast gelmiş lakin hiçbiri kâhinin söylediği çiçek değilmiş zira renklerine aşinaymış.</span></p>

  <p class="MsoNormal"><span class="calibre3">Sandalcı şansını aşkta denemeye karar vermiş. Yoluna çıkan her yeşil gözlü kıza cebinden çıkardığı altın obolosları elinde döndürerek, tepesinde kalmış tek tük saçlarını şekilden şekle sokarak caka satmış fakat ne bir kızın gönlünü kazanabilmiş ne de kendi gönlü aşk bilmiş. Kerhanelerde uçkur çözdüğü zümrüt gözlü yosmalara gümüş de verse altın da verse kızların nazarı Kharon’da değil cebindeymiş.</span></p>

  <p class="MsoNormal"><span class="calibre3">Çareyi ölümde bulmuş Sandalcı. Hançer saplamış kalbine, kesmiş bileklerini, bir ağacın dalına asmış kendini… Bunlar yetmemiş, Tibet’in en derin uçurumlarından atlamış. Olan ağaç dalına, hançere, toprağa, dünyaya olmuş, Kharon’a hiçbir şey olmamış.</span></p>

  <p class="MsoNormal"><span class="calibre3">Hindistan’dan garba umutsuzluk ve yalnızlıktan mustarip halde dönen Kharon’un burnu aşinası olduğu ölüm kokusuna boğulur olmuş zira dünyayı idare eden Roma, Tek Tanrı’ya ibadet eden cenah ile atalarının itikadını muhafaza eden tarafın karşılıklı katliamları ile sarsılıyormuş o sıralar. Kharon da aklının sesine kulak vermiş, sulhun hala sürdüğü, göğe kadar uzanan deniz feneriyle maruf İskenderiye’ye gidip bir ev kiralamış, insanların arasına karışmış.</span></p>

  <p class="MsoNormal"><span class="calibre3">Çok geçmeden ikamet ettiği şehrin, arzda kaleme alınmış bütün kitaplara yurt olmuş İskenderiye Kütüphanesi ile meşhur olduğunu öğrenen Kharon, aradığı çiçek hakkında daha fazla bilgi edinebilmek için soluğu kütüphanenin kapısında almış. Yüzlerce sütunun desteğiyle ayakta duran kütüphanenin raflarında duran milyon adet rulo parşömeni gözüne kestiren Sandalcı, aynı zamanda bir öğrenim yuvası olan teşekkülün müdavimlerinin meraklı nazarı altında, bıkmak usanmak bilmeden, takvimlere, mevsimlere aldırış etmeden kendini kitaplara teslim etmiş.</span></p>

  <p class="MsoNormal"><span class="calibre3">Geometrinin piri Öklid, Grek lisanının gramerini inceleyen Trakyalı Dionysios, buharın gücünü ilk keşfeden Heron gibi nice parlak aklın çalışmalarının yanı sıra, sandalına teşrif etmiş Pisagor, Aristarkus, Platon gibi eski yolcularının da kitaplarını şevkle hatmeden Kharon, etrafındaki insanlar ölüme her gün bir adım yaklaşıyorken yaşına kazık çakmış olmasının yakında fark edileceğinden de korkuyormuş. Nihayet <span class="calibre23">Teophrastos’un Nebahat hususundaki çalışmalarını bulduğunda sevincinden neredeyse zil takıp oynayacakmış fakat neşesi fazla sürmemiş. Bitkibilim ile alakalı hiçbir kitapta Kâhinin andığı çiçeğe dair bir emare yokmuş.</span></span></p>

  <p class="MsoNormal"><span class="calibre24">Tüm Roma diyarını tahakkümü altına alan Hristiyanlar, uzun zamandır gözlerine kestirdikleri pagan şehri İskenderiye’yi, Şarki Roma İmparatoru’nun Konstantinopolis’ten gelen tasdiki ile yerle yeksan etmişler, yeni dine iman etmeyenleri kılıçtan geçirip kütüphaneyi içindeki milyon adet rulo ile yakıp yok etmişler. Devrin en büyük âlimi Hypatia’nın zalimane idamının hatırasını her gözünü kapatışında tekrar yaşayan Kharon şehirden ayrılıp kuzeye yönelmiş.</span></p>

  <p class="MsoNormal"><span class="calibre24">Asırlar süren beyhude arayışında dişe dokunur hiçbir şey bulamayan Sandalcı, memleketine geri dönmüş. Niyeti Kâhini bulup ondan daha fazla malumat almakmış lakin Akheron’un kıyısında hiçbir biçare ruhu göremeyince bir şeylerin ters gittiğini anlayıvermiş. Kıyamet yaşamış gibi hercümerç olmuş Hades diyarına ıstırapla bakan Kharon, metruk olmuş diyarını terk ederken bir kayanın üzerine oturmuş onu izleyen Athena’yı güç bela fark etmiş, hemen temenna durmuş.</span></p>

  <p class="MsoNormal"><span class="calibre24">Beyaz peplosu loş mekânda parıl parıl parlayan kara saçlı, ay yanaklı, gök gözlü Tanrıça kargısından destek alıp ayağa kalkmış, dingin bir sesle Kharon’a “Roma bizi terk etti. Konstantinopolis ise İskenderiye’yi yakıp yıktırarak son kullarımızı kılıçtan geçirdi. Bereket versin ki hala isimlerimiz nice kitabın sayfalarında nice tapınağın alınlığında, nice insanın zihninde yerli yerinde duruyor, yoksa hepimiz tümden yok olurduk.”demiş, “Olimpos tüm bunların müsebbibi olarak seni görüyor, bir rast gelseler sana halin Prometheus’tan da Sisifos’tan da beter olacak. Haksız da değiller hani… Sen çekip gitmeseydin Hades’in nizamı bozulmaz, düzen olduğu gibi sürüp giderdi belki.”</span></p>

  <p class="MsoNormal"><span class="calibre24">“Ben… Ben bilmiyordum” diye kekelemiş Kharon gözlerini Athena’nın mavi gözlerinden kaçırıp yere bakarak.</span></p>

  <p class="MsoNormal"><span class="calibre24">“Benden korkmana lüzum yok Sandalcı. Seni cezalandırıp katledecek değilim, kaldı ki bizi vücuda getirenler ebediyetimizi öyle haller karşısında baki kılmışlar ki, seni öldürebilmemin imkânı yok.” Kharon Athena’nın sözlerini işitir işitmez gözlerini belertip muhatabına bakmış.</span></p>

  <p class="MsoNormal"><span class="calibre24">“Bizi vücuda getirenler mi?”</span></p>

  <p class="MsoNormal"><span class="calibre24">“Biz insanları yaratmadık Sandalcı, onlar bizi yarattı.”demiş Athena Sandalcıya uzun uzun bakıp.</span></p>

  <p class="MsoNormal"><span class="calibre24">Kharon Tanrıçanın sözlerine inanmakta güçlük çekerken bir yandan da Athena’nın ona yalan söylemek için hiçbir nedeni olmadığını biliyormuş. Athena muhatabının çehresindeki şaşkınlığı bir cevap olarak telakki etmiş ve konuşmasına kaldığı yerden devam etmiş.</span></p>

  <p class="MsoNormal"><span class="calibre24">“Ta Troya Muhasarasında aklıma düşmüştü bu şüphe. Troya’nın helak olması için Akhalara yardım eli uzatırken, Odysseus’un kulağına tahtadan bir at yapmasını fısıldarken, garbı şarka yeğlerken nasıl bir hata yaptığımın farkında değildim. Kim bilir, Akhaların değil de Troya’nın ardında dursaydım kargımla, tüm bu yaşananlar vuku bulmayacak, belki şu an kurulduğum tahtımdan sunakları dolduran kullarımı izliyor olacaktım memnuniyetle. Böyle hüzün dolu anlattığıma aldanma, bu vahim hata olmasaydı, sana anlatacağım hakikate vakıf olamazdım.”</span></p>

  <p class="MsoNormal"><span class="calibre24">“Malumundur Sandalcı, Troya Muhasarası on yıl sürdü. Troya’dan da, Akhalardan da o denli şehit kanı döküldü ki, daha evvelinde ayrımına varamadığım bir şeyi fark ettim. Kudretimin azaldığını hissediyordum. Senin sandalınla taşıdığın o şehitler sanki ölürlerken kudretimden bir parça söküp alıyordu. Babama ve kardeşlerime bunun sebebini sorduğumda hiçbir makul cevap alamadım. Senin gibi ben de merakıma yenildim ve memleketimi terk edip şimalden cenuba, garptan şarka tüm arzın üzerinde bir kartal olarak uçtum. Benzi zifirden insanları, gözleri çekik kavimleri gördüm ki sende onlara rast gelmişsindir lakin sen bir çiçeği arıyordun ben ise başka bir şeyi… Bir gün onları gördüm” Athena kayalığın üzerine bitkin halde oturmuş, gök gözleriyle sandalcıya bakmış.</span></p>

  <p class="MsoNormal"><span class="calibre24">Sandalcı “Kimleri gördünüz?” diye sormuş. Athena bu soruyu beklermiş gibi mütebessim bir şekilde “Bizim gibileri” demiş.</span></p>

  <p class="MsoNormal"><span class="calibre24">“Gittiğim her mıntıkada benim gibi akıl mabudelerini gördüm. Babam gibi başka ulu tanrıları… Burası gibi ahretleri… Birçoğu bizim akıbetimizi çok daha evvelinden tecrübe etmiş, ormanlara, mağaralara sığınmışlar, kimisi fanilerin arasına karışmış. Hepsinin hikâyelerine sebat ederek kulak kabarttım. Gündüzün ve gecenin daima denk olduğu uçsuz bucaksız bir ovada buldum en eski tanrıyı. Pür dikkat dinledim bölük pörçük hikâyesini. Aklımda hep aynı soru vardı, belki sen söylersin, sence bu nasıl mümkün olabilir?</span></p>

  <p class="MsoNormal"><span class="calibre24">“Bilmiyorum.”</span></p>

  <p class="MsoNormal"><span class="calibre24">“Zaten hangi soruya cevap verebildin ki Akheron kürekçisi? Cevap şu… Bu mümkün olamaz! Ama bir şekilde oluyor. Yerden mantar gibi çıkmış bu mabut ve mabudeler…”</span></p>

  <p class="MsoNormal"><span class="calibre24">Athena bunları söyledikten sonra kuşağının altından bir ceylan derisi çıkarıp Kharon’un önüne atmış. Kharon yerden aldığı derinin üzerindeki çizimlere kuşkuyla bakarken Tanrıça “Elinde tuttuğun dünyanın haritası.”demiş.</span></p>

  <p class="MsoNormal"><span class="calibre24">“Bunu nereden buldunuz?” diye sormuş Kharon, ancak içten içe bu manasız çizgilerden mürekkep resmin dünyanın haritası olduğuna inanmıyormuş.</span></p>

  <p class="MsoNormal"><span class="calibre24">“Ben çizdim çünkü ihtiyar. Aklım öyle karışmıştı ki, tek çarenin dünyanın kendisine bakmak olduğuna kanaat getirdim. Yıllarca semanın en üst katında kanat çırptım; her kıtanın, her memleketin üzerinde gölge oldum. Gördüğüm her sahilin girintilerini çıkıntılarını çizdim ve resimleri birleştirdim. Ortaya bu manasız şekildeki kıtalar çıktı. Aldanma o ceylan derisine… Güneş gibi yusyuvarlak bir arzdayız biz. ”</span></p>

  <p class="MsoNormal"><span class="calibre24">“Af buyurunuz ama bu harita ve söyledikleriniz neyi kanıtlar ki?”</span></p>

  <p class="MsoNormal"><span class="calibre24">“Hiçbirimizin dünya hakkında en ufak bir malumatı olmadığını kanıtlıyor. İrtibat kurduğum hiçbir panteonun yaradılış destanıyla uyuşmuyor bu dünya… Tasavvurumuzdan daha haşmetli, düşündüğümüzden daha esrarlı… Bana bir deliymişim gibi bakacağına, söyle bana ihtiyar sandalcı, neden itikadımın yaradılış destanının tezahürü değil bu koca mavi arzın şekli ve şemaili? Madem ben bir tanrıyım, niçin Pisagor, Aristarkus gibi ömrü muvakkat bir takım insandan önce bilmez idim dünyanın güneş etrafında pervane olduğunu? Ya da dur sandalcı, bilirim senin sualler karşısındaki aczini… Daha insaflı suallerim olsun sana… Kendin hakkında ne bilirsin? Kim yarattı seni? Ne zaman geldin ilk Hades diyarına? Hangi zanaatkârın emeğiyle yapıldı sandalın, ne vakit verdiler küreğini eline? Bu sorulara net yanıt verebilirsen bana bir meczupmuşum gibi bakmana hak vereceğim, şayet cevapsız kalırsan bil ki hakikatin huzurundasın”</span></p>

  <p class="MsoNormal"><span class="calibre24">Kharon düşünmüş. Hatırlamaya çabalamış. Bir an kendisini Hephaistos’un yarattığını, sandalında da Hades’in emeği olduğunu söyleyecekmiş kibirlenerek lakin içten içe anlamış ki bunlar yalnızca farazi düşüncelermiş, hatıra değil. Aklının en derinlerinde, ta ilk zamanlardan kalma anıları deşmiş durmuş, fakat ruhları taşıdığı günlerin öncesini bulmakta muvaffak olamamış. Çaresiz kalarak Athena’ya bakmış geçmiş zamanlarda meteliği olmayan fakir ruhların ona baktığı gibi.</span></p>

  <p class="MsoNormal"><span class="calibre24">“Bu nasıl mümkün olabilir?”</span></p>

  <p class="MsoNormal"><span class="calibre24">“Öykülerimizi ağızdan kulağa yayanlar, çekiçle taşlara, mürekkeple parşömenlere aktaranlar heyhat senin hikâyene kıymet vermediler, hakkında kesin bir kanaat bildirmediler Sandalcı. Bu yüzden hatırlamazsın ilk günlerini…”</span></p>

  <p class="MsoNormal"><span class="calibre24">“Eğer onlar bizi yarattıysa, neden bize tapınıyorlar tersi makulken</span></p>

  <p class="MsoNormal"><span class="calibre24">“Bizi yarattıklarını unuttular da ondan… Onlar da bilmiyordu nereden peyda olduklarını… Asırlarca düşünüp durdular, yıldızlara, güneşe baktılar. Yerde biten çiçeklere, gökte çakan şimşeklere, akıp giden sulara, sevdiklerini alıp götüren ölüme bir mana aradılar lakin aynı senin gibi muvaffakiyetten uzaktılar. En nihayetinde aralarında kurdukları mertebenin tabiatta da muteber olduğuna kani oldular ve suallerine bulamadıkları cevapları ilahileştirdiler”</span></p>

  <p class="MsoNormal"><span class="calibre24">“Bizi hayal ettikleri için mi varız?”</span></p>

  <p class="MsoNormal"><span class="calibre24">“Müşterek akılları bizi tasavvur edip inandığı için var olduk“</span></p>

  <p class="MsoNormal"><span class="calibre24">“Bizi yarattıklarını biliyorlar mıydı?”</span></p>

  <p class="MsoNormal"><span class="calibre24">“Bizi vücuda getirirlerken evvelden de bizim mevcut olduğumuzu sanıyorlardı. Bu yüzden bize tapındılar.”</span></p>

  <p class="MsoNormal"><span class="calibre24">“Hala idrak etmekte zorlanıyorum, bağışlayın beni. Her insan bu kudrete sahipse neden şu ana kadar kimse işin gerçeğini bulmuş değil?”</span></p>

  <p class="MsoNormal"><span class="calibre24">“İnsanoğlunun tuhaf bir meşrebi var İhtiyar. Kendini bütün yasalardan kurtarıp kâinata baktığında gözleri, hakikati bulmakta güçlük çekmiyor, heyhat güruhun arasında insanoğlu öyle zavallı ki… Kendi fikirleri yerine başkalarının fikirlerine inanmayı kolay görüyor. Aristarkus yüzyıllar öncesinde dünyanın güneşin etrafında dönüyor olduğunu söylemesine karşın, kalabalık içinde yaşayan insanlar hala Ptolemaios’un yalanına iman edip güneşin dünyanın etrafında döndüğüne inanıyor. İnsan kendini tanrıların yarattığına körü körüne inanıyorken, kendindeki tanrılığı nasıl keşfedebilir?”</span></p>

  <p class="MsoNormal"><span class="calibre24">“Şarkta esip gürleyen şu Tanrı da mı insanoğlunun eseri?”</span></p>

  <p class="MsoNormal"><span class="calibre24">“Bir tek ona rast gelemedim. Kimseye göstermiyor suretini. Nereden geldi, nasıl güçlendi pek malumatım yoktu ancak Nil diyarında buldum ilk günlerinin emarelerini… Güç düşkünü bir Firavun ve şürekâsı yaratmış bu gölgede saklanan Tek Tanrı’yı. Mısırlılar atalarından yadigâr itikada ihanet etmeyince, firavunun da tek tanrısının da iktidarı fazla uzun sürmemiş. Sanmam o ki ikimizinki gibi bir vücuda sahip olamayışın sebebi bu. Bedensiz haliyle dolanıp durmuş çöllerde… İnsanlardan nefret ediyormuş kendisini görünmez bıraktıkları için. En nihayetinde kendi tanrılarına ibadet eden Yahudilerin arasına sığınmış. Çoktan ölmüş firavun gibi kendisine inanacak bir adam bulmuş ve ona bir çalının ardına saklanarak seslenmiş. Kendisinin her şeyi bilen, kadiri mutlak olduğunu, hiçbir ölümlünün suretini göremeyeceğini çünkü haşmetinin buna imkân vermediğini söylemiş. Yahudiler tabiatıyla eski inançlarını müdafaa için mukavemet gösterince, önce Yahudilerin bencilliğine seslenmiş, sonra da işi zorbalığa dökmüş. Uzun yıllar ibadet eden kulları sayesinde keyif sürmüş, koyduğu yasalarla insanlara yaşamlarını heba ettirmiş. Babilliler Kudüs Tapınağı’nı yıkıp kullarını Babil’e sürünce onlarla beraber sürgün olmuş, Persler Babil’i yakıp yıktığında ise Pers İmparatorunun aklına seslenerek Yahudilerin sürgününü sona erdirip, tapınağın inşası için izin çıkartmış. Yıllar sonra Romalılar mabut ve mabudelerinin heykellerini Kudüs Tapınağı’na yerleştirince öfkeden deliye dönmüş, intikam için sinsi bir plan yapmış. Saul isminde dilbaz bir adamın aklını bulandırmış, onu Roma’nın diğer topraklarındaki halkı kendisine imana çağırması için görevlendirmiş. Bir bedeni olmayabilir ama fazlasıyla kurnaz olduğu aşikâr. Önce Pleblerin yani fakirlerin imanını kazanmış. Bizim itikadımızdaki çoğu ritüeli yeni dinine katmış ki insanlar ona ibadet ederken zorluk çekmesin. Netice malumun Sandalcı. Bir elem gibi tüm arzı kaplıyor kudreti ve karanlığı… Ama bilesin ki bu işin mesulü şu Tek Tanrı değil, o yalnızca müşterek aklın tezahürü”</span></p>

  <p class="MsoNormal"><span class="calibre24">“Peki, kader dediğimiz şey? Moira’nın ördüğü iplikler neyin nesi peki? Nice kehanetin vukua geldiğine şahit olunmadı mı?” Kharon artık Athena’nın sözlerine inanıyormuş ama söylediği hiçbir şey Moira ismi verilen üç kız kardeşin nasıl olup da kaderi bilebildiğini izah etmiyormuş. Athena’nın çehresinde acı bir tebessüm belirmiş.</span></p>

  <p class="MsoNormal"><span class="calibre24">“Nice kez seni tahkir ettim ancak şimdi idrak ediyorum ki göründüğün, konuştuğun kadar aptal değilsin İhtiyar. Açıklayamadığım şeylerden biri bu. Hiçbir makul cevap bulamıyorum soruna. Benim yollarım daima mabetlere gitti, mabetlerden çıktı. Belki de sualinin cevabı, bizi meydana getiren insanların dahi bulamadığı şu meçhul hakikattedir ve belki de bu hakikat mabetlerde barınmıyordur.” diye yanıt vermiş Athena Kharon’a. Kharon sakalını sıvazlamış, hasbıhalin başından beri aklını kurcalayan şeyi sorup sormamaya karar vermeye çabalıyormuş.</span></p>

  <p class="MsoNormal"><span class="calibre24">Tanrıça Sandalcının sormasına lüzum kalmadan “Ölmenin imkânı yok İhtiyar, beyhude yere yorma kafanı. Şimalde kışın hüküm sürdüğü topraklarda bazı tanrılar ölümlüdür ama biz değiliz. Bizim itikadımızda bir tanrı başka bir tanrı tarafından hançerlense bile ölüm omzuna dokunmaz. Her ahvalde bizi ebedi kılmışlar, öyle ki ebediyetimiz için açık bıraktıkları tek ihtimal, bir tanrının kendisi tarafından öldürülmesi”</span></p>

  <p class="MsoNormal"><span class="calibre24">Athena’nın son sözlerini zikrederken gök gözünde zuhur eden tekinsiz parıltıyı fark eden Kharon “İntihar mı?” diye mırıldanınca, Athena ayağa kalkmış “Hayır” demiş, “Aynı zamanda aynı mekânda senin aynın tarafından katledilmekten bahsediyorum. Açıkçası bunun da ölümün bize dokunması için bir çare olacağı kanaatinde değilim. Anlayacağın ihtiyar, kıyamet kopana kadar buradayız”</span></p>

  <p class="MsoNormal"><span class="calibre24">Sandalcının zihninde mütemadiyen kâhinin “<i class="calibre10">Ayartabilirsen şayet koynuna girmesi için eceli</i>” sözü yankılanıyormuş. Otuz insan ömrü önce Teiserias’ın kendisine bir ipucu verdiği sanrısına kapılan Sandalcı Athena’ya hafif istihzayla “Nereden biliyorsunuz, belki pekâlâ mümkündür” diye karşı çıkmış. Athena’nın gözleri alev almış.</span></p>

  <p class="MsoNormal"><span class="calibre24">“İki övgü aldın diye zekâmla boy ölçüşeceğini mi sanıyorsun ihtiyar? Zihnindeki sesi duymadığımı mı sanıyorsun? Ölümü ayartman gerektiğini söyleyen Kâhin vaktiyle meşhurdu ve namını fazlasıyla hak ederdi ancak ömrünün son deminde akli muvazenesini de, babamın ona bağışladığı istidadı da yitirmişti. Öyle ki içtiği suyun zehirli olduğunu bilemeyecek kadar aklı acizdi. Söyle bana, yudum yudum içtiği suyun zehirli olduğunu bilemeyen bir falcının sözünü Tanrıçanın kelamından üstün mü sayıyorsun?”</span></p>

  <p class="MsoNormal"><span class="calibre24">Kharon Athena’nın sözlerinden sonra süklüm püklüm olmuş, niyetinin bu olmadığını söyleyip hemencecik özür dilemiş. Tanrıça Kharon’a karşısında bir zavallı varmış gibi kibirle bakarak “Özürlerin boş, aklında hala benden saklamaya çalıştığın şüphen kadar boş. Seni zamanın dehlizinde gelecekte var olduğun bir güne gönderiyorum Sandalcı. Orada kendini çarçabuk bulup, sırtına hançerini sapla. Eğer ben haklıysam işte o zaman özür dilersin, eğer sen haklıysan hiç yoktan mesuliyetini terk etmiş olmanın cezasını bir nebze de olsa çekmiş olursun” diyerek parmaklarını şıklatmış. Sandalcının tepesinde kapkara bir delik zuhur etmiş, bir mıknatıs gibi kendisini yukarıya çekmiş. Kapkaranlık bir tünelde izah edilemez bir süratle uçmuş, öyle ki uzakta bir yıldız gibi parlayan ışığın dehlizin diğer ucu olduğunu anlaması bir lahzayı anca almış.</span></p>

  <p class="MsoNormal"><span class="calibre24">Düştüğü yerden kalkıp etrafına bakınmış. Kutu gibi binalar arasına sıkışmış, daracık, loş bir sokaktaymış. Sokağın bitiminde huni kubbeli taştan bir kule dikiliyormuş. Hangi şehirde, hangi zamanda olduğunu çıkaramamış.</span></p>

  <p class="MsoNormal"><span class="calibre24">“Yapman icap eden şeyi yap!”</span></p>

  <p class="MsoNormal"><span class="calibre24">Davudi sesi duyar duymaz tüyleri diken diken olmuş. Hizasındaki üç katlı binanın mermer merdivenlerinde tıpatıp kendisi oturuyormuş. Kendisinin yanında simasından ziyade kokusu tanıdık gelen, ceketinden, pantolonuna, hatta çorba taslarını anımsatan şapkasına kadar bütünüyle siyaha kuşanmış bir adam dikiliyormuş. Adamın hayret taşan bakışları kendisi ile merdivendeki diğer Kharon arasında mekik dokuyormuş.</span></p>

  <p class="MsoNormal"><span class="calibre24">Merdivende oturan Kharon “Fazla vaktin yok! Hançerini çıkar ve tereddüt etmeden kalbime sapla!”demiş ve mor cübbesini beline kadar sıyırmış.</span></p>

  <p class="MsoNormal"><span class="calibre24">Kharon “Ya rüya görüyorum ya da şu an gerçekten de buradayım. Kaybedecek bir şey yok” diye düşünüp kuşağındaki hançeri çıkartmış, kabzasını sımsıkı tutup gözlerini kapatarak, diğer kendisine doğru savurmuş hançeri. Hançeri sapladığı yerden eline bulanan kanın kendisine ait olduğunu bilmek Kharon’u hüzne boğmuş lakin diğer Kharon inleyeceği yerde kulağına eğilip “Hayatı yaşa” diye fısıldamış sadece. Sandalcı şaşkınlıkla gözlerini açmış ve geri çekilmiş. Etrafta bilmediği bir lisanda bağırtılar koparken merdivendeki Kharon, kalbine saplı hançere aldırış etmeden cübbesini omzuna çekmiş ve yanındaki siyah esvaplı adama “Evet kimin kazandığı belli… Gördüğün üzere ben!” diyerek sırıtmış bir kaşını kaldırarak. Kharon gelecekteki kendisine neden ölmediğini ve neden mutlu olduğu soracakken tepesinde yine bir kara delik zuhur etmiş ve dehlize çekilirken gördüğü son şey gelecekteki Kharon’un ona göz kırpması olmuş.</span></p>

  <p class="MsoNormal"><span class="calibre24">Tekrar geçmişe dönen Sandalcı olanları hiçbir teferruatı kaçırmadan Athena’ya nakletmiş ve mabudenin kanaatinden şüphelendiği için bu kez içten bir özürde bulunmuş. Athena Kharon’u affetmiş, asırlar boyu bir yalan yüzünden perişan olmuş Sandalcı’nın kırılmış hayallerini onarmak gayesiyle çıktığı zaman serüvenlerinde dünya hakkında edindiği tüm malumatı onunla paylaşmış.</span></p>

  <p class="MsoNormal"><span class="calibre24">Tanrıça Kharon’a veda ederken ona ne yapacağını sorduğunda “Sadece yaşayacağım. Zaten esas da bu değil mi?” demiş. Athena Sandalcının cevabından memnun kalmışçasına mütebessim bir şekilde sırtını ona dönmüşken bu kez Sandalcı aynı soruyu mabudeye sormuş. Athena omzunun üzerinden Sandalcıya dönüp “Kullarımın intikamını alacağım. Önce Roma’yı, sonra şu kıymete binmiş Yeruşalem’i ve en nihayetinde de Konstantinopolis’i perişan edeceğim. Belki Troya’da yaptığım hatayı telafi eder, vicdanımdaki azaptan kurtulurum” demiş.</span></p>

  <p class="MsoNormal"><span class="calibre24">“Neye faydası var? Hiçbir şey değişmeyecek. Bize artık inanmayacaklar”</span></p>

  <p class="MsoNormal"><span class="calibre24">“Biliyorum İhtiyar” demiş Athena bir kartala dönüşüp uçarak uzaklaşmadan önce “Ama ben buyum! İntikam benim yaradılışımda var”</span></p>

  <p class="MsoNormal"><span class="calibre24">Tanrıçanın kendisinde bırakmayı uygun gördüğü ceylan derisi haritaya dalmış Sandalcı. Ustalıkla çizilmiş haritanın içinde bir çizmeyi andıran İtalya Yarımadasında Vandallar Roma’yı istila ederek kadim şehrin onurunu ayaklar altına alacak: Arap Yarımadasında yeni bir din peyda olacak; şanla kurulan imparatorluklar kanla yıkılacak; fakirin dostu zenginin hasmı Karmatiler altın düşkünü sultanların hışmına uğrayacak: “Ben Tanrıyım” diye haykıran Hallac-ı Mansur çarmıha gerilecek; Haçlılar Kudüs’te Müslümanları iblislere parmak ısırtan bir gaddarlıkla katledecekmiş. Kharon baktığı haritanın içinde bu vakaların husule geleceğinden bihaber, karanlık diyarını terk etmiş ve bir daha sılasına geri dönmemiş.</span></p>

  <p class="MsoNormal1">***</p>

  <p class="MsoNormal"><span class="calibre24">Kharon’un aklını yitirmiş bir bunak yüzünden asırlarını heba ettiğini kabullenmek dışında bir çaresi yokmuş. Tanrıça’ya söylediği gibi sadece yaşamaya karar vermiş. Meskûnda en harabe ve gözlerden en uzak evleri kiralamış, çeşit çeşit insanla komşu olmuş, çeşit çeşit lisanı ana dili gibi konuşmayı öğrenmiş.</span></p>

  <p class="MsoNormal"><span class="calibre24">İsim hususunda çok kez müşkül duruma düşmüş, namını soranlara attığı isimleri sonradan hatırlamayınca çok kez zan altında kalmış. Bu yüzden hatırlaması kolay diye gerçek adının tersten okunuşunu ismi bellemiş. Cebinden çıkan metelikleri nasıl kazandığını soranlara ise rüya tabircisi olduğunu söylüyormuş zira cebi metelik dolup taşıp da hiçbir iş tutmayan tek zevat bu meslektenmiş. O kadar çok rüyasından medet ve kısmet arayan insan kapısında nöbet tutup izahat istemiş ki, rüyaları dinlemekten ve bol keseden atmaktan zamanla</span> <span class="calibre3">düşlerde kaderin izlerini sürmekte ustalaşmış, sandalcılık dışında ikinci bir istidadı olmuş.</span></p>

  <p class="MsoNormal"><span class="calibre24">İnsanlar her ne kadar kendi yaşam gaileleri ile meşgul olsa da er veya geç tabiatın ona söz geçirmediğini anlayan birkaç kişiye denk geliyormuş. Bu yüzden her kırk yılda bir başka bir şehre göç etmeyi adet haline getirmiş. Bu göçlerinde adını tarihe altın harfle yazdıracak nice insan ile tanışmaktan müşerref olmuş lakin Hasan Sabbah ile Ömer Hayyam gönlünde bambaşka bir tahta kurulmuş. Sabbah’ın hint kenevirine, Hayyam’ın şarabına ve yaşam aşkına müptela olmuş.</span></p>

  <p class="MsoNormal"><span class="calibre24">Bazen Bağdat’ın, Şam’ın, Roma’nın sokaklarında yemek parası için yalvar yakar dilenen adamları görüp vaktiyle meteliği yok diye Elysion kırlarından mahrum ettiği biçare ruhları hatırlar, gam duyarmış. Vicdanını susturmak için mezada düşmüş kızları, oğlanları satın alıp onları azat eder, ellerine bir kese akçe verir akrabalarına yollarmış. Hepsi ona dedeleriymiş gibi sarılır, sakallarından görünmeyen yanaklarını ağlayarak öper, sonra da ona veda ederlermiş. Sandalcı bu iyiliği iyi bir insan olduğu için mi yapıyormuş, yoksa iyi biri olduğunu kendine kanıtlamak için mi, bir türlü emin olamıyormuş.</span></p>

  <p class="MsoNormal"><span class="calibre24">Kharon tamı tamına bin yıl fani insanların arasında yaşamaya, gezmeye, amaçsızca dünyayı tatmaya öyle alışmış ki, ne gregoryen ne hicri takvimin bildiği zamanlarda Kâhin’in ona fısıldadığı kehaneti çoktan unutmuş. Ancak bazı geceler, ikamet ettiği şehrin ahalisi yataklarında rüyalarına dalmışken evinin damına çıkıp, gece göğündeki dünyanın rüyasına daldığında bir zamanlar bulmak için didindiği soruları düşünür, Kâhini ve kehanetini hatırlar, gülüp geçermiş. Kâhine kızgın değilmiş artık, hatta ona, biteviye hayatını değiştirmesi adına bir vesile yarattığı için minnettarmış.</span></p>

  <p class="MsoNormal"><span class="calibre24">Belki de bu yüzden on beşinci yüzyılın başlarında Konstantinopolis’e göçtüğünde başına gelen tuhaf durumları inatla tesadüf olarak yorumlayacakmış evvela. Zaman dehlizindeki serüveninde gördüğü taştan kulenin, Konstantinopolis’in kuzeyindeki körfezin diğer yakasındaki Galata isimli Ceneviz kolonisinin en yüksek noktasında dikiliyor oluşu da bir tesadüfmüş İhtiyar’a göre, o kadar didinmesine rağmen kadim şehirde kendine uygun kiralık bir mesken bulamayıp, gelecekte kendisini hançerleyeceği noktada inşa edilmiş, evden ziyade ahırı andıran bir evi satın almak mecburiyetinde kalması da… Tam bin sene muntazaman kurallarla idare ettiği yaşamında hiçbir zaman ne bir ev ne bir gönül dostu olmamışken, azat ettiği Hüseyin isimli zifir gözlü, ay benizli Türk veledi de küçük avucuna koyduğu keseyi ona iade etmiş, gidecek kimsesi olmadığını, ailesinin Rumlar tarafından bir köy baskınında katledildiğini söyleyip, uşağı olmak istemiş.</span></p>

  <p class="MsoNormal"><span class="calibre24">Sandalcı “Ben boş gezenin biriyim” dediğinde laf ebesi velet de “Ben de boş gezenin boş kalfası olurum fena mı?” diye ona cevap vermiş. Sandalcı evvela inat etmiş, çocuğu başından defetmiş ama kırk gün kırk gece kapı önünü yurt edinmiş veledin ısrarına tahammül gösteremeyip yenilgiyi kabul etmiş.</span></p>

  <p class="MsoNormal"><span class="calibre24">Bir evlat gibi sevmeye başladığı Hüseyin’in fani ömründe yaşadığı dünyayı daha iyi tanıması için, gözlere iğne, kem dillere name olacağını bile bile gemiler kiralayıp ona arzı gezdirmiş, resim sanatına duyduğu hevesi ciddiye alıp çocuğu ehil bir göçmen ressama emanet etmiş.</span></p>

  <p class="MsoNormal"><span class="calibre24">Bir gün kapısına vurulduğunda gelenin atölyedeki dersi bitmiş Hüseyin olduğunu zannedip kapıyı açmış ama karşısında kalfası değil, bir şehirden ibaret kalmış Şarki Roma’nın saray hekimi Andronikos’un ulağı duruyormuş. Kharon saray hekiminin gördüğü kâbusun izahatı için onu evine davet etmesine şaşırmamış zira aklına itimat etmesi vacip insanların falcılardan medet umduğu bir zamanda yaşadığını biliyormuş.</span></p>

  <p class="MsoNormal"><span class="calibre24">Gebe eşiyle beraber onu ekâbirden bir zatmış gibi ağırlayan Andronikos kâbusunu anlatmış heyecanla Sandalcıya. Rüya öyle sarihmiş ki, dosdoğru yorumlamış Kharon. “Yeşil gözlü güzeller güzeli bir kızınız olacak ve dağların selam durduğu cennet gibi yeşil bir diyarda, güneş kadar yusyuvarlak bir gölün kıyısında bir Türk ile vuslata erip saadete erişecek” deyivermiş. Aklı yerinde olsaymış, atalarının Türkler tarafından şehit edildiğine daha evvel değinmiş olan Andronikos’un cinlerini tepesine çıkmasına mahal vermeden izah edermiş rüyayı lakin gebe kadından yayılan ecel kokusunu tartıyormuş burnu o sıralar</span></p>

  <p class="MsoNormal"><span class="calibre24">Kharon, eşini doğum esnasında kaybedecek hekimi arada bir ziyaret etmeyi adet haline getirecek, babasının kadere meydan okurcasına adını Daphne koyacağı bebeğin yeşil gözlerine her baktığında yarım yamalak hatırladığı kehanetin son dizelerini anımsayacakmış. Ama bu güzel günler fazla uzun sürmemiş. Erkenden çiçek açmış Daphne. Kızcağız mahkûm gibi odasına hapsedilip, yaşamdan tecrit edilince Kharon ile Andronikos’un arası açılmış. Sandalcı hışımla konağı terk ederken gözü dönmüş bu adamın evine bir daha adım atmayacağını düşünüyormuş, fakat yıllar sonra Andronikos ve kızı yaşamının merkezine kurulacakmış</span></p>

  <p class="MsoNormal"><span class="calibre24">Galata’yı terk ederek memleketinde bir aile kurmuş Hüseyin’in, izahtan uzak bir sebeple idam edildiğini haber aldığından beri efkâr dağıtmak çıktığı yürüyüşlerin birinde Andronikos’un konağının önünde bulmuş kendini. Aradaki buzları eritmek bahanesiyle Andronikos’un muhabbetine bel bağlamış. Tam da şarabını yudumlayıp kalkacakken esen meltem ile burnuna değen ölüm kokusunun kaynağını merak etmiş, bir köpek gibi burnunu çeke çeke Daphne’nin odasının önüne kadar gelmiş. Ricayla kapısını açtırdığı odada kendisine şaşkınlıkla bakan genç kızın gerdanını koklayan Kharon, sonu saadet olması icap eden kızın peşine neden ecelin takıldığına anlam veremeden evin yolunu tutmuş. Fakat Galata’ya kayıkla geçtiğinde bir ulağın elinden başka bir kara haber alınca Daphne’ye musallat olan netameli ecel aklından çıkıvermiş bir süreliğine.</span></p>

  <p class="MsoNormal"><span class="calibre24">Yaşamına aynı babası gibi apansızın giren, kömür gözlü, kara saçlı İlyas ile Galata’ya döndüğünde iki şehrin tüm ahalisi gökte iki kartal arasında yaşanan ölümüne kavgayı izliyormuş. Kharon zahirde ihtiyar olsa da semada çember çizen boz kartalın aslen bir kartal olmadığını anlayacak kadar keskin gözlere; asla fethedilemez denilen çifte surlu Konstantinopolis’in fethine fazla bir zaman kalmadığını idrak edecek kadar da tecrübeye haizmiş.</span></p>

  <p class="MsoNormal"><span class="calibre24">İlyas ile hangi şehre göç etmesi gerektiğini kafasında tartarken, meşrebini de mesleğini de pek sevmediği bir tefecinin rüyasında kendisini gördüğünü söylemesiyle aklı tamamen bulanmış zira Kharon ömrü hayatı boyunca bir kez bile bir başkasının rüyasında zuhur etmemiş. Tefecinin kâbusunu dinlerken adamdan yayılıp burnunun direğini sızlatan kesif ölüm kokusuna kenevir dumanıyla müdafaa göstermiş ancak mıhsıçtı tefecinin bol keseden, nefes almadan anlattığı rüyadaki alametlere karşı bir müdafaası yokmuş. Adamın gelecekte kendisinin yanında otururken gördüğü genci tarif ederken uyumakta olan İlyas’ı işaret etmesini bir derece anlayabiliyormuş Kharon. “İnsan insana benzer” diye düşünüyormuş İlyas’ı süzerken, lakin tefecinin rüyasında Andronikos’un on sekiz yıl evvel düşünde gördüğü yeşil diyarı anlatmaya başlamasıyla afallamış. Tüm bu tesadüfler yetmezmiş gibi, Daphne ile öpüşen genci tarif ederken de İlyas’ı gösteriyormuş tefecinin işaret parmağı.</span></p>

  <p class="MsoNormal"><span class="calibre24">Tefeciyi başından savdıktan sonra İlyas’ın ganimetmiş gibi avucunda tutup uyuduğu kâğıt parçasını açmış. Merhum uşağının elinden çıkma resim daha evvel yollarının düştüğü bir vadiyi konu alıyormuş. İlyas ile Daphne arasında bir bağlantı olduğunu anlamakta zorlanmamış ancak İlyas’ın da aynı Daphne gibi bir yıl sonra ölecek biriymiş gibi ölümle mühürlenmiş olduğunu kanca burnu sayesinde fark ettiğinde Kâhin’in ona fısıldadığı kehaneti hatırlamaya başlamış.</span></p>

  <p class="MsoNormal"><span class="calibre24">Sandalcı Andronikos’u ziyaret bahanesiyle İlyas ve Daphne’nin tanışmasını sağlamış. Tam da beklediği gibi olmuş. İlyas kendisinden yaşça büyük Daphne’ye deli divane gibi tutulmuş. Kharon’un aklından durmadan şu cümle geçiyormuş. “Eğer rüyadaki ikisi ise ve her ikisi de bir yıl sonra ölecekse, nasıl vuslata erecekler?”</span></p>

  <p class="MsoNormal"><span class="calibre24">Tam bin yıl sonra geride bıraktığı sorulara rücu etmiş Sandalcı, ama geçen bin senenin ona sualleri cevaplamakta ustalık bahşetmediğini anlaması için iki mevsim daha geçmesi gerekiyormuş. Edirne’de hiçbir muhasarada emsali görülmemiş bir top döktüren Sultan’ın gözleri şarka, onlarca kuşatmaya direnmiş surlarını tahkim eden Konstantinopolis’e dönmüşken, her geçen gün daha da ölüm tüten İlyas’ın Daphne’ye giderken ve akşam onun evinden dönerken çehresinden taşan mutluluk içini acıtıyormuş Sandalcının. Geceleyin aklını kenevirin efsununa teslim edip Hüseyin’in tablosuna dalarak, merhum uşağına veremediği imdadı oğlundan esirgemeyeceğine yemin ediyormuş etmesine ama bir türlü bu muammanın neye alamet olduğunu çözemiyor, işin içinden çıkamıyormuş. Yine böyle bir gece garabeti eşelemektense garabetin membasına gitmeye karar vermiş. Kader Tanrıçalarına meşveret etmekten başka devası yokmuş.</span></p>

  <h2 class="MsoNormal1" id="sigil_toc_id_29"><span class="calibre25">II</span></h2>

  <p class="MsoNormal1"><i class="calibre10"><span class="calibre7" style="text-decoration:underline"><span class="calibre25">ÖLÜM İLE AKİT</span></span></i></p>

  <p class="MsoNormal"><span class="calibre24">15. yüzyılın sonlarında Büyük Okyanus’ta pür gayret kürek çeken Kharon, saatlerdir tepesini pişiren kızgın güneşin ufukta hızla gelmekte olan kara bulut perdesinin ardında kaybolmasının sevinciyle kürekleri bırakmış; deniz suyuyla yüzünü, ensesini temizleyip, sandalının küpeştesinde seneleri gösteren zaman çentiklerini dikkatle saymaya başlamış.</span></p>

  <p class="MsoNormal"><span class="calibre24">Otuz dokuz çentiğin yanına tırnağıyla yeni bir çentik daha kazıdıktan sonra tam da küreklerine asılacakken sandalındaki adamı görmesiyle irkilivermiş. Geriye zıplayınca sallanan sandaldan az kalsın denize düşecekmiş. Adam Kharon’un haline yalnızca tebessüm etmekle yetinmiş. Sandalcının korkusu şaşkınlığa teslim oluyorken, aklı da hatıralarının bağrına yatmış.</span></p>

  <p class="MsoNormal"><span class="calibre24">Kisveti enikonu değişik olsa da, sırtını sandalın bodoslamasına vermiş, bacak bacak üstüne atıp davetsizce geldiği sandalın sahibini baştan ayağa süzen bu meşum çehreli kel adamı daha evvel de görmüş sandalcı. Zamanda devir atladığında diğer kendisinin yanında dikilen tuhaf şapkalı, kara ceketli adammış bu. Akmer bedenini gece kadar kara bir pelerinle kapatan adamın burnu ve çenesi usta bir yontucunun elinden çıkmışçasına keskin hatlara sahipmiş. Bir insandan ziyade cana gelmiş bir heykeli andırıyormuş.</span></p>

  <p class="MsoNormal"><span class="calibre24">“Sen? Daha önce de gördüm seni?” deyiverince Kharon, adamın kibirli alımı hayretine yenilmiş.</span></p>

  <p class="MsoNormal"><span class="calibre24">“Kimse daha evvelinde görmemiştir suretimi. Gördüyse de sonrası olmamıştır zati” demiş pes sesiyle davetsiz misafir, “Koca okyanusta küreklerinle derbeder olmaktan aklını küstürmüş olmayasın kendine?”</span></p>

  <p class="MsoNormal"><span class="calibre24">Kharon ne söyleyeceğini bilememiş. Adama onu gelecekte gördüğünü söylerse gelecekte vuku bulacak hadisenin akıbetini düşünmüş, “O zaman kimsin?” diye sormakla yetinmiş.</span></p>

  <p class="MsoNormal"><span class="calibre24">“Ölüm” demiş adam tıslayarak, “Hani 1453 senesinin bir günü aldatmaya yeltendiğin kişi”</span></p>

  <p class="MsoNormal"><span class="calibre24">Kharon’un beti benzi atmış. Ellerini küreklerden bırakmış, daha evvel cinlere, perilere, tanrılara şahit olmuş gözlerini ölümün ta kendisi olduğunu söyleyen adama dikmiş korkuyla. Gelgelelim bu ürperti fazla ömürlü olmamış zira Kharon çok kısa sürede kendi kaderinin yırtık parçalarını toparlayıvermiş kafasında. İstikbalde ahbabı gibi konuştuğu bu adam ile birazdan başlayacak sohbetin zaten zaruri olduğunu anlamış. Kelimelerini tartarak cümlelerini kurmalıymış.</span></p>

  <p class="MsoNormal"><span class="calibre24">“Bir münasebetsizin pervasız olması tabiatında vardır. Mamafih biraz da aptaldırlar” demiş Ölüm pelerininin cebinden kara meşin kaplı kalınca bir defter çıkarırken. “İnsanoğlu arzda yürümeye başladığından beri vazifemi aynı nizam, alaka ve temkin ile icra ederim. Birinin yaşama gözlerini yumması lüzumluysa çok daha öncesinden o zatı nefesimle mühürlerim. Vakit tamam olduğunda mühürlenmiş zat ne yapsa ne etse de benden kaçamaz. Öyle titiz çalışırım ki, aldığım her canın kaydını sabırla kâğıda naklederim. Savaşlar gibi fazladan mesai gerektiren hadiselerde dahi hesabımda en ufak bir hata çıkmaz. Takdir edersin ki bundan mütevellit, kırk sene evvel Konstantinopolis’te aldığım canların hesabını yoklarken fark ettiğim kusur beni epey şaşırtmıştı.”</span></p>

  <p class="MsoNormal"><span class="calibre24">Ölüm, açtığı defterin bir sayfasının üzerinde parmağıyla yukarıdan aşağıya gittikten sonra gözünü kısıp defteri okuyarak “Hesabıma göre Andronikos’tan olma, Eleana’dan doğma Daphne isimli bir kızın canını alacağıma, babası Andronikos’un yaşamını çalmışım.”demiş ve defteri kapatıp tekrar pelerininin cebine koymuş.</span></p>

  <p class="MsoNormal"><span class="calibre24">“Tabii olarak bir hata yaptığıma ihtimal vermedim. İnsanların arasında nazardan azade dolanıp durdum, hırsla bir tahkikata koyuldum. Bütün yollar, bütün tevatür senin hanene ve şu tuhaf velede çıkıyordu. Osmanlı Sultanının merakına bile mazhar olmuş bu sabi hakkında sultanın askerleri tarafından yapılan tetkikatı taradım ve ahalinin senin gıyabında “<i class="calibre10">ölümle akidi vardı, yaşına kazık çakmıştı</i>” dediğini okur okumaz senin de insan hafızasından ve hatırından silinmiş şu eskilerden olduğunu hemencecik idrak ettim. Meselem bitmemişti daha. Tam olarak hangi gün nerede olacağımı nasıl bildin ve orada olmadan nasıl işime musallat oldun, bunu öğrenmeliydim. Moira’nın hanesini bulmakta zorlanmadım lakin haklarını teslim etmem icap eder, kader iplikçilerinin ağzı hürmetimi kazanacak kadar sıkı. Senin sürgünde olduğunu söylemek dışında suallerimin hemen hepsinde ketum kaldılar. Netice itibariyle sana gelmekten başka çarem kalmadı. Bana bile fazladan birkaç cümleyi reva görmeyen bu üç kız kardeş, niçin sana cümlelerini gümüş tepside sunmuş olabilir? ”</span></p>

  <p class="MsoNormal"><span class="calibre24">“Bunun sebebine vakıf olabilmen için sana tüm hayat hikâyemi anlatmam gerekiyor?”</span></p>

  <p class="MsoNormal"><span class="calibre24">“Peki, anlat Sandalcı, vaktim bol ama bilesin buraya yalnızca masallar dinlemek için gelmedim” demiş Ölüm.</span></p>

  <p class="MsoNormal"><span class="calibre24">Sandalcı bir yandan kürek çekerken bir yandan da yaşamında hatırladığı ilk günden Hades Diyarı’na, Kâhinin kehanetinden fani dünyadaki arayışına her şeyi teferruatıyla Ölüm’e anlatmış. Ölüm bilhassa Athena’nın tespitlerini dinlediğinde pür dikkat dinlemiş Sandalcıyı. Dolunay okyanusu ak ışığıyla donattığında İlyas’ı terk edişini anlatıp hikâyesini bitirmiş Kharon.</span></p>

  <p class="MsoNormal"><span class="calibre24">“Bu sürgünün asıl sebebi vazifeni terk edip dünyaya karışman anladığım kadarıyla. Neden daha akılda kalıcı bir cezayı uygun görmediler sana?” diye sormuş Ölüm saatlerdir dinlediği hikâyenin bittiğini anladığında.</span></p>

  <p class="MsoNormal"><span class="calibre24">“Dünyadan, yaşamaktan zevk alıyordum. Elimden bunu aldılar. Bundan daha iyi bir azap var mı?” Kharon’un cevabını işittiğinde Ölümün yüzünde hak veren bir ifade belirmiş ama birden çatmış kaşlarını.</span></p>

  <p class="MsoNormal"><span class="calibre24">“Kelamın da izahın da güzel lakin hala bu sürgüne niçin razı geldiğini anlatmadın bana. Çekip gidebilirdin oradan, asude yaşamına kaldığın yerden devam edebilirdin”</span></p>

  <p class="MsoNormal"><span class="calibre24">“Kız kardeşlere rüyaları anlatıp, İlyas’ı takdim ettiğim sırada onlara bir teminat vermiştim. Bana yardım etmeleri karşılığında her isteklerini yapacağımı söylemiştim. İlyas’ı kurtaracağımı düşünüyordum.”</span></p>

  <p class="MsoNormal"><span class="calibre24">“Ama kurtarman gereken kişi Daphne idi.”</span></p>

  <p class="MsoNormal"><span class="calibre24">“Evet. Benden mütalaa için bir gün müsaade istediler, ertesi sabah ise bir şekilde Daphne’yi kurtarmamın icap ettiğini anlattılar.”</span></p>

  <p class="MsoNormal"><span class="calibre24">“Şu adamı…”</span></p>

  <p class="MsoNormal"><span class="calibre24">“Andronikos”</span></p>

  <p class="MsoNormal"><span class="calibre24">“Hah. Andronikos… Onu ölmeye nasıl zorladın? Defterimde bu zatın tam bir gün sonra öleceği yazılıydı”</span></p>

  <p class="MsoNormal"><span class="calibre24">“Onu ölmeye zorladığımı söyleyemem, yalnızca ona bir seçenek sundum. Konstantinopolis’in işgal edileceğini ve Daphne’nin zapt günü öleceğini söyledim ona, yani hakikati aktardım. Lakin kader, ben Andronikos’a kendisini ifşa ettiğimde büsbütün değişecekti. Ne yapması gerektiğini anlattım. Onunla alay ettiğimi sandı evvela fakat şehrin tam da benim belirttiğim tarihte işgal edildiğini gördüğünde bir şekilde benim tertibimi uygulayacaktı.”</span></p>

  <p class="MsoNormal"><span class="calibre24">“Kendini öldüreceğini nereden biliyordun?”</span></p>

  <p class="MsoNormal2"><span class="calibre24">“</span><span class="calibre3">Evladının yokluğuna ancak bir gün dayanabilen bir adam, kızının kaybı kendi ellerinin mesuliyetindeyken bir nefese dahi tahammül edemezdi de ondan.”</span></p>

  <p class="MsoNormal"><span class="calibre24">“Yine de, taraflardan biri soğuk ellerime bırakılmışken fazlasıyla tehlikeli bir tertip bu”</span></p>

  <p class="MsoNormal"><span class="calibre24">“Şu dağlarla çevrili diyar… Biraz önce sana rüyaları anlatırken kafanda tasavvur edebildin mi?”</span></p>

  <p class="MsoNormal"><span class="calibre24">“Evet”</span></p>

  <p class="MsoNormal"><span class="calibre24">“Bir kuş olsan, semanın en yüksek katından bu yusyuvarlak gölün etrafına yayılmış yemyeşil ovaya baksan sana neyi hatırlatırdı?”</span></p>

  <p class="MsoNormal"><span class="calibre24">Ölüm gözlerini kapatıp tahayyül etmeye çalışmış. Sonra da aniden gözlerini açıp şaşkınlıkla Kharon’a bakmış.</span></p>

  <p class="MsoNormal"><span class="calibre24">“Yeşil bir göz? Olabilir mi?”</span></p>

  <p class="MsoNormal"><span class="calibre24">“Daphne’nin yeşil gözü…”</span></p>

  <p class="MsoNormal"><span class="calibre24">“Ama nasıl mümkün olabilir?”</span></p>

  <p class="MsoNormal"><span class="calibre24">“Athena ile yaptığım sohbet vuku bulmamış olsaydı sanırım ben de senin gibi inanmazdım buna. Malumundur, evvela Daphne’ye dokunacaktın. Âşık olduğu kızın ölmesine tahammül gösteremeyen İlyas dünyaya sırtını dönecek, hayallere dalacaktı.” demiş Kharon yaşlanan gözlerini ovuştururken “Her zaman hayalperver bir çocuktu zaten. Gözlerini her kapadığında kızın yeşil gözleri zuhur edecekti karanlıkta. Her âşık yârinin çeşminde sürgün olmaya razı değil midir? O da babasının tablosundan aldığı bir fikirle Daphne’nin hatırındaki zümrüt gözünden kendisine bir Ahiret hayal edecekti. Bunu o kadar isteyecek, kendini bu hayale öyle kaptıracaktı ki, sen ona dokunduğunda benliği kendi yarattığı dünyada uyanacaktı.”</span></p>

  <p class="MsoNormal"><span class="calibre24">“Eğer söylediklerinde doğruysan şu çocuğun şuuru hala orada değil mi?”</span></p>

  <p class="MsoNormal"><span class="calibre24">“Evet”</span></p>

  <p class="MsoNormal"><span class="calibre24">“O halde Daphne nerede?”</span></p>

  <p class="MsoNormal"><span class="calibre24">“Emin bir yerde… İlyas’ın onu kurtaracağı güne kadar orada bekleyecek”</span></p>

  <p class="MsoNormal"><span class="calibre24">“Bir dakika Sandalcı! Çocuk kendi dünyasından ayrılmadan Daphne’yi bulamaz.”</span></p>

  <p class="MsoNormal"><span class="calibre24">“Ayrılacak. Gerçi hiç kimsenin arzu etmeyeceği bir şekilde… Yaşama veda ettiğinde ise zaman-ı mazide bir ananın rahminden doğacak, onu her şeyin başladığı yere götürecek alın yazısına sahip bir ailenin evladı olacak.”</span></p>

  <p class="MsoNormal"><span class="calibre24">“İkinci bir şansı daha olacak ve bu defaki yaşamında Daphne’yi kurtaracak”</span></p>

  <p class="MsoNormal"><span class="calibre24">“Böyle olmasını umut ediyorum”</span></p>

  <p class="MsoNormal"><span class="calibre24">“Tabi eğer münasebetsizliğini cezalandırmazsam veyahut kızın yerini bulup onunla yarım kalmış işimi halletmezsem”</span></p>

  <p class="MsoNormal"><span class="calibre24">Kharon homurdanmış Ölüm’ün tehditkâr sözlerinin akabinde. “Söyle bana ey Ölüm, vazifende bahsettiğin kadar kurallara sadıksan, bana hiçbir ihtimalle dokunamayacağını bilmez misin? Ölmek için sebep şarttır. Hastalık girmez bu vücuda. Kılıçlar bile işlemez canıma. Nasıl alacaksın hayatımı?”</span></p>

  <p class="MsoNormal"><span class="calibre24">Bu kez ölüm homurdanmaya başlamış. Pelerinin cebinden al renkte bir meşin defter çıkarmış bu defa, parmağıyla sayfalar arasında gidip gelip huzursuzca kapatmış defteri.</span></p>

  <p class="MsoNormal"><span class="calibre24">Kharon sırıtarak “Gelelim Daphne’ye” demiş, “Eğer onun yerini sana söylersem veyahut sen bulursan evet kabul ederim ki hükmün onun canını bağlar ama bu kez de başka bir sorunun olmaz mı? Yanlışı düzelteyim derken elinde erkenden alınmış bir can kalmayacak mı?”</span></p>

  <p class="MsoNormal"><span class="calibre24">“Münasebetsizliğini yanına kâr bırakmamı mı öneriyorsun Sandalcı!”</span></p>

  <p class="MsoNormal"><span class="calibre24">“Bana dokunmanı teklif ediyorum!”</span></p>

  <p class="MsoNormal"><span class="calibre24">Ölüm bu cevabı duyduğunda gözlerini belertmiş “Benimle dalga mı geçiyorsun be adam! Hiçbir surette sana dokunamam!” diye kükremiş Sandalcıya elindeki defteri göstererek.</span></p>

  <p class="MsoNormal"><span class="calibre24">“Bir yolu var. Zamanda devir atlayıp kendimi öldüreceğim. Bu ihtimal hiçbir hükme bağlanmamış”</span></p>

  <p class="MsoNormal"><span class="calibre24">Ölüm kırmızı defteri tekrar açıp bu kez daha dikkatle okumuş sayfaları. Dakikalar sonra defteri kapatıp “İyi hoş da bu ihtimalin hükme bağlanmayışının tek sebebi imkân dâhilinde olmayışı”</span></p>

  <p class="MsoNormal"><span class="calibre24">“Mümkün. Hatta yaptım. Oradaydın. Seni gördüm. Bu yüzden seni daha önce gördüğümü söylemiştim burada ilk belirdiğinde. Kılığın kıyafetin farklıydı ama diğer benin yanında dikiliyordun. Eminim. Hançerimi gözünün önünde sapladım müstakbel kendime.”</span></p>

  <p class="MsoNormal"><span class="calibre24">Ölüm gülmeye başlamış “Hakikaten de aklın deryada çilekeş olmaktan ziyan olmuş İhtiyar”</span></p>

  <p class="MsoNormal"><span class="calibre24">“O zaman gel seninle şifahen bir akit yapalım da hakkımdaki tevatür asla kavuşsun. Sana söyleyeceğim tarihte, söyleyeceğim yere geleceksin. Eğer ben yalan yanlış konuşuyorsam istediğin her şeyi yapabilirsin bana. Ama ben doğruyu söylüyorsam canımı alacaksın kendi kendimi hançerlediğimde. Her ihtimal de senin kârına. Ya canımı alacaksın ya da beni cezalandırman için kendimi sunacağım sana”</span></p>

  <p class="MsoNormal"><span class="calibre24">Ölüm elini çenesine götürüp düşünmeye başlamış. “Peki, anlaştık Sandalcı” demiş, “Ancak şu sualim cevaplanmadan gitmem. Canını almamı istemenin bir sebebi var o da kehanetin orada gerçekleşeceğini düşünmen. Oraya nasıl varacaksın? Neticede benim vazifem canları almaktır, senin gibi ruhları taşımak değil.”</span></p>

  <p class="MsoNormal"><span class="calibre24">“Rüyaları gören insanlar… Ne Andronikos ne de şu tefeci… Benim kadar orada olmayı hak etmiyorlar ama orada olacaklar. Bunun nasıl olduğunu bilmiyorum ama beni bu serüvene çıkartan, önüme çetrefilli bulmacaları koyan her kim veya her ne ise gözlerimi orada açmamı isteyecektir.”</span></p>

  <p class="MsoNormal"><span class="calibre24">Sözler verilip yeminler döküldüğünde geldiği gibi çekip gitmiş Ölüm. Sandalcı yaptığı akitten memnun olmasına memnunmuş ama içinde bir kuruntu yiyip bitiriyormuş onu. Yaptığı anlaşma ile geleceği teminat altına mı almış, yoksa tüm olacakları tepetaklak mı etmiş bir türlü emin olamıyormuş.</span></p>

  <p class="MsoNormal"><span class="calibre24">O üç okyanusta devriâlemine devam ederken dünya da devr-i terakkideymiş. Medeniyetin zuhurundan beri ayak basılmamış memleketlere, kıtalara ayak basılmış: yıldızlara başka bir zaviyeden bakılmış; kimi kadınlar başlarını ev damının gölgesinden çıkarmış; elemlere dua ile değil akılla çare aranmış; halklar kralları devirip taçsız krallara selam durmuş. Kharon bu inkişafa şahit olamadığı için bazen ıstırap duyuyormuş lakin deryada köpekbalıklarına ziyafet olan asker cesetlerine, benzi kara diye ayağına pranga takılıp gemi hangarlarına tıkılan kölelere ne zaman denk gelse hatırlarmış insanoğlunun savaş, zulüm ve eziyete olan dinmek bilmez hevesini. İlk cihan turunda onu açıkta görüp şarkılar söyleyen Kızılderililer bile artık onu ne zaman görseler yaylarını gerip oklarını atıyorlarmış sandalına.</span></p>

  <p class="MsoNormal"><span class="calibre24">Beş asır sonra vakit tamam olduğunda Ümit Burnu’ndan kuzeye döndürmüş sandalını Kharon. Cebelitarık’tan Akdeniz’e girip bir ay sonra bir gece yarısı tam gününde tam vaktinde artık İstanbul olarak anılan Konstantinopolis’e varmış. Tam da kader tanrıçalarının tembihlediği gibi Haliç’in Galata kıyısında tek başına oturup düşüncelere dalmış gencin tarafına sürüklemiş sandalını. Bankta oturan küfelik mahzun genç her ne kadar boylu poslu bir delikanlı olsa da Sandalcı onun İlyas olduğunu yüzüne bakar bakmaz anlamış. Sarılmak, hasret gidermek istemiş ama biliyormuş ki artık ismi Teoman olan bu genç onu tanımayacakmış. Birazdan aklını bulandırıp bayıltacağı delikanlıyı, Daphne’yi meskenlerinde tutan denizkızlarına teslim etmesi gerekmiş. Teoman’ın yanına oturup ona bir hikâye anlatmış. Delikanlının boyu posu değişse de merakı yerli yerinde duruyormuş. İlyas nasıl onun hikâyelerini pür dikkat dinlemişse Teoman da denizkızları hakkında anlattığı hikâyeyi aynı hevesle dinlemiş. Çocuğu bayıltıp sandalına yatırdığında bir daha onunla karşılaşmayacağını bildiğinden baygın gence sımsıkı sarılmış, alnını öpmüş, sandalın küreklerini alıp halatı çözmüş. Ayıldığında kendini Haliç’in ortasında bulan Teoman denizkızlarının şarkılarıyla mest olup deryaya çekilirken, uzaktan bu sahneyi izleyen Kharon kıyıdan uzaklaşıp koca şehrin içinde kaybolmuş.</span></p>

  <p class="MsoNormal1"></p>

  <h2 class="MsoNormal1" id="sigil_toc_id_30"><span class="calibre25">III</span></h2>

  <p class="MsoNormal1"><i class="calibre10"><span class="calibre7" style="text-decoration:underline"><span class="calibre25">HİÇLİKTEKİ ÇİÇEK</span></span></i></p>

  <p class="MsoNormal"><span class="calibre24">Sandalcı, Teoman’ın üç gün sonra denizden çıkıp evine döneceği ve elli yıl sonra anca aklının başına geleceği hususunda uyarıldığından avarelik yapacağı bu yarım asrı doya doya harcamış lakin o İstanbul’a ayak uydurmaya çalışırken İstanbul en başta ona sağlam bir çelme takmış.</span></p>

  <p class="MsoNormal"><span class="calibre24">Yaşaması için bir ev kiralaması icap ediyormuş ama cebindeki metelikler hiçbir işe yaramazmış zira insanlar altından, gümüşten ziyade kâğıda tapar olmuşlar. Kharon da sorup soruşturup Kapalıçarşı’nın yolunu tutmuş, cebindeki altın metelikleri bozdurup kâğıt paraya çevirmek istemiş. Ne var ki onca kuyumcu arasında en evhamlısına denk gelmiş. Kuyumcu Sandalcının kılığını kıyafetini şöyle bir süzüp Antik Yunan’dan kalma obolosları gözlüğüyle incelemiş, bir bahaneyle Sandalcıyı dükkânında bekletip dışarıya çıkarak polisleri çağırmış. Ne olduğunu anlamadan derdest edilip nezarethaneye atılan Sandalcı, birkaç gün sonra tarihi eser kaçakçılığından yargılandığı duruşmada hüküm giyip hapse atılmış.</span></p>

  <p class="MsoNormal"><span class="calibre24">Mahpus yaşamı yeni değilmiş Sandalcı için. Daha evvel de birkaç kez zindanlara atılmışlığı olmuş ancak bu kez daha önce hiç tecrübe etmediği bir ortamdaymış. Koğuşta daha yirmi yaşına yeni basmış, elinden kitaplar, dilinden türküler düşmeyen gençler ile geçiriyormuş cezasını. Tek meselesi mahpushanede geçireceği birkaç yıl olsa gam duymazmış Kharon ama başında bir de hüviyet sorunu varmış. Nüfus kayıtlarında adına, ecdadına bir türlü rastlanmamasından bu kez de tahliye sonra sınır dışı edileceği haberi ulaşmış Sandalcıya. Tahliyesine az bir süre kala bir sabah yatağından kalkmamış. Yaşından mütevellit bu durumu ecele yoran koğuş arkadaşları gardiyanları çağırmış, şah damarı parmakla yoklanmış. Gasilhaneye kadar numarasını sürdürmüş Kharon ve fırsatı yakaladığında kaçıp gitmiş.</span></p>

  <p class="MsoNormal"><span class="calibre24">Sandalcı cebindeki tedavülden kalkmış meteliklerin yüzyılların yirmincisinde hiçbir derde deva olmayacağını anlamış; firarından sonra inşaatlarda amelelik, fırınlarda hamallık yaparak maişetini sağlamış, kendine bir bark açmış. Mazide ölümsüzlüğü fanilerin gözüne batmasına ramak kala göç etme hürriyetine sahipken şimdi İstanbul’a tıkılı kaldığından her on yılda bir başka bir semte almış ikametini. Ne vakit bir polis veya asker görse yolunu değiştirmiş, kimisine göre meczup kimisine göre sofu kimisine göre dilenci olarak sürdürmüş yaşamını.</span></p>

  <p class="MsoNormal"><span class="calibre24">Atlar olmadan hareket eden vasıtaları, bulutların üzerinde kuşlar gibi seyreden uçakları, sesleri fersahlarca öteye anında ulaştıran telefonları, radyoları inceleyedurup; satın aldığı kitapları okurken takvim yaprakları bir bir uçup gidiyormuş. Kharon, aldığı kararın yükünü çekmekle mesul Teoman’a görünmemek ve ileride vuku bulacak lahzanın akıbetini tehlikeye sokmamak için çok uzun bir zaman artık Camekân Sokak olarak bilinen ara sokaktaki malum apartmanın yakınına yaklaşmamış, İlyas’ın lanetinden nasibini alanlar ile yolu kesişse bile onlarla muhatap olmamış. Gelgelelim her kaide gibi bu hususta da istisnalar varmış. Günlerden bir gün, Yeni Cami’nin güvercin kaynayan merdivenlerinde, apartmanın belasından muzdarip bir hayalet çıkmış karşısına. Nice sene yalnız, nice sene pişman kalmaktan genç hayaletin çehresine düşmüş keder yüreğine gam salınca, hayaletin yanına oturup onunla kısa da olsa sohbet etmiş ama zavallının yarasına merhem olacağına anca tuz olabilmiş.</span></p>

  <p class="MsoNormal"><span class="calibre24">İkinci istisna ise 4 Haziran 2012 tarihindeyken olmuş. Mevzubahis tarihte hiçbir şeye tesir etmeden koltuğunda oturup sebatla bir sonraki günü beklemesi gerekiyorken, dizginleyemediği bir merakla Kuledibi’nin yolunu tutmuş. Öğleden sonra Galata Kulesi’nin kuytusundaki sokağa girip 1 numaralı meşhur ve bir o kadar da meşum apartmanın karşısında dikilmeye başlamış. Binanın merdivenlerinde oturup soluklananların garipseyen bakışlarını görmezden gelmiş zira Kader Tanrıçaları tarafından İlyas’ın bir sinek olarak dünyaya geleceği konusunda uyarıldığı için gözleri tetikte olması icap ediyormuş. Apartmandan kravatını saçını düzelterek hışımla çıkıp “Lanet sinek!” diye söylenen bir herifçioğlu yanından geçince fazla bir süre kalmadığını anlamış. Birkaç dakika sonra giriş katındaki dairenin penceresinin kırık köşesinde bir karaltı nazar-ı dikkatini cezp etmiş. Daha dikkatle bakınca bunun cidden bir sinek olduğunu anlamış, heyecana ve hasrete gark olmuş. Sinek de onunla aynı hisleri paylaşıyormuşçasına Sandalcı’ya doğru uçup etrafında pervane olunca anlamış ki şüpheleri, korkuları beyhudeymiş. İlyas’ın şuuru bir sinek olarak etrafında uçarken anlamlandıramadığı duygularını gözyaşlarıyla dışarıya vurmuş. Hislerine bir mana veremiyormuş zira 4 Haziran 2012 tarihinde İlyas bir değil iki kez ölecekmiş, lakin hikâyesinin mutlu sona ermesi için de bu vedaların olması elzemmiş.</span></p>

  <p class="MsoNormal"><span class="calibre24">Gece bir kuytuda soteye yatıp Karaköy İskelesinde paletlerini giyen Teoman’ı izlemiş. Elli sene önce tanıştığı Teoman ile karşısındaki göbekli, ufak tefek yaşlı adamın aynı kişi olduğundan emin olamıyormuş fakat Teoman küreklere asılıp Haliç’e açıldığında ona veda eden hayaletin varlığı içini rahatlatmış.</span></p>

  <p class="MsoNormal1">***</p>

  <p class="MsoNormal"><span class="calibre24">5 Haziran tarihi gelip çattığında Camekân Sokağın belasıyla maruf apartmanının merdivenlerinde oturan Mor Cübbeli ihtiyar, kafesini açmak için kepenkleri yukarı iten delikanlının nazarında sakalları neredeyse yere değen bir berduşmuş; tiyatro provasına giderken ismini bilmediği bu loş sokağı kullanmayı adet haline getiren oyuncu kızın nazarında ise şeriat yanlısı bir muhafazakârmış. Fotoğraf çeken bir İspanyol turist kadına göre ise harikulade bir fotoğrafın süjesi olmaya layık bir adammış. O gün kiminin dilencisi, kiminin divanesi kiminin avaresi kiminin ise ya imamı ya da hahamı olmuş Kharon. Apartmandan tuhaf bir neşeyle evrak çantasını sallaya sallaya çıkan takım elbiseli adamın ise hiçbir sıfat atfetmeden güler yüzle “Günaydın” dediği alelade bir ihtiyarmış. Hâlbuki Mor Cübbeli adam bu tarihte bu merdivenlerde oturmak için on binlerce gün, milyonlarca saat beklemiş, bir zamanlar adı destanlarda zikredilmiş Hades diyarının sandalcısı Kharon’muş</span></p>

  <p class="MsoNormal"><span class="calibre24">Çok geçmeden Ölüm yanında belirmiş. Gömleğinin üzerine giydiği saten yeleğini siyah redingotuyla, kel kafasını ise melon bir şapkayla örtüp meşin eldivenli ellerini arkasında kavuşturmuş Ölüm’ü görür görmez korkacağı yerde kahkahasını tutmak için elini ağzına götürmüş Sandalcı. “Halimde gülünecek ne var İhtiyar? Sana beş asır vermiş merhametime böyle mi vefa gösteriyorsun?” diye terslemiş Ölüm Sandalcıyı...</span></p>

  <p class="MsoNormal"><span class="calibre24">“Vefasızlık değil bu yanlış anlama ancak başka bir kılık kıyafet bulamadın mı? Bu ceketin, şapkanın miadı dolalı bir yüzyıl gelip geçti” diye yanıt vermiş Sandalcı.</span></p>

  <p class="MsoNormal"><span class="calibre24">Ölüm kıyafetlerine bakınıp “İlk kez bunca insanın arasında vücuda bürüneceğim için şık görünmem gerektiğini düşündüm. Ayrıca bana laf söyleyeceğine, miadı milattan önce dolmuş hırpani cübbene bak evvela!” deyivermiş, “Milattan zamandan mevzu açılmışken… Yeminime sadık kaldım, bugüne değin bekledim. Gözlerim beni kandırmıyorsa ki böyle bir şey mümkün olamaz, burada senden başka bir Kharon göremiyorum.”</span></p>

  <p class="MsoNormal"><span class="calibre24">“Biraz daha sabır göster, göreceksin.”</span></p>

  <p class="MsoNormal"><span class="calibre24">“Sabrın birazını esirgemem senden Sandalcı. Her halükarda bugün bu meselenin kapanacağını bilmek bana huzur veriyor. Daha bu sabah çok önce canını aldığım bir gencin tekrar yaşamını almak zorunda kaldım. Buraya gelmeden önce kayıtları inceledim” demiş Ölüm ve işaret parmağıyla Kharon’un sırtını verdiği apartmanı göstererek “Yine bu melun apartmana bağlanıyor bu tuhaflık. Genç adam daha önce burada ikamet etmiş.”</span></p>

  <p class="MsoNormal"><span class="calibre24">“Kim bu genç?”</span></p>

  <p class="MsoNormal"><span class="calibre24">“Mehmet Kahyaoğlu isimli biri. Bir hastanede tekrar bedene bürünmüş lakin bu mucizenin kıymetini bilmekten mahrum ola ki hemencecik kendini hastane penceresinden aşağıya atmış.”</span></p>

  <p class="MsoNormal"><span class="calibre24">Kharon sakalını sıvazlayıp homurdanmış. En son önceki gece rast geldiği hayaletin nasıl ikinci kez öldüğünü düşünedururken zaman da esip geçiyormuş. Mor Cübbeli, vakit kazanmak için Teoman ve Daphne’yi sormuş Ölüm’e. Ölüm ikisinin de öldüğünü söyledikten sonra “Hakkını teslim etmem gerek ihtiyar, dâhiyane bir tertip kurmuşsun. Kızı, iki bin asırdır yanına ilişmediğim denizkızlarına emanet etmiş olabileceğin aklımın ucuna dahi gelmemişti. Hâlbuki senin izini süreceğime, biraz olsun baksaydım Haliç’e hemencecik anlardım oyunu” diyerek hayıflanmış kendi kendine bir müddet.</span></p>

  <p class="MsoNormal"><span class="calibre24">Önce ayağına dar gelen iskarpinini yere vurarak geçen vakte tahammülsüzlüğünü gösteren Ölüm, hemen sonra ceketinin cebinden köstekli bir saat çıkarıp gözlerini Sandalcıya döndürmüş. “Yeteri kadar bekledim Sandalcı! Ben burada avarelik ederken nice insan fazladan nefes alıyor! Kimin kazandığı kimin kaybettiği artık belli değil mi?” demiş tıslarcasına. Kharon’un içine yine bir evham düşeceği sırada gaipten düşen bir adam Kharon’un kuruntusundan önce davranmış.</span></p>

  <p class="MsoNormal"><span class="calibre24">Yerden kalkıp üstünü silkeleyen bu adam Mor Cübbeli, kır sakallı, kanca burunlu bir adammış. Ölüm fal taşı gibi açılmış gözleriyle adamı süzerken, Sandalcı etrafı şaşkınlıkla inceleyen geçmişine tebessüm ve huzurla bakıyormuş.</span></p>

  <p class="MsoNormal"><span class="calibre24">“Yapman icap eden şeyi yap” demiş Kharon geçmişten gelen kendisine. Geçmişi kendisine hançeri sapladığında hiçbir acı hissetmemiş lakin katili olmuş geçmişinin kulağına yolundan sapmaması için söylemesi gereken bir şey daha varmış. “Hayatı yaşa!”</span></p>

  <p class="MsoNormal"><span class="calibre24">Geçmişten gelen Kharon zaman dehlizine tekrar dönerken bağrına hançer saplanmış şimdiki zamanın Kharon’u Ölüm’e dönmüş. “Evet, kimin kazandığı belli… Gördüğün üzere ben!” demiş. Biraz önce şahit olduğu vakaya mana veremeyen Ölüm, nerden geldiğini anlamadığı diğer Sandalcının meçhule intikal etmesinden sonra başını sallayıp gözlerini ovuşturmuş.</span></p>

  <p class="MsoNormal"><span class="calibre24">“Nasıl bir dümen çeviriyorsun İhtiyar?” diye sormuş Sandalcıya.</span></p>

  <p class="MsoNormal"><span class="calibre24">“Biraz evvel gördüğün adam bendim. Sen de şahit oldun. Dakikalar önce gözlerinin asla seni kandırmayacağını iddia eden de sendin.”demiş Kharon hiddetle, “Şimdi beni suçlayıp yeminine ihanet mi edeceksin, yoksa sözünü tutup soğuk elinle bana dokunacak mısın?”</span></p>

  <p class="MsoNormal"><span class="calibre24">Ölüm homurdanmış. Eldivenlerini çıkarıp elini Kharon’un şah damarına götürürken “Son bir şey… Hiç özlemeyecek misin yaşamı?” diye sormuş. Kharon mütebessimmiş. “Hayır” diye cevaplamış Ölüm’ün sorusunu gözlerini kapatıp, “Niye özlem duyayım, ben yitirmiyorum ki yaşamı, yaşam beni yitiriyor”</span></p>

  <p class="MsoNormal1">***</p>

  <p class="MsoNormal"><span class="calibre24">Bilmese de, vaktiyle bir çocuğun yitirdiği dostu için gözyaşlarını damlattığı bir noktada açmış gözlerini Kharon. Yemyeşil bir diyarın göl kıyısında… Devasa ağaçların haşmetli dağlara uzandığı bu memleketin taşları, çimenleri öyle büyükmüş ki Kharon bir anlığına Devler Ülkesine geldiğini düşünüp telaşa kapılmış. Evhamında haksız da değilmiş hani, etrafta haşmetli çiçekler bulunsa da hiçbiri kehanette zikredilen “rengi safi kendinden menkul” bir çiçek değilmiş. Uzakta, çok uzakta, yusyuvarlak gölün karşı kıyısında birbirlerine sarılıp vuslata eren Daphne ve Teoman’ı veya nam-ı diğer İlyas’ı görüp mutlu olmakla yetinmiş.</span></p>

  <p class="MsoNormal"><span class="calibre24">Yürümek istemiş ama göremediği bir şey onu toprağa saplamışçasına hareket edemiyormuş. Birdenbire yer sarsılmaya başlamış. Sarsıntı her an şiddetini daha da artırıyormuş. Kharon önce korkmuş, kaçmaya çalışmış fakat gayreti fuzuliymiş. Bir türlü hamle edemiyormuş. Sonra kendisine yaklaşan şeyin ne olduğunu görünce az evvelki gayretinin tersine yerine mıhlanıp kalmış. Bu bir maralmış. Kahverengi tüyleri kadife gibi pürüzsüz, dal bacaklı bu zarif mahlûk bir yandan otları atıştırırken bir yandan da hayret edermiş gibi ona bakıyormuş. Maral iki adım daha yaklaşıp Sandalcıyı devasa kara gözleri ile süzdüğünde Kharon binlerce senedir didik didik arayıp hayalini kurduğu çiçeği tıpkı kehanette zikredildiği gibi maralın kapkaranlık gözbebeğinde görüp, her şeyi anlayıvermiş.</span></p>

  <p class="MsoNormal"><span class="calibre24">Aradığı çiçek kendisiymiş. Yetmiş yedi yaprağın üstünde yedi varaklı, ziya gibi parıl parıl parlayan bir çiçekmiş. Yalayıp yuttuğu hiçbir lisanın hiçbir kelimesi ile tarif edemiyormuş kendisini… Maralın gözbebeğindeki karanlıkta bir mucizeymiş gibi ışıldayan kendisine öyle odaklanmış ki, ışık ile karanlık birbirine bulanmış, siyahtan ve beyazdan bir oda zuhur etmiş Kharon’un önünde. Uzun zifir saçları dalgalı, buğday tenli suratı iki haftadır tıraşa hasret, aynı kendisi gibi kanca burunlu bir genç masasına kurulmuş harıl harıl bir şeyler yazmaktaymış. “Ne de bana benziyor bu delikanlı” diye düşünürken ihtiyar, genç adam işini bitirmiş, neşeyle masadan kalkıp, odayı terk etmiş. Kharon’un nazarı ortalıktan kaybolan genç yerine kitaba meyletmiş.</span></p>

  <p class="MsoNormal"><span class="calibre24">Kurulmuş kitabın başına, sayfalara göz atmaya başlamış. Her bir cümlede her bir satırda hayreti katbekat artmış zira kitapta İlyas ve Teoman’ın hikâyeleri yetmezmiş gibi bir de kendi yaşam öyküsü varmış. Etrafı taramış gözleri korkuyla… Masanın üzerinde yeşil gözlü bir kızın fotoğrafı varmış, duvarda ise cennet gibi bir vadide dolanan bir maralın yağlıboya tablosu asılıymış. Öyle afallamış ki hışımla sandalyeden kalkarken masanın üzerindeki pipoyla kibrit kutusunu düşürmüş. Pipoyu yerden alırken burnu uzun zamandır hasret kaldığı bir kokuya rast gelmiş. O kadar sevinmiş ki korkusunu, hayretini bir kenara bırakarak kibrit ile pipoyu yakıp keyfe ermiş. Öyküleri bu kez itinayla, sayfa sayfa okumuş sandalcı ve roman bittiğinde her şeyi anlamış olmanın huzuruyla kitabı kapatmış. Kitabın boş kapağının bir isme muhtaç olduğunu görünce düşünmüş, taşınmış. Münasip bir isimde karar kılınca, almış eline kalemi, kapağa yazmış bulduğu ismi, sonra da mekânı terk etmiş.</span></p>

  <p class="MsoNormal"><span class="calibre24">Genç adam ertesi gün odaya geldiğinde, geçen gün yazıp bitirdiği romanının kapağında meçhul bir el tarafından kaleme alınmış ismi görünce donakalmış. Kitabın kapağında “Hiç Kimsenin Kralı” yazıyormuş.</span></p>

  <p class="MsoNormal4"></p>
</body>
</html>
