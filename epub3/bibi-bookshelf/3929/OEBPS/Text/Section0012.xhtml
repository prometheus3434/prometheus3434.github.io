<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jon</h1>

    <p>Dünya kurşuni bir koyuluk içindeydi; çam, yosun ve soğuk kokuyordu. Süvariler dağınık taşların ve cılız ağaçların arasından geçerek aşağıdaki vadinin zeminine mücevherler gibi serpilmiş misafirperver ateşlere doğru ilerlerken, kara topraktan solgun sisler yükseliyordu. Jon Kar’ın sayabileceğinden fazla ateş vardı, yüzlerce, binlerce. Buz beyazı Sütnehri’nin yanından akan, titrek ışıklardan oluşmuş ikinci bir nehir. Jon Kar’ın kılıç eli açılıp kapandı.</p>

    <p>Bayırdan sancakları ve borazanları olmadan indiler. Sessizlik sadece nehrin uzak mırıltısıyla, atların ayak sesleriyle ve Çıngıraklı’nın kemik zırhının tıngırtılarıyla bölünüyordu. Aşağıdan adamlar, köpekler, atlar ve beyaz bir ulu kurt geçerken yukarıda bir yerde bir kartal mavi gri muazzam kanatlarıyla havada süzülüyordu.</p>

    <p>Bir atın toynağıyla yerinden oynayan bir taş bayırdan aşağı yuvarlandı ve Jon, Hayalet’in beklenmedik sese doğru döndüğünü gördü. Ulu kurt süvarileri gün boyunca uzaktan takip etmişti, alışkanlığı buydu. Ama ay, asker çamların üzerinde yükseldiğinde, parlak kırmızı gözleriyle koşarak yanlarına gelmişti. Çıngıraklı’nın köpekleri Hayalet’i her zamanki gibi hırıltılarla, kükremelerle ve vahşi havlamalarla karşılamıştı ama ulu kurt hiçbirini umursamamıştı. Altı gün önce, yabanıllar gece kampı kurduğunda, tazıların en büyüğü ulu kurda arkadan saldırmıştı fakat Hayalet dönüp atılmış ve tazıyı kanlı baldırlarla kaçmak zorunda bırakmıştı. Köpek sürüsü o günden beri Hayalet’le arasındaki güvenli mesafeyi koruyordu.</p>

    <p>Jon Kar’ın küçük atı hafifçe kişnedi ama bir dokunuş ve yumuşak bir söz hayvanı sakinleştirdi. Keşke Jon’un korkuları da böyle kolayca geçebilseydi. Jon tepeden tırnağa Gece Nöbetçileri’nin siyahlarına bürünmüştü ama düşman önde ve arkada at sürüyordu. Yabanıllar. <em>Ve ben onlarla birlikteyim.</em> Ygritte, Qhorin Yarımel’in cübbesini giyiyordu. Lenyl korucunun zırhlı yeleğini almıştı, iri mızrak karısı Ragwyle eldivenlerini ve yaycılardan biri de çizmelerini. Qhorin’in miğferini, Uzunmızrak Ryk dedikleri kısa boylu, çirkin adam kazanmıştı ama miğfer adamın dar kafasına oturmamıştı, bu yüzden onu da Ygritte’e vermişti. Ve Qhorin’in kemikleri Çıngıraklı’nın heybesinde duruyordu, Jon’la birlikte Çığlık Geçidi’ni keşfe çıkan Ebben’in kanlı kafasının yanında. <em>Öldüler. Ben hariç herkes öldü ve ben de ölü sayılırım.</em></p>

    <p>Ygritte, Jon’un hemen arkasında sürüyordu, Uzunmızrak Ryk de önündeydi. Kemik lordu bu ikisini Jon’un muhafızı yapmıştı. Yola çıkarlarken, miğfer niyetine taktığı dev kafatasının çarpık dişlerinin arasından gülümseyerek, “Karga uçacak olursa sizin kemiklerinizi de kaynatırım,” diye uyarmıştı muhafızları.</p>

    <p>Ygritte adama çıkışmıştı. “Ona sen göz kulak olmak ister misin? Eğer bizim yapmamızı istiyorsan, bizi rahat bırak.”</p>

    <p><em>Bunlar gerçekten özgür insanlar,</em> diye düşünmüştü Jon. Onlara Çıngıraklı liderlik ediyor olabilirdi ama hiçbiri adama karşılık vermekten çekinmiyordu.</p>

    <p>Yabanıl liderin düşmanca bakışları Jon’un üstünde sabitlenmişti. “Bunları kandırmış olabilirsin karga ama Mance’i kandırabileceğini düşünme sakın. Sana bir kez bakacak ve sahte olduğunu anlayacak. Sonra ben, şu senin kurdundan bir cübbe yapacağım, senin o yumuşak göbeğini deşeceğim ve içine bir gelincik koyup tekrar dikeceğim.”</p>

    <p>Jon kılıç elini açıp kapatarak eldivenin içindeki yanık parmaklarını esnetmişti ama Uzunmızrak Ryk sadece gülmüştü. “Peki bu karda gelinciği nereden bulacaksın?”</p>

    <p>İlk gece, at sırtında geçen uzun bir günden sonra, isimsiz bir dağın tepesindeki sığ çukurda kamp kurmuşlar, kar düşmeye başlarken ateşin yanında toplanmışlardı. Jon, alevlerin üstüne düşen kar tanelerinin eriyişini izlemişti. Giydiği kat kat deriye ve yüne rağmen soğuğun kemiklerine işlediğini hissedebiliyordu. Ygritte yemeğini yedikten sonra Jon’un yanına oturmuştu, ısınmak için başlığını kafasına geçirmiş, ellerini cübbesinin yenine sokmuştu. “Mance, Yarımel’i nasıl hallettiğini duyunca seni hemen kabul edecek,” demişti Jon’a.</p>

    <p>“Beni ne olarak kabul edecek?”</p>

    <p>Kız küçümser gibi gülmüştü. “Bizden biri olarak. Sur’dan uçan ilk kuş olduğunu mu düşünüyorsun? Kalbinizde hepiniz özgürce uçmak istiyorsunuz.”</p>

    <p>“Ve özgür olduğumda, gitmekte de özgür olacak mıyım?”</p>

    <p>“Elbette olacaksın,” dedi Ygritte, çarpık dişlerine rağmen sıcak bir gülümsemesi vardı. “Ve biz de seni öldürmek için özgür olacağız. Özgür olmak <em>tehlikelidir</em> ama pek çok insan tadını sever.” Ygritte eldivenli elini Jon’un bacağına, dizinin hemen üstüne koymuştu. “Göreceksin.”</p>

    <p><em>Göreceğim,</em> diye düşünmüştü Jon. <em>Göreceğim, duyacağım, öğreneceğim ve sonra Sur’a dönüp her şeyi anlatacağım.</em> Yabanıllar onu bir yemin bozan sanıyordu ama Jon kalbinde Gece Nöbetçileri’nin adamıydı hâlâ, Qhorin Yarımel’in verdiği son görevi yerine getiriyordu. <em>Ben onu öldürmeden önce.</em></p>

    <p>Bayırın dibinde, dağ eteklerinden akıp Sütnehri’ne karışan küçük bir dereye rastladılar. Taştan ve buzdan ibaretmiş gibi görünüyordu ama donmuş yüzeyinin altında akan suyun sesini duyabiliyorlardı. Çıngıraklı, ince buz tabakasını kırarak kafileyi karşıya geçirdi.</p>

    <p>Kafile dereyi geçerken Mance Rayder’ın keşif süvarileri göründü. Jon bir bakışla keşifçilerin ölçüsünü aldı: Kadınlar ve erkeklerden oluşan sekiz süvari, kürk ve kaynatılmış deriler giymişlerdi, birkaçında miğfer ve örgü zırh vardı. Başlarındaki adam hariç hepsi, kargılarla ve ateşte sertleştirilmiş mızraklarla silahlanmışlardı; balıketli sarışın lider, keskinleştirilmiş çelikten yapılmış büyük bir tırpan taşıyordu. <em>Ağlak,</em> adamı görür görmez tanımıştı Jon. Kara kardeşler bu adam hakkında hikâyeler anlatırdı; Çıngıraklı, Köpekbaşlı Harma ve Kargakatili Alfyn gibi meşhur bir akıncıydı.</p>

    <p>“Kemik Lordu,” dedi Ağlak onları gördüğünde. Jon’a ve kurduna baktı. “Bu kim?”</p>

    <p>“Taraf değiştiren bir karga,” dedi çıngırdayan zırhı yüzünden Kemik Lordu olarak anılmayı tercih eden Çıngıraklı. “Yarımel’in kemikleriyle birlikte onunkileri de alacağımdan korktu.” Keşifçilerin görmesi için ganimet heybesini salladı.</p>

    <p>“Qhorin Yarımel’i katletti,” dedi Uzunmızrak Ryk. “O ve kurdu.”</p>

    <p>“Orell’i de,” dedi Çıngıraklı.</p>

    <p>“Bu delikanlı bir varg ya da ona yakın bir şey,” diye lafa karıştı mızrak karısı Ragwyle. “Kurdu Yarımel’in bacağından bir parça kopardı.”</p>

    <p>Ağlak’ın akıntılı kırmızı gözleri tekrar Jon’a döndü. “Öyle mi? Pekâlâ, şimdi iyice bakınca kurdumsu bir görüntüsü var. Onu Mance’e götürün, bakarsınız delikanlıyı tutmaya karar verir.” Adam atını çevirdi ve dörtnala uzaklaştı, süvarileri de aynı hızla peşine düştü.</p>

    <p>Sütnehri Vadisi’ni aşıp tek sıra halinde nehir kampının içinden geçerlerken rüzgâr sert ve ıslak esiyordu. Hayalet, Jon’a yakın yürüyordu ama hayvanın kokusu bir haberci gibi önlerinden gidiyordu ve çok zaman geçmeden yabanıl köpekleri hırlayıp havlayarak çevrelerini sardı. Lenyl köpekleri susturmak için bağırdı ama hayvanlar adamı umursamadı. “Senin canavarı pek sevmiyorlar,” dedi Uzunmızrak Ryk, Jon’a.</p>

    <p>“Onlar köpek, Hayalet bir kurt,” dedi Jon. “Hayalet’in onların cinsinden olmadığını biliyorlar.” <em>Benim sizin cinsinizden olmadığım gibi.</em> Ama Jon’un düşünmesi gereken bir vazifesi vardı, o son ateşi paylaşırlarken Qhorin Yarımel’in verdiği görev... bir dönek rolü oynamak ve yabanılların Ayazdiş’in çıplak ve soğuk vahşiliğinde aradığı şeyi bulmak. “Bir <em>güç,</em>” demişti Qhorin Yarımel, Yaşlı Ayı’ya ama o gücün ne olduğunu ya da Mance Rayder’ın o gücü bulup bulmadığını öğrenemeden ölmüştü.</p>

    <p>Nehir boyunca, at arabalarının ve kızakların arasında yemek ateşleri yakılmıştı. Yabanılların çoğu postlardan, derilerden ve keçeli yünlerden çadırlar kurmuştu. Diğerleri kayaların dibine ilkel barınaklar yapmıştı, bazıları da at arabalarının altında uyuyordu. Jon, yemek ateşinin başında oturan bir adam gördü; adam uzun ahşap mızrakların ucunu sertleştirip onları bir yığının üstüne atıyordu. Başka bir yerde, kaynatılmış deriler giymiş iki genç çomak dövüşü yapıyordu, ateşin üstünden atlayıp birbirlerine saldırıyorlardı, indirdikleri her darbede homurdanıyorlardı. Çember şeklinde oturan bir düzine kadın tüy takarak okları dengeliyordu. <em>Bu oklar kardeşlerim için,</em> diye düşündü Jon. <em>Babamın halkı için; Kışyarı’nın, Derinorman Kalesi’nin, Son Ocak’ın insanları için. Bu oklar kuzey için.</em></p>

    <p>Ama Jon’un gördüğü her şey savaşa ait değildi. Dans eden kadınlar da gördü. Bir bebeğin ağladığını duydu. Kürklere sarınmış, oyun oynamaktan nefes nefese kalmış küçük bir erkek çocuğu koşarak atının önünden geçti. Öküzler nehir kıyısı boyunca gezinip yiyecek ot ararken, koyunlar ve keçiler özgürce dolaşıyordu. Yemek ateşlerinden birinden kızarmış koyun eti kokusu yükseliyordu, başka bir ateşte bir yaban domuzu çevriliyordu.</p>

    <p>Çıngıraklı, uzun asker çamlarla çevrili açık bir arazide atından indi. “Burada kamp kuracağız,” dedi Lenyl’e, Ragwyle’e ve diğerlerine. “Atları doyurun, sonra köpekleri, sonra da kendinizi. Ygritte, Uzunmızrak, kargayı Mance’e götürün de görsün. Bağırsaklarını sonra deşeriz.”</p>

    <p>Yolun kalanını yürüdüler, daha çok çadırın ve daha çok yemek ateşinin önünden geçtiler, Hayalet peşlerinden geliyordu. Jon bu kadar yabanılı bir arada görmemişti daha önce, gören biri olup olmadığını merak etti. <em>Kamp sonsuza kadar uzuyor,</em> diye düşündü, <em>ama bir kamptan öte yüzlerce kamp ve her biri bir öncekinden daha savunmasız.</em> Fersahlarca yayılan yabanılların müdafaa hatları, çukurları ya da sivri kazıkları yoktu, kampın çevresinde küçük gruplar halinde dolaşan gözcü süvariler vardı sadece. Her grup, kabile ya da köy, diğerlerinin durduğunu gördüğü anda ya da uygun bir alan bulduğunda istediği yerde durup kamp kurmuştu. Özgür insanlar. Kara kardeşler onları böylesi bir dağınıklık içinde yakalarsa, pek çoğu bu özgürlüğün bedelini kanıyla öderdi. Yabanıllar kalabalıktı ama Gece Nöbetçileri disiplinliydi. Babası bir keresinde, on mücadeleden dokuzunda disiplinin sayıyı yendiğini söylemişti Jon’a.</p>

    <p>Hangi çadırın krala ait olduğuna dair şüphe yoktu; Jon’un kampta gördüğü en büyük çadırdan üç kat büyüktü ve Jon içeriden yükselen müziği duyabiliyordu. Daha küçük diğer çadırların çoğu gibi, kralın çadırı da büyükbaş hayvanların birbirine dikilmiş postlarından yapılmıştı ama Mance Rayder’ın çadırının postları, kabarık beyaz tüylü kar ayılarına aitti. İlk İnsanlar’ın zamanında Yedi Krallık’ta özgürce dolaşan dev yaban geyiklerinden birinin boynuzları çadırın sivri tepesini taçlandırıyordu.</p>

    <p>En azından burada müdafaacılar vardı; çadırın kapısındaki iki nöbetçi, kollarına bağladıkları yuvarlak deri kalkanlarla birlikte uzun mızraklarına yaslanmıştı. Hayalet’i gördüklerinde nöbetçilerden biri mızrağının ucunu indirip, “Canavar burada kalıyor,” dedi.</p>

    <p>“Hayalet, kal,” diye komut verdi Jon. Ulu kurt oturdu.</p>

    <p>“Uzunmızrak, canavara göz kulak ol.” Çıngıraklı, çadırın kapısını açtı, Ygritte ve Jon’a içeri girmelerini işaret etti.</p>

    <p>Çadır sıcak ve dumanlıydı, dört köşeye yerleştirilmiş kovalarda yanan bataklık kömürü havayı kırmızımsı loş bir ışıkla dolduruyordu. Zemin de hayvan postlarıyla kaplanmıştı. Jon, siyahlarının içinde öylece durup, kendine Sur’un Ötesindeki Kral diyen döneğin keyfini beklerken kendini tamamen yalnız hissediyordu. Gözleri dumanlı ve kırmızı karanlığa alışınca altı kişi gördü, hiçbiri onunla ilgilenmiyordu. Koyu tenli genç bir adam ve güzel yüzlü sarışın bir kadın bir içki boynuzundaki şarabı paylaşıyordu. Hamile bir kadın bir maltızın başında tavuk pişiriyordu. Kırmızılı siyahlı eski bir pelerin giymiş gri saçlı bir adam, bir minderin üstünde bağdaş kurarak oturmuş ud çalıp şarkı söylüyordu:</p>

    <blockquote class="dize">
      <p><em>Dornelunun karısı güneş kadar güzeldi,</em></p>

      <p><em>ilkbahardan sıcaktı öpüşleri.</em></p>

      <p><em>Ama Dornelunun bıçağı çelikti,</em></p>

      <p><em>ve çeliğin öpücüğü beterdi.</em></p>
    </blockquote>

    <p>Jon şarkıyı biliyordu ama şarkıyı burada, Sur’un ötesindeki deri bir çadırın içinde, Dorne’un kızıl dağlarından ve sıcak rüzgârlarından binlerce fersah uzakta duymak tuhaftı.</p>

    <p>Çıngıraklı sararmış miğferini çıkardı ve şarkının bitmesini bekledi. Kemiklerden ve deriden yapılmış zırhın içindeki adam ufak tefekti ve bir deve ait kafatasının altındaki suratı sıradandı; yumrulu bir çenesi, ince bir bıyığı, solgun ve sıska yanakları vardı. Gözleri birbirine yakındı, kaşları bitişikti ve koyu renk saçları alnından itibaren seyrelmeye başlamıştı.</p>

    <blockquote class="dize">
      <p><em>Dornelunun karısı yıkanırken şarkı söyledi,</em></p>

      <p><em>şeftaliler kadar tatlıydı sesi,</em></p>

      <p><em>Ama Dornelunun bıçağının kendi şarkısı vardı,</em></p>

      <p><em>ve sülük kadar soğuk, keskin bir ısırığı.</em></p>
    </blockquote>

    <p>Maltızın yanındaki taburede oturan kısa fakat son derece geniş adam, şişe geçirilmiş tavuğu yiyordu. Sıcak yağlar adamın çenesinden süzülüp kar beyazı sakallarına akıyordu ama adam mutlulukla gülümsüyordu. Kalın kollarına, üstüne tılsımlar oyulmuş geniş altın bantlar takmıştı ve sadece ölü bir korucudan gelmiş olabilecek ağır, siyah bir örgü zırh giymişti. Birkaç adım ötede, bronz pullu deri bir mintan giymiş daha zayıf bir adam bir haritanın üzerine eğilmişti, sırtına asılmış deri kının içinde bir çift elkılıcı vardı. Adam bir mızrak kadar dikti, kasları uzun ve sertti, yüzü tıraşlıydı, kafası keldi, burnu sert ve düz, çukur gözleri yeşildi. Kulakları olsaydı yakışıklı bile sayılabilirdi ama iki kulağını birden kaybetmişti; belki soğuk ısırması yüzünden, belki de bir düşman bıçağı marifetiyle, Jon hangisi olduğunu söyleyemezdi. Kulaklarının eksikliği, adamın kafasını dar ve sivri gösteriyordu.</p>

    <p>Hem beyaz sakallı adam hem de kel olan savaşçıydı, Jon bir bakışta anlamıştı bunu. <em>Bu ikisi, Çıngıraklı’dan çok daha tehlikeli.</em> Jon, hangisinin Mance Rayder olduğunu merak etti.</p>

    <blockquote class="dize">
      <p><em>Dilinde kanının tadı etrafında karanlık yerde yatarken adam,</em></p>

      <p><em>Diz çöktü kardeşleri, bir dua okudular,</em></p>

      <p><em>ve gülümsedi adam ve güldü ve şarkı söyledi,</em></p>

      <p><em>“Ah kardeşlerim, Dornelu aldı canımı, günlerim bitti,</em></p>

      <p><em>Ama bütün adamlar ölür ne önemi var canın,</em></p>

      <p><em>ve Dornelunun karısının tadına baktım!”</em></p>
    </blockquote>

    <p>‘Dornelunun Karısı’nın son notaları da kaybolurken, kulaksız kel adam gözlerini haritadan kaldırıp yırtıcı gözleriyle Çıngıraklı’ya, Ygritte’e ve aralarında duran Jon’a baktı. “Bu ne?” dedi. “Bir karga mı?”</p>

    <p>“Orell’i deşen kara piç,” dedi Çıngıraklı, “aynı zamanda kahrolası bir varg.”</p>

    <p>“Hepsini öldürmeniz gerekiyordu.”</p>

    <p>“Bu karga taraf değiştirdi,” diye açıkladı Ygritte. “Qhorin Yarımel’i kendi elleriyle öldürdü.”</p>

    <p>“Bu <em>oğlan</em> mı?” Haberler kulaksız adamı kızdırmıştı. “Yarımel benim olmalıydı. Bir adın var mı karga?”</p>

    <p>“Jon Kar, Majesteleri.” Ondan diz çökmesinin beklenip beklenmediğini merak etti Jon.</p>

    <p>“Majesteleri?” Kulaksız adam beyaz sakallıya döndü. “Bak, benim bir kral olduğumu düşünüyor.”</p>

    <p>Sakallı adam öyle şiddetli bir kahkaha attı ki her yana tavuk parçaları saçıldı. Kocaman elinin tersiyle ağzındaki yağı sildi. “Kör bir oğlan olmalı. Kulaksız bir kral duyulmuş şey midir? Olmaz, tacı doğrudan boynuna düşer! Hırrr!” Adam ellerini pantolonuna silerken Jon’a sırıttı. “Gaganı kapat karga. Arkana dön, belki aradığın kişiyi bulursun.”</p>

    <p>Jon döndü.</p>

    <p>Şarkıcı ayağa kalktı. “Ben Mance Rayder,” dedi udunu kenara bırakırken. “Ve sen de Ned Stark’ın piçisin. Kışyarı’nın Kar’ı.”</p>

    <p>Jon afallamış bir halde bir an için sözsüz kaldı, kendini konuşacak kadar toparlayıp, “Siz... siz nasıl bilebilirsiniz?” dedi.</p>

    <p>“Bu daha sonranın hikâyesi,” dedi Mance Rayder. “Şarkıyı sevdin mi delikanlı?”</p>

    <p>“Yeterince. Daha önce de duymuştum.”</p>

    <p><em>“Ama bütün adamlar ölür, ne önemi var canın,”</em> dedi Sur’un Ötesindeki Kral sessizce, “<em>ve Dornelunun karısının tadına baktım.</em> Söyle bana, Kemik Lordu gerçekleri mi konuşuyor? Eski dostum Yarımel’i öldürdün mü?”</p>

    <p>“Öldürdüm.” <em>Ama bu benden çok onun işiydi.</em></p>

    <p>“Gölge Kule bir daha asla o kadar korkutucu görünmeyecek,” dedi kral, sesinde hüzün vardı. “Qhorin düşmanımdı. Ama kardeşimdi bir vakitler. Şimdi... onu öldürdüğün için sana teşekkür mü etmeliyim Jon Kar? Yoksa seni lanetlemeli miyim?” Jon’a alaycı bir gülümseme bahşetti.</p>

    <p>Sur’un Ötesindeki Kral bir kral gibi görünmüyordu, bir yabanıla bile benzemiyordu. Orta boylu, ince, sert suratlı bir adamdı, zekâ dolu kahverengi gözleri ve çoğu grileşmiş uzun, kahverengi saçları vardı. Başında bir taç yoktu, kollarında altın yoktu, boğazında mücevherler yoktu, bir parça gümüş pırıltısı bile yoktu. Yün ve deri giymişti, uzun yırtıkları soluk kırmızı ipekle yamalanmış eski püskü siyah pelerini dikkate değer tek kıyafetiydi.</p>

    <p>“Düşmanınızı öldürdüğüm için bana teşekkür etmelisiniz,” dedi Jon sonunda. “ve arkadaşınızı öldürdüğüm için lanetlemelisiniz.”</p>

    <p><em>“Hırrr!”</em> diye gürledi beyaz sakallı adam. “Güzel cevap!”</p>

    <p>“Katılıyorum.” Mance Rayder bir el işaretiyle Jon’u daha yakınına çağırdı. “Bize katılacaksan bizi tanıman gerekir. Ben olduğumu sandığın adamın adı Styr, Thenn Magnar’ı. <em>Magnar,</em> Eski Dil’de ‘lord’ anlamına gelir.” Mance beyaz sakallı adama dönerken, kulaksız adam buz gibi gözleriyle Jon’a bakıyordu. ‘Vahşi tavuk yiyicimiz, benim sadık Tormund’ım. Ve bu kadın da...”</p>

    <p>Tormund ayağa kalktı. “Dur. Styr’i unvanıyla tanıttın, beni de öyle tanıt.”</p>

    <p>Mance Rayder güldü. “Nasıl istersen. Jon Kar, önünde duran adam Tormund Devfelaketi’dir, Mübalağacı, Borucu ve Buz Kırıcı. Aynı zamanda Tormund Yıldırımyumruk diye anılır; Ayıların Kocası, Al Kale’nin Şarap Kralı, Tanrılarla Konuşan ve Orduların Babası.”</p>

    <p>“İşte şimdi benden bahsediyorsun,” dedi Tormund. “Memnun oldum Jon Kar. Doğrusunu istersen vargları severim ama Starklar’dan hoşlanmam.”</p>

    <p>“Maltızın başındaki iyi kadın Dalla’dır,” diye devam etti Mance Rayder. Hamile kadın utangaç bir şekilde gülümsedi. “Ona bir kraliçeye davranacağın gibi davran, benim çocuğumu taşıyor.” Son iki kişiye döndü. “Bu güzellik, Dalla’nın kardeşi Val. Onun yanındaki genç Jarl da Val’in yeni evcil hayvanı.”</p>

    <p>“Ben hiçbir adamın evcil hayvanı değilim,” dedi Jarl öfkeyle.</p>

    <p>“Ve Val de bir adam değil,” diyerek güldü beyaz sakallı Tormund. “Bunu zaten anlamış olman gerekir delikanlı.”</p>

    <p>“İşte bizi tanıdın Jon Kar,” dedi Mance Rayder. “Sur’un Ötesindeki Kral ve maiyeti. Şimdi seni dinlemeliyiz sanırım. Nereden geliyorsun?”</p>

    <p>“Kışyarı,” dedi Jon. “Kara Kale üzerinden.”</p>

    <p>“Ve seni evindeki ateşlerin bu kadar uzağına, Sütnehri’ne getiren nedir?” Mance Rayder, Jon’un cevabını beklemedi, hemen Çıngıraklı’ya baktı. “Kaç kişilerdi?”</p>

    <p>“Beş. Üçü öldü, delikanlı da burada. Diğeri dağlara gitti, atların girmeyeceği yerlere.”</p>

    <p>Rayder’ın gözleri tekrar Jon’a döndü. “Sadece beş kişi miydiniz yoksa etrafta sinsice dolaşan başka kardeşlerin de var mı?”</p>

    <p>“Dört kişiydik ve Yarımel vardı. Qhorin yirmi sıradan adama bedeldi.”</p>

    <p>Bu, Sur’un Ötesindeki Kral’ı gülümsetti. “Bazıları böyle olduğunu düşünürdü. Yine de... Kara Kale’den bir çocuk Gölge Kule’den korucularla birlikte. Bu nasıl oldu?”</p>

    <p>Jon’un yalanı hazırdı. “Lord Kumandan tecrübe kazanmam için beni Yarımel’e yolladı, o da beni keşif gezisine dâhil etti.”</p>

    <p>Styr ve Magnar bu cevap karşısında kaşlarını çattılar. “Keşif gezisi diyorsun... kargalar neden keşif için Çığlık Geçidi’ne çıksın?”</p>

    <p>“Köyler terk edilmişti,” dedi Jon dürüstçe. “Bütün özgür insanlar kaybolmuş gibiydi.”</p>

    <p>“Kayboldu, evet,” dedi Mance Rayder. “Ve sadece özgür insanlar değil. Nerede olduğumuzu size kim söyledi Jon Kar?”</p>

    <p>Tormund homurdandı. “Craster’dı, değilse ben utangaç bir bakireyim. Sana söylemiştim Mance, o yaratığın boyunu bir baş kısaltmalıydık.”</p>

    <p>Kral öfkeli gözlerle yaşlı adama baktı. “Tormund, bir dahaki sefer konuşmadan önce düşünmeye çalış. Craster olduğunu biliyorum. Bana doğru söyleyip söylemeyeceğini anlamak için Jon’a sormuştum.”</p>

    <p>“Hırrr.” Tormund tükürdü. “Pekâlâ, içine ettim!” Jon’a sırıttı. “İşte delikanlı, bu yüzden o kral ve ben değilim. Ondan fazla içebilir, daha iyi dövüşebilir, daha iyi şarkı şarkı söyleyebilirim, üstelik benim kabilemin sayısı onunkinin üç katı ama Mance’de zekâ var. Bir karga olarak büyütüldü biliyorsun, kargalar kurnaz olur.”</p>

    <p>“Delikanlıyla yalnız konuşacağım Kemik Lordum,” dedi Mance Rayder, Çıngıraklı’ya. “Çıkın, hepiniz.”</p>

    <p>“Ne, bende mi?” dedi Tormund.</p>

    <p>“Bilhassa sen,” dedi Mance.</p>

    <p>“İstenmediğim yerde yemek yemem.” Tormund ayağa kalktı. “Ben ve tavuklar gidiyoruz.” Maltızın üstünden bir tavuk daha aldı, cübbesinin içine dikilmiş ceplerden birine sokuşturdu, “Hırrr,” dedi ve parmaklarını yalayarak çadırdan çıktı. Diğerleri adamı takip etti, Dalla isimli kadın haricinde hepsi.</p>

    <p>“İstersen otur,” dedi Mance herkes dışarı çıktığında. “Aç mısın? Tormund bize iki tavuk bıraktı en azından.”</p>

    <p>“Yemekten mutluluk duyarım Majesteleri. Ve teşekkür ederim.”</p>

    <p>“Majesteleri?” Kral gülümsedi. “Özgür insanların dudaklarından sıkça duyabileceğin bir unvan değil bu. Ben çoğu için Mance’im, bazıları için de <em>Kral</em> Mance. Bir boynuz şarap alır mısın?”</p>

    <p>“Memnuniyetle,” dedi Jon.</p>

    <p>Dalla, iyice kızarmış tavuğu ikiye bölüp yarısını Mance’e yarısını Jon’a servis ederken kral şarapları bizzat doldurdu. Jon eldivenlerini çıkardı ve kemiklerin üstündeki bütün et parçalarını emerek tavuğu elleriyle yedi.</p>

    <p>“Tormund doğru konuştu,” dedi Mance Rayder ekmek somunu ikiye bölerken. “Kargalar kurnaz olur... ama sen, Dalla’nın karnındaki bebekten daha büyük değilken ben bir kargaydım Jon Kar. Yani bana kurnazlık yapmaya kalkışma.”</p>

    <p>“Emredersiniz Majeste... Mance.”</p>

    <p>Kral güldü. “Majeste Mance! Neden olmasın? Sana bir hikâye sözü vermiştim, seni nasıl tanıdığımla ilgili. Muammayı çözebildin mi?”</p>

    <p>Jon başını iki yana salladı. “Çıngıraklı önden haber mi gönderdi?”</p>

    <p>“Kanatla mı? Bizim eğitimli kuzgunlarımız yok. Hayır, yüzünü tanıyorum. Daha önce gördüm. İki kere.”</p>

    <p>Kralın söyledikleri önce hiçbir şey ifade etmemişti ama Jon sözleri kafasında evirip çevirdi ve şafak söktü. “Nöbet’in kardeşlerinden biriyken...”</p>

    <p>“Çok iyi! Evet, bu ilk görüşümdü. Sen henüz küçük bir çocuktun ve ben baştan ayağa siyahlar içindeydim. Lord Kumandan Qorgyle babanı ziyaret etmek için Kışyarı’na giderken ona refakat eden bir düzine süvariden biriydim. Sana ve kardeşin Robb’a rastladığımda avluda yürüyordum. Bir gece önce kar yağmıştı, sen ve kardeşin kapının üstüne kocaman bir kar dağı yığmıştınız ve kapının altından birinin geçmesini bekliyordunuz.”</p>

    <p>“Hatırlıyorum,” dedi Jon ürkek bir kahkahayla. Duvardaki yürüme yolunda genç bir kara kardeş, evet... “Kimseye söylemeyeceğinize dair yemin etmiştiniz.”</p>

    <p>“Ve yeminimi tuttum. En azından o yeminimi.”</p>

    <p>“Kar yığınını Şişman Tom’un üstüne devirmiştik. Babamın en yavaş muhafızıydı.” Daha sonra Şişman Tom onları avlunun çevresinde kovalayıp durmuştu, üçünün yüzü de sonbahar elmaları gibi kızarana kadar. “Ama beni iki kez gördüğünüzü söylediniz. İkincisi ne zamandı?”</p>

    <p>“Kral Robert babanı El ilan etmek için Kışyarı’na geldiğinde,” dedi Sur’un Ötesindeki Kral.</p>

    <p>Jon’un gözleri hayretle açıldı. “Bu olamaz.”</p>

    <p>“Oldu. Baban, kralın geldiğini öğrendiğinde Sur’daki kardeşi Benjen’e haber gönderdi, ziyafete katılabilmesi için. Kara kardeşlerle özgür insanlar arasında senin bildiğinden fazla tecim vardır, çok geçmeden haberler benim kulağıma da geldi. Karşı koyamayacağım kadar güzel bir fırsattı. Amcan beni sima olarak tanımıyordu, o açıdan bir endişem yoktu ve Lord Eddard’ın, yıllar önce karşılaştığı genç bir kargayı hatırlamasının muhtemel olmadığını düşünüyordum. Robert’ı kendi gözlerimle görmek istiyordum, kral krala, amcan Benjen’i de tartmak istiyordum. Benjen o zamanlar Baş Korucu’ydu ve bütün insanlarımın felaketiydi. Ben de en hızlı atımı eyerleyip yola düştüm.”</p>

    <p>“Fakat,” diye itiraz eti Jon, “Sur...”</p>

    <p>“Sur bir orduyu durdurabilir ama yalnız bir adama engel olamaz. Yanıma bir ut ve bir torba gümüş aldım, Uzun Mezar yakınlarındaki buzulu tırmandım, Yeni Lütuf’un güneyine doğru birkaç fersah yürüdüm ve bir at satın aldım. Neticede, kraliçesinin rahatını bozmamak için hantal bir arabada yolculuk eden Robert’tan çok daha hızlı yol aldım. Kışyarı’nın bir gün güneyinde Robert ve maiyetiyle karşılaştım ve eşlikçilerinin arasına karıştım. Hürsüvariler ve vasıfsız şövalyeler, kralın hizmetine girmek umuduyla her zaman kraliyet kafilelerinin peşine takılırlar, ben udum sayesinde kolay bir kabul kazandım.” Güldü. “Sur’un güneyinde ya da kuzeyinde yazılmış bütün edepsiz şarkıları bilirim. İşte bu kadar. Babanın Robert’la ziyafet sofrasına oturduğu gece, ben de diğer hürsüvarilerle birlikte onun salonunun arka tarafındaki bir sırada oturuyordum, Eski Şehir’den Orland’ın çaldığı arpı ve denizin altındaki ölü krallar için söylediği şarkıyı dinledim. Lord babanın etini ve şarabını paylaştım, Kral Katili’ne ve İblis’e iyice baktım... Lord Eddard’ın çocuklarını ve onların ayaklarının dibinden ayrılmayan yavru kurtları zihnime yazdım.”</p>

    <p>“Ozan Bael,” dedi Jon. Ygritte’in Ayazdiş’te anlattığı hikâyeyi ve kızı neredeyse öldüreceği o geceyi hatırlamıştı.</p>

    <p>“Keşke olsaydım. Bael’in macerasından ilham aldığımı inkâr etmeyeceğim... ama hatırladığım kadarıyla ben senin kız kardeşlerinden birini çalmadım. Bael kendi şarkılarını yazar ve onları yaşardı. Ben sadece daha iyi adamların yaptığı şarkıları söylerim. Biraz daha şarap?”</p>

    <p>“Hayır,” dedi Jon. “Eğer kimliğiniz ortaya çıksaydı ve yakalansaydınız...”</p>

    <p>“Baban kafamı keserdi.” Kral omuzlarını silkti. “Aslında, babanın sofrasında yemek yediğim andan itibaren misafir hakkıyla korunuyordum. Misafirperverlik yasaları İlk İnsanlar kadar eskidir ve bir yürek ağacı kadar kutsaldır.” Jon’la arasındaki sofrayı, ekmek parçalarını ve tavuk kemiklerini gösterdi. “Burada misafir sensin ve benim elimden gelecek bir zarara karşı güvendesin... en azından bu gece için. Şimdi bana dürüstçe cevap ver Jon Kar. Sen korku yüzünden pelerininden vazgeçmiş bir ödlek misin yoksa seni çadırıma getiren başka bir sebep mi var?”</p>

    <p>Misafir hakkı ya da değil, Jon Kar ince bir buz tabakasının üstünde yürüdüğünün farkındaydı. Tek yanlış adımla buzu kırar ve kalbini durduracak kadar soğuk suyun içine düşerdi. <em>Konuşmadan önce her kelimeni tart,</em> dedi kendine. Cevap vermeden önce zaman kazanmak için büyük bir yudum şarap içti. İçki boynuzunu kenara bıraktığında, “Siz bana pelerininizden neden vazgeçtiğinizi söyleyin ve ben de size benimkinden neden vazgeçtiğimi söyleyeyim,” dedi.</p>

    <p>Mance Rayder, Jon’un umduğu gibi gülümsedi. Kral, kendi sesini duymaktan hoşlanan gösterişsiz bir adamdı. “Firarımla ilgili pek çok hikâye duyacaksın, bundan şüphem yok.”</p>

    <p>“Bazıları bir taç için olduğunu iddia ediyor. Bazıları da bir kadın için. Diğerleri yabanıl kanı taşıdığınızı söylüyor.”</p>

    <p>“Yabanıl kanı İlk İnsanlar’ın kanıdır, Starklar’ın damarında da aynı kan akar. Taca gelince, başımda bir taç görüyor musun?”</p>

    <p>“Bir kadın görüyorum,” dedi Jon, Dalla’ya baktı.</p>

    <p>Mance, Dalla’nın elini tuttu ve onu yanına çekti. “Leydimin bir suçu yok. Onunla babanın kalesinden dönerken tanıştım. Yarımel yaşlı bir meşeden oyulmuştu ama ben etten yaratılmışım ve kadınların cazibesine düşkünüm... bu durum beni Nöbet’in dörtte üçünden farklı bir adam yapmaz. Hâlâ siyahlar giydiği halde zavallı bir kraldan on kat fazla kadına sahip olan adamlar var. Tekrar dene Jon Kar.”</p>

    <p>Jon bir an düşündü. “Yarımel yabanıl müziğine tutkun olduğunuzu söylemişti.”</p>

    <p>“Öyleydim. Öyleyim. Bu tahmin hedefe biraz daha yakın, evet. Ama tam isabet değil.” Mance Rayder ayağa kalktı, pelerininin yakasını tutan kopçayı açtı ve pelerini sıraya serdi. “Bunun içindi.”</p>

    <p>“Bir pelerin?”</p>

    <p>“Gece Nöbetçileri’nin Yeminli Kardeşler’inin siyah yün pelerini,” dedi Sur’un Ötesindeki Kral. “Bir gün keşif sırasında büyük bir yaban geyiği devirdik. Biz hayvanı yüzerken kan kokusu bir gölgekedisini ininden dışarı çekti. Onu uzaklaştırdım ama pelerinimi şeritlere ayırmadan önce değil. Görüyor musun? Şurası, şurası ve şurası?” Kıkırdadı. “Hayvan kolumu ve sırtımı da parçaladı ve ben geyikten beter kanadım. Kardeşlerim, beni Gölge Kule’deki Üstat Mullin’e götüremeden önce öleceğimden korktular, bu yüzden beni bir yabanıl köyüne taşıdılar, şifacılık yapan yaşlı bir bilge kadının orada yaşadığını biliyorduk. Gel gör ki kadın ölmüştü ama kızı benimle ilgilendi. Yaralarımı temizledi, dikti ve tekrar ata binebilecek kadar güçlenene kadar beni yulaf lapası ve iksirlerle besledi. Pelerinimdeki yırtıkları da yamadı; büyükannesinin, Donuk Kıyı’ya vuran bir gökenin enkazından çıkardığı kırmızı Asshai ipeğiyle. O ipek kumaş, kızın sahip olduğu en büyük hazineydi ve bana hediyesiydi.” Mance pelerini tekrar omuzlarına aldı. “Ama Gölge Kule’de bana yeni bir pelerin verdiler, siyah ve siyah, siyah iplikle dikilmiş, siyah pantolonuma, siyah çizmelerime, siyah takımıma, siyah örgü zırhıma uygun. Yeni pelerinimin ne tarazı, ne yırtığı, ne de söküğü vardı... ve en önemlisi, kırmızısı yoktu. Gece Nöbetçileri’nin adamları <em>siyah</em> giyinir diye hatırlattı Sör Denys Mallister sertçe, sanki unutmuşum gibi. Eski pelerinimin yakılacak hale geldiğini söyledi bana.”</p>

    <p>“Ertesi sabah ayrıldım... bir öpücüğün suç olmadığı ve bir adamın istediği pelerini giyebileceği bir yere gitmek için.” Kopçayı kapadı ve tekrar oturdu. “Ya sen Jon Kar?”</p>

    <p>Jon bir yudum daha şarap içti. <em>Bu adamın inanabileceği tek hikâye var.</em> “Babamın Kral Robert için ziyafet verdiği gece Kışyarı’nda olduğunuzu söylemiştiniz.”</p>

    <p>“Söyledim, çünkü oradaydım.”</p>

    <p>“O halde hepimizi gördünüz. Prens Joffrey ve Prens Tommen, Prenses Myrcella, erkek kardeşlerim Robb, Bran ve Rickon, kız kardeşlerim Arya ve Sansa. Bütün gözler onların üstündeyken koridorun ortasından yürüdüklerini ve kralla kraliçenin oturduğu yüksek platformun hemen altındaki masaya oturduklarını gördünüz.”</p>

    <p>“Hatırlıyorum.”</p>

    <p>“Ve benim nerede oturduğumu da gördün mü Mance?” Jon öne eğildi. “Piçi nereye koyduklarını da gördün mü?”</p>

    <p>Mance Rayder uzunca bir an Jon’un yüzüne baktı. “Sana yeni bir pelerin bulsak iyi olacak sanırım,” dedi elini uzatırken.</p>
  </div>
</body>
</html>
