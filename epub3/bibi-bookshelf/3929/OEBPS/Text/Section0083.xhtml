<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Samwell</h1>

    <p>Kral öfkeliydi. Sam hemen anladı.</p>

    <p>Kara kardeşler teker teker içeri girer ve onun önünde diz çökerken, Stannis sert ekmek, tuzlu et ve haşlanmış yumurtadan oluşan kahvaltısını itip soğuk gözlerle onlara baktı. Kralın yanındaki kırmızı kadın Melisandre bu manzarayı eğlendirici buluyormuş gibi görünüyordu.</p>

    <p>Kırmızı kadının gözleri ona döndüğünde, <em>benim burada işim yok,</em> diye düşündü Sam endişeyle. <em>Biri Üstat Aemon’a basamakları çıkması için yardım etmek zorundaydı. Bana bakma, ben üstadın kâhyasıyım yalnızca.</em> Diğerleri Yaşlı Ayı’nın halefi olmak için yarışıyordu, müsabakadan çekilen fakat kale kumandanı ve Lord Kâhya olarak kalan Bowen Marsh dışında hepsi. Melisandre’nin <em>onunla</em> neden bu kadar ilgilendiğini anlamıyordu Sam.</p>

    <p>Kral Stannis, kara kardeşleri ziyadesiyle uzun bir zaman dizlerinin üstünde bekletti. “Kalkın,” dedi sonunda. Sam, Üstat Aemon’ın tekrar ayağa kalkmasına yardım etmek için ona omzunu verdi.</p>

    <p>Lord Janos Slynt’in boğazını temizlemesi gergin sessizliği bozdu. “Majesteleri, huzurunuza çağrıldığımız için ne kadar memnun olduğumu söylememe izin verin. Sur’dan bakıp da sancaklarınızı gördüğümde diyarın kurtulduğunu biliyordum. İyi şövalyemiz Sör Alliser’a, ‘İşte, vazifesini asla unutmayan bir adam geliyor,’ dedim. ‘<em>Güçlü</em> bir adam ve gerçek bir kral.’ Vahşilere karşı kazandığınız zafer için sizi tebrik edebilir miyim? Şarkıcılar bununla ilgili çok şey söyleyecek biliyorum...”</p>

    <p>“Şarkıcılar istediklerini yapabilirler,” diye parladı Stannis. “Hiç yaltaklanma Janos, sana bir faydası olmaz.” Ayağa kalktı ve çatık kaşlarla kardeşlere baktı. “Leydi Melisandre henüz bir Lord Kumandan seçmediğinizi söyledi. Bu durumdan hoşnut değilim. Bu saçmalık daha ne kadar sürecek?”</p>

    <p>“Efendimiz,” dedi Bowen Marsh savunmacı bir tonla, “henüz kimse oyların üçte ikisini almayı başaramadı. Daha on gün oldu.”</p>

    <p>“Dokuz gün ziyadesiyle uzun. Başımdan atmam gereken tutsaklar, nizama sokmam gereken bir diyar ve beni bekleyen bir savaş var. Tercihler yapılmalı, Sur’u ve Gece Nöbetçileri’ni ilgilendiren kararlar alınmalı. Teamüllere göre bu kararlarda Lord Kumandan’ın sesi olmalı.”</p>

    <p>“Evet olmalı,” dedi Janos Slynt. “Lakin şunu söylemek zorundayız, biz kardeşler sadece basit askerleriz. Evet, askeriz! Ve Majesteleri’mizin bildiği üzere, askerlerin en rahat yaptığı şey emir almaktır. Bana kalırsa sizin soylu kılavuzluğunuz onlara çok faydalı olur. Diyarın iyiliği için. Akıllıca bir tercih yapmalarına yardım etmek için.”</p>

    <p>Bu öneri diğer adamlardan bazılarını öfkelendirdi. “Kraldan popolarımızı silmesini de isteyecek misin?” dedi Cotter Turna sinirli bir sesle. “Lord Kumandan’ı seçme hakkı sadece ve sadece Yeminli Kardeşler’e aittir,” diye ısrar etti Sör Denys Mallister. “Eğer akıllıca seçerlerse beni seçmezler,” diye inledi Efkârlı Edd. Üstat Aemon her zamanki gibi sakın bir tavırla konuştu. “Mimar Brandon’ın Sur’u yükselttiği zamandan bu yana, Gece Nöbetçileri kendi liderini kendi seçti Majesteleri. Jeor Mormont’la birlikte, aralıksız bir halefiyetle dokuz yüz doksan yedi Lord Kumandan’ımız oldu ve bu kumandanların her biri, liderlik edecekleri adamlar tarafından seçildi, bu binlerce yıllık bir teamüldür.”</p>

    <p>Stannis dişlerini gıcırdattı. “Sizin kanunlarınıza ve teamüllerinize karışmak arzusunda değilim. <em>Soylu kılavuzluğa</em> gelince Janos, kardeşlerine seni seçmelerini söylemem gerektiğini ima ediyorsan, bunu açık açık söyleyecek cesarete sahip ol.”</p>

    <p>Bu sözler Lord Janos’u afallattı. Adam tereddütle gülümsedi ve terlemeye başladı fakat onun yanındaki Bowen Marsh konuştu. “Kara pelerinlileri, bir zamanlar altın pelerinlileri komuta etmiş bir adamdan daha iyi kim komuta edebilir efendimiz?”</p>

    <p>“Bana kalırsa herhangi biriniz. Aşçı bile.” Kralın Slynt’e attığı bakış soğuktu. “Janos rüşvet alan ilk altın pelerinli değildi buna emin olun. Lakin mevkiler ve terfiler satarak kesesini şişiren ilk kumandan olabilir. En sonunda, Şehir Muhafızları’ndaki subayların yarısı, maaşlarının bir kısmını ona ödüyordu büyük ihtimal. Öyle değil mi Janos?”</p>

    <p>Slynt’in boynu morarıyordu. “Yalan, hepsi yalan! Güçlü bir adamın düşmanları olur, Majesteleri bunu bilir, arkandan yalanlar fısıldarlar. Hiçbir şey kanıtlanmadı, bir adam bile ortaya çıkıp...”</p>

    <p>“Ortaya çıkmaya hazırlanan iki adam, nöbetleri sırasında aniden öldüler.” Stannis gözlerini kıstı. “Bana masal anlatma lordum. Jon Arryn’in küçük konseyin önüne serdiği delilleri gördüm. Kral ben olsaydım, sen rütbenden çok daha fazlasını kaybederdin buna inan. Lakin Robert senin küçük kusurlarına omuz silkti. ‘Hepsi çalıyor,’ dediğini hatırlıyorum. ‘Tanıdığımız bir hırsız, tanımadığımız hırsızdan iyidir, ondan sonra gelecek adam daha beter olabilir.’ Ağabeyimin ağzındakiler Lord Petyr’ın sözleriydi, garanti ederim. Serçeparmak altın kokusu alırdı; senin irtikabından, kraliyetin de en az senin kadar faydalanması için gerekli ayarlamaları yaptığından eminim.”</p>

    <p>Lord Slynt’in çenesi titriyordu ama adam yeni bir itirazda bulunamadan önce Üstat Aemon konuştu. “Majesteleri, kanuna göre, bir adamın geçmiş suçları ve kural ihlalleri, kendisi yemin sözlerini söyleyip Gece Nöbetçileri’nin Yeminli Kardeşi olduğu anda silinir.”</p>

    <p>“Bunun farkındayım. Eğer Lord Janos, Gece Nöbetçileri’nin önerebileceği en iyi adamsa, ben dişlerimi gıcırdatır ve onu yutarım. Bir <em>seçim yaptığınız sürece</em> kimi seçtiğiniz ben hiç ilgilendirmiyor. Bekleyen bir savaşımız var.”</p>

    <p>“Majesteleri,” dedi Sör Denys Mallister ihtiyatlı bir nezaketle. “Şayet yabanıllardan bahsediyorsanız...”</p>

    <p>“Bahsetmiyorum ve siz bunu biliyorsunuz sör.”</p>

    <p>“Ve siz de bilmelisiniz ki bizler, Mance Rayder karşısında verdiğiniz yardım için müteşekkir olmakla birlikte, size taht savaşınız için yardım edemeyiz. Gece Nöbetçileri, Yedi Krallık’ın savaşlarında yer almaz. Sekiz bin yıldır...”</p>

    <p>“Tarihinizi biliyorum Sör Denys,” dedi kral sertçe. “Size söz veriyorum, sizden, bana bela olan isyancılara ve işgalcilere karşı kılıç kaldırmanızı istemeyeceğim. Ama Sur’u her zamanki gibi savunmaya devam etmenizi bekliyorum.”</p>

    <p>“Sur’u son adamıza kadar savunacağız,” dedi Cotter Turna.</p>

    <p>“Büyük ihtimalle ben,” dedi Efkârlı Edd kaderine boyun eğmiş bir ses tonuyla.</p>

    <p>Stannis kollarını göğsünde birleştirdi. “Sizden birkaç şey daha talep edeceğim. Vermeye kolayca razı olamayabileceğiniz şeyler. Kalelerinizi ve Lütuf’u istiyorum.”</p>

    <p>Bu pervasız sözler, kara kardeşlerin arasında, bir maltızın üstüne dökülen çılgınateş misali patladı. Marsh, Mallister ve Turna aynı anda konuşmaya çalıştı. Kral Stannis izin verdi ve adamların sözleri bittiğinde, “Sizden üç kat fazla adamım var,” dedi. “Eğer arzu edersem arazileri alabilirim lakin bu işi sizin rızanızla, kanunlara uygun şekilde yapmayı tercih ederim.”</p>

    <p>“Lütuf ebediyen Gece Nöbetçileri’ne verildi Majesteleri,” diye ısrar etti Bowen Marsh.</p>

    <p>“Yani yasal olarak el konulamaz ve geri alınamaz. Ancak bir kez verilen şey tekrar verilebilir.”</p>

    <p>“Lütuf’la ne yapacaksınız?” diye sordu Cotter Turna.</p>

    <p>“Sizden daha iyi değerlendireceğim. Kalelere gelince, Doğugözcüsü, Kara Kale ve Gölge Kule sizde kalacak. Buralara her zaman olduğu gibi garnizonlarınızı yerleştirin fakat diğer kaleleri, eğer Sur’u koruyacaksak, <em>kendi</em> garnizonlarım için ben almalıyım.”</p>

    <p>“Yeterli adamınız yok,” diye itiraz etti Bowen Marsh.</p>

    <p>“Terk edilmiş kalelerden bazıları harabeye dönmüş durumda,” dedi Baş İnşaatçı Othell Yarwyck.</p>

    <p>“Harabeler tekrar inşa edilebilir.”</p>

    <p>“Tekrar inşa etmek?” dedi Yarwyck. “Fakat işi kim yapacak?”</p>

    <p>“Bu benim sorunum. Sizden, her kalenin mevcut durumu ve yeniden inşa edilmesi için neler gerektiğiyle ilgili bir liste istiyorum. Bu yıl içinde bütün kalelere garnizon yerleştirmek ve kalelerin kapılarının önünde gece ateşleri yakmak niyetindeyim.”</p>

    <p>“Gece ateşleri?” Bowen Marsh, Melisandre’ye kuşkulu bir bakış attı. “Artık gece ateşleri mi yakacağız?”</p>

    <p>“Yakacaksınız.” Kadın, kırmızı bir ipek girdabının içinde ayağa kalktı, bronz ışıltılı saçları omuzlarına dökülüyordu. “Karanlığı yalnızca kılıçlarla geride tutamazsınız. Bunu sadece Işık Tanrısı yapabilir. Sakın yanılmayın iyi sörler ve yiğit kardeşler; bizim savaşımız, araziler ve unvanlar uğruna yapılan ehemmiyetsiz bir ağız dalaşı değil. Bizim savaşımız bizzat hayat uğruna. Biz ölürsek, dünya da bizimle ölür.”</p>

    <p>Subaylar, kadının sözlerine ne tepki vereceklerini bilmiyorlardı, Sam bunu görebiliyordu. Bowen Marsh ve Othell Yarwyck mütereddit gözlerle bakıştılar, Janos Slynt burnundan soluyordu ve Üçparmak Hobb mutfağa dönüp havuç doğramayı tercih ediyormuş gibi görünüyordu. Fakat Üstat Aemon konuştuğunda bütün adamlar şaşırdı. “Bahsettiğiniz savaş, şafağın savaşı leydim. Lakin vadedilen prens nerede?”</p>

    <p>“Önünüzde duruyor,” diye duyurdu Melisandre, “onu görecek gözlerden yoksun olsanız da. Stannis Baratheon yeniden vücut bulmuş Azor Ahai’dir, ateşin savaşçısı. Onunla bütün kehanetler gerçekleşti. Kızıl kuyruklu yıldız onun gelişini müjdelemek için gökyüzünde alev alev yandı. Ve Stannis, Işık Getiren’i taşıyor, kahramanların kırmızı kılıcını.”</p>

    <p>Sam, kralın bu sözlerden umutsuzca rahatsız olduğunu görebiliyordu. Stannis dişlerini gıcırdattı ve, “Siz çağırdınız, ben de geldim lordlarım,” dedi. “Şimdi benimle yaşamak ya da benimle ölmek zorundasınız. Buna alışsanız iyi olur.” Sen bir el hareketi yaptı. “Hepsi bu kadar. Üstat, siz biraz kalın. Tarly, sen de öyle. Diğerleriniz gidebilir.”</p>

    <p>Kardeşleri reverans yapıp dışarı çıkarken, <em>ben?</em> diye düşündü Sam huzursuzca. <em>Benden ne istiyor?</em></p>

    <p>Dördü yalnız kaldığında, “Kardaki o yaratığı öldüren adam sensin,” dedi Kral Stannis.</p>

    <p>“Katil Sam.” Melisandre gülümsedi.</p>

    <p>Sam yüzünün kızardığını hissetti. “Hayır leydim. Majesteleri. Yani evet. Ben Sam Tarly’yim, evet.”</p>

    <p>“Baban ehil bir savaşçıdır,” dedi Kral Stannis. “Bir keresinde ağabeyimi yenilgiye uğrattı, Ashford’da. Mace Tyrell bu zafere memnuniyetle sahip çıktı lakin Lord Randyll, daha Mace muharebe meydanını bile bulamadan meseleyi halletmişti. Lord Cafferen’i o muazzam Valyria kılıcıyla doğradı ve adamın kafasını Aerys’e gönderdi.” Kral tek parmağıyla çenesini ovdu. “Onun gibi bir adamın sahip olmasını bekleyeceğim türden bir oğul değilsin.”</p>

    <p>“Ben... ben onun istediği türden bir oğul değilim efendimiz.”</p>

    <p>“Siyahları giymemiş olsaydın işe yarar bir rehine olurdun,” dedi Stannis düşünür gibi.</p>

    <p>“Siyahları giydi efendimiz,” dedi Üstat Aemon.</p>

    <p>“Bunun gayet farkındayım,” dedi kral. “Tahmin ettiğinden fazla şeyin farkındayım Aemon Targaryen.”</p>

    <p>Yaşlı adam başını eğdi. “Ben yalnızca Aemon’ım efendimiz. Bizler, üstat zincirlerimizi dövdüğümüz zaman hanedan isimlerimizden vazgeçeriz.”</p>

    <p>Kral sert bir şekilde başıyla onayladı, bunu bildiğini ve umursamadığını söylermiş gibi. “Şu yaratığı obsidiyen bir hançerle katlettiğini duydum,” dedi Sam’e.</p>

    <p>“E-evet Majesteleri. Hançeri Jon Kar vermişti.”</p>

    <p>“Ejderhacamı.” Kırmızı kadının kahkahası müzik gibiydi. “Eski Valyria dilinde <em>donmuş ateş</em> demek. Öteki’nin soğuk çocukları için felaket anlamına gelmesi tevekkeli değil.”</p>

    <p>“Benim makamım olan Ejderha Kayası’nda, dağın altındaki tünellerde fazlasıyla obsidiyen var,” dedi kral, Sam’e. “İri parçalar ve tabakalar halinde. Hatırladığım kadarıyla büyük bölümü siyahtı ama yeşiller, kırmızılar hatta morlar bile vardı. Kale kumandanım Sör Rolland’a maden kazısına başlaması için haber gönderdim. Ejderha Kayası’nı uzun zaman elimde tutamayacağım korkarım ama Işık Tanrısı, kale düşmeden önce, bize şu yaratıklara karşı silahlanmamıza yetecek kadar donmuş ateş bahşedebilir.”</p>

    <p>Sam boğazını temizledi. “E-efendimiz. Hançer... bir yaratığı bıçaklamaya çalıştığımda ejderhacamı kırılarak parçalara ayrıldı.”</p>

    <p>Melisandre gülümsedi. “O yaratıklar nekromansi sayesinde hareket eder ama nihayetinde ölü etten ibaretlerdir. Çelik ve ateş onların hakkından gelir. Ötekiler adını verdikleriniz bundan çok daha fazlasıdır.”</p>

    <p>“Buzdan ve soğuktan yaratılmış şeytanlar,” dedi Stannis Baratheon. “Kadim düşman. Önem taşıyan tek düşman.” Tekrar Sam’e baktı. “Duyduğuma göre sen ve şu yabanıl kız, sihirli bir kapı kullanarak Sur’un altından geçmişsiniz.”</p>

    <p>“Ka-kara Kapı,” diye kekeledi Sam. “Gece Kalesi’nin altında.”</p>

    <p>“Gece Kalesi, Sur’daki en eski ve en büyük kaledir,” dedi kral. “Bu savaş boyunca orayı makamım yapmak niyetimdeyim. Bana o kapıyı göstereceksin.”</p>

    <p>“Ben,” dedi Sam, “ben gösteririm, eğer...” <em>Eğer hâlâ oradaysa. Eğer kara kardeş olmayan bir adama açılırsa. Eğer...</em></p>

    <p>“Göstereceksin,” diye çıkıştı Stannis. “Ne zaman göstereceğini söyleyeceğim.”</p>

    <p>Üstat Aemon gülümsedi. “Majesteleri,” dedi, “huzurunuzdan ayrılmadan önce, hakkında pek çok şey duyduğumuz fevkalade kılıcınızı göstererek bizi onurlandırır mısınız acaba?”</p>

    <p>“Işık Getiren’i mi görmek istiyorsun? Kör bir adam?”</p>

    <p>“Sam benim gözlerim olur.”</p>

    <p>Kral kaşlarını çattı. “Bu şeyi herkes gördü, kör bir adam neden görmesin?” Kralın kalın kılıç kemeri ve kını şöminenin yakınındaki kancaya asılıydı. Stannis kemeri aşağı indirdi ve uzunkılıcı dışarı çekti. Çelik, ahşaba ve deriye sürtündü. Oda, titreyen ve yer değiştiren bir aydınlıkla doldu; altın, turuncu ve kırmızı ışıkların, ateşin bütün parlak renklerinin dansı.</p>

    <p>“Anlat Samwell.” Üstat Aemon, Sam’in koluna dokundu.</p>

    <p><em>“Işıldıyor,”</em> dedi Sam hafif bir sesle. “Yanıyormuş gibi. Hiç alev yok ama çelik sarı, kırmızı ve turuncu, renkler parlıyor ve ışık saçıyor, suya vuran güneş ışığı gibi ama daha güzel. Keşke görebilseydiniz üstat.”</p>

    <p>“Şimdi görüyorum Sam. Güneş ışığıyla dolu bir kılıç. Bakması çok güzel.” Yaşlı adam güçlükle reverans yaptı. “Majesteleri. Leydim. Büyük nezaket gösterdiniz.”</p>

    <p>Kral Stannis ışıltılı kılıcı kınına soktuğunda, pencereden giren güneş ışığına rağmen oda kapkaranlık olmuş gibi göründü. “Pekâlâ. Kılıcı gördünüz. Artık görevlerinizin başına dönebilirsiniz. Ve söylediklerimi unutmayın. Kardeşleriniz bu gece bir Lord Kumandan seçecek, aksi halde pişman olmalarını sağlarım.”</p>

    <p>Üstat Aemon, Sam’in yardımıyla dar sarmal merdivenden inerken düşüncelerin içinde kaybolmuştu fakat avluyu geçerlerken, “Isı hissetmedim,” dedi. “Sen hissettin mi Sam?”</p>

    <p>“Isı? Kılıçtan mı?” Sam az önceyi düşündü. “Kılıcın etrafındaki hava titriyordu, sıcak bir maltızın üstünde titrediği gibi.”</p>

    <p>“Fakat hiç ısı <em>hissetmedin</em> değil mi? Kılıcın kını ahşap ve deriden yapılmıştı, doğru mu? Majesteleri kılıcı çekerken sesi duydum. Deri yanık mıydı Sam? Ahşap yanmış ya da kararmış görünüyor muydu?”</p>

    <p>“Hayır,” dedi Sam. “Gördüğüm kadarıyla hayır.”</p>

    <p>Üstat Aemon başıyla onayladı. Odasına döndüğünde Sam’den bir ateş yakmasını ve onu şöminenin yanındaki sandalyesine götürmesini istedi. “Bu kadar yaşlı olmak çok zor,” diye iç geçirdi minderin üstüne yerleşirken. “Kör olmak daha da zor. Güneşi özlüyorum. Bir de kitapları. En çok kitapları özlüyorum.” Elini salladı. “Seçime kadar sana ihtiyacım olmayacak.”</p>

    <p>“Seçim... Üstat, yapabileceğiniz bir şey yok mu? Kralın Lord Janos hakkında söyledikleri...”</p>

    <p>“Hatırlıyorum,” dedi Üstat Aemon. “Lakin ben bir üstadım Sam, zincirli ve yeminli. Vazifem Lord Kumandan’a tavsiye vermek, kumandan kim olursa olsun. Bir rakibi diğerine tercih ediyormuş gibi görünmem münasip olmaz.”</p>

    <p>“Ben üstat değilim,” dedi Sam. “<em>Ben</em> bir şey yapabilir miyim?”</p>

    <p>Aemon kör ve beyaz gözlerini Sam’in yüzüne doğru çevirdi hafifçe gülümsedi. “Bilmiyorum Samwell. Yapabilir misin?”</p>

    <p><em>Yapabilirim,</em> diye düşündü Sam. <em>Yapmak zorundayım.</em> Üstelik hemen yapmak zorundaydı. Tereddüt ederse cesaretini kaybedeceği kesindi. Aceleyle avluyu geçerken, <em>ben Gece Nöbetçileri’nin adamıyım,</em> diye hatırlattı kendine. <em>Öyleyim. Bunu yapabilirim.</em> Sam’in, Lord Mormont’un bir bakışıyla titrediği ve kekelediği zamanlar vardı ama o eski Sam’di, İlk İnsanların Yumruğu’ndan ve Craster Kalesi’nden önceki Sam, yaratıklardan ve Soğukel’den, ölü atının sırtındaki yaratıktan önceki Sam. Şimdi daha cesurdu. <em>Şebboy beni daha cesur yaptı,</em> demişti Jon’a. Bu doğruydu. Doğru olmak zorundaydı.</p>

    <p>Cotter Turna, iki kumandanın daha ürkütücü olanıydı, bu yüzden Sam, cesareti hâlâ sıcakken önce ona gitti. Turna’yı Kalkansalon’da, Doğugözcüsü’nden üç adam ve Stannis’le birlikte Ejderha Kayası’ndan gelen kızıl saçlı çavuşla zar oyunu oynarken buldu.</p>

    <p>Sam onunla konuşmak için izin istediğinde, Turna bir emir bağırdı ve diğer adamlar zarlarla sikkeleri toplayıp onları yalnız bıraktı.</p>

    <p>Kimse Cotter Turna için yakışıklı diyemezdi ama adamın çivili zırh mintanının ve yün pantolonunun altındaki vücut kaslı, sert ve kuvvetliydi. Turna’nın gözleri küçük ve birbirine yakındı, burnu kırıktı, alnındaki saç çizgisi bir mızrak ucu gibi sivriydi. Çiçek hastalığı adamın yüzünü harap etmişti, Turna’nın yara izlerini saklamak için bıraktığı sakal ince ve dağınıktı.</p>

    <p>“Katil Sam!” dedi Turna karşılama nidası olarak. “Bir Öteki’yi bıçakladığından emin misin? Bir çocuğun kardan şövalyesini bıçaklamış olmayasın?”</p>

    <p><em>Bu iyi bir başlangıç değil.</em> “Onu ejderhacamı öldürdü lordum,” diye açıkladı Sam zayıf bir şekilde.</p>

    <p>“Evet, hiç şüphesiz. Pekâlâ Katil, dökül bakalım. Seni üstat mı gönderdi?”</p>

    <p>“Üstat?” Sam yutkundu. “Ben... az önce onun yanından ayrıldım lordum.” Bu gerçek bir yalan değildi ama Turna bu sözleri yanlış okumayı tercih ederse Sam’i dinlemeye daha meyilli olabilirdi. Sam derin bir nefes aldı ve ricasını anlatmaya başladı.</p>

    <p>Daha yirmi kelime söyleyemeden Turna tarafından durduruldu. “Benden diz çökmemi ve Mallister’ın süslü pelerininin eteğini öpmemi istiyorsun, bu mudur?” dedi Turna. “Bilmeliydim. Siz küçük lordlar koyunlar gibi sürü halinde hareket ediyorsunuz. Pekâlâ, Aemon’a, senin nefesini benim de vaktimi heba ettiğini söyle. Eğer biri geri çekilecekse Mallister çekilmeli. O adam bu görev için çok <em>yaşlı,</em> belki de Aemon’a bunu söylemelisin. Onu seçersek, büyük ihtimalle bir yıl içinde buraya geri döner ve başka birini seçeriz.”</p>

    <p>“O yaşlı bir adam,” diye kabul etti Sam, “ancak çok deneyimli.”</p>

    <p>“Kulesinde oturup haritalarını karıştırmakta deneyimli olabilir. Ne yapmayı planlıyor, yaratıklara mektup yazmayı mı? O iyi bir şövalye fakat <em>savaşçı</em> değil. Onun elli yıl önce hangi aptal turnuvada kimi attan düşürdüğü beni zerre ilgilendirmiyor. Onun bütün mücadelelerini Yarımel dövüştü, bunu yaşlı ve kör bir adam bile görebilir. Üstelik şu kahrolası kral tepemizdeyken, bir savaşçıya her zamankinden daha fazla ihtiyacımız var. Bugün harabeler ve boş araziler, çok güzel, ama Majesteleri yarın ne isteyecek? Mallister’da, Stannis Baratheon’a ve o kırmızı sürtüğe karşı koyacak mide olduğunu düşünüyor musun?” Turna güldü. “Ben düşünmüyorum.”</p>

    <p>“Yani onu desteklemeyeceksiniz,” dedi Sam ümitsizlikle.</p>

    <p>“Sen Katil Sam misin yoksa Sağır Dick misin? Hayır, onu desteklemeyeceğim.” Turna parmağıyla Sam’in yüzünü dürttü. “Şunu iyi anla evlat. Ben o kahrolası işi <em>istemiyorum,</em> hiçbir zaman istemedim. Benim en iyi dövüştüğüm zamanlar, altımda bir güverte olduğu zamanlardır, bir at değil. Ve Kara Kale denizden çok uzak. Fakat Gece Nöbetçileri’ni Gölge Kule’den gelen o süslü kartala vermeden önce, kendimi kor bir kılıçla becerttiririm. Şimdi koşarak yaşlı adama gidebilir ve böyle söylediğimi anlatabilirsin, eğer sorarsa.” Ayağa kalktı. “Yıkıl karşımdan.”</p>

    <p>Sam, içinde kalan son cesaretle, “Ya başka biri olsaydı? Başka birini destekler miydiniz?” dedi.</p>

    <p>“Kim? Bowen Marsh mı? O adam kaşık sayar. Othell hizmetkârdır, kendisine söyleneni yapar ve iyi yapar ama bundan ötesi yoktur. Janos... pekâlâ, adamları onu seviyor, sana bunu söyleyebilirim, Janos’u kraliyetin kursağına tıkmak ve Stannis’in öğürüp öğürmediğini görmek iyi bile olabilir ama hayır. O adamın içinde fazlasıyla Kral Toprakları var. Bir kurbağa kanat çıkarıyor ve kendini kahrolası bir ejderha zannediyor.” Turna güldü. “Elimizde kim kaldı? Hobb mu? Onu seçebiliriz sanırım, ama sonra senin koyun etlerini kim kaynatacak Katil? Kahrolası koyun etini seven bir adam gibi görünüyorsun.”</p>

    <p>Söylenecek başka bir şey yoktu. Mağlup Sam kekeleyerek teşekkürlerini sundu ve adamın yanından ayrıldı. Kale boyunca yürürken, <em>Sör Denys’le daha iyi bir konuşma yapacağım,</em> dedi kendi kendine. Sör Denys bir şövalyeydi, soyluydu ve düzgün konuşuyordu, üstelik Sam’le Şebboy’u yolda bulduğunda onlara son derece nazik davranmıştı. <em>Sör Denys beni dinleyecek, dinlemek zorunda.</em></p>

    <p>Gölge Kule’nin kumandanı, Denizgözcüsü’ndeki Çınlayan Kule’nin altında doğmuştu ve her zerresiyle bir Mallister gibi görünüyordu. Samur kürkü adamın gerdanını süslüyor ve siyah kadife takımının kollarını vurguluyordu. Adamın pelerininin düzgün katlarını gümüş bir kartalın pençeleri tutuyordu. Şövalyenin sakalları kar gibi beyazdı, saçları büyük ölçüde dökülmüştü ve yüzü derin çizgilerle doluydu, bu doğruydu, ama Sör Denys’in hareketlerinde hâlâ zarafet, ağzında hâlâ dişler vardı ve yıllar onun ne mavi gri gözlerini ne de nezaketini soldurmuştu.</p>

    <p>Şövalyenin kâhyası, Sam’i, Gölge Kule adamlarının kaldığı Mızrak’ın içine sokup Sör Denys’in yanına götürdüğünde, “Tarly lordum,” dedi Sör Denys. “Çetin imtihanınızın ardından toparlandığınızı görmek beni sevindirdi. Size bir kadeh şarap ikram edebilir miyim? Leydi anneniz bir Florent diye hatırlıyorum. Bir gün size, aynı turnuvada her iki büyükbabanızı da nasıl atsız bıraktığımı anlatmalıyım. Lakin bugün değil. Daha acil meselelerimiz olduğunu biliyorum. Üstat Aemon’dan geldiniz şüphesiz. Bana verecek bir tavsiyesi mi var?”</p>

    <p>Sam bir yudum şarap içti ve kelimelerini özenle seçti. “Zincirli ve yeminli bir üstat... Lord Kumandan seçimini etkiliyormuş gibi görünmek onun için münasip olmaz...”</p>

    <p>Yaşlı şövalye gülümsedi. “Bu yüzden bana bizzat gelmedi. Evet, gayet iyi anlıyorum Samwell. Aemon ve ben yaşlı adamlarız ve bu çeşit meselelerde deneyimliyiz. Mesajı söyleyin.”</p>

    <p>Şarap tatlıydı ve Sör Denys, Sam’in ricasını, Cotter Turna’nın aksine nezaketle dinledi. Fakat Sam sözlerini bitirdiğinde yaşlı şövalye başını iki yana salladı. “Lord Kumandan’ımızın bir kral tarafından seçilmesi, tarihimize kara bir gün olarak geçer buna katılıyorum. Bilhassa bu kral tarafından. Büyük ihtimalle tacını uzun süre takamayacak. Lakin Samwell, geri çekilmesi gereken adam Turna. Benim ondan fazla destekçim var ve ben rütbe için daha uygunum.”</p>

    <p>“Öylesiniz,” diye onayladı Sam, “ama Cotter Turna işe yarayabilir. Kendini mücadelelerde defalarca kanıtladığı söyleniyor.” Sam, Sör Denys’i, onun rakibini överek gücendirmek istemiyordu fakat onu geri çekilmeye başka nasıl ikna edebilirdi?</p>

    <p>“Kendini mücadelelerde kanıtlamış olan pek çok kardeşim var. Bu yeterli değil. Bazı meseleler bir savaş baltasıyla çözülmez. Üstat Aemon bunu anlar lakin Cotter Turna anlamaz. Gece Nöbetçileri Lord Kumandanı her şeyden önce ve en başta bir <em>lorddur.</em> Diğer lordlarla görüşmeler yapmaya muktedir olmalıdır... krallarla da. Saygı duymaya değer bir adam olmalıdır.” Sör Denys öne eğildi. “Biz büyük lordların oğullarıyız, sen ve ben. Biz soyun, kanın ve yeri asla doldurulamayacak o erken eğitimin önemini biliyoruz. Ben on iki yaşımda yaverdim, on sekizimde şövalye, yirmi ikimde şampiyon. Otuz üç yıldır Gölge Kule’nin kumandanıyım. Kan, soy ve eğitim, beni krallarla iş görmeye uygun kıldı. Turna ise... onu bu sabah, poposunu Majesteleri’nin mi sileceğini sorarken duydun mu? Samwell, kardeşlerim hakkında nezaketsiz şeyler söylemek huyum değildir ama açık sözlü olalım... demirdoğumlular korsan ve hırsız bir ırktır, Cotter Turna henüz yarı çocukken tecavüz edip cinayet işliyordu. Onun mektuplarını Üstat Harmune yazıyor ve okuyor, bunu yıllardır yapıyor. Hayır, Üstat Aemon’ı hayal kırıklığına uğratmaktan esef duysam da, Doğugözcüsü’nden Turna için kenara çekilemem.”</p>

    <p>Sam bu sefer hazırdı. “Başka biri için çekilir miydiniz? Daha münasip biri için?”</p>

    <p>Sör Denys bir an düşündü. “Ben bu rütbeyi asla rütbenin kendisine sahip olmak için istemedim. Son seçimde, Lord Mormont’un adı önerildiğinde minnetle kenara çekildim, ondan önce Lord Qorgyle için. Ben, Gece Nöbetçileri iyi ellerde olduğu sürece mutluyum. Lakin Bowen Marsh bu görevin adamı değil, Othell Yarwyck de öyle. Şu sözde Harrenhal Lordu, Lannisterlar tarafından sınıf atlatılmış bir kasap. Rüşvetçi ve ahlaksız olmasına şaşmamak gerek.”</p>

    <p>“Başka bir adam var,” deyiverdi Sam. “Lord Kumandan Mormont ona güvenirdi. Donal Noye ve Qhorin Yarımel de güvenirdi. Sizin kadar asil doğumlu olmasa bile eski bir kandan geliyor. Bir kalede doğmuş ve büyütülmüş. Kılıcı ve mızrağı bir şövalyeden, harfleri bir Hisar üstadından öğrenmiş. Babası bir lorddu, kardeşi de bir kral.”</p>

    <p>Sör Denys beyaz sakalını sıvazladı. “Olabilir,” dedi uzun bir andan sonra. “Çok genç ama... olabilir. İşe yarayabilir, bunu söyleyebilirim, lakin ben daha münasip olurum. Bundan şüphem yok. Ben daha akıllıca bir seçim olurum.”</p>

    <p><em>Jon, doğru amaç için söylenmiş bir yalanda onur olabileceğini söylemişti.</em> “Bu gece bir Lord Kumandan seçmezsek,” dedi Sam, “Kral Stannis, Cotter Turna’yı kumandan ilan edecek. Bu sabah hepiniz ayrıldıktan sonra Üstat Aemon’a söyledi.”</p>

    <p>“Anlıyorum.” Sör Denys ayağa kalktı. “Bunu düşünmeliyim. Teşekkür ederim Samwell. Üstat Aemon’a da teşekkürlerimi ilet.”</p>

    <p>Sam, Mızrak’tan ayrıldığında titriyordu. Ben ne yaptım? diye düşündü. <em>Ben ne dedim?</em> Eğer Sam’in yalanını yakalarlarsa... ne? <em>Beni Sur’a mı gönderecekler? Bağırsaklarımı dışarı mı dökecekler? Beni bir yaratığa mı dönüştürecekler?</em> Birdenbire her şey çok saçma göründü. Sam, Minik Paul’un yüzünü yiyen bir kuzgun görmüşken, Cotter Turna ve Sör Denys Mallister’dan nasıl bu kadar korkabilirdi?</p>

    <p>Turna, Sam’in dönüşünden memnun olmadı. “Yine mi sen? Çabuk ol, beni rahatsız etmeye başlıyorsun.”</p>

    <p>“Yalnızca bir dakikanıza ihtiyacım var,” diye söz verdi Sam. “Sör Denys için çekilmeyeceğinizi söylediniz ama başka biri için çekilebilirsiniz.”</p>

    <p>“Bu sefer kim Katil? Sen mi?”</p>

    <p>“Hayır. Bir savaşçı. Yabanıllar geldiğinde Donal Noye, Sur’u ona verdi, o Yaşlı Ayı’nın yaveriydi. Tek sorun, kendisi gayrimeşru doğumlu.”</p>

    <p>Cotter Turna güldü. “Hay aksi şeytan. Bu durum Mallister’ın kıçına bir mızrak sokar değil mi? Sırf bunun için yapabilirim. Çocuk ne kadar kötü olabilir ki?” Küçümser gibi homurdandı. “Ama ben daha iyi olurum. Bana ihtiyaç var, bunu herhangi bir aptal bile görebilir.”</p>

    <p>“Herhangi bir aptal,” diye onayladı Sam. “Ben bile. Ancak... aslında bunu size söylememem gerek ama... eğer bu gece bir adam seçmezsek, Kral Stannis bizi Sör Denys’e mecbur edecek. Üstat Aemon’a böyle söyledi, sizleri başından savdıktan sonra.”</p>
  </div>
</body>
</html>
