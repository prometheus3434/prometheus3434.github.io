<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Davos</h1>

    <p>Sesleri közler gibi uçuştu, döne döne mor renkli gökyüzüne yükseldiler. “Bizi karanlıktan çıkar tanrımız. Kalplerimizi ateşle doldur, doldur ki senin ışıltılı yolunda yürüyebilelim.”</p>

    <p>Çökmeye başlayan karanlığın ortasında gece ateşi yanıyordu. Büyük ve parlak canavarın sürekli hareket eden turuncu alevleri, avluya altı metre boyunda gölgeler düşürüyordu. Ejderha Kayası’nın duvarlarındaki ejderhalar ve tuhaf yaratıklar hareket ediyormuş gibi görünüyordu.</p>

    <p>Davos, avlunun yukarısındaki galerinin yüksek ve kemerli penceresinden aşağı bakıyordu. Titreyen alevleri kucaklamak istiyormuşçasına kollarını açan Melisandre’yi izledi. “R’hllor,” diye şakıdı kadın yüksek ve net bir sesle, “sen gözlerimizdeki ışıksın, yüreklerimizdeki ateşsin, karınlarımızdaki sıcaklıksın. Günlerimizi aydınlatan güneş senin, karanlıkta yolumuzu gösteren yıldızlar senin.”</p>

    <p><em>“Işık Tanrısı bizi savun. Gece karanlık ve dehşet dolu.”</em> Kraliçe Selyse duanın cevap bölümlerine öncülük ediyordu, solgun yüzü tutkuyla doluydu. Kral Stannis kraliçenin yanındaydı, çenesi sımsıkı perçinlenmişti. Kral başını her oynattığında, kırmızı altından yapılmış tacının sivri uçları ışıldıyordu. <em>Onlarla birlikte ama onlardan biri değil,</em> diye düşündü Davos. Prenses Shireen de oradaydı, yüzündeki gri lekeler ateşin ışığında neredeyse siyah görünüyordu.</p>

    <p><em>“Işık Tanrısı bizi koru,”</em> diye şakıdı kraliçe. Kral diğerleriyle birlikte cevap vermedi. Alevlere bakıyordu. Adamın alevlerde ne gördüğünü merak etti Davos. <em>Gelecek bir savaşın imgeleri mi? Yoksa eve daha yakın bir şey mi?</em></p>

    <p>“Bize nefes veren R’hllor sana şükrediyoruz,” dedi Melisandre. “Bize gündüzleri veren R’hllor sana şükrediyoruz.”</p>

    <p><em>“Bizi ısıtan güneş için sana şükrediyoruz,”</em> diye karşılık verdi Kraliçe Selyse ve diğer tapınanlar. <em>“Bizi gözeten yıldızlar için sana şükrediyoruz. Ocaklarımız ve vahşileri uzakta tutan meşalelerimiz için sana şükrediyoruz.”</em> Duanın cevap bölümlerini bir gece öncekinden daha az insan okuyormuş gibi geldi Davos’a. Ateşin çevresinde, yüzü turuncu ışıkla aydınlanan daha az insan vardı sanki. Ama yarın biraz daha azalacaklar mıydı... yoksa çoğalacaklar mıydı?</p>

    <p>Fıçı gibi göğsü ve çarpık bacaklarıyla ayakta duran Sör Axell Florent’in sesi bir borazan kadar yüksek çıkıyordu, ateşin ışığı adamın yüzünü kocaman turuncu bir dil gibi yalıyordu. Davos, Sör Axell’in daha sonra ona teşekkür edip etmeyeceğini merak etti. Axell, Davos’un bu gece yapacağı iş sayesinde El olabilirdi, tam da hayal ettiği gibi.</p>

    <p>“Sana, senin inayetinle kralımız olan Stannis için şükrediyoruz,” diye bağırdı Melisandre, “Onun faziletinin beyaz ve temiz ateşi için şükrediyoruz, onun elindeki kırmızı kılıcın adaleti için şükrediyoruz, onun sadık kullarına beslediği sevgi için şükran duyuyoruz. Ona yol göster ve onu savun, ona düşmanlarını tarumar etmek için kuvvet bağışla.”</p>

    <p><em>“Ona kuvvet bağışla,”</em> diye karşılık verdi Kraliçe Selyse, Sör Axell, Devan ve diğerleri. <em>“Ona cesaret bağışla. Ona irfan bağışla.”</em></p>

    <p>Davos küçük bir çocukken; irfan için Yaşlı Hatun’a, cesaret için Savaşçı’ya, kuvvet için Demirci’ye dua etmeyi öğrenmişti rahiplerden. Ama şimdi Anne’ye dua ediyordu; sevgili oğlu Devan’ı, kırmızı kadının şeytani tanrısından koruması için.</p>

    <p>“Lord Davos? Gitsek iyi olacak.” Sör Andrew hafifçe Davos’un koluna dokundu. “Lordum?”</p>

    <p>Bu unvan kulaklarında hâlâ tuhaf tınlıyordu ama Davos pencereden döndü. “Evet. Vakit geldi.” Stannis, Melisandre ve kraliçenin adamları birkaç saat daha duada olacaktı. Kırmızı rahipler her gün güneş batarken ateş yakardı; biten gün için R’hllor’a teşekkür eder, güneşini yarın tekrar göndermesi ve çöken karanlığı dağıtması için ona yalvarırlardı. <em>Bir kaçakçı dalgaları tanımak ve onları ne zaman yakalayacağını bilmek zorunda.</em> Davos buydu nihayetinde; bir kaçakçı. Sakat elini şansına dokunmak için boğazına götürdü, bir şey bulamadı. Elini aşağı indirip daha hızlı yürümeye başladı.</p>

    <p>Ona eşlik edenler de onun adımlarına uydular. Gece Şarkısı Piçi’nin çiçek bozuğu bir yüzü ve şövalyelere ait bir edası vardı; Sör Gerald Gower geniş yapılı, açık sözlü ve sarışındı; Sör Andrew Estermont ondan bir baş uzundu, yaprak şekilli bir sakalı ve kahverengi kabarık kaşları vardı. Hepsinin kendilerine göre iyi adamlar olduğunu düşünüyordu Davos. <em>Ve bu geceki iş yolunda gitmezse hepsi ölü adamlar olacaklar.</em></p>

    <p>Davos, alevlere bakarak geleceği görmeyi öğrenmek istediğinde, “Ateş canlı bir şeydir,” demişti kırmızı kadın. “Sürekli hareket eder, sürekli değişir... okumaya çalıştığın anda bile dans eden, yer değiştiren harflerle dolu bir kitap gibi. Alevlerin ardındaki şekilleri görmek için yıllar süren bir eğitim gerekir. Şekillerin olacak şeyleri mi, olabilecekleri mi yoksa olmuşları mı anlattığını söyleyebilmek daha uzun yıllar alır. O zaman bile zordur, zor. Siz bunu anlayamazsınız, siz gün batımı topraklarının insanları.” Öyleyse Sör Axell’in bu işi nasıl bu kadar hızlı öğrendiği sormuştu Davos. Kırmızı kadın gizemli şekilde gülümsemiş ve, “Her kedi alevlere bakabilir ve oyun oynayan kırmızı bir fare görebilir,” demişti.</p>

    <p>Davos, kralın adamlarına hiçbir konuda yalan söylememişti. “Kırmızı kadın yapmaya niyet ettiğimiz şeyi görebilir,” diye uyarmıştı onları.</p>

    <p>“Öyleyse, işe onu öldürmekle başlamalıyız,” demişti Balıkçı Lewys. “Ona pusu kurabileceğimiz bir yer biliyorum, dördümüz ve keskin kılıçlarımız...”</p>

    <p>“Hepimizin felaketi olursun,” demişti Davos. “Üstat Cressen onu öldürmeye çalıştı ve kırmızı kadın hemen anladı. Alevlerinde gördü sanırım. Bana öyle geliyor ki, bu kadın kendi şahsına yönelik tehditleri sezmekte çok hızlı, lakin her şeyi göremez elbette. Ondan uzak durursak, onun dikkatinden kaçabiliriz belki.”</p>

    <p>Lord Guncer’ın Melisandre’nin ateşlerine gitmesinden evvel bir Sunglass adamı olan Çentiktepeli Sör Triston, “Saklanmak ve sinsi sinsi dolaşmak onurlu şeyler değil,” diye itiraz etmişti.</p>

    <p>“Yakmak onurlu bir şey mi?” diye sormuştu Davos. “Lord Sunglass’ın ölümünü izledin. İstediğin bu mu? Şimdi onurlu adamlara ihtiyacım yok benim. Kaçakçılara ihtiyacım var. Benimle misin, değil misin?”</p>

    <p>Onunlaydılar. Tanrılara şükür, onunlaydılar.</p>

    <p>Davos kapıyı açtığında Üstat Pylos, Edric Fırtına’ya hesap çalıştırıyordu. Sör Andrew, Davos’un hemen arkasındaydı, diğerleri merdivenleri ve kiler kapısını kolluyordu. Üstat dersi kesti. “Şimdilik bu kadar yeter Edric.”</p>

    <p>Bu müdahale çocuğu şaşırttı. “Lord Davos, Sör Andrew. Hesap yapıyorduk.”</p>

    <p>Sör Andrew gülümsedi. “Senin yaşındayken hesaptan nefret ederdim kuzen.”</p>

    <p>“Ben de pek sevmiyorum ama tarihe bayılıyorum. Hikâyelerle dolu.”</p>

    <p>“Edric,” dedi Üstat Pylos, “koş da pelerinini al. Lord Davos’la gideceksin.”</p>

    <p>“Öyle mi?” Edric ayağa kalktı. “Nereye gidiyoruz?” Çocuğun ağzı inatla gerildi. “Işık Tanrısı için dua etmeye gitmem. Ben Savaşçı’nın adamıyım, babam gibi.”</p>

    <p>“Biliyoruz,” dedi Davos. “Hadi delikanlı, oyalanmamalıyız.”</p>

    <p>Edric, boyanmamış yünden yapılmış başlıklı pelerinini giydi, yüzünü gizlemek için başlığı kafasına geçirdi. “Siz de bizimle geliyor musunuz üstat?” diye sordu.</p>

    <p>“Hayır.” Pylos boynundaki zincire dokundu. “Benim yerim burada, Ejderha Kayası’nda. Şimdi Lord Davos’la git ve o ne derse onu yap. O Kral Eli, sakın unutma. Sana Kral Eli hakkında ne söylemiştim?”</p>

    <p>“El kralın sesiyle konuşur.”</p>

    <p>Genç üstat gülümsedi. “Aynen öyle. Şimdi git.”</p>

    <p>Davos, Pylos’tan emin olamamıştı. Belki de Cressen’in yerini aldığı için ona kızmıştı. Ama şimdi adamın cesaretine hayranlık duymaktan başka bir şey yapamıyordu. <em>Bu iş onun hayatına da mal olabilir.</em></p>

    <p>Sör Gerald Gower üstat dairesinin dışında, merdivenlerde bekliyordu. Edric Fırtına merakla adama baktı. Basamakları inerlerken sordu, “Nereye gidiyoruz Lord Davos?”</p>

    <p>“Suya. Bir gemi seni bekliyor.”</p>

    <p>Çocuk aniden durdu. “Bir gemi?”</p>

    <p>“Salladhor Saan’ın gemilerinden biri. Salla iyi dostumdur.”</p>

    <p>“Ben de seninle geleceğim kuzen,” dedi Sör Andrew. “Korkacak bir şey yok.”</p>

    <p><em>“Korkmuyorum,”</em> dedi Edric gücenmiş bir sesle. “Sadece... Shireen de geliyor mu?”</p>

    <p>“Hayır,” dedi Davos. “Prenses, annesi ve babasıyla burada kalmalı.”</p>

    <p>“O halde onu görmeliyim,” diye açıkladı Edric. “Veda etmek için. Yoksa üzülür.”</p>

    <p><em>Senin yandığını görürse daha çok üzülür.</em> “Vakit yok.” dedi Davos. “Prensese onu düşündüğünü söyleyeceğim. Üstelik, gideceğin yere vardığında ona mektup yazabilirsin.”</p>

    <p>Çocuk yüzünü astı. “Gitmem gerektiğinden emin misiniz? Amcam beni neden Ejderha Kayası’ndan göndersin? Onu üzdüm mü? Üzmek istemedim.” Çocuğun yüzünde yine o inatçı ifade vardı. “Amcamı görmek istiyorum. Kral Stannis’i görmek istiyorum.”</p>

    <p>Sör Andrew ve Sör Gerald bakıştı. “Bunun için vakit yok kuzen,” dedi Sör Andrew.</p>

    <p>“Onu görmek istiyorum!” diye ısrar etti Edric, daha yüksek sesle.</p>

    <p>“O seni görmek istemiyor.” Davos, çocuğun hareket etmesi için bir şey söylemek zorundaydı. “Ben onun El’iyim. Onun sesiyle konuşuyorum. Krala gidip sana söyleneni yapmadığını mı anlatmalıyım? Buna ne kadar kızacağını biliyor musun? Amcanı kızgınken gördün mü hiç?” Eldivenini çıkardı ve Stannis’in kısalttığı dört parmağı çocuğa gösterdi. “Ben gördüm.”</p>

    <p>Hepsi yalandı; Stannis Baratheon, Soğan Şövalyesi’nin parmaklarını keserken kızgın değildi, sadece demirden bir adalet duygusu vardı. Ama o zaman, Edric Fırtına doğmamıştı henüz, bunu bilemezdi. Davos’un tehdidi etkisini gösterdi. “Bunu yapmamalıymış,” dedi çocuk ama Davos’un onun elini tutmasına ve onu basamaklardan aşağı indirmesine izin verdi.</p>

    <p>Gece Şarkısı Piçi kiler kapısında onlara katıldı. Hızlıca yürüdüler, gölgeli bir avludan geçtiler, donmuş bir ejderhanın taş kuyruğunun altındaki bir merdivenden indiler. Balıkçı Lewys ve Omer Blackberry kalenin yan kapısında bekliyordu, ayaklarının dibinde elleri kolları bağlanmış iki nöbetçi vardı. “Tekne?” diye sordu Davos.</p>

    <p>“Orada,” dedi Lewys. “Dört kürekçi. Kadırga burnun hemen ilerisinde demirli. <em>Deli Prendos.</em>”</p>

    <p>Davos güldü. <em>Deli bir adamın isimi verilmiş bir gemi. Evet, bu gayet uygun.</em> Salla’da korsanların kara mizahından izler vardı.</p>

    <p>Davos, Edric Fırtına’nın önünde diz çöktü. “Şimdi senden ayrılmalıyım,” dedi. “Seni kadırgaya götürmek üzere bir tekne bekliyor. Sonra denize açılacaksın. Sen Robert’ın oğlusun, yani cesur olacağını biliyorum, ne olursa olsun.”</p>

    <p>“Olacağım. Yalnız...” Çocuk tereddüt etti.</p>

    <p>“Bunu bir macera olarak düşün lordum.” Davos neşeli bir sesle konuşmaya çalışıyordu. “Hayatının en büyük macerasının başlangıcı bu. Savaşçı seni savunsun.”</p>

    <p>“Ve Baba sizi adilce yargılasın Lord Davos.” Çocuk, kuzeni Sör Andrew’la birlikte yan kapıya gitti. Diğerleri onları takip etti, Gece Şarkısı Piçi hariç. <em>Baba beni adilce yargılasın,</em> diye düşündü Davos kederle. Ama şimdi onu asıl ilgilendiren, kralın yargısıydı.</p>

    <p>Kapıyı kapatıp sürgülediğinde, “Bu ikisi ne olacak?” diye sordu Sör Rolland.</p>

    <p>“Onları bir mahzene götür. Edric güven içinde yola çıktığında serbest bırakabilirsin.”</p>

    <p>Piç, başıyla onayladı. Söylenecek bir şey kalmamıştı, işin kolay kısmı bitmişti. Davos eldivenini taktı, şansını kaybetmemiş olmayı dilerdi. O kemik torbası boynunda asılıyken daha iyi ve daha cesur bir adamdı. Kısa parmaklarını incelmeye başlayan kahverengi saçlarının içinden geçirdi, saçlarının kesilmeye ihtiyacı var mı diye merak etti. Kralın önünde dururken bakımlı görünmeliydi.</p>

    <p>Ejderha Kayası daha önce hiç bu kadar karanlık ve ürkütücü görünmemişti. Davos ağır ağır yürüdü, ayak sesleri duvarlarda ve ejderhalarda yankılandı. <em>Umarım ki asla uyanmayacak olan ejderhalar.</em> Taş Davul bütün heybetiyle Davos’un önünde yükseldi. Kulenin kapısındaki nöbetçiler, Davos yaklaşırken çapraz şekilde duran mızraklarını açtılar. Soğan Şövalyesi için değil, Kral Eli için. Davos içeri girerken El’di en azından, dışarı çıkarken ne olacağını merak etti. <em>Eğer çıkarsam...</em></p>

    <p>Basamaklar eskisinden daha uzun ve daha dikmiş gibi geldi Davos’a. Belki de sadece yorgundu. <em>Anne, beni böyle işler için yaratmamış.</em> Davos çok yükseklere çok hızlı çıkmıştı ve dağın tepesindeki hava nefes alamayacağı kadar inceydi. Çocukken zenginlik hayalleri kurardı Davos ama bu çok eskidendi... Sonra, büyüdüğünde, bütün istediği birkaç dönüm iyi arazi, içinde yaşlanacağı bir mekân ve oğulları için daha iyi bir hayat olmuştu. Kör Piç, akıllı bir kaçakçının asla fazla yükseğe uzanmayacağını ve dikkatleri üstüne çekmeyeceğini söylerdi eskiden. <em>Birkaç dönüm arazi, ahşap bir çatı ve adımın önünde bir “sör”. Mutlu olurdum.</em> Eğer bu geceden sağ çıkarsa, Devan’ı alıp Gazap Burnu’na ve sevgili Marya’sına yelken açacaktı Davos. <em>Ölü oğullarımız için birlikte yas tutacağız, sağ olanları iyi adamlar olarak büyüteceğiz ve krallardan hiç bahsetmeyeceğiz.</em></p>

    <p>Davos içeri girdiğinde Boyalı Masa Odası karanlık ve boştu; kral, Melisandre ve kraliçenin adamlarıyla birlikte gece ateşinin başındaydı. Davos şöminede ateş yakmak için dizlerinin üstüne çöktü, odadaki soğuğu kırmak ve gölgeleri köşelerine geri göndermek istiyordu. Sonra odayı dolaştı ve sırayla her pencerenin önünde durdu, ağır perdeleri çekip ahşap panjurları açtı. Deniz ve tuz kokusuyla keskinleşmiş rüzgâr içeri girdi, Davos’un kahverengi, sade pelerinini çekiştirdi.</p>

    <p>Davos kuzey penceresinde pervaza yaslandı ve soğuk gece havasından bir nefes çekti, <em>Deli Prendos</em>’un yelken açtığını görmeyi umuyordu ama deniz göz alabildiğince boş ve karanlıktı. <em>Yoksa çoktan gitti mi?</em> Davos, geminin çocukla birlikte gitmiş olması için dua edebilirdi sadece. Yarım ay, bir görünüp bir kaybolarak ince ve yüksek bulutların arasında kayıyordu. Davos tanıdık yıldızları görebiliyordu. Kadırga oradaydı işte, batıya yelken açmıştı. Yaşlı Hatun’un Feneri de oradaydı, altın bir pusu çevreleyen dört parlak yıldız. Bulutlar Buz Ejderha’nın çoğunu gizliyordu ama kuzeyi işaret eden büyük ve parlak mavi göz ortadaydı. <em>Gökyüzü kaçakçıların yıldızlarıyla dolu.</em> Onlar eski dostlardı, o yıldızlar. Davos bunun iyi şans anlamına geldiğini umdu.</p>

    <p>Ama gözlerini yıldızlardan kale siperlerine indirdiğinde o kadar emin değildi. Taş ejderhaların kanatları gece ateşinin ışığıyla siyah, muazzam gölgeler yaratıyordu. Onların soğuk ve cansız oymalardan başka bir şey olmadığını söylemeye çalıştı Davos kendine. <em>Burası bir zamanlar onların yeriydi. Ejderhaların ve ejderha lordların yeri, Targaryen Hanedanı’nın makamı.</em> Targaryenlar Eski Valyria’nın kanıydı...</p>

    <p>Odada bir esinti dolaştı, şöminedeki alevler titreyip büküldü. Davos, kütüklerin çıtırtılarını dinledi. Pencereden ayrıldı, gölgesi önünden yürüyordu, uzun ve zayıf, sonra bir kılıç gibi Boyalı Masa’nın üstüne düştü gölge. Davos uzun süre masanın başında durdu, bekledi. Taş merdivenleri tırmanan çizmeleri duydu. Kraldan önce sesi geldi. “...üç değil,” diyordu kral.</p>

    <p>“Üç, üçtür,” diye cevap verdi Melisandre. “Yemin ediyorum Majesteleri, onun öldüğünü ve annesinin ağladığını gördüm.”</p>

    <p>“Gece ateşinde.” Stannis ve Melisandre birlikte içeri girdiler. “Alevler hilelerle dolu. Ne oldu, ne olacak, ne olabilir. Bana kesin olarak söyleyemezsin...”</p>

    <p>“Majesteleri.” Davos öne çıktı. “Leydi Melisandre doğru gördü. Yeğeniniz Joffrey öldü.”</p>

    <p>Eğer Stannis, Davos’u Boyalı Masa’da bulduğuna şaşırdıysa bile belli etmedi. “Lord Davos,” dedi. “O benim yeğenim değildi. Yıllarca yeğenim olduğuna inanmama rağmen.”</p>

    <p>“Düğün ziyafetinde bir lokma yemek yüzünden boğuldu,” dedi Davos. “Zehirlenmiş de olabilir.”</p>

    <p>“O üçüncü,” dedi Melisandre.</p>

    <p>“Saymayı biliyorum kadın.” Stannis masa boyunca yürüdü, Eski Şehir’i ve Arbor’ı geçti, Kalkan Adaları’na ve Mander’in ağzına doğru ilerlerdi. “Görünüşe göre, düğünler mücadelelerden daha tehlikeli hale geldi. Zehirleyen kimmiş. Biliniyor mu?”</p>

    <p>“Dayısının yaptığı söyleniyor. İblis.”</p>

    <p>Stannis dişlerini gıcırdattı. “Tehlikeli bir adam. Bunu Karasu’da öğrendim. Bu bilgiye nasıl ulaştın?”</p>

    <p>“Lysli hâlâ Kral Toprakları’nda ticaret yapıyor. Salladhor Saan’ın bana yalan söylemesi için bir sebep yok.”</p>

    <p>“Sanırım yok.” Kral, elini masada gezdirdi. “Joffrey... Hatırlıyorum da bir mutfak kedisi vardı... aşçılar onu artıklarla, balık kafalarıyla besliyordu. İçlerinden biri Joffrey’ye kedinin karnında yavrular olduğu söyledi, onun bir yavru isteyebileceğini düşünmüştü. Joffrey bunun doğru olup olmadığını görmek için zavallı hayvanın karnını yardı. Yavruları bulduğunda onları babasına göstermeye gitti. Robert çocuğa öyle sert vurdu ki onu öldürdüğünü sandım.” Kral, tacını çıkarıp masaya koydu. “Cüce ya da sülük; bu katil diyara iyi hizmet etti. Şimdi beni çağırmak <em>zorundalar.</em>”</p>

    <p>“Çağırmayacaklar,” dedi Melisandre. “Joffrey’nin bir erkek kardeşi var.”</p>

    <p>“Tommen,” dedi kral kin dolu bir sesle.</p>

    <p>“Tommen’a taç giydirecekler ve ona vekâleten diyarı yönetecekler.”</p>

    <p>Stannis yumruğunu sıktı. “Tommen, Joffrey’den daha naziktir ama aynı ensestten doğdu. Büyümekte olan bir canavar. Diyarın üstünde bir sülük daha. Batıdiyar’ın bir erkeğin eline ihtiyacı var, bir çocuğun değil.”</p>

    <p>Melisandre krala yaklaştı. “Diyarın insanlarını kurtarın lordum. Taş ejderhaları uyandırmama izin verin. Bana çocuğu verin.”</p>

    <p>“Edric Fırtına,” dedi Davos.</p>

    <p>Stannis soğuk bir öfkeyle Davos’a çıkıştı. “<em>Onun adını biliyorum.</em> Sitemlerini kendine sakla. Bundan ben de en az senin kadar hoşlanmıyorum ama benim vazifem diyara karşı. Benim vazifem...” Melisandre’ye döndü. “Başka bir yol olmadığından emin misin? Hayatın üstüne yemin et. Yalan söylersen yemin ederim ki canını lokma lokma alırım.”</p>

    <p>“Öteki’nin karşısında durması gereken kişi sizsiniz. Geleceği beş bin yıl önceden bildirilmiş olan kişi. Kırmızı kuyruklu yıldız sizin müjdecinizdi. Siz vadedilen prenssiniz, siz düşerseniz dünya da düşer.” Melisandre kralın yanına gitti, kadının kırmızı dudakları ayrıldı, boğazındaki yakut nabız gibi atıyordu. “Bana çocuğu verin,” diye fısıldadı, “ben de size krallığınızı vereyim.”</p>

    <p>“Veremez,” dedi Davos. “Edric Fırtına gitti.”</p>

    <p>“Gitti mi?” dedi Davos. “<em>Gitti</em> de ne demek?”</p>

    <p>“Bir Lys kadırgasıyla denize açıldı.” Davos, Melisandre’nin kalp şeklindeki solgun yüzünü izledi. Orada şaşkınlık ve beklenmedik bir tereddüt gördü. <em>Edric’in kaçışını görmemiş!</em></p>

    <p>Kralın gözleri, adamın yüzündeki iki boşluğa oturmuş koyu mavi çürüklerdi. “Piç, benim iznim olmadan Ejderha Kayası’ndan alındı mı? Bir kadırga mı dedin? Eğer o Lysli korsan çocuk sayesinde benden altın sızdırabileceğini sanıyorsa...”</p>

    <p>“Bu sizin El’inizin marifetiydi efendimiz.” Melisandre arif gözlerle Davos’a baktı. “Onu geri getireceksiniz lordum. Getireceksiniz.”</p>

    <p>“Çocuğa ulaşamam artık.” dedi Davos. “Siz de ulaşamazsınız leydim.”</p>

    <p>Kadının kırmızı gözleri kısıldı. “Sizi karanlığa terk etmeliydim sör. Ne yaptığınızı biliyor musunuz?”</p>

    <p>“Görevimi.”</p>

    <p>“Bazıları buna ihanet diyebilir.” Stannis geceye bakmak için pencereye gitti. <em>Gemiyi mi arıyor?</em> “Seni pislikten çıkarttım Davos.” Kralın sesi kızgından çok yorgundu. “Karşılığında sadakat beklemek çok muydu?”</p>

    <p>“Dört oğlum Karasu’da sizin için öldü. Ben de ölebilirdim. Ben size her zaman sadığım.” Davos Seaworth bundan sonra söylediği kelimeleri uzun uzun ve çok iyi düşünmüştü; hayatının bu sözlere bağlı olduğunu biliyordu. “Majesteleri; size dürüst tavsiyeler vereceğime, itaatte tez olacağıma, diyarınızı düşmanlara karşı savunacağıma ve <em>insanlarınızı koruyacağıma</em> dair yemin ettirdiniz bana. Edric Fırtına sizin insanlarınızdan biri değil mi? Koruyacağıma dair yemin ettiğim insanlardan biri? Ben yeminimi tuttum. Bu nasıl hainlik olur?”</p>

    <p>Stannis tekrar dişlerini gıcırdattı. “Bu tacı ben istemedim. Altın, soğuk ve başımın üstünde ağır. Lakin kral olduğum sürece bir görevim var... eğer milyonlarca çocuğu karanlıktan kurtarmak için bir çocuğu alevlere feda etmem gerekiyorsa... <em>Fedakârlık...</em> asla kolay değildir Davos. Aksi halde gerçek bir fedakârlık değildir. Leydim söyleyin ona.”</p>

    <p>“Azor Ahai, Işık Getiren’i sevgili karısının kalbinde soğuttu. Bin ineği olan bir adam ineklerinden birini tanrıya verirse bu hiçbir şeydir. Ama bir adam sahip olduğu tek ineği sunarsa...”</p>

    <p>“İneklerden bahsediyor,” dedi Davos, krala. “Ben bir çocuktan bahsediyorum, kızınızın arkadaşından, ağabeyinizin oğlundan.”</p>

    <p>“Bir kralın oğlu. Damarında kral kanının gücü var.” Melisandre’nin boğazındaki yakut kırmızı bir yıldız gibi parlıyordu. “O çocuğu kurtardığınızı mı sanıyorsunuz Soğan Şövalyesi? Uzun gece çöktüğünde Edric Fırtına da diğerleriyle birlikte ölecek, nerede saklanırsa saklansın. Sizin oğullarınız da ölecek. Dünyayı karanlık ve soğuk örtecek. Hiç anlamadığınız meselelere karışıyorsunuz.”</p>

    <p>“Anlamadığım çok şey var,” diye kabul etti Davos. “Asla anlıyormuş gibi davranmadım. Ben denizleri ve nehirleri bilirim, sahillerin şeklini, kayaların ve sığlıkların yerini. Bir delikanlının kimseye görünmeden çıkabileceği körfezler bilirim. Ve kralların, insanlarını koruduklarını bilirim, aksi takdirde kral değildir onlar.”</p>

    <p>Stannis’in yüzü karardı. “Benimle yüzüme baka baka alay mı ediyorsun? Bir kralın görevini bir soğan kaçakçısından mı öğreneceğim?”</p>

    <p>Davos diz çöktü. “Sizi gücendirdiysem başımı alın. Yaşadığım gibi ölürüm, sizin sadık adamınız olarak. Ama önce beni dinleyin. Size getirdiğim soğanların hatırına, benden aldığınız parmakların hatırına dinleyin.”</p>

    <p>Stannis, Işık Getiren’i kınından çekti. Kılıcın ışığı odayı doldurdu. “Ne söyleyeceksen söyle ama çabuk ol.” Kralın boynundaki kaslar kabarmıştı.</p>

    <p>Davos, elini pelerinin içine soktu ve buruş buruş bir parşömen parçasını dışarı çıkardı. İnce ve güçsüz bir şeydi ama Davos’un sahip olduğu tek kalkan oydu. “Bir Kral Eli okuyup yazabilmeli. Üstat Pylos bana öğretiyordu.” Davos parşömen parçasını dizine koyup düzeltti ve sihirli kılıcın ışığında okumaya başladı.</p>
  </div>
</body>
</html>
