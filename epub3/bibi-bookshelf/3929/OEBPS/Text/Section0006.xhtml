<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jaime</h1>

    <p>Bir doğu rüzgârı karmakarışık saçlarının arasından geçti; Cersei’nin parmakları kadar yumuşak ve hoş kokulu. Kürek darbeleri onları soluk pembe şafağa doğru götürürken Jaime teknenin altındaki nehrin akışını hissediyor ve kuşların şarkılarını duyuyordu. Onca zaman karanlıkta kaldıktan sonra dünya o kadar tatlıydı ki Jaime Lannister’ın başı dönüyordu. <em>Yaşıyorum ve güneş ışığıyla sarhoşum.</em> Dudaklarından bir kahkaha yükseldi, avlaktan havalandırılan bir bıldırcın kadar ani.</p>

    <p>“Sessiz,” diye homurdandı fahişe, kaşlarını çatarak. Kaş çatmak, kızın geniş ve çirkin yüzüne gülümsemekten daha çok yakışıyordu. Gerçi, onu bir kez olsun gülümserken görmemişti Jaime. Onu, çivili deri yelek yerine Cersei’nin ipek elbiselerinden birinin içinde hayal ederek kendini eğlendirdi. <em>Bu kız ipekliler giyebilirse bir inek de giyebilir</em>.</p>

    <p>Ama bu inek kürek çekebiliyordu. Kaba yünden yapılmış kahverengi pantolonunun altındaki baldırları ağaç kütükleri gibiydi ve uzun kol kasları küreklerin her darbesinde gerilip sertleşiyordu. Gecenin yarısı boyunca kürek çektikten sonra bile en ufak bir yorgunluk belirtisi göstermemişti. Jaime’nin, diğer küreği çeken kuzeni Sör Cleos için aynı şeyi söylemek fazla olurdu. <em>Baktığında iri ve güçlü bir köylü fahişe ama bir soylu gibi konuşuyor, üstelik bir hançer ve uzunkılıç taşıyor. Ah, ama onları kullanabilir mi?</em> Jaime bunu öğrenmeye kararlıydı, şu prangalardan kurtulur kurtulmaz.</p>

    <p>Jaime’nin el bileklerinde demir kelepçeler vardı ve eşleri de ayak bileklerindeydi, otuz santimden daha uzun olmayan ağır bir zincirle birbirlerine bağlanmışlardı. “Bir Lannister olarak verdiğim sözün yeter olmadığını düşünürdünüz bir de,” diye alay etmişti onu bağlarlarken. Catelyn Stark sağ olsun, Jaime o esnada çok sarhoştu. Nehirova’dan kaçışlarını yarım yamalak hatırlıyordu. Zindancıyla ilgili bir sorun çıkmıştı ama iri fahişe adamın üstesinden gelmişti. Daha sonra döne döne sonu olmayan bir merdiven tırmanmışlardı. Bacakları otlar kadar zayıf olan Jaime, fahişe dayanması için omzunu verene dek birkaç kez tökezlemişti. Bir noktada onu bir yolcu pelerinine sarmış ve bir teknenin kıç tarafına tıkmışlardı. Jaime, Leydi Catelyn’i, Su Kapısı’ndaki yivli kapının kaldırılması için birine emir verirken duyduğunu hatırlıyordu. Sör Cleos Frey’i, kraliçeye götürülecek yeni şartlarla birlikte Kral Toprakları’na gönderdiğini itiraz kaldırmaz bir tonla açıklamıştı kadın.</p>

    <p>Jaime daha sonra sızmış olmalıydı. Şarap yüzünden uykuluydu ve gerinmek iyi gelmişti; hücredeyken zincirlerinin müsaade etmediği bir lüks. Jaime, ordu ilerlerken eyerinin üstünde uyumayı uzun zaman önce öğrenmişti, bu daha zor değildi. <em>Tyrion, kendi firarım sırasında nasıl uyuduğumu duyduğunda kusana kadar gülecek.</em> Ama şimdi uyanıktı ve prangalar rahatsız ediciydi. “Leydim,” diye seslendi, “zincirlerimi çıkarırsanız sizin yerinize kürek çekebilirim.”</p>

    <p>Kız yine kaşlarını çattı, yüzü at dişlerinden ve öfkeli bir kuşkudan ibaretti. “Zincirlerin kalacak Kral Katili.”</p>

    <p>“Kral Toprakları’na kadar bütün yol boyunca kürek çekmeyi mi düşünüyorsun fahişe?”</p>

    <p>“Bana Brienne diyeceksin. <em>Fahişe</em> değil.”</p>

    <p>“Benim adım da Sör Jaime. Kral Katili değil.”</p>

    <p>“Bir kralı katlettiğini inkâr mı ediyorsun?”</p>

    <p>“Hayır. Sen cinsiyetini mi inkâr ediyorsun? Eğer öyleyse, şu pantolonun bağcıklarını çöz ve bana göster.” Jaime masum bir şekilde gülümsedi. “Göğüs korsajını açmanı isterdim ama görünüşe bakılırsa bu pek bir şey ispatlamaz.”</p>

    <p>Sör Cleos terslendi. “Kuzen, nezaket kurallarını unutma.”</p>

    <p><em>Lannister kanı bunun damarlarında ince akıyor.</em> Cleos, Jaime’nin halası Genna’nın, ahmak Emmon Frey’den olma oğluydu. Emmon Frey, Genna’yla evlendiği günden beri Lord Tywin’in korkusuyla yaşıyordu. Lord Walder Frey, İkizler’i Nehirova’nın tarafında savaşa soktuğunda, Sör Emmon babasının değil karısının tabiiyetini seçmişti. <em>Casterly Kayası bu pazarlıktan zararlı çıktı,</em> diye düşündü Jaime. Cleos bir gelincik gibi görünüyordu, bir ördek gibi dövüşüyordu ve bilhassa yiğit bir dişi koyunun cesaretine sahipti. Leydi Stark, mesajını Tyrion’a ulaştırdığı takdirde onu serbest bırakacağına söz vermişti ve Sör Cleos büyük bir ciddiyetle bunu yapacağına dair yemin etmişti.</p>

    <p>O hücrede hepsi epey yemin etmişti, en çok da Jaime. Leydi Catelyn’in onu kaybetmeye biçtiği bedeldi bu. Kadın, iri fahişenin kılıcının ucunu Jaime’nin kalbine dayamış, “Bundan sonra Stark’a ya da Tully’ye karşı asla silahına davranmayacağına dair yemin et. Kardeşini, kızlarımı zarar görmemiş halde iade etmek için verdiği söze riayet etmek zorunda bırakacağına dair yemin et. Şövalyelik onurun üstüne, Lannister onurun üstüne, Kral Muhafızları’nın Yeminli Kardeşleri’nden biri olma onurun üstüne yemin et. Eski ve yeni tanrıların huzurunda; kız kardeşinin, babanın ve oğlunun hayatları üstüne yemin et ve seni kız kardeşine geri göndereyim. Reddet ve kanını akıtayım,” demişti. Kadın kılıcın ucunu döndürürken, çeliğin kıyafetlerini nasıl deldiğini hatırlıyordu Jaime.</p>

    <p><em>Körkütük sarhoş, duvara zincirli ve göğsüne bir kılıç dayanmış halde edilen yeminlerin kutsallığı hakkında Yüce Rahip neler söyleyecek merak ediyorum?</em> Jaime, ne o şişman düzenbazı ne de hizmet ettiğini söylediği tanrıları gerçekten umursuyordu esasen. Leydi Catelyn’in hücreye geldiğinde tekmeleyerek devirdiği kovayı hatırladı. Kızlarıyla ilgili, onur yerine pislik taşıyan bir adama güvendiği için tuhaf bir kadındı. Cesaret edebildiği kadar az güveniyordu aslında. <em>Tyrion’a umut bağlıyor, bana değil.</em> “Belki de o kadar aptal değildir,” dedi Jaime yüksek sesle.</p>

    <p>Gardiyanı yanlış anladı. “Ben aptal değilim. Sağır da değilim.”</p>

    <p>Jaime kıza karşı nazikti; bu kızla alay etmek o kadar kolay olacaktı ki hiç eğlencesi kalmayacaktı. “Kendi kendime konuşuyordum ve seninle ilgili değildi. Bir hücrede kolayca edinilebilecek bir alışkanlık.”</p>

    <p>Kız öfkeyle Jaime’ye baktı, kürekleri itti, çekti, itti, tek kelime etmedi.</p>

    <p><em>Güzel olduğu kadar dilbaz.</em> “Konuşmandan asil doğumlu olduğun sonucunu çıkarıyorum.”</p>

    <p>“Babam Selwyn Tarth’tır. Tanrıların inayetiyle Akşamgüneşi Kalesi Lordu.” Bu cevap bile kerhen verilmişti.</p>

    <p>“Tarth,” dedi Jaime. “Hatırladığım kadarıyla Dar Deniz’de berbat ve kocaman bir kaya. Ve Akşamgüneşi, Fırtına Burnu’na bağlı. Sen nasıl oluyor da Kışyarı’nın Robb’una hizmet ediyorsun?”</p>

    <p>“Ben, Leydi Catelyn’e hizmet ediyorum. Ve kendisi, seni sağ salim Kral Toprakları’ndaki kardeşin Tyrion’a götürmemi emretti bana, seninle laf dalaşı yapmamı değil. Sessiz ol.”</p>

    <p>“Sessizlikten şiştim kadın.”</p>

    <p>“O halde Sör Cleos’la konuş. Benim canavarlara edecek lafım yok.”</p>

    <p>Jaime uludu. “Yakınlarda canavarlar mı var? Belki de suyun altında saklanıyorlar? Şu söğütlerin arasında? Ve benim kılıcım bile yok!”</p>

    <p>“Öz kardeşinin ırzına geçen, kralını öldüren, masum bir çocuğu ölüme iten bir adam bundan başka bir isim hak etmez.”</p>

    <p><em>Masum? O sefil çocuk bizi gözetliyordu.</em> Jaime’nin bütün istediği, Cersei’yle haşhaşa geçireceği bir saatti. Kuzeye yaptıkları yolculuk uzun bir işkenceye dönüşmüştü; onu her gün görmek, ona dokunamamak, o gıcırtılı büyük arabanın içinde Robert’ın her gece sarhoş bir halde onun yatağına girdiğini bilmek. Tyrion, Jaime’nin moralini yüksek tutmak için elinden gelen her şeyi yapmıştı ama yeterli olmamıştı. “Cersei’den bahsederken saygılı olacaksın fahişe.”</p>

    <p>“Benim adım Brienne, <em>fahişe</em> değil.”</p>

    <p>“Bir canavarın seni nasıl çağırdığı neden umurunda?”</p>

    <p>“Benim adım Brienne,” diye tekrarladı kız, bir tazı kadar inatçıydı.</p>

    <p>“Leydi Brienne?” Kız öyle rahatsız görünüyordu ki Jaime bir zayıflık sezdi. “Yoksa, <em>Sör</em> Brienne zevkine daha mı uygun olurdu?” Güldü. “Hayır, korkarım olmaz. Bir süt ineğine; kuskun, yüz zırhı ve koşum takımı giydirebilir, sırtına ipek örtüler serebilirsin ama onu bir mücadeleye sürebileceğin anlamına gelmez bu.”</p>

    <p>“Kuzen Jaime, lütfen, bu kadar kaba konuşmamalısın.” Sör Cleos pelerininin altına, Frey Hanedanı’nın ikiz kuleleri ve Lannisterlar’ın aslanıyla dörde bölünmüş bir cübbe giymişti. “Gidilecek uzun bir yolumuz var, kendi aramızda tartışmamalıyız.”</p>

    <p>“Ben tartışırken kılıç kullanırım kuzen. Leydiyle konuşuyordum. Söyle bana fahişe, Tarth’taki bütün kadınlar senin kadar çirkin mi? Eğer öyleyse erkeklere acırım. Denizdeki kasvetli bir dağda yaşarken, gerçek kadınların nasıl göründüğünü öğrenememişlerdir belki.”</p>

    <p>“Tarth güzeldir,” diye homurdandı fahişe, kürek darbelerinin arasından. “Safir Adası diye anılır. Sessiz ol canavar, ağzını tıkamamı istemiyorsan tabii.”</p>

    <p>“O da çok kaba, öyle değil mi kuzen?” diye sordu Jaime, Sör Cleos’a. “Ama omurgasında çelik var, hakkını teslim edeyim. Yüzüme karşı canavar demeye cesaret edecek adam azdır.” <em>Ama arkamdan özgürce konuşurlar, hiç şüphem yok.</em></p>

    <p>Sör Cleos gergin bir şekilde öksürdü. “Leydi Brienne bu yalanları Catelyn Stark’tan duydu şüphesiz. Starklar, sizi kılıçlarla yenmeyi umamazlar sör, bu yüzden zehirli kelimelerle savaşıyorlar artık.”</p>

    <p><em>Beni kılıçlarla yendiler, seni şahsiyetsiz ahmak.</em> Jaime bilmiş bir şekilde gülümsedi. Eğer izin verirsen, insanlar bilmiş bir gülümsemeye her türlü anlamı yükleyebilirdi. <em>Kuzen Cleos bu boktan hikâyeyi gerçekten yuttu mu yoksa göze girmek için debeleniyor mu? Elimizde ne var, dürüst bir koyun kafalı mı yoksa bir dalkavuk mu?</em></p>

    <p>Sör Cleos gamsız bir şekilde gevezelik etmeye devam etti. “Kral Muhafızları’nın Yeminli Kardeşleri’nden birinin, bir çocuğa zarar vereceğine inanan herhangi bir adam onurun ne anlama geldiğini bilmiyordur.”</p>

    <p><em>Dalkavuk.</em> Doğruyu söylemek gerekirse, Brandon Stark’ı o pencereden aşağı ittiği için pişmanlık duymuştu Jaime. Cersei ona sonsuz bir kahır çektirmişti daha sonra, çocuk ölmeyi reddettiğinde. “<em>Yedi</em> yaşındaydı Jaime,” diye azarlamıştı onu. “Gördüğü şeyi anlamış olsa bile, onu korkutup susturabilirdik.”</p>

    <p>“Ben düşünmedim. İstediğinin...”</p>

    <p>“Sen <em>asla</em> düşünmüyorsun. Eğer çocuk uyanır da babasına ne gördüğünü anlatırsa...”</p>

    <p>“Eğer eğer eğer.” Cersei’yi kucağına çekmişti Jaime. “Eğer uyanırsa onun rüya gördüğünü söyleriz, ona yalancı deriz ve iş en kötüsüne varırsa Ned Stark’ı öldürürüm.”</p>

    <p>“Ve sonra <em>Robert</em> ne yapar sence?”</p>

    <p>“Bırak Robert canı ne istiyorsa onu yapsın. Mecbur kalırsam onunla savaşırım. Ozanlar, Cersei’nin Bacak Arası Savaşı koyarlar adını.”</p>

    <p>“Jaime, bırak beni!” diye köpürmüştü Cersei kalkmak için debelenirken.</p>

    <p>Jaime bırakmak yerine öpmüştü onu. Bir an için direnmişti kadın ama sonra, Jaime’nin ağzının altındaki ağzı açılmıştı. Cersei’nin dilindeki şarabın ve karanfilin tadını hatırlıyordu Jaime. Kadın ürpermişti. Jaime’nin eli Cersei’nin korsajına gitmiş ve kumaşı sertçe çekmişti; ipek yırtılmış, kadının göğüsleri özgürce dışarı çıkmıştı ve Stark çocuğu bir zaman için unutulmuştu.</p>

    <p>Cersei daha sonra çocuğu hatırlamış ve bir daha asla uyanmayacağından emin olmak için Leydi Catelyn’in bahsettiği adamı mı tutmuştu? <em>Eğer onun ölmesini isteseydi beni gönderirdi. Üstelik, cinayeti böyle bir kraliyet rezaletine dönüştürecek bir maşa seçmek Cersei’nin yapacağı iş değil.</em></p>

    <p>Nehrin aşağısında yükselen güneş, rüzgârla kamçılanan suyun yüzeyinde pırıldıyordu. Güney kıyısı kızıl kildi, herhangi bir yol kadar düzgündü. Küçük akıntılar büyük olanı besliyordu ve çürümeye yüz tutmuş ağaç gövdeleri nehrin kenarına tutunuyordu. Kuzey kıyısı daha vahşiydi. Gürgen, meşe ve kestane ağaçlarıyla taçlanmış yüksek ve kayalık uçurumlar altı metre yukarıya tırmanıyordu. Jaime, uzaktaki tepenin üstünde, her kürek darbesinde biraz daha büyüyen bir gözcü kulesi gördü. Aşınmış taşları sarmaşık güllerle kaplı kulenin terk edilmiş olduğunu ona yaklaşmadan çok daha önce biliyordu.</p>

    <p>Rüzgâr yön değiştirdiğinde, Sör Cleos fahişenin yelkenleri çekmesine yardım etti; kırmızı mavi çizgili branda bezinden sert bir üçgen. Nehrin üstünde Lannister kuvvetlerinden birine rastlarlarsa Tully renklerinin ızdıraba sebep olacağı muhakkaktı ama sahip oldukları tek yelken buydu. Brienne dümene geçti. Hareket ettikçe zincirleri şıngırdayan Jaime denge kanadını suya attı. Bundan sonra daha süratli yol aldılar, rüzgâr ve akıntı kaçışlarına yardım ediyordu. “Beni kardeşim yerine babama götürseydin bundan çok daha kısa bir yolculuk yapardık,” dedi Jaime.</p>

    <p>“Leydi Catelyn’in kızları Kral Toprakları’nda. Geriye kızlarla döneceğim ya da hiç dönmeyeceğim.”</p>

    <p>Jaime, Sör Cleos’a döndü. “Kuzen, bana bıçağını ver.”</p>

    <p>“Hayır.” Kadın gerildi. “Silah taşımana izin vermeyeceğim.” Sesi bir taş kadar uzlaşmazdı.</p>

    <p><em>Benden korkuyor, zincirliyken bile.</em> “Cleos, senden beni tıraş etmeni istemek zorundaymışım gibi görünüyor. Sakalı bırak ama saçları kafamdan al.”</p>

    <p>“Kel mi olacaksın?” diye sordu Cleos Frey.</p>

    <p>“Diyar, Jaime Lannister’ı, altın renkli uzun saçları olan sakalsız bir şövalye olarak biliyor. Leş gibi sarı sakalları olan kel bir adam dikkat çekmeden geçip gidebilir. Zincire vuruluyken tanınmamayı tercih ederim.”</p>

    <p>Hançer, olması gerektiği kadar keskin değildi. Cleos, Jaime’nin saçlarının düğümlerini cesaretle kesti ve kenara attı. Sarı bukleler suyun üstünde yüzdü, ağır ağır arkalarında kaldı. Kafasındaki düğümler yok olduğunda, bir bit sürünerek Jaime’nin boğazına indi. Jaime biti yakaladı ve parmaklarının arasında ezdi. Sör Cleos diğer bitleri kafa derisinden toplayıp suya attı. Jaime başını ıslattı ve sarı çalılığın son santimini kesmesine izin vermeden önce Sör Cleos’a bıçağını bilemesini söyledi. Saçlarla işleri bittiğinde sakalları da kısalttılar.</p>

    <p>Sudaki yansıma Jaime’nin tanımadığı bir adama aitti. Sadece kel değildi, o zindanda beş yıl birden yaşlanmış gibi görünüyordu; yüzü daha zayıftı, gözlerinin altında hiç hatırlamadığı çukurlar ve çizgiler vardı. <em>Bu halde pek de Cersei’ye benzemiyorum. Bundan nefret edecek</em>.</p>

    <p>Sör Cleos öğlen vakti uyuyakaldı. Horlaması, çiftleşmek için kur yapan ördeklerin sesine benziyordu. Jaime, akarak önünden geçen dünyayı seyretmek için uzandı; o karanlık hücreden sonra her kaya ve her ağaç birer mucizeydi.</p>

    <p>Üstlerindeki uzun direklerle turna kuşu gibi görünen tek odalı birkaç baraka gelip geçti gözlerinin önünden. Barakalarda yaşayan insanlardan iz yoktu. Havada kuşlar uçtu, bazısı kıyıdaki ağaçların içinden seslendi ve suyu keserek yüzen gümüşi bir balık gördü Jaime. <em>Tully alabalığı, işte kötü bir alâmet,</em> diye düşündü, daha kötüsünü görene kadar; suda yüzen kütüklerden birinin ölü bir adam olduğu anlaşıldı, kansız ve şişmiş. Adamın pelerini devrik bir ağacın köklerine dolanmıştı, rengi aşikâr bir şekilde Lannister kırmızısıydı. Cesedin tanıdığı birine ait olup olmadığını merak etti Jaime.</p>

    <p>Üç Dişli Mızrak’ın çatalları, bütün nehir topraklarına eşya ya da insan taşımanın en kolay yoluydu. Barış zamanında; sandallarına binmiş balıkçılarla, sırıklarla akıntı yönüne itilen tahıl mavnalarıyla, yüzen dükkânlarında iğne ve kumaş topları satan tüccarlarla, hatta nehrin yukarısına doğru yol alıp kasabadan kasabaya, kaleden kaleye giden parlak boyalı, rengârenk yelkenli kumpanya tekneleriyle karşılaşırlardı.</p>

    <p>Ama savaş darbesini vurmuştu. Kasabaların önünden geçtiler ama hiç kasabalı görmediler. Yırtılıp parçalanmış ve bir ağaca dolanmış boş bir ağ, balıkçılara ait tek işaretti. Atına su içiren genç bir kız, yelkeni görür görmez hızla uzaklaştı. Daha sonra, yanmış bir gözcü kulesinin dibinde toprağı kazan bir düzine köylü gördüler. Adamlar donuk gözlerle onlara baktılar ve teknenin bir tehdit olmadığına karar verdiklerinde işlerine geri döndüler.</p>

    <p>Kızıl Çatal genişti ve ağır akıyordu. İlmik misali uzayan ve ağaçlıklı adacıklarla beneklenmiş keskin dönemeçleri olan menderesli bir nehirdi. Sık sık, su yüzeyinin hemen altında gizlenen kum adalarıyla ve nehrin dibine saplanmış ağaçlarla tıkanıyordu. Buna rağmen, Brienne’in tehlikelere karşı keskin gözleri vardı ve her seferinde nehir yatağını buluyormuş gibi görünüyordu. Jaime, kızın akarsuyla ilgili bilgisine iltifat edince Brienne şüphe dolu gözlerle ona baktı ve, “Nehri bilmiyorum. Tarth bir adadır. Kürekleri ve yelkeni idare etmeyi, bir atın sırtına oturmadan önce öğrendim,” dedi.</p>

    <p>Sör Cleos doğruldu ve gözlerini ovuşturdu. “Tanrılar, kollarım ağrıyor. Umarım rüzgâr kesilmez.” Rüzgârı kokladı. “Yağmur kokusu alıyorum.”</p>

    <p>Jaime güzel bir yağmuru memnuniyetle karşılardı. Nehirova’nın zindanı Yedi Krallık’taki en temiz yer sayılmazdı. Jaime bozuk peynir gibi kokuyor olmalıydı şimdi.</p>

    <p>Cleos gözlerini kısıp nehrin aşağısına baktı. “Duman.”</p>

    <p>Havada ince ve gri bir parmak büküldü. Duman, güney kıyısının millerce ilerisinden kıvrılıp dönerek yükseliyordu. Jaime dumanın altında, büyük bir binanın içten içe yanan kalıntılarını seçti ve ölü kadınlarla dolu canlı bir meşe ağacını.</p>

    <p>Kargalar cesetlerle hemen hemen hiç ilgilenmemişti. İnce ipler, kadınların boğazının yumuşak etlerine gömülmüştü. Cesetler rüzgâr estikçe dönüp sallanıyordu. “Bu iş namertçe yapılmış,” dedi Brienne her şeyi açıkça görebilecekleri kadar yaklaştıklarında. “Hiçbir gerçek şövalye böylesine namussuzca yapılmış bir katliama göz yummaz.”</p>

    <p>“Gerçek şövalyeler savaşa her gidişlerinde bundan çok daha kötüsünü görürler fahişe,” dedi Jaime. “Ve çok daha kötüsünü <em>yaparlar,</em> evet.”</p>

    <p>Brienne dümeni kıyıya kırdı. “Hiçbir masumun kargalara yem olmasına izin vermeyeceğim.”</p>

    <p>“Kalpsiz bir fahişe. Kargaların da beslenmeye ihtiyacı var. Nehirde kal ve ölüleri rahat bırak kadın.”</p>

    <p>Akıntıya karşı, büyük bir meşe ağacının suya doğru eğildiği yerde kıyıya yanaştılar. Brienne yelkeni indirirken Jaime dışarı tırmandı, zincirleri yüzünden hantaldı. Kızıl Çatal çizmelerini doldurdu ve lime lime olmuş pantolonunun içine girdi. Jaime gülerek dizlerinin üstüne çöktü; kafasını suya soktu, sırılsıklam, üstünden sular damlar halde dışarı çıkardı. Elleri pislikten sertleşmişti ve suyun içinde ovalanıp temizlendikten sonra Jaime’nin hatırladığından daha zayıf ve daha beyazmış gibi göründüler. Bacakları da sertti, ağırlığını verdiğinde dengesizleşiyorlardı. <em>Hoster Tully’nin zindanında çok uzun zaman kaldım.</em></p>

    <p>Brienne ve Cleos tekneyi kıyıya çektiler. Cesetler başlarının üzerinde asılıydı, pis kokulu bir meyve gibi ölümle olgunlaşıyorlardı. “Birimizin ipleri kesip onları indirmesi gerek,” dedi fahişe.</p>

    <p>“Ben tırmanırım.” Jaime, şıngırtılar çıkararak suyun içinden kıyıya yürüdü. “Şu zincirleri çıkar yeter.”</p>

    <p>Fahişe ölü kadınlardan birine bakıyordu. Jaime küçük ve titrek adımlarla kıza doğru yaklaştı, otuz santimlik zincirler ancak bu adımlara müsaade ediyordu. En yukarıdaki cesedin boynuna asılmış levhayı görünce gülümsedi. <em>“Aslanlarla Yattılar,”</em> diye okudu. “Ah, evet kadın. Bu iş <em>namertçe</em> yapılmış... ama senin cinsin tarafından, benimkinden değil. Bunlar kimdi acaba, bu kadınlar?”</p>

    <p>“Meyhane fahişeleri,” dedi Sör Cleos. “Burası bir handı, şimdi hatırlıyorum. Nehirova’ya son dönüşümüzde, refakatçilerimden birkaç adam geceyi burada geçirmişti.” Binadan geriye, taş temelinden ve kömüre dönmüş devrik kirişlerinden başka bir şey kalmamıştı. Küllerden hâlâ duman yükseliyordu.</p>

    <p>Jaime, genelevleri ve fahişeleri kardeşi Tyrion’a bırakmıştı; ömrü boyunca istediği tek kadın Cersei’ydi. “Görünüşe göre kızlar lord babamın askerlerinden bazılarını eğlendirmiş. Belki onlara yemek ve içki servis ettiler. Vatan haini gerdanlıklarını, bir öpücük ve bir kupa bira sayesinde kazandılar.” Yalnız olduklarından emin olmak için yukarıdan aşağı doğru nehre baktı. “Bu, Bracken’ın arazisi. Lord Jonos öldürülmelerini emretmiş olabilir. Babam kalesini yakmıştı, korkarım bizi sevmiyor.”</p>

    <p>“Marq Piper’ın marifeti olabilir,” dedi Sör Cleos. “Ya da şu ormanın ruhu Beric Dondarrion’ın, gerçi onun sadece askerleri öldürdüğünü duymuştum. Belki de Roose Bolton’ın kuzeyli adamlarından bir grup?”</p>

    <p>“Bolton, Yeşil Çatal’da babam tarafından bozguna uğratıldı.”</p>

    <p>“Ama tükenmedi,” dedi Sör Cleos. “Lord Tywin geçitlere doğru yürüyüşe geçtiğinde Bolton tekrar güneye geldi. Nehirova’da, Harrenhal’u Sör Amory Lorch’tan aldığı konuşuluyordu.”</p>

    <p>Jaime bu duyduklarından hiç hoşlanmamıştı. “Brienne,” dedi, kızın kendisini dinleyeceğini umut ederek ona adıyla hitap etme nezaketini bağışlamıştı. “Harrenhal, Lord Bolton’ın elindeyse, muhtemelen hem Üç Dişli Mızrak hem de Kral Yolu gözleniyor.”</p>

    <p>Jaime, kızın iri mavi gözlerinde bir parça tereddüt gördü. “Sen benim korumam altındasın. Önce beni öldürmeleri gerekir,” dedi Brienne.</p>

    <p>“Bunun onları rahatsız edeceğini sanmıyorum.”</p>

    <p>“En az senin kadar iyi bir savaşçıyım ben,” dedi kız kendini savunur bir tonla. “Kral Renly’nin seçilmiş yedisinden biriydim. Gökkuşağı Muhafızları’nın çizgili ipek pelerinini kendi elleriyle giydirdi bana.”</p>

    <p>“<em>Gökkuşağı</em> Muhafızları? Sen ve altı kız daha mı? Bir zamanlar bir şarkıcı, ipeklerin içinde bütün kızların güzel göründüğünü söylemişti... Tabii o seninle hiç karşılaşmamıştı, öyle değil mi?”</p>

    <p>Brienne kızardı. “Kazılacak mezarlar var.” Ağaca tırmanmaya gitti.</p>

    <p>Gövdeye tırmandıktan sonra meşenin alt dalları üzerlerine basıp ayakta durulabilecek kadar genişti. Brienne elinde hançeri, cesetlerin iplerini keserek yaprakların arasında yürüdü. Bedenler düşerken sinek sürüleri etraflarında uçuşuyor ve yere çarpan her cesetle koku daha beter oluyordu. “Fahişeler için fazlaca zahmete giriyoruz,” diye şikâyet etti Sör Cleos. “Toprağı neyle kazacağız? Küreğimiz yok ve kılıcımı kullanmayacağım, ben...”</p>

    <p>Brienne bağırdı. Gövdeden yere inmektense dallardan aşağı atladı. “Tekneye. Çabuk. Bir yelken var.”</p>

    <p>Olabildiğince acele ettiler ama Jaime zar zor koşuyordu ve kuzeni tarafından teknenin içine sürüklenmek zorunda kaldı. Brienne bir kürekle tekneyi itti ve aceleyle yelkeni çekti. “Sör Cleos, sizin de kürek çekmeniz gerek.”</p>

    <p>Cleos kızın söylediğini yaptı. Tekne, suları biraz daha hızlıca yarmaya başladı; akıntı, rüzgâr ve kürekler, hepsi onların lehine çalışıyordu. Diğer yelkenin sadece tepesi ortadaydı. Kızıl Çatal’ın dönemeçleri göz önüne alındığında tekne arazilerin karşı tarafındaymış gibi görünüyordu, kendi tekneleri güneye yüzerken yabancı yelken bir ağaç perdesinin arkasında kuzeye doğru yol alıyordu ama Jaime bunun yanıltıcı olduğunu biliyordu. Ellerini kaldırıp gözlerine siper etti. “Çamur kırmızısı ve su mavisi,” dedi.</p>

    <p>Brienne’in büyük ağzı sessizce hareket etti, geviş getiren bir ineğe benziyordu. “Daha hızlı sör.”</p>

    <p>Han, kısa zaman sonra arkalarında kayboldu, diğer yelkenin tepesi de görüş alanlarından çıktı ama bunun hiçbir anlamı yoktu, takipçiler ilmiği döndükten sonra yelken yine görünür olacaktı. “Soylu Tullyler’in ölü fahişeleri gömmek için duracaklarını umabiliriz sanırım.” Hücresine geri dönmek ihtimali Jaime’yi hiç cezbetmiyordu. <em>Tyrion şimdi zekice bir şeyler düşünebilirdi ama benim aklıma, kılıcımla üstlerine saldırmaktan başka bir şey gelmiyor.</em></p>

    <p>Neredeyse bir saat boyunca, dönemeçleri geçerek, ağaçlıklı adacıkların arasından ilerleyerek takipçilerle saklambaç oynadılar. Bir şekilde kovalamacanın bittiğini düşünmeye başladıkları sırada, uzaktaki yelken tekrar göründü. Sör Cleos kürek çekerken durakladı. “Onları Ötekiler alsın.” Alnındaki teri sildi.</p>

    <p><em>“Çek!”</em> dedi Brienne.</p>

    <p>Bir süre izledikten sonra, “Peşimizden gelen bir nehir kadırgası,” diye duyurdu Jaime. Kadırga her kürekte biraz daha büyüyormuş gibi görünüyordu. “Her iki yanında da dokuzar kürek var, on sekiz adam anlamına gelir bu. Kürekçilerin yanı sıra savaşçı da getirdilerse daha fazla. Yelkenleri bizimkinden daha büyük. Bu gemiden kaçamayız.”</p>

    <p>Kürekteki Sör Cleos dondu. “On sekiz mi dedin?”</p>

    <p>“Her birimiz için altı kişi. Ben sekiz isterdim ama bu bilezikler beni bir parça engelliyor.” Jaime bileklerini yukarı kaldırdı. “Leydi Brienne beni çözecek kadar nazik olursa başka tabii.”</p>

    <p>Kız onu duymazdan geldi, bütün gücünü küreklere verdi.</p>

    <p>“Onlardan yarım gece öndeyiz,” dedi Jaime. “Şafaktan beri kürek çekiyorlar, bir seferde iki kürek dinlendirerek. Bitkin olacaklar. Şimdi yelkenimizi görmek onlara ani bir kuvvet verdi ama uzun sürmeyecek. Pek çoğunu öldürmeyi başarabiliriz.”</p>

    <p>Sör Cleos yutkundu. “Ama... <em>on sekiz</em> kişiler.”</p>

    <p>“En az. Muhtemelen yirmi ya da yirmi beş.”</p>

    <p>Cleos inledi. “On sekiz kişiyi yenmeyi umamayız.”</p>

    <p>“Umabileceğimizi söyledim mi? Umut edebileceğimiz en iyi şey, ellerimizde kılıçlarımızla ölmek.” Tamamen samimiydi. Jaime Lannister ölümden asla korkmamıştı.</p>

    <p>Brienne kürek çekmeyi bıraktı. Ter, keten rengi saçlarının tellerini alnına yapıştırmıştı ve ekşimiş suratı onu her zamankinden daha çirkin gösteriyordu. “Sen benim korumam altındasın,” dedi. Öfkeyle kalınlaşmış sesi neredeyse gürleme gibi çıkmıştı.</p>

    <p>Jaime bu hiddet karşısında gülmek zorundaydı. <em>Tazı’nın memeli hali,</em> diye düşündü. <em>Ya da olabilirdi, bahsedilecek memeleri olsaydı.</em> “O halde beni koru fahişe. Ya da kendimi koruyabilmem için serbest bırak.”</p>

    <p>Kadırga nehrin aşağısını sıyırıyordu; kocaman, ahşap bir kızböceği gibiydi. Geminin çevresindeki su, küreklerin ateşli hareketiyle çalkalanıp beyazlaşıyordu. Düşman tekne gözle görülür şekilde hızlanmıştı, kadırga yaklaştıkça güvertesindeki adamlar öne doğru ilerliyordu. Jaime, adamların ellerindeki çeliğin pırıltısını ve yayları görebiliyordu. <em>Okçular.</em> Okçulardan nefret ediyordu.</p>

    <p>İleri doğru atılan kadırganın baş tarafında; kel kafalı, gri kaşlı ve kalın kollu tıknaz bir adam duruyordu. Örgü zırhının üstüne beyaz, lekeli bir cübbe giymişti. Cübbeye açık yeşil bir salkımsöğüt işlenmişti ama yakası gümüş bir alabalıkla tutturulmuştu. <em>Nehirova muhafızlarının başı.</em> Sör Robin Ryger, zamanında epey azimli bir dövüşçüydü ama onun günleri geçmişti artık; Hoster Tully’yle aynı yaştaydı ve lorduyla birlikte yaşlanmıştı.</p>

    <p>Tekneler birbirinden elli metre kadar uzaktayken Jaime ellerini ağzına götürdü ve suyun üstünden bağırdı. <em>“Bana iyi yolculuklar dilemeye mi geldin Sör Robin?”</em></p>

    <p><em>“Seni geri almaya geldim Kral Katili,”</em> diye kükredi Sör Robin Ryger. <em>“Altın saçlarını nasıl kaybettin?”</em></p>

    <p><em>“Düşmanlarımın gözünü kafamın pırıltısıyla kör etmeyi umuyordum. Senin üstünde yeterince işe yaradı.”</em></p>

    <p>Sör Robin eğlenmiyordu. Teknelerin arasındaki mesafe kırk metreye inmişti. <em>“Küreklerinizi ve silahlarınızı suya atın ve kimsenin zarar görmesine gerek kalmasın.”</em></p>

    <p>Sör Cleos döndü. “Jaime, Leydi Catelyn tarafından özgür bırakıldığımızı söyle ona... Tutsak değiş tokuşu, kanunlara uygun...”</p>

    <p>Jaime söyledi ama bir işe yaramadı. <em>“Nehirova’yı Catelyn Stark yönetmiyor,”</em> diye karşılık verdi Sör Robin. Dört okçu adamın iki yanında durum aldı, ikisi ayakta ve ikisi dizlerinin üstünde. “Kılıçlarınızı suya atın.”</p>

    <p><em>“Kılıcım yok,”</em> diye karşılık verdi Jaime, <em>“ama olsaydı, onu senin karnına saplar ve şu dört ödleğin hayalarını keserdim.”</em></p>

    <p>Jaime’ye bir ok sürüsü cevap verdi. Oklardan biri direğe saplandı, ikisi yelkeni deldi ve dördüncüsü Jaime’yi bir adımla ıskaladı.</p>

    <p>Önlerinde Kızıl Çatal’ın bir başka geniş dönemeci belirdi. Brienne teknenin açısını kıvrıma göre değiştirdi. Tekne dönerken seren savruldu ve rüzgârla dolan yelken çatırdadı. İleride, nehrin ortasında büyük bir adacık vardı. Ana yatak sağa akıyordu. Solda, kuzey kıyısının adacıklarının ve yüksek uçurumlarının arasında, daha sonra nehre bağlanan başka bir yatak vardı. Brienne yekeyi döndürdü ve tekne sola kırıldı, yelken dalgalanıyordu. Jaime kızın gözlerini izledi. <em>Güzel gözler,</em> diye düşündü. <em>Ve sakin.</em> İnsanların gözlerini okumayı biliyordu Jaime. Korkunun nasıl göründüğünü biliyordu. <em>Azimli, çaresiz değil.</em></p>

    <p>Kadırga otuz metre geride dönemece giriyordu. “Sör Cleos, yekeyi alın,” diye emretti fahişe. “Kral Katili, bir kürek al ve bizi kayalardan uzak tut.”</p>

    <p>“Leydim nasıl emrederse.” Bir kürek, kılıç sayılmazdı ama iyi savrulursa ucu bir adamın yüzünü parçalayabilirdi ve sapı, darbeleri bertaraf etmek için kullanılabilirdi.</p>

    <p>Sör Cleos, Jaime’nin eline bir kürek tutuşturdu ve teknenin kıç tarafına doğru süründü. Adanın başını geçip keskin bir dönüşle yatağa girdiler, tekne yana eğilirken uçurumun ağzına bir su dalgası çarptı. Ada sık ağaçlarla kaplıydı; söğütlerden, meşelerden ve kabarık suların üstüne derin gölgeler düşüren uzun çamlardan oluşan, sudaki tuzakları ve batık ağaçların çürüyen gövdelerini gizleyen bir kördüğüm. Sol taraflarındaki uçurum dik ve kayalıktı; nehir, falezden düşen kırık kaya parçalarının ve taş yığınlarının etrafında bembeyaz köpürüyordu.</p>

    <p>Güneş ışığından gölgeye girdiler, yeşil ağaç duvarının ve gri kahverengi taşlı uçurumun arasında kadırganın görüşünden saklandılar. Tekneyi, yarısı suya gömülmüş bir kaya parçasından uzaklaştırırken, <em>oklardan nefes alacak birkaç dakika,</em> diye düşündü Jaime.</p>

    <p>Tekne sallandı. Jaime yumuşak bir su sesi duydu ve arkasına baktığında Brienne gitmişti. Bir an sonra kızı tekrar gördü, uçurumun dibinde kendini sudan dışarı çekiyordu. Kız, sığ bir gölcüğün içinde yürüdü, birkaç kayanın üzerinden atladı ve tırmanmaya başladı. Sör Cleos’un gözleri fırladı, ağzı açıktı. <em>Aptal,</em> diye düşündü Jaime. “Fahişeyi boş ver,” diye parladı kuzenine. “Dümenle ilgilen.”</p>

    <p>Ağaçların arkasında ilerleyen yelkeni görebiliyorlardı. Nehir kadırgası yatağın sonunda tamamen görünür oldu, yirmi beş metre kadar gerideydi. Dönerken pruvası sertçe sallandı ve bir düzine ok havaya uçtu fakat hepsi de teknenin uzağına düştü. İki teknenin hareketi okçulara güçlük çıkarıyordu ama adamların çok geçmeden dengeyi bulacağını biliyordu Jaime. Brienne uçurumun yüzünün yarısını tırmanmıştı, taştan taşa tutunup kendini yukarı çekiyordu. <em>Ryger onu mutlaka görecek ve yaycılara onu indirmelerini emredecek.</em> Jaime, yaşlı adamın gururu yüzünden aptallaşıp aptallaşmayacağını anlamaya karar verdi. <em>“Sör Robin,”</em> diye bağırdı, <em>“beni bir dakika dinle.”</em></p>

    <p>Sör Robin elini kaldırdı ve okçular yaylarını aşağı indirdiler. <em>“Ne söyleyeceksen söyle Kral Katili ama çabuk söyle.”</em> Jaime seslenirken, tekne bir kırık taş çöplüğünün arasında sallandı. <em>“Bu meseleyi çözmenin daha iyi bir yolunu biliyorum... teke tek dövüş, sen ve ben.”</em></p>

    <p><em>“Ben bu sabah doğmadım Lannister.”</em></p>

    <p><em>“Hayır ama muhtemelen bu öğleden sonra öleceksin.”</em> Jaime ellerini kaldırıp kelepçelerini adama gösterdi. <em>“Seninle zincire vurulu halde dövüşeceğim. Neden korkabilirsin ki?”</em></p>

    <p><em>“Senden değil sör. Tercih bana ait olsaydı seve seve yapardım ama seni geri götürmek üzere emir aldım, mümkünse canlı olarak. Yaycılar.”</em> Adamlara komut verdi. <em>“Tak, çek, bır...”</em></p>

    <p>İki tekne arasındaki mesafe yirmi metreden azdı. Okçuların hedefi kaçırması neredeyse imkânsızdı ama yaylarını gerdiklerinde etraflarına bir çakıl taşı yağmuru boşaldı. Küçük taşlar güvertelerinde tıngırdadı, miğferlerinden sekti ve pruvanın her iki tarafından sular fışkırttı. Neler olduğunu anlayacak kadar zekâya sahip olanlar, bir inek büyüklüğündeki kaya parçası uçurumun tepesinden ayrılırken gözlerini yukarı kaldırdılar. Sör Robin dehşetle bağırdı. Kaya havada döndü, uçurumun yüzüne çarptı, ikiye ayrıldı ve tepelerine düştü. Kayanın büyük parçası direği kırdı, yelkeni yırttı, okçulardan ikisini nehre uçurdu ve küreğinin üstüne eğilmiş bir kürekçinin bacağını ezdi. Kadırganın suyla dolmaya başlamasının aniliği, küçük parçanın gövdeyi deldiği fikrini veriyordu. Okçular akıntının içinde çılgınca çırpınırken kürekçilerin çığlıkları uçurumda yankılanıyordu. Adamların suyun içinde nasıl debelendiğine bakılırsa hiçbiri yüzme bilmiyordu. Jaime güldü.</p>

    <p>Onlar yataktan çıktığında nehir kadırgası havuzların, girdapların ve batık ağaçların arasında suya gömülüyordu, Jaime Lannister tanrıların merhametli olduğuna karar verdi. Sör Robin ve üç kere kahrolasıca okçuları Nehirova’ya doğru uzun ve ıslak bir yürüyüş yapacaklardı, üstelik iri ve çirkin fahişeden de kurtulmuştu Jaime. <em>Kendi başıma daha iyisini planlayamazdım. Şu demirlerden kurtulduğumda...</em></p>

    <p>Sör Cleos bağırdı. Jaime yukarı baktı, Brienne uçurumun tepesi boyunca yürüyordu, onlardan epey ilerideydi; tekne nehrin dönemeçlerini takip ederken, Brienne dar toprak parçasının üstünde kestirmeden yol alıyordu. Kendini kayadan aşağı bıraktı ve suya dalmak için kıvrılırken neredeyse zarif göründü. Kafasını bir taşa çarpmasını ummak zarif olmazdı. Sör Cleos tekneyi kıza doğru çevirdi. Şükürler olsun ki Jaime’nin küreği hâlâ duruyordu. <em>Kulaç atarak geldiğinde sağlam bir darbe ve ondan kurtulacağım.</em></p>

    <p>Bunun yerine, küreği suya uzatırken buldu kendini. Brienne küreği yakalayıp tutundu ve Jaime kızı yukarı çekti. Jaime tekneye çıkmasına yardım ederken sular Brienne’in saçlarından akıyor, sırılsıklam kıyafetlerinden süzülüp güvertede bir gölcük oluşturuyordu. <em>Islakken daha da çirkin. Bunun mümkün olabileceği kimin aklına gelirdi?</em> “Sen kahrolası aptal bir fahişesin,” dedi kıza. “Yolumuza sensiz devam edebilirdik. Sanırım sana teşekkür etmemi bekliyorsun?”</p>

    <p>“Senin teşekkürünü istemiyorum Kral Katili. Seni sağ salim Kral Toprakları’na götüreceğime dair yemin ettim.”</p>

    <p>“Ve yeminini tutmaya gerçekten niyetlisin?” Jaime, kıza en parlak gülümsemesini bahşetti. “İşte bu hayranlık verici.”</p>
  </div>
</body>
</html>
