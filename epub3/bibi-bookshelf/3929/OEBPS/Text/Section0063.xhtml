<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Tyrion</h1>

    <p>Tyrion, karısının yumuşak soluklarını dinleyerek karanlıkta giyindi. Birlikte paylaştıkları yatakta yatan Sansa bir şeyler mırıldanıp –belki de bir isimdi ama anlaşılmayacak kadar belirsizdi– diğer yanına döndüğünde, <em>rüya görüyor,</em> diye düşündü Tyrion. Karı koca olarak bir evlilik yatağı paylaşıyorlardı ama hepsi buydu. <em>Gözyaşlarını bile kendine saklıyor.</em></p>

    <p>Tyrion, Sansa’ya ağabeyinin ölümünden bahsettiğinde keder ve öfke görmeyi beklemişti ama Sansa’nın yüzü öyle ifadesiz kalmıştı ki bir an için kızın anlamadığından korkmuştu. Ancak daha sonra, aralarındaki ağır meşe kapı kapandığında, Tyrion karısının hıçkırıklarını duymuştu. Yanına gitmeyi, onu elinden geldiğince teselli etmeyi düşünmüştü. <em>Hayır,</em> diye hatırlatmak zorunda kalmıştı kendine, <em>bir Lannister’ın tesellisini istemez.</em> Tyrion’ın yapabildiği tek şey, karısını, Kırmızı Düğün’ün İkizler’den gelen daha çirkin ayrıntılarından esirgemekti. Sansa, ağabeyinin nasıl kesilip parçalara ayrıldığını ya da annesinin cesedinin, Tullyler’in cenaze teamülleriyle vahşice alay eden bir törenle, çırılçıplak bir halde Yeşil Çatal’a atıldığını bilmese de olurdu, Tyrion buna karar vermişti. Sansa’nın ihtiyaç duyduğu son şey kâbuslarının daha çok beslenmesiydi.</p>

    <p>Ama bu yeterli değildi. Tyrion, kendi pelerinini Sansa’nın omuzlarına sermiş ve onu koruyacağına dair yemin etmişti. Fakat bu, Freyler’in, Robb Stark’ın ulu kurdunun kafasını kesip delikanlının başsız cesedine dikmesi ve sonra o kafaya bir taç giydirmesi kadar zalim bir şakaydı. Böyle olduğunu Sansa da biliyordu. Tyrion’a bakış şekli, paylaştıkları yatağa yatarken kaskatı kesilmesi... Tyrion, Sansa’nın yanındayken kim ya da <em>ne</em> olduğunu bir an için bile unutamıyordu. Sansa’nın unutabildiğinden fazla değil. Kız hâlâ her akşam tanrı korusuna gidiyordu ve Tyrion, karısının onun ölümü için mi dua ettiğini merak ediyordu. Sansa evini, dünyadaki yerini, sevdiği ve güvendiği herkesi kaybetmişti. <em>Kış geliyor,</em> diye uyarıyordu Stark sözleri ve kış Starklar için gerçekten gelmişti, intikamla birlikte. <em>Ama Lannister Hanedanı için yaz ortası. Peki neden bu kadar çok üşüyorum?</em></p>

    <p>Tyrion çizmelerini giydi, pelerininin yakasını aslan başı şeklindeki bir broşla bağladı ve meşale ışığıyla aydınlatılmış koridora çıktı. Evliliği için şu kadarı söylenebilirdi; Tyrion’ın Maegor Hisarı’ndan kaçmasını sağlamıştı. Tyrion’ın bir karısı ve bir hanesi vardı artık, bu yüzden lord babası, onun daha münasip bir eve ihtiyacı olduğunu kabul etmişti ve Lord Gyles, Mutfak Kalesi’nin tepesindeki dairesinden beklenmedik bir şekilde tahliye edilmişti. Fevkalade bir daireydi; büyük bir yatak odası, kâfi bir çalışma odası, Sansa için bir banyo ve soyunma odası, Pod ve Sansa’nın hizmetçileri için de bitişik hücreleri vardı. Bronn’un, merdivenlerin yanındaki hücresi bir çeşit pencereye bile sahipti. <em>Tamam, daha çok bir okçu deliği ama içeri ışık alıyor.</em> Kalenin ana mutfağı avlunun tam karşısındaydı, doğru, lakin Tyrion mutfağın seslerini ve kokularını, Maegor’ı ablasıyla paylaşmaya yeğ buluyordu. Cersei’yi ne kadar az görse o kadar mutlu bir adam oluyordu.</p>

    <p>Hizmetçi hücrelerinin önünden geçerken Brella’nın horlamalarını duydu. Shae, kadının horlamasından şikâyetçiydi ama bu küçük bir bedeldi. Brella’yı Varys tavsiye etmişti; kadın daha önceden Lord Renly’nin şehirdeki hanesini çekip çevirmişti, bu sayede kör, sağır ve dilsiz olmakta büyük tecrübe edinmişti.</p>

    <p>Tyrion bir mum yakarak hizmetçi merdivenine döndü ve basamaklardan inmeye başladı. Dairesinin altındaki katlar sessizdi, Tyrion kendininkilerden başka ayak sesi duymuyordu. Aşağı indi, kubbeli çatısı olan karanlık bir mahzene varmak için zemin katına ve daha ötesine. Kalenin çoğu bölümü yer altından birbirine bağlıydı, Mutfak Kalesi de istisna değildi. Tyrion aradığı kapıyı bulana kadar karanlık bir koridor boyunca yürüdü ve kapıdan içeri girdi.</p>

    <p>İçeride ejderha kafatasları bekliyordu, Shae de öyle. “Lordumun beni unuttuğunu sanmıştım.” Kızın elbisesi, hemen hemen Shae kadar uzun, siyah bir dişin üstünden sarkıyordu, Shae çırılçıplak bir halde ejderhanın çenesinin içindeydi. <em>Balerion,</em> diye düşündü Tyrion. Yoksa Vhagar mıydı? Kafatasları birbirine benziyordu.</p>

    <p>Kızın sadece görüntüsü bile Tyrion’ı sertleştirmişti. “Çık oradan.”</p>

    <p>“Çıkmam.” Shae en edepsiz gülümsemesiyle gülümsedi. “Lordum beni ejderhanın çenesinden kurtaracak, biliyorum.” Ama Tyrion ejderhaya yaklaştığında Shae öne eğildi ve mumu söndürdü.</p>

    <p>“Shae...” Tyrion uzandı fakat Shae kenara kayıp kurtuldu.</p>

    <p>“Beni yakalamak zorundasın.” Kızın sesi Tyrion’ın solundan geliyordu. “Lordum küçükken canavarlar ve kızlar oyunu oynamış olmalı.”</p>

    <p>“Bana canavar mı diyorsun?”</p>

    <p>“Ben ne kadar bakireysem sen de o kadar canavarsın,” dedi Shae. Tyrion’ın arkasındaydı, zemindeki ayak sesleri yumuşaktı. “Yine de beni yakalaman gerekecek.”</p>

    <p>Tyrion sonunda onu yakaladı ama Shae izin verdiği için. Kızı kollarına aldığında, Tyrion ejderha kafataslarının içinde tökezlemekten kızarmış ve nefes nefese kalmıştı. Yüzünde kızın küçük göğüslerini hissettiği anda her şeyi unuttu. Shae’in küçük ve sert göğüs uçları, Tyrion’ın dudaklarını ve bir zamanlar burnunun olduğu yerdeki yara izini okşuyordu. Tyrion kızı yere çekti. Tyrion içine girerken, “Benim devim,” diye fısıldadı Shae. “Devim beni kurtarmaya geldi.”</p>

    <p>Sonra, ejderha kafataslarının arasında sarmaş dolaş yatarlarken, Tyrion başını kızın başına dayadı, saçlarının temiz kokusunu içine çekti. “Geri dönmeliyiz,” dedi gönülsüzce. “Şafak sökmek üzere. Sansa birazdan uyanır.”</p>

    <p>“Ona rüya şarabı içirmelisin,” dedi Shae. “Leydi Tanda, Lollys’e içiriyor. Karına uyumadan önce bir kadeh rüya şarabı ver. Yatağın içinde, onun yanı başında sevişiriz, uyanmaz bile.” Kıkırdadı. “Bir gece bunu yapmalıyız belki de. Lordum bundan hoşlanır mı?” Eli, Tyrion’ın omzunu buldu ve oradaki kasları ovmaya başladı. “Boynun taş kadar sert. Canını sıkan nedir?”</p>

    <p>Tyrion burnunun ucundaki parmaklarını göremiyordu, buna rağmen bütün sıkıntılarını parmaklarıyla saymaya başladı. “Karım. Ablam. Yeğenim. Babam. Tyreller.” Öbür eline geçti. “Varys. Pycelle. Serçeparmak. Dorne’un Kızıl Yılan’ı.” Son parmağına gelmişti. “Yıkanırken, suyun yüzeyinden bana bakan yüz.”</p>

    <p>Shae, Tyrion’ın kesik ve yaralı burnunu öptü. “Yiğit bir yüz. Nazik ve iyi bir yüz. Keşke şimdi onu görebilseydim.”</p>

    <p>Dünyanın bütün masumiyeti kızın tatlı sesindeydi. <em>Masumiyet? Seni aptal, o bir fahişe. Erkeklere dair bildiği tek şey, onların bacaklarının arasındaki parça. Aptal, aptal.</em> “Senin görmen benim görmemden iyidir.” Tyrion doğruldu. “Önümüzde uzun bir gün var. Şu mumu söndürmemeliydin. Kıyafetlerimizi nasıl bulacağız?”</p>

    <p>Shae güldü. “Belki de çıplak gitmek zorunda kalırız.”</p>

    <p><em>Ve biri bizi görürse lord babam seni asar.</em> Shae’i Sansa’nın hizmetçilerinden biri olarak tutmak, Tyrion’ın kızla konuşurken görülmesine mazeret yaratmıştı ama Tyrion güvende olduklarını düşünerek kendini kandırmıyordu. Varys onu uyarmıştı. “Shae’e sahte bir geçmiş verdim ama bu Lollys ve Leydi Tanda içindi. Ablanız daha kuşkucu biri. Bana Shae hakkında ne bildiğimi soracak olursa...”</p>

    <p>“Ona zekice bir yalan söylersin.”</p>

    <p>“Hayır. Kızın, Yeşil Çatal’daki mücadeleden önce aldığınız ve babanızın kati emrine rağmen Kral Toprakları’na getirdiğiniz sıradan bir kamp takipçisi olduğunu söylerim. Kraliçeye yalan söylemem.”</p>

    <p>“Ona daha önce yalan söyledin. Bunu kendisine anlatmalı mıyım?”</p>

    <p>Hadım iç geçirmişti. “Bu, bıçaktan daha derin keser lordum. Size sadakatle hizmet ettim lakin mümkün olduğunda ablanıza da hizmet etmeliyim. Eğer onun herhangi bir işine yaramazsam, yaşamama ne kadar izin verir sanıyorsunuz? Beni koruyacak cesur paralı askerlerim yok. İntikamımı alacak yiğit kardeşlerim yok. Kulağıma fısıldayan küçük kuşlarım var sadece. O fısıltılarla, hayatımı her gün yeniden satın almak zorundayım.”</p>

    <p>“Senin için ağlamazsam affet lütfen.”</p>

    <p>“Ederim ama Shae için ağlamazsam siz de beni affedin. İtiraf ediyorum, o kızda, sizin kadar zeki bir adamın bu kadar aptalca hareket etmesine sebep olan ne var anlamıyorum.”</p>

    <p>“Bir hadım olmasaydın anlayabilirdin.”</p>

    <p>“Bu mudur? Bir adam ya akla sahip olabilir ya da bacaklarının arasındaki et parçasına ama ikisine birden asla?” Varys hafifçe gülmüştü. “Kesildiğim için müteşekkir olmalıyım belki de.”</p>

    <p><em>Örümcek haklıydı.</em> Tyrion, ejderhaların dadandığı karanlığın içinde el yordamıyla iç çamaşırlarını aradı, kendini berbat hissediyordu. Göze aldığı risk yüzünden davul derisi gibi gergindi ve suçluluk hissi de vardı. <em>Suçluluk hissimi Ötekiler alsın,</em> diye düşündü tuniğini giyerken. <em>Neden suçlu olayım? Karım benim hiçbir yerimi istemiyor, bilhassa onu istiyormuş gibi görünen yerimi.</em> Belki de Sansa’ya Shae’den bahsetmeliydi. Bir metres tutan ilk erkek Tyrion değildi ki. Sansa’nın –aman ne kadar onurlu– babası, kızına piç bir ağabey vermişti. Tyrion’ın bildiği kadarıyla Sansa, kocasının Shae’i becerdiğini öğrenmekten mutluluk duyardı, bu durum Tyrion’ın istenmeyen dokunuşlarını ondan uzak tuttuğu sürece.</p>

    <p><em>Hayır, cesaret edemem.</em> Evlilik yemini var ya da yok, Tyrion karısına güvenemezdi. Sansa bacaklarının arasında bakire olabilirdi ama ihanet konusunda hiç de masum değildi; bir zamanlar öz babasının planlarını Cersei’ye anlatmıştı. Üstelik onun yaşındaki kızlar sır saklamalarıyla meşhur değillerdi.</p>

    <p>Tek güvenilir yol Shae’den kurtulmaktı. <em>Onu Chataya’ya gönderebilirim,</em> diye düşündü Tyrion gönülsüzce. Shae, istediği bütün ipeklilere ve mücevherlere sahip olurdu orada, ayrıca en nazik soylu müşterilere. Tyrion’ın onu bulduğu zamanki hayatından çok daha iyi bir hayat olurdu bu.</p>

    <p>Ya da, eğer Shae ekmeğini yatarak kazanmaktan yorulduysa, Tyrion onun için bir evlilik ayarlayabilirdi. Belki Bronn? Paralı asker, efendisinin tabağındaki artıkları yemekten hiçbir zaman çekinmemişti. Üstelik Bronn bir şövalyeydi artık, Shae bundan daha iyi bir kısmet umamazdı. <em>Ya da Sör Tallad?</em> Tyrion, onun Shae’e arzu dolu gözlerle baktığını defalarca görmüştü. <em>Neden olmasın? Tallad uzun boylu, güçlü, eli yüzü düzgün, istidatlı bir şövalye.</em> Ama Tallad, Shae’i, kalede hizmet veren güzel bir leydi hizmetçisi olarak tanıyordu sadece. <em>Kızla evlenir ve onun bir fahişe olduğunu öğrenirse...</em></p>

    <p>“Lordum, neredesin? Ejderhalar seni yedi mi?”</p>

    <p>“Hayır. Buradayım.” Tyrion bir ejderha kafatasını yokladı. “Bir ayakkabı buldum ama senin sanırım.”</p>

    <p>“Lordumun sesi çok ciddi geliyor. Memnun edemedim mi?”</p>

    <p>“Hayır,” dedi Tyrion fazla ters bir şekilde. “Beni her zaman memnun ediyorsun.” <em>Bizim tehlikemiz de orada işte.</em> Tyrion böyle zamanlarda Shae’i uzaklara göndermeyi hayal ediyordu ama bu hayal uzun sürmüyordu. Karanlığın içinde kızın belli belirsiz suretini gördü, ince bacağına yün çorabını çekiyordu. <em>Görebiliyorum.</em> Mahzen duvarının yukarısındaki dar ve uzun pencerelerden ışık sızıyordu. Karanlığın içinde Targaryenlar’ın ejderhaları beliriyordu, siyahın ortasında gri. “Gün çok çabuk geliyor.” <em>Yeni bir gün. Yeni bir yıl. Yeni bir asır. Yeşil Çatal’dan ve Karasu’dan sağ çıktım. Kral Joffrey’nin kahrolası düğününden de çıkarım elbet.</em></p>

    <p>Shae, ejderhanın dişinden kaptığı elbiseyi giydi. “Önce ben yukarı çıkayım. Brella banyo suyu için yardım ister.” Tyrion’a son bir öpücük vermek için öne eğildi. “Lannister devim. Seni çok seviyorum.”</p>

    <p><em>Ben de seni seviyorum tatlım.</em> Shae bir fahişe olabilirdi ama Tyrion’ın ona verebildiğinden daha fazlasını hak ediyordu. <em>Onu Sör Tallad’la evlendireceğim. O düzgün bir adam gibi görünüyor. Ve uzun boylu...</em></p>
  </div>
</body>
</html>
