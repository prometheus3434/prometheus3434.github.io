<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jon</h1>

    <p>Jon, elinde kılıcı, ağır adımlarla bir daire çizerek Saten’in etrafında dolaştı, onu dönmeye zorladı. “Kalkanını yukarı kaldır,” dedi.</p>

    <p>“Çok ağır,” diye sızlandı Eski Şehirli çocuk.</p>

    <p>“Bir kılıcı durdurabilecek kadar ağır,” dedi Jon. “Şimdi şunu yukarı kaldır.” Kılıcını savurarak öne adım attı. Saten, kalkanını tam zamanında kaldırarak kılıcı kalkanın kasnağıyla yakaladı. Kendi kalkanındaki darbeyi hissettiğinde, “Güzel,” dedi Jon. “Bu iyiydi ama harekete bedenini de katmalısın. Çeliğin arkasına vücut ağırlığını koy, sadece kol kuvvetini kullanarak vereceğin zarardan fazlasını verirsin. Hadi, tekrar dene, bana saldır ama kalkanını yukarıda tut yoksa kafanı zil gibi çalarım...”</p>

    <p>Saten, saldırmak yerine bir adım geri gitti ve göz siperini kaldırdı. “Jon,” dedi tedirgin bir sesle.</p>

    <p>Jon döndü. Kadın, Jon’un arkasında duruyordu, yanında kraliçenin adamlarından altı kişi vardı. <em>Avlunun bu kadar sessizleşmesi boşuna değilmiş.</em> Jon, Melisandre’yi gece ateşlerinin başında ve kalede dolaşırken görmüştü ama hiç bu kadar yakınında olmamıştı. <em>Güzel bir kadın,</em> diye düşündü... ama kadının kırmızı gözlerinde insanı birazdan fazla huzursuz eden bir şey vardı. “Leydim.”</p>

    <p>“Kral seninle konuşacak Jon Kar.”</p>

    <p>Jon, talim kılıcını toprağa sapladı. “Üzerimi değiştirmeme müsaade eder misiniz? Kralın huzuruna çıkacak durumda değilim.”</p>

    <p>“Seni Sur’un tepesinde bekliyoruz,” dedi Melisandre. Kadının <em>bekliyoruz</em> dediğini duydu Jon, <em>bekliyor</em> değil. <em>Kralın gerçek kraliçesi bu kadın, Doğugözcüsü’nde bıraktığı değil.</em></p>

    <p>Zırhını ve göğüs kalkanını silahhaneye bıraktı, kendi hücresine döndü, ter lekeli kıyafetlerini çıkardı ve siyahlardan temiz bir takım giydi. Kafes soğuk ve rüzgârlı olacaktı, Jon bunu biliyordu, buzun tepesi daha soğuk ve daha rüzgârlı, bu yüzden ağır ve başlıklı bir pelerin seçti. En son Uzunpençe’yi aldı ve piç kılıcını sırtına astı.</p>

    <p>Melisandre onu Sur’un dibinde bekliyordu. Kraliçenin adamlarını göndermişti. Kadınla birlikte kafese girerken, “Majesteleri benden ne istiyor?” diye sordu Jon.</p>

    <p>“Verebileceğin her şeyi Jon Kar. O bir kral.”</p>

    <p>Jon kapıyı kapattı ve zil ipini çekti. Bocurgat dönmeye başladı. Kafes yükseldi. Gün parlaktı ve Sur ağlıyordu, uzun su parmakları Sur’un yüzünden aşağı akıyor ve güneşte parlıyordu. Demir kafesin dar sınırlarında, kırmızı kadının varlığının sarahatle farkındaydı Jon. <em>Kokusu bile kırmızı.</em> Bu koku Mikken’ın dökümhanesini hatırlatıyordu ona, demirin kor halindeyken yaydığı kokuyu, dumanın ve kanın kokusuydu bu. <em>Ateşle öpülmüş,</em> diye düşündü Ygritte’i hatırlayan Jon. Rüzgâr, Melisandre’nin kırmızı, uzun kıyafetlerinin arasına girdi ve onları kadının yanında duran Jon’un bacaklarına savurdu. “Üşümüyor musunuz leydim?” diye sordu Jon.</p>

    <p>Melisandre güldü. “Asla.” Kadının boğazındaki yakut, nabız gibi atıyordu, kalbinin vuruşuyla eş zamanda. “Tanrı’nın ateşleri benim içimde yaşıyor Jon Kar. Hisset.” Melisandre elini Jon’un yanağına koydu ve Jon onun ne kadar sıcak olduğu hissederken kadın elini orada tuttu. “Hayatın hissi böyle olmalı,” dedi kadın. “Yalnızca ölüm soğuktur.”</p>

    <p>Stannis Baratheon’ı tek başına Sur’un kenarında dururken buldular, adam düşünceli gözlerle mücadeleyi kazandığı araziye bakıyordu. Gece Nöbetçileri’nden bir kardeşin giyebileceği türden siyah bir pantolon, bir tunik ve çizmeler giymişti. Onu diğerlerinden ayıran tek şey peleriniydi; yakasına siyah kürk dikilmiş ve alevli kalp şeklinde bir broş iğnelenmiş ağır, altın rengi bir pelerin. “Size Kışyarı Piçi’ni getirdim Majesteleri,” dedi Melisandre.</p>

    <p>Stannis döndü ve Jon’u inceledi. Adamın kalın kaşlarının altındaki gözler, dipsiz mavi göller gibiydi. Çökük yanakları ve güçlü çenesi kısa tıraş edilmiş mavi siyah sakallarla kaplıydı ama sakallar kralın yüzünün süzgünlüğünü gizleyemiyordu. Kralın dişleri perçinliydi, omuzları ve sağ eli de öyle. Jon, bir zamanlar Donal Noye’un Baratheon kardeşler hakkında söylediği bir şeyi hatırlarken buldu kendini. <em>Robert gerçek çelikti. Stannis saf demire benzer. Kara, sert ve güçlüdür ama bükülmeden önce kırılır.</em> Jon, bu kırılgan kralın ondan ne istediğini merak ederek güçlükle diz çöktü.</p>

    <p>“Kalk. Senin hakkında çok şey duydum Lord Kar.”</p>

    <p>“Ben lord değilim efendimiz.” Jon kalktı. “Ne duyduğunuzu biliyorum. Bir dönek ve korkak olduğumu. Yabanıllar canımı bağışlasın diye kardeşim Qhorin’i katlettiğimi. Mance Rayder’a katıldığımı ve bir yabanıl kadın aldığımı.”</p>

    <p>“Evet. Bütün bunlar ve daha fazlası. Ayrıca bir vargsın, öyle diyorlar, geceleri kurt cisminde yürüyen bir derideğiştirensin.” Kral Stannis’in gülümsemesi sertti. “Bunların ne kadarı doğru?”</p>

    <p>“Hayalet isimli bir ulu kurdum vardı. Bozkalkan yakınlarında Sur’a tırmandığımda onu bıraktım ve o zamandan beri görmedim. Yabanıllara katılmamı Qhorin Yarımel emretti. Kendimi kanıtlamam için onu öldürmemi isteyeceklerini biliyordu ve ne isterlerse istesinler yapmamı söyledi. Kadının adı Ygritte’ti. Onunla yeminimi bozdum ama babamın adı üstüne yemin ederim ki asla taraf değiştirmedim.”</p>

    <p>“Sana inanıyorum,” dedi kral.</p>

    <p>Bu Jon’u şaşırttı. “Neden?”</p>

    <p>Stannis homurdanır gibi güldü. “Janos Slynt’i tanıyorum ve Ned Stark’ı da tanırdım. Baban dostum değildi lakin sadece bir aptal onun onurundan ve dürüstlüğünden şüphe edebilir. Babana benziyorsun.” Stannis Baratheon uzun bir adamdı, Jon’a tepeden bakıyordu ama o kadar zayıftı ki olduğundan on yıl yaşlı görünüyordu. “Sandığından fazlasını biliyorum Jon Kar. Randyll Tarly’nin oğlunun, Öteki’yi öldürmek için kullandığı ejderhacamı hançeri senin bulduğunu biliyorum.”</p>

    <p>“Hayalet buldu. Bıçak, bir pelerine sarılmış ve İlk İnsanların Yumruğu’nun altına gömülmüştü. Başka bıçaklar da vardı... ok uçları, mızrak uçları, hepsi ejderhacamından yapılmıştı.”</p>

    <p>“Kapıyı tuttuğunu biliyorum,” dedi Kral Stannis. “Tutmasaydın ben çok geç gelmiş olacaktım.”</p>

    <p>“Kapıyı Donal Noye tuttu. Devlerin kralıyla dövüşürken tünelde öldü.”</p>

    <p>Stannis yüzünü buruşturdu. “Benim ilk kılıcımı Noye yapmıştı, Robert’ın savaş çekicini de. Tanrılar onun canını bağışlamayı uygun görmüş olsaydı, Noye, Lord Kumandan olmak için ağız dalaşı yapan bütün o aptallardan daha iyi bir kumandan olurdu.”</p>

    <p>“Cotter Turna ve Sör Denys Mallister aptal değiller efendimiz,” dedi Jon. “Onlar iyi ve liyakatli adamlar. Othell Yarwyck de öyle, kendine göre. Lord Mormont her birine güvenirdi.”</p>

    <p>“Senin Lord Mormont fazla kolay güveniyormuş. Yoksa o şekilde ölmezdi. Ama biz senden bahsediyorduk. Bize sihirli boruyu getirenin ve Mance Rayder’ın oğluyla eşini esir alanın sen olduğunu unutmadım.”</p>

    <p>“Dalla öldü.” Jon buna hâlâ üzülüyordu. “Val onun kardeşi. Val’i ve bebeği almak için fazla bir çaba gerekmedi Majesteleri. Siz yabanılları kaçırdınız ve kartal yandığında, Mance’in Dalla’yı koruması için bıraktığı derideğiştiren çıldırdı.” Jon, Melisandre’ye baktı. “Bazıları bunu sizin yaptığınızı söylüyor.”</p>

    <p>Melisandre gülümsedi, kadının bakır rengi uzun saçları yüzüne düşmüştü. “Işık Tanrısı’nın ateşli pençeleri vardır Jon Kar.”</p>

    <p>Jon başını salladı ve tekrar krala döndü. “Majesteleri, Val’den bahsettiniz. Kendisi Mance Rayder’ı görmek istedi, ona oğlunu götürmek. Bu... iyilik olur.”</p>

    <p>“O adam, senin kardeşliğinden firar eden bir kaçak. Bütün kardeşlerin onun ölmesi için ısrar ediyor. Ona neden iyilik yapayım?”</p>

    <p>Jon’un buna verecek cevabı yoktu. “Onun için olmasa da Val için. Val’in ablası için, çocuğun annesi için.”</p>

    <p>“Val denen kızdan hoşlanıyorsun?”</p>

    <p>“Onu çok az tanıyorum.”</p>

    <p>“Güzel bir kız olduğunu söyleniyor.”</p>

    <p>“Çok,” diye kabul etti Jon.</p>

    <p>“Güzellik tehlikeli olabilir. Ağabeyim bu dersi Cersei’den öğrendi. Kadın onu öldürdü, bundan şüphe etme. Senin babanı ve Jon Arryn’i da öldürdü.” Stannis kaşlarını çattı. “Şu yabanıllarla birlikte at sürdün. Sence onlarda onur var mı?”</p>

    <p>“Evet,” dedi Jon, “ama kendilerine göre bir onur efendimiz.”</p>

    <p>“Mance Rayder’da?”</p>

    <p>“Evet. Öyle düşünüyorum.”</p>

    <p>“Kemik Lordu’nda?”</p>

    <p>Jon tereddüt etti. “Ona Çıngıraklı derdik. Tehlikeli ve kana susamış bir adam. Eğer onda onur varsa, kemik zırhının iyice altında saklıyor demektir.”</p>

    <p>“Ya diğer adam, mücadeleden sonra bizden kaçan çok isimli Tormund? Bana doğru cevap ver.”</p>

    <p>“Bana kalırsa Tormund Devfelaketi, iyi bir dost ve kötü bir düşman olacak bir adam Majesteleri.”</p>

    <p>Stannis kısa ve sert bir şekilde başıyla onayladı. “Baban onurlu bir adamdı. Dostum değildi ama onun değerini gördüm. Kardeşin, krallığımın yarısını çalmaya niyetlenmiş bir asi ve vatan hainiydi lakin kimse onun cesaretini sorgulayamaz. Peki sen nesin?”</p>

    <p><em>Onu sevdiğimi mi söylememi istiyor?</em> Jon, sert ve resmi bir sesle konuştu, “Ben Gece Nöbetçileri’nin adamıyım.”</p>

    <p>“Sözler. Sözler rüzgârdır. Sence neden Ejderha Kayası’nı terk edip Sur’a geldim Lord Kar?”</p>

    <p>“Ben lord değilim efendimiz. Geldiniz çünkü sizi çağırdık, böyle olduğunu umuyorum. Yine de neden bu kadar geç geldiğinizi söyleyemem.”</p>

    <p>Stannis, şaşırtıcı bir şekilde, bu sözlere gülümsedi. “Bir Stark olacak kadar cüretkârsın. Evet, daha önce gelmeliydim. Eğer El’im olmasaydı hiç gelmeyebilirdim. Lord Seaworth alt tabaka doğumlu bir adamdır fakat bana görevimi hatırlattı, benim bütün düşünebildiğim kendi haklarımken. Arabayı atın önüne bağladığımı söyledi bana. Krallığı kurtarmak için tahtı kazanmaya çalışıyordum, tahtı kazanmak için krallığı kurtarmam gerekirken.” Stannis kuzeyi gösterdi. “Savaşmak için doğduğum düşmanı bulacağım yer orası.”</p>

    <p>“Adının anılmaması gereken,” diye ekledi Melisandre yumuşak bir sesle. “O, Gecenin ve Dehşetin İlahı’dır Jon Kar ve kardaki bütün bu şekiller onun yaratıklarıdır.”</p>

    <p>“Lord Mormont’un hayatını kurtarmak için yürüyen cesetlerden birini öldürmüşsün,” dedi Stannis. “Bu senin de savaşın olabilir Jon Kar. Bana yardım edersen.”</p>

    <p>“Benim kılıcım Gece Nöbetçileri’ne yeminli Majesteleri,” diye cevapladı Jon dikkatle.</p>

    <p>Bu cevap kralı memnun etmedi. Stannis dişlerini gıcırdattı ve, “Bir kılıçtan fazlasını vermene ihtiyacım var,” dedi.</p>

    <p>Jon’un aklı karışmıştı. “Lordum?”</p>

    <p>“Kuzeye ihtiyacım var.”</p>

    <p><em>Kuzey.</em> “Ben... kardeşim Robb, Kuzey Kralı’ydı...”</p>

    <p>“Senin kardeşin meşru Kışyarı Lordu’ydu. Başına bir taç takıp nehir topraklarını fethe gitmek yerine evde kalıp görevini yapsaydı bugün hâlâ hayatta olabilirdi. Bununla birlikte, sen Robb değilsin, benim Robert olmadığım gibi.”</p>

    <p>Bu sert sözler, Jon’un Stannis’e karşı duyabileceği bütün iyi niyeti alıp götürdü. “Ben kardeşimi severdim,” dedi Jon.</p>

    <p>“Ben de benimkini. Ama onlar neyse oydu, biz de neysek oyuz. Ben Batıdiyar’daki tek gerçek kralım, kuzeyde ve güneyde. Sen de Ned Stark’ın piçisin.” Stannis koyu mavi gözleriyle Jon’un yüzünü inceledi. “Tywin Lannister, Roose Bolton’ı Kuzey Muhafızı ilan etti, adamın senin kardeşine ettiği ihaneti ödüllendirmek için. Demiradamlar, Balon Greyjoy’un ölümünden bu yana kendi aralarında savaşıyorlar, buna rağmen Moat Cailin, Derinorman Kalesi, Torrhen Kalesi ve Taşlı Kıyı’nın büyük bölümü hâlâ onların elinde. Babanın toprakları kanıyor ve benim yaralardan akan kanı durdurmak için ne kuvvetim ne de vaktim var. Bir Kışyarı Lordu’na ihtiyaç var. Sadık bir Kışyarı Lordu’na.”</p>

    <p>Jon afallamış bir halde, <em>bana bakıyor,</em> diye düşündü. “Kışyarı artık yok. Theon Greyjoy kaleyi ateşe verdi.”</p>

    <p>“Granit o kadar kolay yanmaz,” dedi Stannis. “Kale zaman içinde tekrar inşa edilebilir. Bir adamı lord yapan şey taşlar değil, adamın kendisidir. Senin kuzeyli adamların beni tanımıyor, beni sevmek için bir sebepleri yok, fakat gelecek mücadelelerde onların kuvvetine ihtiyacım olacak. Onları benim sancağıma kazanmak için Eddard Stark’ın oğluna ihtiyacım var.”</p>

    <p><em>Beni Kışyarı Lordu yapacak.</em> Rüzgâr sert esiyordu ve Jon kendini öyle sersemlemiş hissediyordu ki rüzgârın onu Sur’dan uçuracağından korkuyordu. “Majesteleri,” dedi, “unutuyorsunuz, ben bir Kar’ım, bir Stark değil.”</p>

    <p>“Kim olduğunu unutan sensin,” diye karşılık verdi Kral Stannis.</p>

    <p>Melisandre sıcak elini Jon’un omzuna koydu. “Bir kral, piçlik lekesini bir dokunuşla temizleyebilir Lord Kar.”</p>

    <p><em>Lord Kar.</em> Bu ismi Jon’a Sör Alliser Thorne takmıştı, onun gayrimeşru doğumuyla alay etmek için. Kardeşlerin çoğu Jon’u bu isimle anıyordu, kimi muhabbetle, kimi yaralamak için. Ama birdenbire, bu isim Jon’un kulağında farklı bir tınıya sahip oldu. Kulağa... gerçek geliyordu. “Evet,” dedi Jon tereddütle, “krallar daha önce de piçleri meşru kıldı ama... ben hâlâ Gece Nöbetçileri’nin kardeşiyim. Bir yürek ağacının önünde diz çöktüm ve mülk edinmeyeceğime, çocuk sahibi olmayacağıma dair yemin ettim.”</p>

    <p>“Jon.” Melisandre o kadar yakındaydı ki Jon kadının nefesinin sıcaklığını hissedebiliyordu. “R’hllor tek gerçek tanrıdır. Bir ağaca verdiğin yeminin gücü, ayakkabılarına verdiğin yeminin gücünden fazla değildir. Kalbini aç ve ışığın Tanrısı’nın içeri girmesine izin ver. O büvet ağaçlarını yak ve Kışyarı’nı Işık Tanrısı’nın bir hediyesi olarak kabul et.”</p>

    <p>Jon çok küçükken, piçliğin ne demek olduğunu anlayamayacak kadar küçükken, Kışyarı’nın bir gün onun olabileceğini hayal ederdi. Daha sonra, büyüdüğünde, o hayallerden utanmıştı. Kışyarı, Robb’un ve onun oğullarının olacaktı, Robb çocuk sahibi olmadan ölürse de Bran’ın ya da Rickon’ın. Onlardan sonra Sansa ve Arya geliyordu. Bunun aksini hayal etmek bile sadakatsizlik gibi görünmüştü Jon’a, kalbinde kardeşlerine ihanet ediyormuş gibi, onların ölmesini diliyormuş gibi. Jon, mavi gözlü kralın ve kırmızı kadının önünde dururken, <em>ben bunu asla istemedim,</em> diye düşündü. <em>Robb’u sevdim, hepsini sevdim... ben onların hiçbirine bir zarar gelmesini istemedim ama geldi. Ve şimdi sadece ben varım.</em> Jon’un yapması gereken tek şey kelimeyi söylemekti, o zaman Jon Stark olacaktı, bir daha asla Kar olmayacaktı. Jon’un yapması gereken tek şey kralına bağlılık yemini vermekti, o zaman Kışyarı onun olacaktı. Jon’un yapması gereken tek şey...</p>

    <p>...yeminini tekrar bozmaktı.</p>

    <p><em>Ve bu sefer yemin bozmak bir hile de olmayacak.</em> Jon, babasının kalesini talep edebilmek için, babasının tanrılarına sırt çevirmek zorundaydı.</p>

    <p>Kral Stannis yine kuzeye bakıyordu, altın pelerini omuzlarından akıyordu. “Belki de seninle ilgili yanılıyorum Jon Kar. Piçler hakkında neler söylendiğini ikimiz de biliyoruz. Babanın onurundan ya da kardeşinin silah kullanmaktaki maharetinden yoksun olabilirsin. Lakin Tanrı’nın bana verdiği silah sensin. Burada seni buldum, senin Yumruk’un altında ejdercamlarını bulman gibi. Ve seni kullanmak niyetindeyim. Azor Ahai bile savaşını tek başına kazanmadı. Bin yabanıl öldürdüm, binini daha tutsak aldım ve geri kalanını dağıttım ama ikimiz de biliyoruz ki geri dönecekler. Melisandre alevlerin içinde gördü. Şu Tormund Yıldırımyumruk büyük ihtimalle şu anda bile ordusunu yeniden toparlıyor ve yeni bir saldırı planlıyor. Ve birbirimizi ne kadar çok kanatırsak, gerçek düşman üstümüze çöktüğünde hepimiz o kadar zayıf olacağız.”</p>

    <p>Jon da aynı sonuca varmıştı. “Dediğiniz gibi Majesteleri.” Kralın ne anlatmaya çalıştığını merak etti.</p>

    <p>“Senin kardeşlerin liderlerinin kim olacağına karar vereye çalışırken ben Mance Rayder’la konuşuyordum,” dedi Stannis. Dişlerini gıcırdattı. “O inatçı ve gururlu bir adam. Bana onu alevlere vermekten başka seçenek bırakmadı. Fakat biz başka tutsaklar da aldık, başka liderler; kendine Kemik Lordu diyen adam, bazı kabile şefleri, Thenn’in yeni Magnar’ı. Kardeşlerin bundan hoşlanmayacak, baban da hoşlanmazdı ama yabanılların Sur’u geçmesine izin vermek niyetindeyim... bana bağlılık yemini verenlerin ve kral huzurunu, kral adaletini bozmayacağına dair ant içip Işık Tanrısı’nı tanrı olarak kabul edenlerin. Hatta devlerin, tabii o kocaman dizlerini bükebilirlerse. Onları Lütuf’a yerleştireceğim, araziyi yeni Lord Kumandan’dan alır almaz. Soğuk rüzgârlar esmeye başladığında birlikte yaşayacak ya da öleceğiz. Ortak düşmanımıza karşı ittifak yapmamızın vakti geldi.” Jon’a baktı. “Aynı fikirde değil misin?”</p>

    <p>“Babam Lütuf’u yeniden düzenlemeyi hayal ederdi,” diye kabul etti Jon. “Eskiden o ve Benjen amcam bu konuyu konuşurlardı.” <em>Ama oraya yabanılları yerleştirmeyi hiç düşünmedi... ama o yabanıllarla birlikte at da sürmedi.</em> Jon kendini kandırmadı; yabanıllar itaatsiz bir halk ve tehlikeli komşular olurdu lakin Ygritte’in kızıl saçlarını yaratıkların soğuk mavi gözleriyle kıyaslayınca tercih yapmak kolaydı. “Aynı fikirdeyim.”</p>

    <p>“Güzel,” dedi Kral Stannis, “bir ittifakı mühürlemenin en sağlam yolu bir evlilikten geçer. Kışyarı Lordu’mu şu yabanıl prensesiyle evlendirmek niyetindeyim.”</p>

    <p>Belki de Jon çok uzun zaman yabanıllarla birlikte olmuştu; kendini gülmekten alıkoyamadı. “Majesteleri,” dedi, “tutsak ya da değil, eğer Val’i öylece bana <em>verebileceğinizi</em> düşünüyorsanız, yabanıl kadınları hakkında öğrenmeniz gereken çok şey var demektir. Val’le evlenecek adam kim olursa olsun, kızın kule penceresine tırmanmak ve onu kılıcının ucuyla çalmak için hazırlıklı olmalı.”</p>

    <p><em>“Kim olursa?”</em> Stannis tartan gözlerle Jon’a baktı. “Kızla evlenmeyeceğin anlamına mı geliyor bu? Seni uyarıyorum, eğer babanın adını ve kalesini istiyorsan, o kız ödemen gereken bedelin bir parçası. Yeni insanlarımızın sadakatini garanti altına almak için bu evlilik elzem. Beni geri mi çeviriyorsun Jon Kar?”</p>

    <p>“Hayır,” dedi Jon, fazlaca çabuk. Kralın bahsettiği şey Kışyarı’ydı ve Kışyarı o kadar kolay geri çevrilemezdi. “Demek istediğim... bütün bunlar çok ani ortaya çıktı Majesteleri. Düşünmek için biraz zaman isteyebilir miyim?”</p>

    <p>“Nasıl istersen. Lakin çabuk düşün. Kara kardeşlerinin de pek yakında öğreneceği üzere, ben sabırlı bir adam değilim.” Stannis, zayıf ve etsiz elini Jon’un omzuna koydu. “Bugün burada konuştuklarımızla ilgili hiçbir şey söyleme. Kimseye. Geri döndüğünde bütün yapman gereken diz çökmek, kılıcını ayağımın dibine koymak ve bana bağlılık yemini vermek. Ayağa Jon Stark olarak kalkacaksın, Kışyarı Lordu.”</p>
  </div>
</body>
</html>
