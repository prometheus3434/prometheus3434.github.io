<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Catelyn</h1>

    <p>Davullar gümlüyordu, gümlüyordu, gümlüyordu, Catelyn’in başı da onlarla birlikte. Salonun ayak tarafındaki müzisyen galerisinde borular inliyor ve flütler titriyordu; kemanlar tiz çığlıklar atıyor, borazanlar ötüyor ve gaydalar canlı bir melodi haykırıyordu ama davullar hepsini bastırıyordu. Salondaki konuklar yer, içer ve birbirlerine bağırırken sesler kirişlerde yankılanıyordu. <em>Walder Frey’in bu gürültüye müzik diyebilmesi için bir taş kadar sağır olması gerekir.</em> Catelyn şarabını yudumladı ve “Alysanne”nin müziğiyle dans eden Çıngırak’ı izledi. En azından bu şarkının “Alysanne” olmak için çalındığını düşünüyordu. Bu müzisyenlerle hiç zorlanmadan “Ayı ve Güzel Bakire” de olabilirdi.</p>

    <p>Dışarıda hâlâ yağmur yağıyordu ama İkizler’in içindeki hava ağır ve sıcaktı. Şöminede bir ateş gürlüyor ve duvarlardaki demir apliklerde sıra sıra meşaleler yanıyordu. Fakat ısının çoğu, sıralarda sıkışık halde oturan konukların bedenlerinden geliyordu. Sıralar öyle kalabalıktı ki, kadehini kaldırmaya çalışan her adam komşusunun kaburgalarını dirsekliyordu.</p>

    <p>Yüksek platformdakiler bile Catelyn’in arzu ettiğinden daha yakındı. Kendisi Sör Ryman Frey ile Roose Bolton’ın arasına oturtulmuştu ve her iki adamdan da keskin kokular yükseliyordu. Sör Ryman, Batıdiyar’da şarap kıtlığı başlamak üzereymiş gibi içiyordu ve içtiği bütün şaraplar koltuk altlarından ter olarak çıkıyordu. <em>Adam limon suyunda yıkanmış,</em> diye karar verdi Catelyn, ama hiçbir limon bu kadar çok teri maskeleyemezdi. Roose Bolton’ın daha şekerli bir kokusu vardı ama daha hoş değildi. Bolton sek şarap ya da bal likörü yerine baharatlı şarap içiyordu ve çok az yemek yiyordu.</p>

    <p>Catelyn adamı iştahsız olduğu için suçlayamazdı. Düğün ziyafeti fazla duru bir pırasa çorbasıyla başlamıştı. Çorbanın ardından yeşil fasulyeli, soğanlı ve pancarlı salata, badem sütünde pişirilmiş nehir turnası, daha masaya varamadan soğumuş şalgam püresi, jöleli buzağı beyni ve sinirli sığır eti gelmişti. Bir krala sunulmayacak kadar fakir bir ikramdı ve buzağı beyni Catelyn’in midesini kaldırmıştı. Buna rağmen Robb yemekleri şikâyet etmeden yiyordu, Edmure ise yeni eşiyle ilgilenmekten yemeklere dikkat etmeye fırsat bulamıyordu.</p>

    <p><em>Edmure’un, Nehirova’dan İkizler’e kadar bütün yol boyunca Roslin’den şikâyet ettiğini asla tahmin edemezsin.</em> Karı ve koca aynı tabaktan yiyor, aynı kadehten içiyor ve yudumlar arasında birbirlerine masum öpücükler veriyorlardı. Edmure yemeklerin çoğunu geri gönderiyordu. Catelyn onu suçlayamazdı. Kendi düğün ziyafetinde ikram edilen yemeklerin çok azını hatırlıyordu. <em>Yemeklerin tadına baktım mı? Yoksa bütün geceyi Ned’in yüzünü seyrederek mi geçirdim, kim olduğunu merak ederek?</em></p>

    <p>Zavallı Roslin’in gülümsemesinde sabit bir keyfiyet vardı, biri o gülümsemeyi kızın yüzüne dikmişti sanki. <em>Pekâlâ, o evli bir kız ama sırada yatak var, bir zamanlar benim olduğum kadar tedirgin olduğuna şüphe yok.</em> Robb, Alyx Frey’le Güzel Walda’nın arasında oturuyordu; gelinlik çağına gelmiş Frey kızlarından ikisi. “Düğün festivalinde kızlarımla dans etmeyi reddetmezsiniz umarım,” demişti Walder Frey. “Yaşlı bir adamın kalbini sevinçle doldurmuş olursunuz.” Lordun kalbi sevinçle dolup taşmış olmalıydı; Robb vazifesini bir kral gibi yerine getirmişti. Kızların her ikisiyle, Edmure’un karısıyla, sekizinci Leydi Frey’le, dul Ami’yle, Roose Bolton’ın karısı Şişko Walda’yla, sivilceli ikizler Serra ve Sarra’yla, hatta Lord Walder’ın en küçük kızı Shirei’yle bile dans etmişti, kız en fazla altı yaşında olmalıydı. Catelyn, Geçit Lordu’nun tatmin olup olmadığını merak etti. Yoksa yaşlı adam, kralla dans etmemiş diğer bütün kızlarını ve kız torunlarını bahane ederek sızlanacak mıydı? “Kardeşleriniz çok iyi dans ediyor,” dedi Catelyn, Sör Ryman Frey’e, cana yakın davranmaya çalışıyordu.</p>

    <p>“Onlar halalarım ve kuzenlerim.” Sör Ryman büyük bir yudum şarap içti, yanaklarından süzülen ter sakallarına akıyordu.</p>

    <p><em>Aksi ve sarhoş bir adam,</em> diye düşündü Catelyn. Merhum Lord Frey, iş konuklarını doyurmaya gelince pinti olabilirdi ama içki konusunda cömertti. Bira, şarap ve bal likörü dışarıdaki nehir kadar hızlı akıyordu. İri Jon şimdiden sarhoş naralar atıyordu. Lord Walder’ın oğlu Merret kadeh kadeh onu takip ediyordu ama Sör Whalen Frey onlara ayak uydurmaya çalışırken sızmıştı. Catelyn, Lord Umber’ın ayık kalmasını tercih ederdi lakin İri Jon’a içmemesini söylemek, nefesini birkaç saat tutmasını söylemekle aynıydı.</p>

    <p>Küçük Jon Umber ve Robin Flint, Robb’un yakınında, Güzel Walda ve Alyx’in iki yanında saygılı bir şekilde oturuyorlardı. İkisi de içki içmiyordu; bu gece, Patrek Mallister ve Dacey Mormont’la birlikte Robb’un muhafızları onlardı. Bir düğün ziyafeti, bir mücadele alanı değildi ama sarhoş adamların olduğu yerde tehlike de daima olurdu ve bir kral asla korumasız bırakılmamalıydı. Catelyn muhafızların varlığından memnundu ve duvarlardaki kancalara asılmış kılıç kemerleri onu daha da memnun ediyordu. <em>Hiçbir adam jöleli buzağı beyniyle uğraşmak için bir uzunıkılıca ihtiyaç duymaz.</em></p>

    <p>Leydi Walda Bolton, sesinin müziğin üstünden duyulması için bağırarak, “Herkes lordumun Güzel Walda’yı seçeceğini düşünüyordu,” dedi Sör Wendel’a. Şişko Walda yuvarlak, pembe, yağ tulumu gibi bir kızdı. Sulu mavi gözleri, cansız sarı saçları ve son derece geniş bir göğsü vardı, buna rağmen sesi titrek ve tizdi. Onu pembe dantellilerinin ve sincap kürkü pelerininin içinde Dehşet Kalesi’nde hayal etmek zordu. “Ama Lord büyükbabam, Roose’a, seçeceği kızın ağırlığınca gümüş önerdi, çeyiz olarak. Lordum Bolton da beni seçti.” Güldüğünde kızın gıdısı sallandı. “Ben Güzel Walda’dan otuz sekiz kilo daha ağırım ama ilk kez o zaman buna memnun oldum. Ben artık Leydi Bolton’ım, kuzenimse hâlâ bakire, üstelik çok yakında <em>on dokuz</em> yaşında olacak, zavallı şey.”</p>

    <p>Dehşet Kalesi Lordu bu lafügüzafla hiç ilgilenmiyordu. Ara sıra bir çatal şundan, bir kaşık bundan tadıyor, uzun ve güçlü parmaklarıyla bir parça ekmek koparıyordu ama yemek Bolton’ın aklını dağıtamazdı. Bolton düğün ziyafeti başladığında Lord Walder’ın torunları için kadeh kaldırmış ve Walder ile Walder’ın, Ramsey’nin himayesinde olduğundan özellikle bahsetmişti. Catelyn, Lord Walder’ın gözlerini kısarak Bolton’a bakışından, yaşlı adamın gizli tehdidi duyduğunu anlamıştı.</p>

    <p><em>Tarihte bundan daha neşesiz bir düğün var mıdır?</em> diye merak etti, sonra zavallı Sansa’yı ve onun İblis’le yaptığı evliliği hatırladı. <em>Anne ona merhamet et. Onun narin bir ruhu var.</em> Sıcak ve duman Catelyn’i hasta ediyordu. Galerideki müzisyenler kalabalık ve gürültülüydü ama yetenekli oldukları söylenemezdi. Catelyn bir yudum şarap daha içti ve bir uşağın kadehi tekrar doldurmasına izin verdi. <em>Birkaç saat daha, sonra en kötüsü bitmiş olacak.</em> Yarın bu saatlerde, Robb başka bir mücadeleye gitmek üzere yolda olacaktı, bu sefer Moat Cailin’deki demiradamlarla çarpışacaktı. Bu düşüncenin neredeyse rahatlatıcı olması tuhaftı. <em>Mücadeleyi kazanacak. O bütün mücadeleleri kazanır, üstelik demiradamların bir kralı yok. Hepsinden önemlisi, Ned onu iyi eğitti.</em> Davullar gümlüyordu. Çıngırak zıplayarak bir kez daha Catelyn’in önünden geçti ama müzik öyle yüksekti ki Catelyn soytarının çanlarını zar zor duydu.</p>

    <p>Bir et parçası için kavga eden iki köpeğin ani havlamaları gürültüyü bastırdı. Köpekler birbirlerini ısırarak yerde yuvarlanırken salondan neşe dolu bağrışmalar yükseldi. Konuklardan biri köpeklerin üstüne bir fıçı bira boşalttı ve hayvanlar ayrıldı, bir tanesi topallayarak yüksek platforma doğru yürüdü. Islak köpek silkindi, Lord Walder’ın torunlarından üçünün üstünü bira ve tüy içinde bıraktı, Lord Walder’ın dişsiz ağzı havlamaya benzer bir kahkahayla açıldı.</p>

    <p>Köpekleri görmek Catelyn’in bir kez daha Boz Rüzgâr’ı özlemesine sebep oldu ama Robb’un ulu kurdu ortalıkta değildi. Lord Walder hayvanın salona girmesine izin vermemişti. “Duyduğuma göre senin vahşi canavarın insan eti seviyormuş, <em>hah,</em>” demişti yaşlı adam. “Boğaz parçalıyormuş, evet. Roslin’imin ziyafetinde böyle bir yaratığın yeri yok; kadınların, küçüklerin ve benim bütün tatlı masumlarımın arasında.”</p>

    <p>“Boz Rüzgâr onlara zarar vermez lordum,” diye itiraz etmişti Robb. “Ben yanında olduğum sürece bir şey yapmaz.”</p>

    <p>“Sen benim kapılarımdaydın değil mi? O kurt seni karşılamaya gelen torunlarıma saldırdığında? Her şeyi duydum, duymadığımı sanma, <em>hah.</em>”</p>

    <p>“Bir zarar vermedi...”</p>

    <p>“Vermedi, diyor kral. Vermedi? Petyr atından düştü, <em>düştü.</em> Bir karımı böyle kaybetmiştim, düşmüştü.” Lord Walder’ın ağzı içeri ve dışarı hareket etti. “Yoksa hafifmeşrep kadının biri miydi? Piç Walder’ın annesi, evet, şimdi hatırladım. Attan düştü ve kafasını kırdı. Petyr’ın boynu kırılsaydı Majesteleri Kral ne yapacaktı, <em>hah?</em> Bana bir torunun yerine bir özür daha mı verecekti? Hayır, hayır, hayır. Kral olabilirsiniz, olmadığınızı söylemeyeceğim, Kuzey Kralı, <em>hah,</em> lakin benim çatımın altında benim kuralım geçer. Ya kurdunuzu seçin ya da düğünü efendimiz. İkisini birden alamazsınız.”</p>

    <p>Catelyn oğlunun öfkelendiğini anlamıştı ama Robb toparlayabildiği bütün nezaketle teslim olmuştu. <em>Lord Walder bana kurtçuklarla pişirilmiş karga yahnisi ikram etmekten memnun olacaksa,</em> demişti Robb, Catelyn’e, <em>yahniyi yerim ve bir kâse daha isterim.</em> Ve öyle yapmıştı.</p>

    <p>İri Jon, Lord Walder’ın yavrularından birini daha masaya devirdi, bu sefer Sivilceli Petyr’ı. <em>Delikanlının midesi İri Jon’unkinin üçte biri kadar, ne bekliyordu ki?</em> Lord Umber ağzını sildi ve şarkı söylemeye başladı. <em>“Bir ayı vardı, bir ayı, bir AYI! Baştan ayağa karaydı ve kıllarla kaplıydı!”</em> Umber’ın sesi hiç fena değildi ama içki yüzünden kalınlaşmıştı. Ne yazık ki, yukarıdaki kemancılar ve davulcular “Bahar Çiçekleri”ni çalıyordu ve bu şarkının melodisi “Ayı ve Güzel Bakire”nin sözlerine, salyangozların bir kâse yulaf lapasına uyduğu kadar uyuyordu. Zavallı Çıngırak bile ortaya çıkan kakafoni yüzünden elleriyle kulaklarını kapadı.</p>

    <p>Roose Bolton, duyulması mümkün olmayan bir fısıltıyla bir şeyler söyledi ve bir tuvalet aramaya gitti. Kalabalık salon, konukların ve sürekli hareket eden hizmetkârların biteviye gürültüsüyle doluydu. Catelyn, diğer kalede, şövalyeler ve önemsiz lordlar için ikinci bir ziyafet verildiğini biliyordu. Lord Walder gayrimeşru çocuklarını ve onların zürriyetlerini nehrin o kıyısına sürmüştü, bu yüzden Robb’un kuzeyli adamları karşıdaki davete “piç ziyafeti” diyordu. Bazı konukların, piçlerin onlardan daha iyi vakit geçirip geçirmediğini görmek için sıvıştığına şüphe yoktu. Bazıları kampları keşfediyor bile olabilirdi. Freyler, sıradan askerler Nehirova’yla İkizler’in evliliğine kadeh kaldırabilsin diye, arabalar dolusu şarap, bira ve bal likörü temin etmişti.</p>

    <p>Robb, Roose Bolton’ın boş sandalyesine oturdu. “Birkaç saat sonra bu fars oyunu bitmiş olacak,” dedi fısıltıyla. İri Jon, saçlarında bal olan bakirenin şarkısını söylüyordu. “Kara Walder ilk kez bir kuzu kadar mülayim. Edmure dayım da karısıyla mutluymuş gibi görünüyor.” Robb, Catelyn’in üstünden öne eğildi. “Sör Ryman?”</p>

    <p>Sör Ryman gözlerini kırptı. “Efendimiz. Buyrun?”</p>

    <p>“Olyvar’dan yaverim olmasını isteyecektim, kuzey için yola çıktığımızda,” dedi Robb, “ama onu burada göremedim. Diğer ziyafette mi olacaktı?”</p>

    <p>“Olyvar?” Sör Ryman başını sağa sola salladı. “Hayır. Olyvar olmaz. O gitti. Kalelerden ayrıldı. Görev.”</p>

    <p>“Anlıyorum.” Robb’un ses tonu tam tersini söylüyordu. Sör Ryman başka bir şey önermeyince kral tekrar ayağa kalktı. “Benimle dans eder misin anne?”</p>

    <p>“Teşekkür ederim ama hayır.” Kafası böyle zonklarken Catelyn’in ihtiyaç duyduğu son şey dans etmekti. “Lord Walder’ın kızlarından biri sana memnuniyetle eşlik eder şüphesiz.”</p>

    <p>“Ah, şüphesiz.” Robb’un gülümsemesi bezgindi.</p>

    <p>Müzisyenler o sırada “Demir Mızraklar”ı çalıyordu ve İri Jon “Şehvetli Genç”i söylüyordu. <em>Biri onları birbirleriyle tanıştırmalı, bu sayede armonileri gelişebilir.</em> Catelyn tekrar Sör Ryman’a döndü. “Kuzenlerinizden birinin şarkıcı olduğunu duymuştum.”</p>

    <p>“Alesander. Symond’ın oğlu. Alyx onun kardeşi.” Adam kadehini kaldırdı ve Robin Flint’le dans eden kızı gösterdi.</p>

    <p>“Alesander bu gece bizim için çalacak mı?”</p>

    <p>Sör Ryman gözlerini kısarak Catelyn’e baktı. “O olmaz. Uzakta.” Alnındaki teri silip ayağa kalktı. “İzninizle leydim. İzninizle.” Catelyn, adamın kapıya doğru yürüyüşünü seyretti.</p>

    <p>Edmure, Roslin’i öpüyor ve kızın elini tutuyordu. Salonun başka bir yerinde, Sör Marq Piper ve Sör Danwell Frey içki içme oyunu oynuyordu. Aksak Lothar, Sör Hosteen’e komik bir şeyler anlatıyordu. Daha genç Freyler’den biri, birkaç kıkırdayan kız için üç hançerle hokkabazlık yapıyordu. Çıngırak yere oturmuş, parmaklarındaki şarabı yalıyordu. Hizmetkârlar, sulu kuzu etiyle dolu büyük tepsileri salona getiriyordu, konukların bütün gece boyunca gördüğü en leziz ikramdı bu. Ve Robb, Dacey Mormont’la dans ediyordu.</p>

    <p>Leydi Maege’in kızı, zırh yerine bir elbise giydiğinde epey güzeldi; uzun ve zarifti, utangaç gülümsemesi uzun yüzünü aydınlatıyordu. Onun, dans pistinde de talim alanındaki kadar zarif olduğunu görmek hoştu. Catelyn, Leydi Maege’in Boğaz’a varıp varmadığını merak etti. Leydi diğer kızlarını beraberinde götürmüştü ama Dacey, Robb’un savaş arkadaşlarından biri olarak onun yanında kalmayı tercih etmişti. <em>Ned’in sadakat uyandıran tabiatını almış.</em> Olyvar Frey de Robb’a böyle bağlıydı. Robb, Jeyne’le evlendikten <em>sonra</em> bile Olyvar onunla kalmak istememiş miydi?</p>

    <p>Meşe kulelerinin arasında oturan Geçit Lordu lekeli ellerini birbirine vurdu. Ellerinin çıkardığı ses öyle zayıftı ki yüksek platformda oturanlar tarafından bile zar zor duyuldu ama Sör Aenys’le Sör Hosteen lordun hareketini gördüler ve bira kupalarını masaya vurmaya başladılar. Aksak Lothar onlara katıldı, sonra da Marq Piper, Sör Danwell ve Sör Rymund. Çok geçmeden konukların yarısı kadehlerini masalara vuruyordu. Sonunda galerideki müzisyen çetesi bile gürültüyü fark etti. Flütler, davullar ve kemanlar sustu.</p>

    <p>“Majesteleri,” diye seslendi Lord Walder, Robb’a. “Rahip dualarını okudu, bazı sözler söylendi ve Lord Edmure benim tatlı kızıma balıklı pelerini giydirdi, lakin henüz karı koca olmadılar. Bir kılıcın bir kına ihtiyacı vardır, <em>hah,</em> bir düğünün de yatağa. Efendimiz ne derler? Onları yatağa götürmek uygun mudur?”</p>

    <p>Lord Walder’ın bazı oğulları ve torunları tekrar kupalarını vurmaya ve bağırmaya başladılar. <em>“Yatağa! Yatağa! Onlarla birlikte yatağa!”</em> Roslin bembeyaz kesildi. Kızın, bekâretini kaybetmekten mi yoksa yatağa girme töreninden mi korktuğunu merak etti Catelyn. Roslin’in sayısız kardeşi vardı, bu törene aşina olmalıydı, fakat yatak töreni senin için yapıldığında işler değişiyordu. Catelyn’in kendi düğün gecesinde, onu bir an önce soymak isteyen Jory Cassel o aceleyle Catelyn’in elbisesini yırtmıştı. Sarhoş Desmond Grell müstehcen esprileri için özür dileyip durmuştu ama her özrün ardından yeni bir espri yapmıştı. Lord Dustin, Catelyn’i çıplak gördüğünde Ned’e dönmüş ve Catelyn’in göğüslerinin ona tekrar süt emme arzusu verdiğini söylemişti. <em>Zavallı adam,</em> diye düşündü Catelyn. Lord Dustin, Ned’le beraber güneye gitmiş ve geri dönmemişti. Bu gece burada olan adamlardan kaçının yıl bitmeden ölmüş olacağını merak etti. <em>Korkarım pek çoğu.</em></p>

    <p>Robb elini kaldırdı. “Eğer siz vaktin uygun olduğunu düşünüyorsanız Lord Walder, onları yatağa götürelim.”</p>

    <p>Robb’un duyurusu onay dolu bir gürültüyle karşılandı. Galerideki müzisyenler flütlerini, borularını ve kemanlarını tekrar ellerine aldılar ve “Kraliçe Terliğini Çıkardı, Kral Tacını” isimli şarkıyı çalmaya başladılar. Çıngırak bir ayağından diğerine zıplayarak kendi tacının çanlarını çınlattı. “Duyduğuma göre Tully erkeklerinin bacaklarının arasında kamış yerine alabalık varmış,” diye bağırdı Alyx Frey arsızca, “onu kaldırmak için bir solucan mı gerek?” Sör Marq Piper kıza cevap verdi, “<em>Benim</em> duyduğuma göre Frey kadınlarının bir yerine iki kapısı varmış!” Alyx altta kalmadı, “Evet ama senin gibi küçük şeyler için ikisi de kapalı ve sürgülü!” Salonda bir kahkaha fırtınası koptu. Patrek Mallister bir masaya çıktı ve Edmure’un tek gözlü balığına kadeh kaldırdı. “Ve o nasıl da kudretli bir turnadır!” diye bağırdı. Şişko Walda cevap verdi, “Hayır, bahse girerim ki altı üstü küçük bir golyandır.” Sonra yine aynı gürültü yükseldi, <em>“Yatağa! Yatağa!”</em></p>

    <p>Konuklar yüksek platforma akın etti, en sarhoşlar her zamanki gibi en öndeydi. Roslin’in etrafını saran yetişkin erkekler ve genç delikanlılar kızı havaya kaldırdılar. Anneler ve kızlar, Edmure’u ayağa kaldırdılar ve onun kıyafetlerini çekiştirmeye başladılar. Edmure gülüyor ve edepsiz şakalar yapıyordu fakat müziğin sesi çok yüksekti, Catelyn kardeşinin ne dediğini duyamıyordu. Ama İri Jon’u duydu. “Bu küçük kuşu bana verin,” diye kükredi Umber, diğer adamların arasından geçerek Roslin’i yakaladı ve kızı omzuna attı. “Şu küçük şeye bakın. Üstünde bir dirhem et yok!”</p>

    <p>Catelyn kız için üzülüyordu. Gelinlerin çoğu bu şakalara karşılık verir, en azından eğleniyormuş gibi yapardı ama Roslin dehşetle kaskatı kesilmişti, adamın onu yere düşüreceğinden korkuyormuş gibi İri Jon’a sımsıkı tutunmuştu. <em>Üstelik ağlıyor,</em> diye fark etti Catelyn. Sör Marq Piper kızın ayakkabılarından birini çıkardı. <em>Umarım Edmure bu zavallı çocuğa nazik davranır.</em> Galeriden hâlâ o neşeli ve edepsiz şarkı dökülüyordu; kraliçe fistanını çıkarıyordu şimdi, kral da gömleğini.</p>

    <p>Catelyn, kardeşinin etrafını saran kadınlara katılması gerektiğini biliyordu ama onlara katılırsa sadece eğlencelerini mahvederdi. Müstehcenlik şu anda hissettiği son şey bile değildi. Edmure onun yokluğunu affederdi, Catelyn bundan emindi; bir grup şehvetli ve neşeli Frey tarafından soyulup yatağa götürülmek, asık suratlı ve kederli bir abla tarafından götürülmekten çok daha keyifliydi.</p>

    <p>Kadın ve erkek, arkalarında bir insan nehriyle birlikte salondan çıkarılırken Catelyn, Robb’un da gitmediğini gördü. Walder Frey, bunu kızına yapılmış bir hakaret olarak görebilecek kadar huysuz bir adamdı. <em>Robb, Roslin’in yatak törenine katılmalı ama bunu söylemek bana düşer mi?</em> Catelyn, diğerlerinin de salonda kaldığını fark edene dek çok gergindi. Sivilceli Petyr ve Sör Whalen hâlâ uyuyordu, kafaları masadaydı. Merret Frey kendine bir kadeh şarap dolduruyordu. Çıngırak, salondan ayrılanların tabaklarındaki artıkları aşırıyordu. Sör Wendel Manderly şehvetli bir şekilde bir koyun buduna saldırıyordu. Ve elbette Lord Walder, birinden yardım almadan yerinden kalkamayacak kadar zayıftı. <em>Robb’un törene gitmesini bekleyecek.</em> Catelyn, yaşlı adamın, Majesteleri’nin neden onun kızını çıplak görmek istemediğini sorduğunu duyar gibi oluyordu. Davullar tekrar gümlüyordu, gümlüyordu, gümlüyordu.</p>

    <p>Catelyn’in yanı sıra salonda kalan tek kadınmış gibi görünen Dacey Mormont, Edwyn Frey’in yanına gitti ve adamın koluna hafifçe dokunup kulağına bir şeyler söyledi. Edwyn, yakışıksız bir sertlikle kızdan uzaklaştı. “Hayır,” dedi ziyadesiyle yüksek bir sesle. “Yeterince dans ettim.” Yüzü solan Dacey arkasını döndü. Catelyn ağır ağır ayağa kalktı. <em>Orada ne oldu öyle?</em> Bir an önce sadece bezginlikle dolu olan kalbi şimdi şüphe tarafından ele geçirilmişti. <em>Önemli bir şey değildir,</em> demeye çalıştı kendine, <em>odun yığının içinde canavarlar görüyorsun, keder ve korkunun hasta ettiği yaşlı ve aptal bir kadına dönüştün.</em> Catelyn’in duyguları yüzünden okunuyor olmalıydı. Sör Wendel Manderly bile fark etmişti. “Bir sorun mu var?” diye sordu adam, kuzu budu hâlâ elindeydi.</p>

    <p>Catelyn cevap vermek yerine Edwyn Frey’in peşinden gitti. Galerideki müzisyenler, kral ve kraliçeyi isim günü giysilerine kadar soymuştu nihayet. Çok kısa bir aradan sonra bambaşka bir şarkı çalmaya başladılar. Kimse sözleri söylemiyordu ama Catelyn bu şarkıyı biliyordu: “Castamere Yağmurları.” Edwyn kapıya doğru koşuyordu. Catelyn şarkıyla müteharrik daha hızlı koştu. Altı büyük adımdan sonra adama yetişti. <em>Ve sen kimsin, dedi gururlu lord, niye başımı öne eğmeliyim?</em> Edwyn’i kolundan yakaladı. Ve ipeğin altındaki demir halkaları hissettiğinde, Catelyn tepeden tırnağa buz kesti.</p>

    <p>Catelyn, Edwyn’in yüzüne öyle sert bir tokat indirdi ki adamın dudağı açıldı. <em>Olyvar,</em> diye düşündü Catelyn, <em>Perwyn, Alesander, hiçbiri yok. Ve Roslin ağlıyordu...</em></p>

    <p>Edwyn Frey, Catelyn’i kenara itti. Diğer bütün sesleri boğan müzik, bizzat taşlar tarafından icra ediliyormuş gibi duvarlarda yankılanıyordu. Robb, Edwyne’e öfkeli bir bakış attı, adamın yolunu kesmek için hareketlendi... ve yan tarafına, omzunun hemen altına saplanan ok yüzünden sendeledi. Çığlık attıysa bile flütler, borular ve kemanlar Robb’un sesini boğmuştu. Catelyn ikinci bir okun Robb’un bacağını deldiğini gördü. Robb düştü. Galerideki müzisyenlerin yarısının elinde, utlar ve davullar yerine arbaletler vardı. Catelyn oğluna doğru koştu, sonra bir şey Catelyn’in belini yumrukladı ve taş zemin yüzüne çarptı. <em>“Robb,”</em> diye bağırdı Catelyn. Bir masanın üst kısmını ayaklarından koparmaya çalışan Küçük Jon Umber’ı gördü. Küçük Jon masa üstünü kralına doğru fırlatırken bir, iki, üç ok masanın ahşap yüzeyine saplandı. Freyler, Robin Flint’in etrafını sarmıştı, hançerleri inip kalkıyordu. Sör Wendel Manderly ağır ağır ayağa kalktı, kuzu budu elindeydi. Adamın açık ağzından içeri giren ok, boynundan dışarı çıktı. Sör Wendel öne doğru devrildi, masanın ayakları kırıldı; kupalar, sürahiler, tepsiler, tabaklar, şalgamlar, pancarlar ve şarap yere saçıldı.</p>

    <p>Catelyn’in sırtı alev alev yanıyordu. <em>Ona ulaşmak zorundayım.</em> Küçük Jon, bir koyun buduyla Sör Raymund Frey’in yüzüne vuruyordu ama kılıç kemerine uzandığı anda bir arbalet oku tarafından dizlerinin üstüne düşürüldü. <em>Pelerini ister altın olsun ister kırmızı, her aslan pençelidir.</em> Catelyn, Sör Lucas Blackwood’un Sör Hosteen Frey tarafından öldürüldüğünü gördü. Vanceler’den biri Sör Haris Haigh’le boğuşurken, dizlerinin arkasına aldığı kılıç darbesiyle Kara Walder tarafından sakat bırakıldı. <em>Benim pençelerim de uzun ve keskindir lordum, seninkiler kadar uzun ve keskindir.</em> Arbaletler Donnel Locke’ı, Owen Norrey’i ve yarım düzine adamı daha yere indirdi. Genç Sör Benfrey, Dacey Mormont’u kolundan yakaladı ama Dacey diğer eliyle aldığı şarap sürahisini şövalyenin yüzüne indirip kapıya doğru koştu. Dacey varamadan, kapı ardına kadar açıldı. Tepeden tırnağa çeliklere bürünmüş olan Sör Ryman Frey salona girdi. Adamın arkasında bir düzine Frey askeri vardı. Askerler ağır savaş baltalarıyla silahlanmıştı.</p>

    <p><em>“Merhamet!”</em> diye feryat etti Catelyn ama borular, davullar ve çelik çıngırtıları yakarışını boğdu.</p>

    <p>Sör Ryman savaş baltasının başını Dacey’nin midesine gömdü. O sırada diğer kapılardan da adamlar akmaya başlamıştı; ellerinde çelikler taşıyan, örgü zırhlı, kürk pelerinli adamlar. <em>Kuzeyli adamlar!</em> Catelyn, yarım kalp atışı boyunca onların kurtarıcı olduğunu düşündü ama sonra, adamlardan biri Küçük Jon’un kafasını iki balta darbesiyle uçurdu. Umut, fırtınadaki mum misali söndü.</p>

    <p>Geçit Lordu, katliamın tam onasında, oymalı meşe tahtında oturuyor ve olan biteni aç gözlerle seyrediyordu.</p>

    <p>Yerde, Catelyn’in birkaç adım uzağında bir hançer vardı. Küçük Jon masayı devirdiğinde oraya sekmişti belki, belki de ölen adamlardan birinin elinden düşmüştü. Catelyn hançere doğru emekledi. Kolları ve bacakları kurşun gibi ağırdı ve ağzında kan tadı vardı. Bir masanın altında saklanan Çıngırak hançere daha yakındı ama Catelyn silahı kaptığında soytarı irkilerek geri çekildi. <em>Yaşlı adamı öldüreceğim, en azından bunu yapabilirim.</em></p>

    <p>Küçük Jon’un, Robb’un üstüne fırlattığı masa üstü yer değiştirdi. Robb güçlükle dizlerinin üstüne kalktı. Böğründe bir ok vardı, ikincisi bacağındaydı ve üçüncüsü göğsünde. Lord Walder elini kaldırdı, bir davul dışında bütün müzik aletleri sustu. Catelyn uzaktan gelen mücadele seslerini ve daha yakındaki kurt ulumasını duydu. <em>Boz Rüzgâr,</em> diye hatırladı, geç hatırlamıştı. <em>“Hah,”</em> diye güldü Lord Walder, Robb’a. “Kuzey Kralı ayağa kalkıyor. Görünüşe bakılırsa birkaç adamınızı öldürdük Majesteleri. Ah, ama sizden özür dileyeceğim, adamlarınız düzelecek, <em>hah.</em>”</p>

    <p>Catelyn, Çıngırak’ın uzun saçlarını yakaladı ve adamı saklandığı yerden dışarı çekti. “Lord Walder!” diye bağırdı. <em>“LORD WALDER!”</em> Davul, ağır ağır ve derinden vuruyordu, güm güm güm. “Yeter,” dedi Catelyn. “<em>Yeter</em> diyorum. İhanete ihanetle karşılık verdiniz, artık durun.” Hançeri Çıngırak’ın boğazına dayadığında, Bran’ın hasta odasını ve kendi boğazına dayanan çeliği hatırladı. Davul vuruyordu, <em>güm güm güm güm güm güm.</em> “Lütfen,” dedi Catelyn. “O benim oğlum. Benim ilk oğlum, benim son oğlum. Onu bırakın. Onu bırakın, bunu unutacağız yemin ediyorum... burada yaptığınız her şeyi. Eski ve yeni tanrıların önünde yemin ediyorum, biz... biz intikam almayacağız...”</p>

    <p>Lord Walder itimatsızlık dolu gözlerle Catelyn’e baktı. “Bu zırvaya ancak bir aptal inanır. Benim bir aptal olduğumu mu sanıyorsunuz leydim?”</p>

    <p>“Bir baba olduğunuzu biliyorum. Beni rehin alın. Öldürmediyseniz Edmure’u da. Ama Robb’u bırakın.”</p>

    <p>“Hayır.” Robb’un sesi zor duyulur bir fısıltıydı. “Anne hayır...”</p>

    <p>“Evet. Robb, ayağa kalk. Ayağa kalk ve dışarı çık, lütfen, <em>lütfen...</em> benim için değilse Jeyne için yap.”</p>

    <p>“Jeyne?” Robb masanın kenarına tutundu ve kendini ayağa kalkmaya zorladı. “Anne,” dedi, “Boz Rüzgâr...”</p>

    <p>“Ona git. Şimdi. Robb, <em>çık buradan.</em>”</p>

    <p>Lord Walder güldü. “Ve ben, buna niye izin vereyim?” Catelyn, Çıngırak’ın boğazına dayadığı hançeri daha derine bastırdı. Yarım akıllının gözleri sessiz bir yakarışla kadına bakıyordu. Burnu kötü bir kokuyla dolan Catelyn bunu davulların biteviye vuruşlarından fazla umursamadı, <em>güm güm güm güm güm güm.</em> Sör Ryman ve Kara Walder etrafında dönüyordu; Catelyn’in umurunda değildi, ona istediklerini yapabilirlerdi; hapsedebilirlerdi, tecavüz edebilirlerdi, öldürebilirlerdi, hiçbirinin önemi yoktu. Catelyn yeterince uzun yaşamıştı ve Ned onu bekliyordu. O Robb için korkuyordu. “Tully onurum üstüne,” dedi Lord Walder’a, “Stark onurum üstüne, oğlunuzun hayatını oğlumun hayatıyla takas edeceğim. Bir oğula karşılık bir oğul.” Catelyn elleri öyle kötü titriyordu ki Çıngırak’ın kafasındaki çanlar çınlıyordu.</p>

    <p>Davullar gümlüyordu, <em>güm güm güm.</em> Yaşlı adamın dudakları hareket etti. Catelyn’in elindeki bıçak titredi; terle kayganlaşmıştı. “Bir oğula karşılık bir oğul <em>hah,</em>” diye tekrar etti yaşlı adam. “Ama o bir torun... bir işe yaradığı da yok.”</p>

    <p>Koyu renk zırh ve kan lekeli pembe pelerin giymiş bir adam Robb’un yanına gitti. “Jaime Lannister selamlarını gönderdi.” Uzunkılıcını Robb’un kalbine sapladı ve büktü.</p>

    <p>Robb yeminini bozmuştu ama Catelyn sözünü tuttu. Aegon’ın saçlarını sertçe çekti. Adamın boğazını, bıçak kemiğe dayanana kadar testereyle keser gibi kesti. Parmaklarından sıcak kanlar aktı. Yarım akıllının çanları çınlıyordu, <em>çın çın çın,</em> davullar vuruyordu, <em>güm güm güm.</em></p>

    <p>Sonunda biri hançeri aldı. Gözyaşları Catelyn’in yanaklarını ateş gibi yakıyordu. Onlarca kuzgun, keskin pençeleriyle Catelyn’in yüzünü tırmalıyordu, kopan et şeritlerden geriye, içlerinden kıpkırmızı kan akan derin oluklar kalıyordu. Catelyn dudaklarındaki kanın tadını alabiliyordu.</p>

    <p><em>Çok acıtıyor,</em> diye düşündü. <em>Bütün çocuklarımız, Ned, bütün güzel bebeklerimiz. Rickon, Bran, Arya, Sansa, Robb... Robb... lütfen Ned, lütfen, durdur şunu, acıyı durdur...</em> Beyaz gözyaşlarıyla kırmızı gözyaşları birlikte aktı; Catelyn’in yüzü, Ned’in sevdiği o yüz tamamen yırtılıp parçalanana kadar. Catelyn Stark ellerini havaya kaldırdı, uzun parmaklarından akıp bileklerine inen ve elbisesinin kolunun içine giren kanı seyretti. <em>Gıdıklıyor.</em> Kollarında ağır ve kırmızı solucanlar dolaşıyordu. “Çıldırdı,” dedi biri. “Aklını kaybetti,” dedi bir başkası, “Şuna bir son verin.” Ve bir el Catelyn’in saçlarını yakaladı, tıpkı onun Çıngırak’ın saçlarını yakaladığı gibi. <em>Hayır,</em> diye düşündü Catelyn, <em>hayır saçlarımı kesmeyin, Ned saçlarımı çok sever.</em> Sonra çelik, Catelyn’in boğazındaydı, ısırığı kırmızı ve soğuktu.</p>
  </div>
</body>
</html>
