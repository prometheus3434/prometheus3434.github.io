<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Tyrion</h1>

    <p>Hücrenin kalın ahşap kapısından gelen sesleri duyduğunda, Tyrion Lannister ölmek için hazırlandı.</p>

    <p><em>Geç bile oldu,</em> diye düşündü. Hadi, hadi, buna bir son verin. Ayağa kalktı. Bacakları, bedeninin altında kıvrılıp kalmaktan uyuşmuştu. Tyrion eğildi ve bıçak gibi batan uyuşukluğu gidermek için bacaklarını ovdu. <em>Celladın kütüğüne tökezleyerek ve yalpalayarak gitmeyeceğim.</em></p>

    <p>Onu burada, karanlığın içinde mi öldüreceklerini yoksa kafasının Sör Ilyn tarafından kesilmesi için şehre mi sürükleyeceklerini merak etti. Tatlı ablası ve sevgi dolu babası, yargılama denen fars oyunundan sonra umumi bir infazı göze almaktansa Tyrion’dan sessizce kurtulmayı tercih edebilirlerdi. <em>Ayaktakımına birkaç güzide kelam edebilirim, konuşmama izin verilirse.</em> Ama o kadar aptal olurlar mıydı?</p>

    <p>Anahtarlar şıngırdadıktan ve hücre kapısı gıcırdayarak içe doğru itildikten sonra, Tyrion bir silahı olmasını dileyerek sırtını nemli duvara dayadı. <em>Hâlâ ısırıp tekme atabilirim. Ağzımda kan tadıyla ölürüm, bu da bir şeydir.</em> Keşke heyecan verici bir son söz düşünebilseydi. ‘Hepinizi becereyim’ ona tarihte iyi bir yer kazandırmazdı büyük ihtimal.</p>

    <p>Yüzüne meşale ışığı düştü, Tyrion eliyle gözlerini perdeledi. “Hadi, bir cüceden mi korkuyorsun? Bitir şu işi, seni çiçek bozuğu fahişenin çocuğu,” dedi, sesi kullanılmamaktan pürüzlenmişti.</p>

    <p>“Leydi annemiz hakkında böyle konuşman doğru mu?” Adam öne doğru ilerledi, meşale sol elindeydi. “Burası benim Nehirova’daki hücremden bile berbat ama o kadar rutubetli değil.”</p>

    <p>Tyrion bir an için nefes alamadı. “Sen?”</p>

    <p>“Yani, büyük bölümüm,” Jaime zayıflamıştı, saçları kısa kesilmişti. “Harrenhal’da bir el bıraktım. Cesur Dostlar’ı Dar Deniz’in karşısından buraya getirmek babamın en iyi fikirlerinden biri değilmiş.” Jaime kolunu kaldırdı ve Tyrion bilek kökünü gördü.</p>

    <p>Tyrion histerik bir kahkaha koyuverdi. “Ah tanrılar,” dedi, “Jaime, çok üzgünüm ama... tanrılar merhamet edin, ikimize bir bak. Elsiz ve Burunsuz, Lannister oğlanları.”</p>

    <p>“Elimin öyle kötü koktuğu günler oldu ki burunsuz olmayı diledim.” Jaime meşaleyi indirdi, böylece ışık kardeşinin yüzüne düştü. “Etkileyici bir yara.”</p>

    <p>Tyrion, gözünü alan ışık yüzünden başını çevirdi. “Beni bir mücadelede dövüşmek zorunda bıraktılar, yanımda beni koruyan ağabeyim olmadan.”</p>

    <p>“Duyduğuma göre hemen hemen bütün şehri yakmışsın.”</p>

    <p>“Pis bir yalan. Sadece nehri yaktım.” Tyrion aniden nerede olduğunu ve orada olma sebebini hatırladı. “Beni öldürmeye mi geldin?”</p>

    <p>“İşte bu nankörlük. Bu kadar nezaketsiz olacaksan, belki de seni burada çürümeye bırakmalıyım.”</p>

    <p>“Çürümek Cersei’nin benim için düşündüğü kader değil.”</p>

    <p>“Doğruyu söylemek gerekirse, hayır, değil. Sabaha kafan kesilecek, eski turnuva meydanında.”</p>

    <p>Tyrion tekrar güldü. “Yiyecek olacak mı? Son sözlerim için bana yardım etmen gerek; aklım, bir kilerdeki fare gibi koşup duruyor.”</p>

    <p>“Son sözlere ihtiyacın olmayacak. Seni kurtarıyorum.” Jaime’nin sesi tuhaf bir şekilde vakurdu.</p>

    <p>“Kurtarılmak istediğimi kim söyledi?”</p>

    <p>“Biliyor musun, ne kadar sinir bozucu bir küçük adam olduğunu unutmuşum. Şimdi sen hatırlatınca, Cersei’nin kafanı kesmesine izin vereceğim sanırım.”</p>

    <p>“Ah hayır vermeyeceksin.” Tyrion paytak adımlarla hücreden çıktı. “Yukarıda gece mi gündüz mü? Zaman mefhumunu tamamen yitirdim.”</p>

    <p>“Gece yarısını üç saat geçti. Şehir uyuyor.” Jaime, meşaleyi, hücrelerin arasındaki duvarda duran apliğe geri koydu.</p>

    <p>Koridor o kadar az aydınlatılmıştı ki, Tyrion az kalsın soğuk taş zeminde yatan gardiyana takılıp düşüyordu. Adamı ayağının ucuyla dürttü. “Ölü mü?”</p>

    <p>“Uyuyor. Diğer üçü de öyle. Hadım adamların şarabına tatlıuyku kattı ama onları öldürecek kadar değil. O kadar olmadığına yemin etti en azından. Merdivenin arkasında bekliyor, bir rahip cübbesi giydi. Lağımlara gidiyorsun, oradan da nehre. Koyda bir kadırga bekliyor. Varys’in Özgür Şehirler’de casusları var, senin maddi sıkıntı çekmemeni sağlayacaklar... ama dikkat çekmemeye çalış. Cersei peşinden adamlar gönderecek, bundan kuşkum yok. Yeni bir isim alsan iyi edersin.”</p>

    <p>“Yeni bir isim? Ah, elbette. Yüzsüz Adamlar beni öldürmeye geldiğinde, ‘Hayır, yanlış adamı yakaladınız, ben yüzünde iğrenç bir yara izi olan <em>başka</em> bir cüceyim,’ derim.” Bütün bunların saçmalığına iki Lannister da güldü. Sonra Jaime tek dizinin üstüne çöktü ve kardeşinin her iki yanağını da hızlıca öptü, dudakları kurdele şeklindeki buruşuk yara dokusuna değdi.</p>

    <p>“Teşekkür ederim ağabey,” dedi Tyrion. “Hayatım için.”</p>

    <p>“Benim... benim sana bir borcum vardı.” Jaime’nin sesi tuhaftı.</p>

    <p>“Borç?” Tyrion başını yana eğdi. “Anlamıyorum.”</p>

    <p>“Güzel. Bazı kapılar kapalı bırakılmalı.”</p>

    <p>“Aman tanrım,” dedi Tyrion. “Bu işin arkasında korkunç ve çirkin bir şey mi var? Birileri bir zamanlar benim hakkımda zalim bir şeyler mi söyledi? Ağlamamaya çalışacağım. Anlat.”</p>

    <p>“Tyrion...”</p>

    <p><em>Jaime korkuyor.</em> “Anlat,” dedi Tyrion tekrar.</p>

    <p>Ağabeyi bakışlarını kaçırdı. “Tysha,” dedi hafifçe.</p>

    <p>“Tysha?” Tyrion’ın midesi düğümlendi. “Ne olmuş ona?”</p>

    <p>“O fahişe değildi. Onu sana ben getirmedim. Babamın söylememi emrettiği bir yalandı bu. Tysha... göründüğü şeydi. Yolda şans eseri karşılaşılmış bir çiftçi kızı.”</p>

    <p>Tyrion, burnundaki yaradan ıslık çalarmış gibi çıkan nefesinin belli belirsiz sesini duyabiliyordu. Jaime onun gözlerine bakamıyordu. <em>Tysha.</em> Kızın nasıl göründüğünü hatırlamaya çalıştı Tyrion. <em>Küçük bir kızdı, sadece küçük bir kızdı, Sansa’dan büyük değildi.</em> “Karım,” diye hırıldadı Tyrion. “Benimle evlendi.”</p>

    <p>“Babam, altın için, dedi. O alt tabakadan bir kızdı, sen Casterly Kayası’ndan bir Lannister. Kızın bütün istediği altındı, bu durum onu bir fahişeden farksız yapıyordu, yani... yani yalan olmayacaktı, tam bir yalan... ve babam, senin sert bir derse ihtiyacın olduğunu söyledi. O dersten bir şeyler öğreneceğini ve bana sonradan teşekkür edeceğini...”</p>

    <p>“Sana <em>teşekkür</em> etmek mi?” Tyrion’ın sesi boğulmuştu. “Babam onu muhafızlarına verdi. Bir kışla dolusu muhafız. Beni... izlemeye zorladı.” <em>Evet, izlemekten fazlasını da yaptırdı. Ona ben de sahip oldum... karım...</em></p>

    <p>“Babamın bunu yapacağını bilmiyordum. Bana inanmak zorundasın.”</p>

    <p>“Ah, <em>zorunda</em> mıyım?” diye hırladı Tyrion. “Bundan sonra sana herhangi bir konuda neden inanayım? O benim <em>karımdı!</em>”</p>

    <p>“Tyrion...”</p>

    <p>Tyrion ağabeyine vurdu. Elinin tersiyle attığı bir tokattı yalnızca ama o tokada bütün gücünü, bütün korkusunu, bütün öfkesini ve bütün acısını katmıştı. Jaime dengesiz bir şekilde yere çömelmişti, aldığı darbeyle sırtüstü yere devrildi. “Ben... ben bunu hak ettim sanırım.”</p>

    <p>“Bundan fazlasını hak ettin Jaime. Sen, tatlı ablam, sevgi dolu babam, evet, neler hak ettiğinizi sayamam bile. Ama yemin ediyorum ki hak ettiklerinizi alacaksınız.” Tyrion uzaklaştı, o aceleyle az kalsın tekrar gardiyana takılıyordu. Henüz on iki metre yol gitmemişken, geçidi kapatan demir bir kapıya çarptı. <em>Ah tanrılar.</em> Tyrion’ın yapabildiği tek şey çığlık atmamaktı.</p>

    <p>Jaime ona yetişti. “Gardiyanın anahtarları bende.”</p>

    <p>“Öyleyse onları kullan.” Tyrion kenara çekildi.</p>

    <p>Jaime kilidi açtı, kapıyı itti ve ilerledi. Arkasına baktı. “Geliyor musun?”</p>

    <p>“Seninle değil.” Tyrion kapıdan geçti. “Anahtarları ver ve git. Varys’i kendi başıma bulurum.” Başını yana eğdi ve birbirinden farklı renklerdeki gözleriyle ağabeyine baktı. “Jaime, sol elinle dövüşebiliyor musun?”</p>

    <p>“Senden biraz daha kötü,” dedi Jaime acıyla.</p>

    <p>“Güzel. Eğer tekrar karşılaşırsak birbirinin dengi rakipler olacağız. Sakat ve cüce.”</p>

    <p>Jaime anahtarları Tyrion’a uzattı. “Sana gerçeği verdim. Sen de bana aynı şeyi borçlusun. Sen mi yaptın? Onu sen mi öldürdün?”</p>

    <p>Bu soru, Tyrion’ın midesine saplanan başka bir bıçaktı. “Bilmek istediğinden emin misin?” diye sordu Tyrion. “Joffrey, Aerys’ten çok daha kötü bir kral olacaktı. Babasından çaldığı hançeri, Brandon Stark’ın boğazını kesmesi için bir hayduta verdi, bunu biliyor muydun?”</p>

    <p>“Ben... yapmış olabileceğini düşündüm.”</p>

    <p>“Pekâlâ, bir oğlan babasına çeker. Joff, iktidara geldiğinde beni de öldürebilirdi. Kısa ve çirkin olmak suçundan ki bunlardan bariz şekilde suçluyum.”</p>

    <p>“Sorumu cevaplamadın.”</p>

    <p>“Seni zavallı aptal kör sakat ahmak. Söylediğim her şeyi senin için hecelemek zorunda mıyım? Pekâlâ. Cersei yalancı fahişenin teki; Lancel’la, Osmund Karakazan’la ve ihtimal Ay Oğlan’la yatıyordu. Ve ben, olduğumu söyledikleri canavarın ta kendisiyim. Evet, senin o habis oğlunu öldürdüm.” Tyrion kendini sırıtmaya zorladı. Meşaleyle aydınlatılmış karanlıkta iğrenç görünüyor olmalıydı.</p>

    <p>Jaime tek kelime etmeden döndü ve yürümeye başladı.</p>

    <p>Tyrion, uzun ve sağlam bacaklarıyla büyük adımlar atarak uzaklaşan Jaime’yi izledi. Bir yanı ona seslenmek istedi, gerçek olmadığını söylemek, af dilemek. Ama sonra Tysha’yı düşündü ve sessiz kaldı. Uzaklaşan ayak seslerini dinledi, artık duyamayana kadar, sonra Varys’i aramak için yürüdü.</p>

    <p>Hadım, sarmal bir merdivenin karanlığında pusuya yatmıştı. Eski püskü kahverengi bir cübbe giymişti, yüzünün solgunluğunu cübbenin başlığıyla gizlemişti. “Çok geç kaldınız, bir şeylerin ters gittiğinden korktum,” dedi Tyrion’ı görünce.</p>

    <p>“Ah hayır,” dedi Tyrion zehirli bir ses tonuyla. “Ters giden ne olabilir ki?” Yukarı bakmak için başını arkaya attı. “Yargılama sırasında seni çağırttım.”</p>

    <p>“Gelemedim. Kraliçe beni gece gündüz izletti. Size yardım etmeye cüret edemedim.”</p>

    <p>“Bana şimdi yardım ediyorsun.”</p>

    <p>“Ediyor muyum?” Varys’in koyuverdiği kıkırdama, soğuk taşlardan ve yankılı karanlıktan ibaret bu yerde çok tuhaf ve uygunsuz duyuldu. “Ağabeyiniz son derece ikna edici olabiliyor.”</p>

    <p>“Varys, bir sümüklüböcek kadar soğuk ve iğrençsin, bunu daha önce kimse söyledi mi? Beni öldürmek için elinden gelenin en iyisini yaptın. Belki de bu iyiliğinin karşılığını vermeliyim.”</p>

    <p>Hadım iç geçirdi. “Sadık köpek tekmelenir ve örümcek, ağını nasıl örerse örsün asla sevilmez. Lakin beni burada öldürürseniz sizin için korkarım lordum. Gün ışığına çıkan yolu asla bulamayabilirsiniz.” Hadımın gözleri, titrek meşale ışığında koyu ve ıslak pırıldadı. “Tüneller, tedbirsizler için tuzaklarla dolu.”</p>

    <p>Tyrion güldü. “Tedbirsiz? Ben gelmiş geçmiş en tedbirli adamım, senin sayende.” Burnunu ovuşturdu. “Söyle bakalım büyücü, benim masum ve bakire karım nerede?”</p>

    <p>“Üzülerek söylüyorum ki Kral Toprakları’nda Leydi Sansa’dan bir iz bulamadım. Normalde şimdiye kadar sarhoş bir halde bir yerlerden çıkması gereken Sör Dontos Hollard da ortada yok. Sansa’nın yok olduğu gece, birlikte sarmal merdivenlerde görülmüşler. Bundan sonrasıyla ilgili hiçbir şey yok. O gece çok fazla karmaşa vardı. Küçük kuşlarım sessiz.” Varys, cücenin kolunu nazikçe çekiştirdi ve onu merdivene çekti. “Lordum, gitmeliyiz. Yolunuz aşağı iniyor.”</p>

    <p><em>Bu yalan değil en azından.</em> Tyrion hadımın peşi sıra yürüdü, aşağı inerken topukları sert taşa süründü. Merdiven boşluğu çok soğuktu, insanın kemiklerine işleyen nemli soğuk Tyrion’ı defaten titretti. “Bunlar zindanların hangi bölümleri?” diye sordu Tyrion.</p>

    <p>“Zalim Maegor, kalesi için dört kademeli bir zindan emir buyurdu,” diye cevap verdi Varys. “En üst kademede, adi suçluların bir arada tutulabileceği geniş hücreler var. Bu hücreler, duvarların yüksek kısımlarına yerleştirilmiş dar pencerelere sahip. İkinci kademede soylu esirlerin tutulduğu daha küçük hücreler mevcut, pencereleri yok fakat koridorlardaki meşalelerin ışığı parmaklıkların arasından girip hücreleri aydınlatıyor. Üçüncü kademede hücreler daha küçük ve kapılar ahşap. Adamlar onlara kara hücreler der. Sizin tutulduğunuz yer orası, sizden önce de Eddard Stark oradaydı. Lakin aşağıda bir kademe daha var. Bir adam bir kez dördüncü kademeye götürüldüğünde bir daha asla güneşi görmez, insan sesi duymaz ve ızdırapsız tek nefes almaz. Maegor dördüncü kademeyi işkence için inşa ettirdi.” Merdivenlerin sonuna ulaştılar ve önlerinde ışıksız bir kapı belirdi. “Burası dördüncü kademe lordum. Elinizi verin. Burada karanlıkta yürümek daha güvenli. Görmek istemeyeceğiniz şeyler var.”</p>

    <p>Tyrion bir an tereddüt etti. Varys ona halihazırda bir kez ihanet etmişti. Hadımın ne çeşit bir oyun oynadığını kim bilebilirdi? Üstelik bir adamı karanlıkta, varlığından kimsenin haberdar olmadığı bir yerde öldürmekten daha iyisi var mıydı? Tyrion’ın cesedi asla bulunamayabilirdi.</p>

    <p>Öte yandan, Tyrion’ın başka ne seçeneği vardı? Basamakları geri tırmanıp kalenin ana kapısından dışarı çıkmak mı? Hayır, bu işe yaramazdı.</p>

    <p><em>Jaime korkmazdı,</em> diye düşündü Tyrion, Jaime’nin ona ne yapağını hatırlamadan önce. Hadımın elini tuttu ve taşa sürtünen derinin yumuşak sesini takip ederek karanlığın içinde adamın peşinden gitti. Varys hızlı yürüyordu, zaman zaman fısıldıyordu, “Dikkatli olun, ileride üç basamak var,” ya da, “Tünel burada aşağı doğru meyilleniyor lordum.” <em>Buraya Kral Eli olarak geldim, kapılardan kendi yeminli adamlarımın başında at sürerek geçtim,</em> diye düşündü Tyrion, <em>bir fare gibi ayrılıyorum, bir örümcekle el tutuşup karanlığın içinde yürüyerek.</em></p>

    <p>İleride, gün ışığı olamayacak kadar solgun ve iki adam yaklaştıkça çoğalan bir ışık belirdi. Tyrion bir süre sonra ışığın kemerli bir menfezden geldiğini fark etti. Menfezin girişi bir başka demir kapı tarafından kapatılmıştı. Varys bir anahtar çıkardı. Küçük, yuvarlak bir odaya girdiler. Her biri demir parmaklıklarla kapatılmış beş menfez daha odaya açılıyordu. Tavanda da bir boşluk vardı, boşluğun altındaki duvara yerleştirilmiş basamaklar yukarı çıkıyordu. Bir tarafta, ejderha başı şekli verilmiş bir maltız duruyordu. Canavarın esneyen ağzındaki kömürler köze dönüşmüştü ama közler hâlâ solgun, turuncu bir ışıkla parlıyordu. Ne kadar zayıf olursa olsun, tünelin karanlığından sonra bu ışık iyi gelmişti.</p>

    <p>Kavşak bunun dışında boştu ama yerde, kırmızı ve siyah taşlardan yapılmış üç başlı ejderha mozaiği vardı. Tyrion bir an için huzursuz oldu ve sonra hatırladı. <em>Burası Shae’in bahsettiği yer, Varys onu ilk kez yatağıma getirdiğinde.</em> “El Kulesi’nin altındayız.”</p>

    <p>“Evet.” Varys, uzun zamandır kapalı olan bir kapıyı çekerek açtığında, donmuş menteşelerden itiraz dolu çığlıklar yükseldi. Yere pas zerreleri yağdı. “Bu kapı bizi nehre çıkaracak.”</p>

    <p>Tyrion ağır ağır duvardaki merdivene yürüdü, elini en alttaki metal basamağın üstünde gezdirdi. “Bu da beni yatak odama çıkaracak.”</p>

    <p>“Artık babanızın yatak odası.”</p>

    <p>Tyrion kafasını kaldırıp merdiven bacasına baktı. “Ne kadar tırmanmam gerek.”</p>

    <p>“Lordum, böyle saçmalıklar için ziyadesiyle zayıfsınız, ayrıca vakit yok, gitmeliyiz.”</p>

    <p>“Yukarıda işim var. Ne kadar?”</p>

    <p>“İki yüz otuz basamak. Lakin aklınızdaki her ne ise...”</p>

    <p>“İki yüz otuz basamak, ya sonra?”</p>

    <p>“Soldaki tünel, ama beni dinleyin...”</p>

    <p>“Yatak odasına ne kadar yol var?” Tyrion, tek ayağını merdivenin en alt basamağına koydu.</p>

    <p>“En fazla yirmi metre. Tırmanırken tek elinizi duvarda tutun. Kapıları hissedeceksiniz. Üçüncü kapı yatak odasına ait.” Varys iç geçirdi. “Lordum bu aptallık. Ağabeyiniz size hayatınızı geri verdi. Onu çöpe mi atacaksınız, benimkiyle birlikte?”</p>

    <p>“Varys, şu anda kendi hayatımdan daha az değer verdiğim tek şey senin hayatın. Beni burada bekle.” Tyrion sırtını hadıma döndü ve basamakları sessizce sayarak tırmanmaya başladı.</p>

    <p>Karanlığın içinde adım adım yükseldi. En başta, tutunduğu her basamağın solgun ana hatlarını ve basamakların arkasındaki taşın gri, pürüzlü dokusunu görebiliyordu ama o yukarı tırmandıkça siyahlık koyulaştı. <em>On üç, on dört, on beş, on altı.</em> Otuza vardığında, vücudunun ağırlığını yukarı çekmekten kasılan kolları titredi. Soluklanmak için durdu ve aşağı baktı. Aşağıda solgun bir ışık çemberi pırıldıyordu, çemberin yarısı Tyrion’ın kendi ayağı yüzünden görünmüyordu. Tekrar tırmanmaya başladı. <em>Otuz dokuz, kırk, kırk bir.</em> Ellide bacakları yandı. Merdiven sonsuzdu, uyuşturucuydu. <em>Altmış sekiz, altmış dokuz, yetmiş.</em> Seksende, sırtı donuk bir ızdıraptı. Yine de tırmandı. Bunu neden yaptığını söylemezdi. <em>Yüz on üç, yüz on dört, yüz on beş.</em></p>

    <p>İki otuzda, merdiven bacası zifiri karanlıktı ama Tyrion sol tarafındaki tünelden, kocaman bir canavarın soluğu misali esen ılık havayı <em>hissedebiliyordu.</em> Tek ayağıyla duvarı kolaçan etti ve yan yan yürüyerek basamadan tünele çıktı. Tünel, bacadan bile dardı. Normal boyutlardaki bir adam ellerinin ve dizlerinin üstünde emeklemek zorunda kalırdı ama o dik şekilde yürüyecek kadar kısaydı. <em>Sonunda cüceler için yapılmış bir yer.</em> Çizmeleri yumuşak bir şekilde taşa sürtündü. Tyrion adımlarını sayarak, duvardaki boşlukları hissederek ağır ağır yürüdü. Çok geçmeden sesler duymaya başladı, önce boğuk ve uzak, sonra daha net. Daha dikkatli bir şekilde dinledi. Babasının iki muhafızı İblis’in fahişesiyle ilgili şakalar yapıyordu, onu becermenin ne kadar tatlı olacağından bahsediyorlardı; kız, cücenin güdük pipisi yerine gerçek bir alet istiyor olmalıydı. “Büyük ihtimalle ucunda bir çengel vardır,” dedi Lum. Bu yorum, Tyrion’ın yarın sabah nasıl öleceğiyle ilgili yeni bir tartışma konusu açtı. “Karı gibi ağlayacak ve merhamet için yalvaracak, görürsün,” diye ısrar etti Lum. Lester, Tyrion’ın bir Lannister olduğunu ve baltayı cesurca karşılayacağını söyledi, hatta bunun için yeni çizmelerinin üstüne bahse girmeye hazırdı. “Ah, çizmelerine sıçayım,” dedi Lum, “benim ayaklarıma olmayacaklarını biliyorsun. Bak ne diyeceğim, eğer ben kazanırsam on beş gün boyunca örgü zırhımı fırçalarsın.”</p>

    <p>Arada birkaç metre mesafe varken Tyrion adamların ettiği pazarlığın her kelimesini duyuyordu ama ilerlediğinde sesler çabucak kayboldu. <em>Varys’in, kahrolası merdiveni tırmanmamı istememesi boşuna değil,</em> diye düşündü Tyrion gülümseyerek. <em>Küçük kuşlar gerçekten.</em></p>

    <p>Üçüncü kapıya geldi ve iki taşın arasına yerleştirilmiş küçük demir kancayı bulana kadar uzun zaman el yordamıyla etrafı aradı. Kancayı çektiğinde çıkan yumuşak gümbürtü, o dinginliğin içinde çığ düşmesi gibi duyuldu ve Tyrion’ın bir adım solunda kare şekilli turuncu bir ışık belirdi.</p>

    <p><em>Ocak!</em> Tyrion az kalsın gülüyordu. Ocak sıcak küllerle ve içinde turuncu bir kalbin yandığı siyah bir kütükle doluydu. Tyrion, çizmelerinin yanmaması için hızlı adımlar atarak dikkatlice ocağın kenarından yürüdü, sıcak közler yumuşak çıtırtılarla ayaklarının altında ezildi. Kendini, bir zamanlar ona ait olan yatak odasının içinde bulduğunda uzunca bir vakit öylece durdu, sessizliği soludu. Babası duymuş muydu? Kılıcına davranacak mıydı? Ortalığı ayağa kaldıracak mıydı?</p>

    <p>“Lordum?” diye seslendi bir kadın sesi.</p>

    <p><em>Bu bir zamanlar canımı yakabilirdi, acıyı hâlâ hissedebiliyorken.</em> İlk adım en zoruydu. Tyrion yatağın yanına vardığında cibinliği çekti. İşte oradaydı, dudağında uykulu bir gülümsemeyle Tyrion’a doğru döndü. Onu gördüğünde gülümsemesi soldu. Battaniyeyi çenesine kadar çekti, bu onu koruyabilecekmiş gibi.</p>

    <p>“Daha uzun boylu birini mi bekliyordun tatlım?”</p>

    <p>Kızın gözleri yaşlarla doldu. “O şeyleri söylemek istemedim, beni kraliçe zorladı. <em>Lütfen.</em> Baban beni çok korkutuyor.” Kız doğruldu, battaniye kucağına düştü. Örtünün altındaki bedeni çıplaktı, boynundaki zincir dışında. Her biri bir sonrakini tutan altın ellerden oluşan zincir.</p>

    <p>“Leydim Shae,” dedi Tyrion yumuşak bir sesle. “Kara hücrede oturup ölümü beklediğim bütün zaman boyunca, senin ne kadar güzel olduğunu hatırlayıp durdum. İpeklerin, kaba yünlerin ya da hiçbir şeyin içinde...”</p>

    <p>“Lordum birazdan geri dönecek. Gitmelisin, yoksa... beni götürmeye mi geldin?”</p>

    <p>“Hoşlandığın oldu mu hiç?” Tyrion kızın yanağını avcuna aldı, bunu yaptığı bütün zamanları hatırlayarak. Ellerini onun beline doladığı, küçük ve diri göğüslerini sıktığı, kısa siyah saçlarını okşadığı, dudaklarına, yanaklarına, kulaklarına dokunduğu bütün zamanları hatırlayarak. Onun gizli tatlığını keşfetmek ve onu inletmek için parmaklarını kullandığı bütün zamanları hatırlayarak. “Benim dokunuşumdan hoşlandın mı hiç?”</p>

    <p>“Her şeyden çok,” dedi kız, “Lannister devim.”</p>

    <p><em>Söyleyebileceğin en kötü şey buydu tatlım.</em></p>

    <p>Tyrion tek elini babasının zincirinin altına soktu ve zinciri büktü. Halkalar gerildi, kızın boğazına gömüldü. “Altından eller her zaman soğuktu, kadının elleri her zaman sıcak.” dedi Tyrion. Soğuk elleri bir kez daha büktü, sıcak olanlar gözlerindeki yaşları dövüyordu.</p>

    <p>Daha sonra, Tyrion yatağın yanındaki masada bir hançer buldu ve bıçağı kemerine sıkıştırdı. Duvarlarda aslan başlı bir gürz, bir teber ve bir arbalet asılıydı. Teberi bir kalenin içinde savurmak zor olurdu ve gürz Tyrion’ın yetişemeyeceği kadar yüksekteydi ama arbaletin asılı olduğu duvara, silahın tam altına, ahşap ve demirden yapılmış bir sandık dayanmıştı. Tyrion sandığın üstüne çıktı, arbaleti ve okla dolu bir sadağı duvardan aldı, tek ayağını yayın sargı demirine sıkıştırdı ve yay kirişini bükülene kadar aşağı itti. Sonra geze bir ok soktu.</p>

    <p>Jaime, Tyrion’a, arbaletlerin kusurları hakkında defalarca nutuk çekmişti. Eğer Lum ve Lester az önce konuştukları yerden çıkıp gelirlerse, Tyrion arbaleti tekrar doldurmak için zaman bulamazdı ama en azından adamlardan birini kendisiyle birlikte cehenneme götürürdü. Tercih hakkı olsa Lum’u seçerdi. <em>Kendi zırhını kendin temizlemek zorunda kalacaksın Lum. Kaybettin.</em></p>

    <p>Tyrion kapıya gitti, bir an etrafı dinledi ve sonra kapıyı ağır ağır açtı. Taş bir nişte yanan lamba boş koridora solgun, sarı bir ışık yayıyordu. Sadece lambanın alevi hareket ediyordu. Tyrion koridora çıktı, arbaleti aşağıda, bacaklarına yapışık şekilde tutuyordu.</p>

    <p>Babasını, umduğu yerde buldu, tuvalet kulesinin loşluğunda oturmuş ve geceliğini kalçalarına kadar yukarı çekmiş halde. Ayak seslerini duyan Lord Tywin gözlerini kaldırdı.</p>

    <p>Tyrion alaycı bir yarım reverans yaptı. “Lordum.”</p>

    <p>“Tyrion.” Eğer Lord Tywin korktuysa bile bununla ilgili hiç ipucu vermedi. “Seni hücrenden kim çıkardı?”</p>

    <p>“Söylemek isterdim ama kutsal bir yemin verdim.”</p>

    <p>“Hadım,” diye karar verdi Lord Tywin. “Bunun için kellesini alacağım. O benim arbaletim mi? Onu yere bırak.”</p>

    <p>“Bunu yapmayı reddedersem beni cezalandırır mısın baba?”</p>

    <p>“Bu firar saçmalık. Eğer korktuğun buysa, öldürülmeyeceksin. Hâlâ seni Sur’a göndermek niyetindeyim lakin Lord Tyrell’in rızası olmadan bunu yapamam. Arbaleti bırak, odama geri dönelim ve bunu konuşalım.”</p>

    <p>“Burada da konuşabiliriz. Belki de Sur’a gitmeyi tercih etmiyorumdur baba. Orası çok soğuk ve ben senden yeterince soğukluk aldım. Bu yüzden, bana tek şey söyle ve ben yoluma gideyim. Tek ve basit soru, bana bu kadarını borçlusun.”</p>

    <p>“Sana hiçbir şey borçlu değilim.”</p>

    <p>“Bütün hayatım boyunca bana hiçbir şeyden bile azını verdin ama bunu vereceksin. Tysha’ya ne yaptın?”</p>

    <p>“Tysha?”</p>

    <p><em>Onun adını bile hatırlamıyor.</em> “Evlendiğim kız.”</p>

    <p>“Ah, evet. İlk fahişen.”</p>

    <p>Tyrion arbaleti babasının göğsüne doğrulttu. “O kelimeyi bir kez daha söylersen seni öldürürüm.”</p>

    <p>“Cesaret edemezsin.”</p>

    <p>“Öğrenelim mi? Kısa bir kelime ve sen onu çok kolay telaffuz ediyorsun.” Tyrion sabırsızca arbaleti salladı. “Tysha. Bana o küçük dersi verdikten sonra ona ne yaptın?”</p>

    <p>“Hatırlamıyorum.”</p>

    <p>“Daha çok çabala. Onu öldürdün mü?”</p>

    <p>Lord Tywin dudaklarını büzdü. “Bunun için sebep yoktu, kız haddini öğrenmişti... ve hatırladığım kadarıyla, çalıştığı günler için ona iyi bir ödeme yapmıştım. Kâhya onu kendi yoluna göndermiştir herhalde. Sormak hiç aklıma gelmedi.”</p>

    <p>“Kendi yolu, <em>nereye?</em>”</p>

    <p>“Fahişeler nereye gidiyorsa oraya.”</p>

    <p>Tyrion’ın parmakları büküldü. Lord Tywin ayağa kalkmaya başladığı anda arbalet boşaldı. Ok, lordun kasığının üstüne saplandı, adam bir hırıltı çıkararak tekrar oturdu. Ok iyice derine gömülmüştü, denge tüylerine kadar. Sapın etrafından sızan kanlar lordun bacaklarının arasındaki tüylere ve çıplak uyluklarına damlıyordu. “Beni vurdun,” dedi Lord Tywin inanmazlık dolu bir sesle, gözleri şaşkınlıktan camlaşmıştı.</p>

    <p>“Bir durumu kavramakta her zaman çok tezdiniz lordum,” dedi Tyrion. “Kral Eli olmanızın sebebi bu olmalı.”</p>

    <p>“Sen... sen benim... oğlum değilsin.”</p>

    <p>“İşte orada yanılıyorsun baba. İnanıyorum ki ben, küçük harflerle yazılmış senim. Şimdi bana bir iyilik yap ve çabuk öl. Yetişmem gereken bir gemi var.”</p>

    <p>Lord Tywin, hayatında ilk kez oğlunun istediği şeyi yaptı. Bunun kanıtı ani bir ufunetti; adam ölürken bağırsakları boşalmıştı. <em>Pekâlâ, bunu yapmak için doğru yerdeydi,</em> diye düşündü Tyrion. Fakat tuvalet odasını dolduran iğrenç koku, Tyrion’ın babası hakkında sık tekrarlanan bir şakanın yalnızca başka bir yalan olduğuyla ilgili kâfi delil sunuyordu.</p>

    <p>Lord Tywin, nihayetinde, altın sıçmıyordu.</p>
  </div>
</body>
</html>
