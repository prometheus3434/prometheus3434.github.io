<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Daenerys</h1>

    <p>Meereen; Astapor ve Yunkai’nin toplamı kadar büyüktü. Kardeş şehirleri gibi kiremitten inşa edilmişti fakat Astapor kırmızı ve Yunkai sarıyken, Meereen rengârenk kiremitlerden yapılmıştı. Duvarları Yunkai’ninkilerden yüksekti ve daha iyi durumdaydı, burçlarla güçlendirilmiş ve bütün köşelere yerleştirilen savunma kuleleriyle desteklenmişti. Duvarların arkasında, başını gökyüzüne dayamış Büyük Piramit’in tepesi görünüyordu, iki yüz elli metre yüksekliğindeki muazzam yapının zirvesinde devasa bir bronz harpiya vardı.</p>

    <p>“Bu harpiya korkak bir şey,” dedi Daario Naharis heykeli gördüğünde. “Bir kadının kalbine ve bir tavuğun bacaklarına sahip. Oğullarının duvarların arkasına saklanması boşuna değil.”</p>

    <p>Ama kahraman saklanmamıştı. Şehir kapılarından çıktı, bronz ve karakehribar pullarıyla bezenmiş bir zırhı vardı, beyaz bir savaş atı sürüyordu. Atın sırtındaki pembe beyaz çizgili örtü, kahramanın omuzlarından akan ipek pelerinle aynıydı. Kahramanın taşıdığı mızrak üç buçuk metreydi, gövdesine pembe beyaz şeritler sarılmıştı. Adamın saçları, kıvrımlı iki boynuz olacak şekilde taranmış, toplanmış ve cilalanmıştı. Kahraman, rengârenk kiremitlerden yapılmış duvarın altında bir ileri bir geri at koşturuyordu; onunla teke tek dövüşte yüzleşecek bir kahraman göndermeleri için kuşatmacılara meydan okuyordu.</p>

    <p>Dany’nin kansüvarileri kahramanla yüzleşmek için o kadar hevesliydi ki az kalsın dövüşmeye gidiyorlardı. “Kanımın kanları,” dedi Dany, “sizin yeriniz benim yanım. Bu adam vızıldayan bir sinekten başka bir şey değil. Onu görmezden gelin, çok uzatmadan gider.” Aggo, Jhogo ve Rakharo cesur savaşçılardı ama gençtiler ve tehlikeye atılamayacak kadar değerliydiler. Dany’nin khalasar’ını bir arada tutuyorlardı; en iyi süvarileri onlardı.</p>

    <p>Dany’nin çadırının önünde kahramanı izlerlerken, “Akıllıca hallettiniz,” dedi Sör Jorah. “Bırakın da bu aptal, atı topallayana dek bir ileri bir geri koşturup dursun. Bize zarar veremez.”</p>

    <p>“Verir,” diye ısrar etti Arstan Beyazsakal. “Savaşlar sadece kılıçlar ve kalkanlarla kazanılmaz sör. Muadil kuvvete iki ordu karşı karşıya gelir ama biri kırılıp kaçarken öteki ayakta kalır. Bu kahraman kendi adamlarının kalbinde cesaret inşa ederken, bizim kalplerimize şüphe tohumlan ekiyor.”</p>

    <p>Sör Jorah küçümser gibi güldü. “Eğer bizim kahramanımız kaybedecek olursa, bu ne çeşit bir tohum eker yaşlı adam?”</p>

    <p>“Mücadeleden korkan bir adam zafer kazanamaz sör.”</p>

    <p>“Mücadeleden bahsetmiyoruz. Meereen’in kapıları bu aptalın düşmesiyle açılmayacak. Neden bir canı bir hiç uğruna tehlikeye atalım?”</p>

    <p>“Onur için derim.”</p>

    <p>“Yeterince dinledim.” Dany, onu rahatsız eden diğer bütün sorunların üstüne iki adamın çekişmesini de eklemek istemiyordu. Meeren’de, hakaretler yağdıran pembe beyaz bir kahramandan çok daha ciddi tehlikeler vardı ve Dany dikkatinin dağılmasına izin veremezdi. Yunkai’den sonra ordusu sekiz bin kişiyi geçmişti ama ordudakilerin dörtte birinden azı savaşçıydı. Geri kalanı... Sör Jorah onlara ayaklı ağızlar diyordu ve çok yakında açlıktan kıvranacaklardı.</p>

    <p>Meereen’in Ulu Ustalar’ı, Dany’den önce davranıp geri çekilmişti, toplayabildikleri bütün mahsulü toplamış, toplayamadıklarını yakmışlardı. Dany’yi her yerde kavrulmuş tarlalar ve içine zehir katılmış kuyular karşılamıştı. En kötüsü, Ulu Ustalar, Yunkai’den itibaren kıyı şeridi boyunca bütün mil direklerine birer köle çocuk çivilemişti. Çocuklar hâlâ canlıyken, bağırsakları dışarı dökülür halde ve tek kolları Meereen’e giden yolu işaret eder şekilde çivilenmişti. Dany’nin ordusunun öncü kuvvetine liderlik eden Daario, çocukların Dany onları görmeden önce aşağı indirilmesini emretmişti ama Dany konuyu öğrenir öğrenmez Daario’nun emrini feshetmişti. “Onları göreceğim.” demişti. “Her birini göreceğim, onları sayacağım, yüzlerine bakacağım ve hatırlayacağım.”</p>

    <p>Nehrin yanındaki tuzlu sahilde oturan Meereen’e vardıklarında, sayı yüz altmış üç olmuştu. <em>Bu şehri alacağım,</em> diye ant içmişti Dany, bir kez daha.</p>

    <p>Pembe beyaz kahraman, kuşatmacıları bir saat boyunca taciz etti; erkeklikleriyle, anneleriyle, karılarıyla ve tanrılarıyla dalga geçti. Meereen’in müdafaacıları, kahramanı şehir duvarlarından alkışladı. Esmer Ben Plumm savaş konseyinden döndüğünde, “Kahramanın adı Oznak zo Pahl,” dedi Dany’ye. Plumm, İkinci Oğullar’ın yeni kumandanıydı, paralı asker arkadaşlarının oyuyla seçilmişti. “Bir zamanlar onun amcasının korumasıydım, İkinci Oğullar’a katılmadan önce. Ulu Ustalar, şişkin solucanlardan oluşan bir sürüdür. Kadınlar o kadar kötü değildir ama yanlış birine yanlış bir şekilde bakman hayatına mal olur. Bir adam tanırdım, Scarb, şu Oznak onun ciğerini söktü. Bir leydinin onurunu savunduğunu iddia etti, Scarb’ın o leydiye gözleriyle tecavüz ettiğini söyledi. Bir fahişeye <em>gözlerinizle</em> nasıl tecavüz edersiniz sorarım size? Ama Oznak’ın amcası Meereen’in en zengin adamıydı, babası da şehir muhafızlarının kumandanı, velhasıl, Oznak beni de öldürmeden önce bir fare gibi kaçmak zorunda kaldım.”</p>

    <p>Oznak zo Pahl’ın beyaz savaş atından inmesini, pantolonunu indirmesini, erkekliğini dışarı çıkarmasını ve Dany’nin altın renkli çadırının bulunduğu, yanık ağaçlarla dolu zeytin bahçesine doğru işemesini seyrettiler. Daario Naharis eline <em>arakh</em>’ını alarak ayağa kalktığında Oznak hâlâ işiyordu. “O şeyi kesip adamın ağzına tıkıştırayım mı Majesteleri?” Daario’nun çatallı sakallarının mavisinin arasından altın dişi pırıldadı.</p>

    <p>“Ben onun şehrini istiyorum, cılız erkekliğini değil.” Dany öfkelenmeye başlamıştı. <em>Bunu biraz daha görmezden gelirsem, kendi insanlarım benim zayıf olduğumu düşünecek.</em> Ama kimi gönderebilirdi? Daario’ya da kansüvarilerine olduğu kadar ihtiyacı vardı. Bu gösterişli Tyroshlu olmadan, çoğunluğu Prendahl na Ghezn’in ve Kel Sallor’un eski takipçileri olan Fırtına Kargaları’na hükmedemezdi.</p>

    <p>Meereen’in yüksek duvarlarındaki alaycı bağrışmalar çoğaldı, kahramanı örnek alan yüzlerce müdafaacı, kuşatmacılara duydukları tiksintiyi göstermek için siperlerin arasından aşağı işiyordu. <em>Bizden ne kadar az korktuklarını göstermek için kölelerin üstüne işiyorlar,</em> diye düşündü Dany. <em>Kapılarının dışında duran bir Dothrak khalasar’ı olsaydı böyle bir şey yapmaya asla cesaret edemezlerdi.</em></p>

    <p>“Bu meydan okuyuşa bir cevap verilmeli,” dedi Arstan tekrar.</p>

    <p>Kahraman, penisini tekrar pantolonuna sokarken, “Verilecek,” dedi Dany. “Güçlü Belwas’a ona ihtiyacım olduğunu söyle.”</p>

    <p>İri ve esmer hadımı Dany’nin çadırının gölgesinde oturmuş sosis yerken buldular. Hadım sosisi üç ısırıkta bitirdi, yağlı ellerini pantolonuna sildi ve Arstan Beyazsakal’a çeliğini getirmesini söyledi. Yaşlı yaver, Belwas’ın <em>arakh</em>’ını her gece biliyor ve parlak kırmızı yağ ile ovuyordu.</p>

    <p>Beyazsakal kılıcı getirdiğinde, Güçlü Belwas gözlerini kısarak çeliğin kenarına baktı, homurdandı, bıçağı deri kınına geri soktu ve kılıç kemerini geniş beline taktı. Arstan, Güçlü Belwas’ın kalkanını da getirmişti: Bir turta tabağından daha büyük olmayan bir çelik disk. Hadım, kalkanı, Batıdiyar tarzındaki gibi koluna bağlamak yerine boş eliyle tuttu. “Ciğer ve soğan bul Beyazsakal,” dedi. “Şimdi için değil, sonra için. Adam öldürmek Güçlü Belwas’ı acıktırıyor.” Cevap almak için beklemedi, zeytin bahçesinden Oznak zo Pahl’a doğru yürüdü.</p>

    <p>“Neden onu seçtiniz <em>Khaleesi?</em>” diye sordu Rakharo. “O şişman ve aptal.”</p>

    <p>“Güçlü Belwas buralardaki dövüş çukurlarında köleydi. Eğer şu soylu Oznak onun gibi birine yenilirse Ulu Ustalar utanır, eğer galip gelirse... bu onun kadar soylu biri için sefil bir zafer olur, Meereen’in gurur duyamayacağı bir zafer.” Ayrıca hadım; Sör Jorah’ın, Daario’nun, Esmer Ben’in ve üç kansüvarisinin aksine birlikleri kumanda etmiyordu, mücadele planlamıyordu ve Dany’ye danışmanlık yapmıyordu. <em>Belwas yemekten, böbürlenmekten ve Arstan’a bağırmaktan başka bir şey yapmıyor.</em> Dany’nin en kolay gözden çıkarabileceği adam oydu. Ve Yargıç Illyrio’nun Dany’ye ne çeşit bir koruma gönderdiğini anlamanın vakti gelmişti.</p>

    <p>Belwas şehre doğru ağır ağır yürürken görüldüğünde, kuşatma hatlarının arasında heyecanlı mırıltılar dolaştı, Meereen’in duvarlarından ve kalelerinden alay dolu bağrışmalar yükseldi. Oznak zo Pahl tekrar atına bindi, şeritli mızrağını dikeltti, bekledi. Savaş atı sabırsızca kafasını sallıyor ve kumlu toprağı eşeliyordu. Hadım, bütün iriliğine rağmen atlı şövalyenin yanında küçük görünüyordu.</p>

    <p>“Mert bir adam atından inerdi,” dedi Arstan.</p>

    <p>Oznak zo Pahl mızrağını indirdi ve saldırıya geçti.</p>

    <p>Belwas bacaklarını iyice açarak durdu. Tek elinde küçük kalkanı vardı, diğerinde Arstan’ın özenle ilgilendiği kavisli <em>arakh</em>’ı. Beline sardığı sarı kuşağın üstündeki kocaman esmer göbeği ve sarkık göğüsleri çıplaktı. Belwas deri yeleğinden başka zırh giymemişti, yelek öyle saçma bir şekilde küçüktü ki adamın göğüs uçlarını bile örtmüyordu. Aniden endişelenen Dany, “Ona örgü zırh giydirmeliydik,” dedi.</p>

    <p>“Zırh onu sadece yavaşlatır,” dedi Sör Jorah. “Dövüş çukurlarında zırh giymezler. İnsanların görmeye geldiği şey kandır.”</p>

    <p>Beyaz savaş atının ayaklarından tozlar uçuştu. Oznak, Güçlü Belwas’a doğru atıldı, çizgili pelerini omuzlarından akıyordu. Bütün Meereen şehri Oznak için bağırıyor gibiydi. Onlara kıyasla kuşatmacıların tezahüratları çok az ve güçsüzdü; Lekesizler sessiz sıralar halinde bekliyor ve taştan yüzlerle izliyordu. Belwas’ta taştan yapılmış olabilirdi. Atın yolunda durdu, dar yeleği geniş sırtında iyice gerildi. Oznak’ın mızrağı, Belwas’ın göğsünün ortasını hedef aldı. Mızrağın çelik ucu güneş ışığında göz kırptı. <em>Delinecek,</em> diye düşündü Dany... hadım dönerek kenara kayarken. Ve atlı, göz açıp kapayana kadar Belwas’ın ötesindeydi, atını döndürdü ve mızrağını kaldırdı. Belwas atlıya saldırmak için hareketlenmedi. Duvarlardaki Meereenliler daha yüksek çığlıklar attı. “Ne yapıyor?” diye sordu Dany.</p>

    <p>“Ayaktakımına bir gösteri sunuyor,” dedi Sör Jorah.</p>

    <p>Oznak, atına geniş bir daire çizdirerek Belwas’ın çevresinde dolaştı, sonra atı mahmuzladı ve tekrar saldırıya geçti. Belwas yine bekledi, sonra döndü ve mızrağın ucunu kenara savurdu. Kahraman, Belwas’ın yanından geçip giderken Dany, hadımın tarlalarda yankılanan kahkahasını duydu. “Mızrak çok uzun,” dedi Sör Jorah. “Belwas’ın yapması gereken tek şey kendini mızrağın ucundan sakınmak. Şu aptal kahraman, Belwas’ı gösterişli bir şekilde delmeye çalışmak yerine atını dümdüz onun üzerine sürmeli.”</p>

    <p>Oznak zo Pahl üçüncü kez saldırdı ve bu sefer Dany, onun Belwas’ın yanından <em>geçtiğini</em> açıkça gördü; Batıdiyarlı bir şövalyenin, rakibinin <em>üstüne</em> gitmek yerine eğimle yaklaşması gibi, düşmanını atla ezen bir Dothraklı gibi. Düz zemin, savaş atının iyi bir hızla kalkmasına izin veriyordu ama hadımın üç buçuk metrelik hantal mızraktan kaçmasını da kolaylaştırıyordu.</p>

    <p>Meereen’in pembe beyaz kahramanı, bu sefer hadımın hareketini önceden tahmin etmeye çalıştı, darbelerden kenara sıçrayarak kurtulan Güçlü Belwas’ı yakalamak için mızrağını son saniyede yana savurdu. Ama hadım da bu hareketi önceden tahmin etti ve bu sefer kenara sıçramak yerine yere çöktü. Mızrak hiçbir zarar vermeden hadımın başının üzerinden geçti. Sonra hadım birdenbire yuvarlandı ve ustura keskinliğindeki <em>arakh</em>’ını gümüş bir kavisle savurdu. Bacakları bıçak tarafından ısırılan savaş atının çığlığı duyuldu ve sonra hayvan düşüyordu, kahraman yere devriliyordu.</p>

    <p>Meereen’in kiremit siperlerine ani bir sessizlik çöktü. Şimdi Dany’nin insanları tezahürat çığlıkları atıyordu.</p>

    <p>Çelik, çelikle şarkı söyledi. Darbeler Dany’nin takip edemeyeceği kadar hızlı ve öfkeliydi. Belwas’ın bedeni, göğüslerinin altındaki kesikten akan kanla ıslandığında ve Oznak zo Pahl’ın boynuzlarının arasına bir <em>arakh</em> gömüldüğünde, aradan on kalp vuruşundan fazla zaman geçmiş olamazdı. Hadım, <em>arakh</em>’ını saplandığı yerden kurtardı ve kahramanın başını üç vahşi darbeyle bedeninden ayırdı. Meereenlilerin görmesi için kafayı havaya kaldırdı, sonra, şehir kapılarına doğru fırlattığı kafanın kumda yuvarlanışını seyretti.</p>

    <p>“Meereen’in kahramanı buraya kadarmış,” dedi Daario gülerek.</p>

    <p>“Anlamı olmayan bir zafer,” diye uyardı Sör Jorah. “Meereen’i, müdafaalarını teker teker öldürerek kazanmayacağız.”</p>

    <p>“Hayır,” diyerek onayladı Dany, “ama bu müdafaayı öldürdüğümüz için memnunum.”</p>

    <p>Duvarlardaki müdafaalar Belwas’a arbalet okları fırlatmaya başlamıştı fakat oklar kısa düşüyor ya da bir zarar vermeden yerde sekiyordu. Hadım, çelik uçlu yağmura sırtını döndü, pantolonunu indirdi ve şehre doğru pisledi, Oznak’ın çizgili peleriniyle temizlendi, zeytin bahçesine doğru yürümeye başlamadan önce kahramanın cesedini yağmalamak ve ölmek üzere olan atın ızdırabına son vermek için oyalandı.</p>

    <p>Kuşatmacılar, kampa varan Belwas’ı coşkuyla karşıladı. Dothraklar bağırıp çığlık attı. Lekesizler, mızraklarını kalkanlarına vurarak büyük gürültü kopardı. “İyi iş,” dedi Sör Jorah, Belwas’a. Esmer Ben, hadıma olgun bir erik uzattı ve, “Tatlı bir dövüş için tatlı bir meyve,” dedi. Dany’nin Dothraklı hizmetçileri bile övgü dolu sözler söyledi. “Saçlarını örer ve örgüne bir çan takardık Güçlü Belwas,” dedi Jhiqui, “gel gör ki örülecek saçın yok.”</p>

    <p>“Güçlü Belwas’ın çıngırdayan bir çana ihtiyacı yok.” Hadım, Esmer Ben’in eriğini dört büyük ısırıkla yedi ve çekirdeğini bir kenara fırlattı. “Güçlü Belwas’ın ciğere ve soğana ihtiyacı var.”</p>

    <p>“İstediğini alacaksın,” dedi Dany. “Güçlü Belwas yaralandı.” Hadımın karnı, göğüslerinin altındaki etli yarıktan akan kanla kırmızıya boyanmıştı.</p>

    <p>“Bu bir şey değil. Bir adamı öldürmeden önce onun beni bir kez kesmesine izin veririm,” dedi Belwas. Kanlı göbeğine vurdu. “Kesikleri sayın, Güçlü Belwas’ın kaç adam katlettiğini öğrenirsiniz.”</p>

    <p>Ama Dany, Khal Drogo’yu da benzer bir yara yüzünden kaybetmişti. Missandei’yi, şifa sanatındaki maharetleriyle ünlü Yunkaili azatlı köleyi bulmaya gönderdi. Belwas homurdandı, şikâyet etti ama Dany hadımı azarladı, ona büyük ve kel bir bebek olduğunu söyledi. Sonunda hadım, yarasının şifacı tarafından sirkeyle yıkanmasına, dikilmesine ve ateş şarabıyla ıslatılmış keten şeritlerle sarılmasına izin verdi. Dany, kumandalarını, tavsiyelerini almak üzere ancak o zaman çadırına götürdü.</p>

    <p>“Bu şehri almalıyım,” dedi onlara, bir minder yığının üstüne oturdu, ejderhaları yanındaydı. Irri ve Jhiqui şarap doldurdu. “Şehrin ambarları tıka basa dolu. Piramitlerin teraslarında incirler, hurmalar ve zeytinler yetişiyor. Kilerlerde fıçılarca tuzlu balık ve füme et var.”</p>

    <p>“Altın, gümüş ve değerli taşlarla şişmiş sandıklar da var,” diye hatırlattı Daario. “Değerli taşları unutmayalım.”</p>

    <p>“Yüzü karaya dönük duvarları inceledim ve zayıf bir nokta göremedim,” dedi Sör Jorah Mormont. “Belli bir zaman içinde bir kulenin altını kazıp bir geçit açabiliriz lakin kazı yaptığımız zaman boyunca ne yiyeceğiz? Erzağımız tamamen tükendi.”</p>

    <p>“<em>Kara</em> duvarlarında bir zayıflık yok?” dedi Dany. Meereen, ağır ve kahverengi Skahazadhan’ın Köle Körfezi’ne döküldüğü kumlu ve taşlı bir kara çıkıntısının üstünde duruyordu. Şehrin kuzey duvarı nehir kıyısı boyunca uzanıyordu, batı duvarı da körfez kıyısı boyunca. “Nehirden ya da denizden saldırabileceğimiz anlamına mı geliyor bu?”</p>

    <p>“Üç gemiyle mi? Kaptan Groleo’dan nehir boyunca uzanan duvarı incelemesini isteriz. Lakin duvar ufalanmış halde değilse, bu sadece ölmenin daha ıslak bir yolu olur.”</p>

    <p>“Ya kuşatma kuleleri inşa edersek? Ağabeyim Viserys bu çeşit hikâyeler anlatırdı, inşa edilebileceklerini biliyorum.”</p>

    <p>“Ahşaptan Majesteleri,” dedi Sör Jorah. “Köle tacirleri, yirmi fersahlık çapın içindeki bütün ağaçları yakmış. Ahşap olmadan; duvarları delecek mancınıklarımız, duvarları geçmek için merdivenlerimiz, kuşatma kulelerimiz, kaplumbağalarımız ve koçbaşlarımız da olmaz. Kapılara baltalarla saldırılabilir elbette ama...”</p>

    <p>“Kapıların üstündeki bronz kafaları gördünüz mü?” diye sordu Esmer Ben Plumm. “Sıra sıra dizilmiş ağızları açık harpiya kafalarını? Meereenliler, o kafaların ağzından kaynar yağ boşaltır ve baltacıları durdukları yerde pişirir.”</p>

    <p>Daario Naharis, Gri Solucan’a sıcak bir şekilde gülümsedi. “Belki de baltaları Lekesizler sallamalı. Duyduğuma göre kaynar yağ sizin için ılık bir banyodan farksızmış.”</p>

    <p>“Bu yanlış.” Gri Solucan gülümsemedi. “Lekesizler yanıkları hissetmez, bununla birlikte, kaynar yağ insanı kör eder ve öldürür. Lekesizler ölmekten korkmaz gerçi. Bize bir koçbaşı verin, ya bu duvarları yıkar geçeriz ya da yıkmaya çalışırken can veririz.”</p>

    <p>“Can verirsiniz,” dedi Esmer Ben. Yunkai’de, İkinci Oğullar’ın komutasını aldığında, yüz mücadelenin muharibi olduğunu iddia etmişti. “Ama hepsinde cesurca dövüştüğümü söylemem. Yaşlı paralı askerler ve cesur paralı askerler vardır, lakin yaşlı ve cesur paralı askerler yoktur.” Dany bunun doğru olduğunu görmüştü.</p>

    <p>İç geçirdi. “Lekesizlerin hayatını heba etmeyeceğim Gri Solucan. Şehrin açlıktan teslim olmasını sağlayabiliriz belki.”</p>

    <p>Sör Jorah mutsuz görünüyordu. “Biz onlardan çok daha önce açlıktan kırılırız Majesteleri. Burada yiyecek yok, atlarımız ve katırlarımız için yem yok. Bu nehir suyundan da hoşlanmıyorum. Meereen, Skahazadhan’ın içine pisler ama içme suyunu kuyulardan çeker. Daha şimdiden kamplarda hastalık olduğuna dair raporlar aldık; ateş, karabacak hastalığı ve kanlı ishal. Burada kalırsak daha fazlası da olacak. Köleler yürüyüş yüzünden bitkin.”</p>

    <p>“Azatlı köleler,” diye düzeltti Dany. “Onlar artık köle değil.”</p>

    <p>“Köle ya da özgür, onlar aç ve yakında hasta olacaklar. Şehir bizden daha tedarikli, üstelik su sayesinde ikmal yapabilir. Sizin üç geminiz, şehrin hem nehre hem de denize ulaşmasına engel olmaya yetmez.”</p>

    <p>“O halde ne öneriyorsun Sör Jorah?”</p>

    <p>“Hoşlanmayacaksınız.”</p>

    <p>“Yine de duymak isterim.”</p>

    <p>“Nasıl arzu ederseniz. Bu şehri rahat bırakalım derim. Dünyadaki bütün köleleri kurtaramazsınız Khaleesi. Sizin savaşınız Batıdiyar’da.”</p>

    <p>“Batıdiyar’ı unutmadım.” Dany bazı geceler, hiç görmediği o masalsı toprakları düşlüyordu. “Ama Meereen’in kiremit duvarlarının beni böyle kolayca mağlup etmesine izin verirsem, Batıdiyar’ın muazzam taş kalelerini nasıl alacağım?”</p>

    <p>“Aegon’ın aldığı gibi,” dedi Sör Jorah, “ateşle. Biz Yedi Krallık’a vardığımızda ejderhalarınız büyümüş olacak. Kuşatma kuleleri ve mancınıklar da inşa edeceğiz, burada yoksun olduğumuz her şeyi... ama Uzun Yaz Toprakları’dan geçen yol uzun ve meşakkatli, tahmin edemeyeceğimiz tehlikelerle dolu. Siz Astapor’da bir ordu satın almak için durdunuz, bir savaş başlatmak için değil. Mızraklarınızı ve kılıçlarınızı Yedi Krallık için saklayın kraliçem. Meereen’i Meereenlilere bırakın ve Pentos için yürüyün.”</p>

    <p>“Mağlup bir halde?” dedi Dany öfkeyle.</p>

    <p>“Gerçek mağlup, duvarların arkasına saklanan korkaklardır Khaleesi,” dedi Ko Jhogo.</p>

    <p>Diğer kansüvarileri onayladı. “Kanımın kanı,” dedi Rakharo, “korkaklar, yiyecekleri ve yemleri yakıp saklandıklarında, büyük <em>khal</em>’lar daha cesur düşmanlar aramalıdır. Bu bilinir.”</p>

    <p>“Bilinir,” diye onayladı Jhiqui şarap doldururken.</p>

    <p>“Ben bilmem.” Dany, Sör Jorah’ın tavsiyelerine büyük kıymet veriyordu ama Meereen’i hiç dokunulmamış halde bırakıp gitmeyi hazmedemezdi. Direklere çivilenmiş çocukları unutamazdı, onların sahil yolunu işaret eden kollarını, kargalar tarafından parçalanan bağırsaklarını. “Sör Jorah, hiç yiyeceğimizin kalmadığını söylüyorsun. Eğer batıya yürürsem azatlı kölelerimi nasıl doyurabilirim?”</p>

    <p>“Doyuramazsınız. Üzgünüm <em>Khaleesi.</em> Ya kendi kendilerini doyururlar ya da açlıktan ölürler. Yürüyüş sırasında pek çoğu ölecek, evet. Bu zor olacak ama onları kurtarmanın bir yolu yok. Bu kavruk toprakları arkamızda bırakmak zorundayız.”</p>

    <p>Dany kızıl topraklardan geçerken, arkasında cesetlerden oluşan bir iz bırakmıştı. Bir daha asla görmek istemediği bir manzaraydı bu. “Hayır,” dedi. “İnsanlarımı ölsünler diye yola çıkarmayacağım.” <em>Çocuklarım.</em> “Bu şehre giren bir yol olmalı.”</p>

    <p>“Ben bir yol biliyorum,” dedi Esmer Ben Plumm, gri beyaz sakallarını sıvazladı. “Lağımlar.”</p>

    <p>“Lağımlar? Ne demek istiyorsun?”</p>

    <p>“Şehrin atıkları, büyük kiremit lağımlardan Skahazadhan’a boşaltılır. Lağımlara giren yollar var, bazılarına. Scarb başını kaybettikten sonra ben Meereen’den öyle kaçmıştım.” Esmer Ben yüzünü buruşturdu. “O koku beni hiç bırakmadı. Bazı geceler rüyalarıma giriyor.”</p>

    <p>Sör Jorah kuşkulu görünüyordu. “Bana öyle geliyor ki, dışarı çıkmak içeri girmekten daha kolaydır. Lağımlar nehre boşalıyor dedin değil mi? O halde lağımların ağzı duvarların hemen altında.”</p>

    <p>“Ve demir kafeslerle kapatılmışlar,” diye kabul etti Esmer Ben. “Ama bazıları paslı, aksi halde pisliğin içinde boğulurdum. İçeri bir kez girince, gerisi zifiri karanlıkta uzun ve pis kokulu bir tırmanış. İnsan o kiremit labirentlerin içinde sonsuza dek kaybolabilir. Pislik asla bel seviyesinden aşağı inmiyor ve duvarlarda gördüğüm lekelere bakılırsa baş seviyesine kadar yükselebiliyor. Orada bazı <em>şeyler</em> de var. Görebileceğiniz en büyük fareler ve daha kötü şeyler. Berbat.”</p>

    <p>Daario Naharis güldü. “Sürünerek dışarı çıktığındaki sen kadar berbat mı? Eğer bir adam bunu deneyecek kadar aptalsa, dışarı çıktığı anda Meereen’deki bütün köle tacirleri kokusunu alır.”</p>

    <p>Esmer Ben omuz silkti. “Majesteleri içeri giren bir yol olup olmadığını sordu, ben de söyledim... ama Ben Plumm o lağımlara tekrar girmiyor, Yedi Krallık’taki bütün altını verseler bile. Lakin bunu denemek isteyen başka birileri varsa, buyursunlar.”</p>

    <p>Aggo, Jhogo ve Gri Solucan aynı anda konuşmaya başladı ama Dany sessizlik sağlamak için elini kaldırdı. “Lağımlar pek umut vadetmiyor,” dedi. Emir verdiği takdirde, Gri Solucan’ın Lekesizleri lağımlara sokacağını biliyordu, kansüvarileri de bundan azını yapmazdı ama hiçbiri bu görev için uygun değildi. Dothraklar at adamlarıydı ve Lekesizler’in kuvveti muharebe meydanında sergiledikleri disiplindi. <em>Bu adamları bu kadar cılız bir umut uğruna karanlıkta ölmeye gönderebilir miyim?</em> “Bunu biraz daha düşünmeliyim. Görevlerinize dönün.”</p>

    <p>Kumandanlar reverans yapıp ayrıldılar ve Dany’yi hizmetçileri ve ejderhalarıyla yalnız bıraktılar. Ama Esmer Ben giderken Viserion beyaz kanatlarını açtı, tembelce adamın kafasına uçtu. Kanatlardan biri paralı askerin yüzünü tokatladı. Beyaz ejderha tek ayağını adamın omzuna, diğerini kafasına koyarak tuhaf bir şekilde indi, bağırdı ve tekrar havalandı. “Senden hoşlanıyor Ben,” dedi Dany.</p>

    <p>“Hoşlanması gerek.” Esmer Ben güldü. “Bende de bir damla ejderha kanı var, bilirsiniz işte.”</p>

    <p>“Sende?” Dany şaşırmıştı. Plumm özgür birliklerin yaratığıydı, sevimli bir melezdi. Kırık burunlu esmer bir yüzü ve kıvırcık gri saçlı bir kafası vardı. Badem şeklindeki iri ve koyu renk gözlerini Dothraklı annesinden miras almıştı. Yarı Braavoslu, yarı Yaz Adalı, yarı Ibbenli, yarı Qohorlu, yarı Dothraklı, yarı Dornelu, yarı Batıdiyarlı olduğunu iddia ediyordu ama Dany, Targaryen kanını ilk kez duyuyordu. Adamın yüzünü inceledi ve, “Bu nasıl olabilir?” dedi.</p>

    <p>“Pekâlâ,” dedi Esmer Ben, “Gün Batımı Krallıkları’nda yaşayan eski bir Plumm varmış, bir ejderha prensesiyle evlenmiş. Kral Aegon zamanında yaşamış. Bana bu hikâyeyi büyükannem anlattı.”</p>

    <p>“Hangi Kral Aegon?” diye sordu Dany. “Batıdiyar’da beş Aegon hüküm sürdü.” Dany’nin ağabeyinin oğlu altıncı Aegon olabilirdi ama İşgalci’nin adamları onun kafasını bir duvara vurmuştu.</p>

    <p>“Beş mi? İşte bu karışık bir şey. Size rakam veremem kraliçem. Ama şu eski Plumm bir lordmuş, kendi zamanında ünlü bir adam olmalı, bütün diyarın bahsettiği bir adam. Gerçek şu ki, yüksek affınızı rica ederek söyleyeyim, yüz seksen santimlik bir aleti varmış.”</p>

    <p>Dany güldüğünde saç örgüsündeki üç çan çınladı. “On sekiz santim demek istiyorsun sanırım.”</p>

    <p>“Yüz seksen,” dedi Esmer Ben kendinden emin bir şekilde. “On sekiz olsaydı, kim o alet hakkında konuşmak isterdi ki Majesteleri?”</p>

    <p>Dany küçük bir kız gibi kıkırdadı. “Büyükannen bu mucizeyi bizzat görmüş mü?”</p>

    <p>“Kocakarı bizzat görmemiş. Kendisi yarı Ibbenli, yarı Qohorluydu, Batıdiyar’a hiç gitmemişti. Ona büyükbabam söylemiş olmalı. Büyükbabam ben doğmadan önce bir Dothraklı tarafından öldürülmüş.”</p>

    <p>“Peki büyükbabanın malumatı nereden geliyormuş?”</p>

    <p>“Çocuk emzirirken anlatılan masallardan birinden herhalde.” Esmer Ben omuzlarını silkti. “Bilmem Kaçıncı Aegon ve Lord Plumm’ın kudretli erkekliği hakkında bütün bildiklerim bunlar korkarım. Gidip Oğullar’ıma baksam iyi olacak.”</p>

    <p>“Hadi gidip bak,” dedi Dany.</p>

    <p>Esmer Ben gittikten sonra Dany minderlerin üstüne uzandı. “Eğer yetişkin olsaydın,” dedi Drogon’a, “şu duvarların üzerinde uçar ve o harpiyayı eritip cürufa çevirirdim.” Ama ejderhaların binilecek kadar büyümesine yıllar vardı. <em>Ve büyüdüklerinde onları kim sürecek? Ejderhanın üç başı var ama benim sadece bir.</em> Daario’yu düşündü. <em>Eğer bir kadına gözleriyle tecavüz edebilecek bir adam varsa...</em></p>

    <p>Dany de en az o kadar suçluydu elbette. Kumandanlar tavsiye vermeye geldiğinde, Dany kendini Tyroshluya gizli bakışlar atarken yakalıyordu ve bazı geceler, adam gülümsediğinde altın dişinin nasıl pırıldadığını hatırlıyordu. Bunu ve gözlerini. Parlak mavi gözlerini. Yunkai’den buraya gelen yol boyunca, Daario her akşam rapor vermeye geldiğinde Dany’ye bir çiçek ya da bir bitkinin filizini getirmişti... bunu, Dany’nin araziyi tanımasına yardım etmek için yaptığını söylemişti. Arı söğüt, esmer gül, yabani nane, leydi danteli, hançer yaprağı, katırtırnağı, harpiya altını... <em>Beni ölü çocukların görüntüsünden esirgemek de istedi. Bunu yapmamalıydı ama iyi niyetliydi.</em> Ve Daario Naharis, Dany’yi güldürüyordu, Sör Jorah’ın asla yapmadığı bir şeydi bu.</p>

    <p>Daario’nun onun öpmesinin nasıl bir şey olacağını hayal etmeye çalıştı Dany, Sör Jorah’ın onu güvertede öptüğü gibi. Bu düşünce aynı anda hem heyecan verici hem de rahatsız ediciydi. <em>Çok büyük bir risk.</em> Tyroshlu paralı asker iyi bir adam değildi, Dany’nin bunu herhangi birinden duymasına gerek yoktu. Bütün o gülümsemelerin ve latifelerin altında tehlikeli bir adam vardı, hatta zalim bir adam. Sallor ve Prendahl bir sabah Daario’nun ortakları olarak uyanmışlardı ve Daario aynı gece onların kafasını Dany’ye getirmişti. <em>Khal Drogo da zalim olabiliyordu ve ondan daha tehlikeli bir adam yoktu.</em> Buna rağmen Dany onu sevmişti. <em>Daario’yu sevebilir miyim? Eğer onu yatağıma alırsam bu ne anlama gelir? Onu ejderhanın başlarından biri yapar mı?</em> Sör Jorah öfkelenirdi, Dany bunu biliyordu ama Dany’ye iki koca almasını söyleyen oydu. <em>Belki de ikisiyle birden evlenip bu işi bitirmeliyim.</em></p>

    <p>Ama bunlar aptalca düşüncelerdi. Dany’nin almak zorunda olduğu bir şehir vardı. Öpücükleri ve bir paralı askerin mavi gözlerini hayal etmek Meereen’in duvarlarını geçmesine yardım etmeyecekti. <em>Ben ejderhanın kanıyım,</em> diye hatırlattı kendine. Düşünceleri, kendi kuyruğunu kovalayan bir fare gibi dönüp duruyordu. Dany aniden, çadırın kapalı sınırlarına bir an daha tahammül edemeyeceğini hissetti. <em>Rüzgârı yüzümde hissetmek ve denizin kokusunu almak istiyorum.</em> “Missandei,” diye seslendi, “gümüşümü eyerle. Kendi atını da.”</p>

    <p>Küçük kâtibe eğildi. “Emredersiniz Majesteleri. Sizi korumaları için kansüvarilerinizi de çağırayım mı?”</p>

    <p>“Arstan’ı alacağız. Kamptan ayrılmaya niyetli değilim.” Dany’nin çocuklarının arasında düşman yoktu ve yaşlı yaver ne Belwas kadar çok konuşuyordu ne de ona Daario gibi bakıyordu.</p>

    <p>Dany’nin çadırının kurulduğu yanık zeytin bahçesi denizin yanındaydı, Dothraklar’ın ve Lekesizler’in kamplarının arasında. Atlar eyerlendiğinde, Dany ve refakatçileri kıyı şeridi boyunca şehirden uzağa doğru at sürdü. Buna rağmen Dany, arkasında kalan Meereen’in onunla alay ettiğini hissedebiliyordu. Omzunun üzerinden baktığında gördü, işte oradaydı, Büyük Piramit’in tepesindeki bronz harpiyadan ikindi güneşi yansıyordu. Birazdan, Meereen’in içindeki köle tacirleri püsküllü tokarlarıyla masaya oturacak ve kuzu eti, zeytin, doğmamış köpek yavruları, ballı fındık fareleri ve diğer leziz yiyeceklerle beslenecekti. Dışarıda, Dany’nin çocukları açtı. Dany aniden vahşi bir öfkeyle doldu. <em>Seni devireceğim,</em> diye yemin etti.</p>

    <p>Hadımların kampını çevreleyen kazıkların ve çukurların önünden geçerken, Gri Solucan ve çavuşlarının bir grup Lekesiz’e kalkan, kısakılıç ve ağır mızraklarla talim yaptırdığını duydu, bir diğer grup denizde yıkanıyordu, üstlerinde sadece beyaz keten peştemaller vardı. Paralı askerlerden bazıları, Dany’nin babasının Demir Taht’ı kaybettiği günden beri yıkanmamış gibi kokuyordu ama Lekesizler her akşam banyo yapıyordu, bütün gün yürümüş olsalar bile. Su bulamadıklarında kendilerini Dothraklar gibi kumla temizliyorlardı.</p>

    <p>Dany geçerken hadımlar diz çöktü, yumruklarını göğüslerine kaldırdılar. Dany selam vermek için döndü. Deniz yükseliyordu, kıyıya vuran dalgalar gümüş atın ayaklarında köpürüyordu. Dany açık denizde duran gemilerini görebiliyordu. En yakındaki gemi <em>Balerion</em>’du; bir zamanlar <em>Saduleon</em> adıyla bilinen büyük göke, yelkenleri toplanmıştı. Daha ileride kadırgalar <em>Meraxes</em> ve <em>Vhagar</em> vardı, eski isimleriyle <em>Muzip Joso</em> ve <em>Yazgüneşi.</em> Aslında gemiler Yargıç Illyrio’ya aitti, Dany’ye değil, buna rağmen Dany hiç düşünmeden onlara yeni isimler vermişti. Ejderha isimleri ve daha fazlası; Balerion, Meraxes ve Vhagar, Kıyamet’ten önce eski Valyria’da tanrılardı.</p>

    <p>Kazıklardan, çukurlardan, talimlerden ve yıkanan hadımlardan oluşan muntazam diyarın güneyinde azatlı kölelerin kampı uzanıyordu; çok daha gürültülü ve hercümerç içinde bir yerdi. Dany eski köleleri, Astapor’dan ve Yunkai’den aldığı silahlarla mümkün olduğunca iyi silahlandırmıştı ve Sör Jorah adamları dört birliğe tertip etmişti ama burada talim yapan kimse yoktu. Dany ve refakatçileri bir ateşin önünden geçtiler, yüz kişi bir at leşini kızartmak üzere ateşin başında toplanmıştı. Dany etin kokusunu aldı ve cızırdayan yağın sesini duydu ama bu manzara sadece kaşlarını çatmasına sebep oldu.</p>

    <p>Dany’nin ve yanındakilerin atlarının peşinden çocuklar koşuyordu, zıplayıp kahkahalar atıyorlardı. Burada selam duruşu yerine, farklı dillerden oluşan bir uğultu dört bir yandan Dany’ye sesleniyordu. Bazı azatlı köleler Dany’yi, “Anne,” diyerek selamlıyordu, diğerleri nimet ya da yardım için yalvarıyordu. Bazıları tuhaf tanrıların Dany’yi kutsaması için dua ediyordu; bazıları Dany tarafından kutsanmak istiyordu. Dany sağa sola dönerek onlara gülümsedi, ellerini uzatanların ellerine dokundu, diz çökenlerin onun eyerine ya da bacaklarına dokunmasına izin verdi. Azatlı kölelerin çoğu, Dany’ye dokunmanın uğur getirdiğine inanıyordu. <em>Eğer bu cesaret kazanmalarına yardım ediyorsa bırak dokunsunlar,</em> diye düşündü Dany. <em>Önümüzde zorlu imtihanlar var...</em></p>

    <p>Dany, doğacak çocuğunun Ejderhaların Anası tarafından isimlendirilmesini isteyen hamile bir kadınla konuşmak için durdu, o sırada biri uzandı ve Dany’nin sol bileğini yakaladı. Dany döndü; uzun boylu, kel kafalı, yüzü güneş yanığı, pejmürde bir adam gördü. “O kadar sert değil,” diye konuşmaya başladı ama cümlesini bitiremeden, adam bütün gücüyle onu eyerinden çekti. Gümüş at kişneyip geri çekilirken Dany yere düştü, nefesi kesildi. Şaşkın bir halde yana yuvarlandı ve dirseğinin üstüne doğruldu...</p>

    <p>...sonra kılıcı gördü.</p>

    <p>“İşte hain domuz,” dedi adam. “Bir gün ayağını öptürmek için geleceğini biliyordum.” Adamın başı karpuz gibi keldi, kırmızı burnunun derisi soyuluyordu ama Dany bu sesi ve bu solgun yeşil gözleri tanıyordu. “İşe göğüslerini kesmekle başlayacağım.” Dany, Missandei’nin yardım çığlıklarının belli belirsiz farkındaydı. Bir azatlı köle Dany’ye yaklaştı... ama yalnızca bir adım. Hızlı bir darbe ve azatlı köle dizlerinin üstündeydi, yüzünden kan akıyordu. Mero, kılıcını pantolonuna sürerek temizledi. “Sırada kim var?”</p>

    <p>“Ben.” Arstan Beyazsakal atından aşağı atladı ve Dany’nin tepesine dikildi. Tuzlu rüzgâr yaşlı yaverin kar beyazı saçlarının arasından geçiyordu, yaverin iki eli de uzun, ahşap asadaydı.</p>

    <p>“Büyükbaba,” dedi Mero, “ben sopanı ikiye ayırmadan ve seni onunla becermeden önce kaç...”</p>

    <p>Yaşlı adam asasının bir ucuyla saldırır gibi yaptı, asayı geri çekti ve sopanın diğer ucunu, Dany’nin inanamadığı bir hızla savurdu. Titan Piçi geriye sendeleyip suya düştü, harabeye dönen ağzından kan ve kırık diş tükürdü. Beyazsakal, Dany’nin önüne geçti. Mero, kılıcını yaverin yüzüne savurdu. Yaşlı adam kedi kadar hızlı bir şekilde geri çekildi. Asa, Mero’nun kaburgalarına indi, adam sendeledi. Arstan yana zıpladı, kavisli bir kılıç darbesini savuşturdu, ikinci darbeden kaçtı, üçüncüyü engelledi. Hareketler öyle hızlıydı ki Dany güçlükle takip ediyordu. Çatırtıyı duyduğunda Missandei tarafından ayağa kaldırılıyordu. Dany önce Arstan’ın asasının kırıldığını düşündü ama sonra Mero’nun baldırından fırlayan kemiği gördü. Titan Piçi yere devrilirken döndü, öne atıldı, kılıcının ucu yaşlı yaverin göğsünü hedef almıştı. Beyazsakal, neredeyse küçümser bir tavırla darbeyi bertaraf etti ve asasının diğer ucunu Mero’nun şakağına indirdi. Mero yere serildi, dalgalar bedenini kaplarken ağzından kan kabarcıkları çıkıyordu. Bir an sonra azatlı köleler de Mero’nun bedenini kaplamıştı. Bıçaklar, taşlar ve öfkeli yumruklar çılgınca inip kalkıyordu.</p>

    <p>Dany arkasını döndü, midesi bulanıyordu. Olay gerçekleşirken korktuğundan fazla korkuyordu şimdi. <em>Beni öldürebilirdi.</em></p>

    <p>“Majesteleri.” Arstan diz çöktü. “Ben yaşlı bir adamım ve utanç içindeyim. O adam sizi yakalayabilecek kadar yakınınıza asla gelmemeliydi. İhmalkârdım. Sakalı ve saçı yokken onu tanıyamadım.”</p>

    <p>“Ben de tanımadım.” Dany, titremesini durdurmak için derin bir nefes aldı. <em>Her yer düşmanla dolu.</em> “Beni çadırıma götür lütfen.”</p>

    <p>Mormont geldiğinde Dany aslan postuna sarınmıştı, bir kadeh baharatlı şarap içiyordu. “Nehir duvarına baktım,” diye başladı Sör Jorah. “Diğerlerinden birkaç metre daha uzun ve onlar kadar sağlam. Ve Meereenliler, siperlerin altına, ateşe vermek üzere bir düzine gemi enkazı bağlamış...”</p>

    <p>“Beni Titan Piçi’nin kaçtığına dair uyarabilirdin.”</p>

    <p>Jorah kaşlarını çattı. “Sizi endişelendirmenin gereksiz olduğunu düşündüm Majesteleri. Onun başı için ödül koydum...”</p>

    <p>“Ödülü Beyazsakal’a ver. Mero, Yunkai’den beri bizimleymiş. Sakalını kesmiş ve azatlı kölelerin arasına karışmış, intikam almak için fırsat kollamış. Arstan onu öldürdü.”</p>

    <p>Sör Jorah yaşlı adama uzun bir bakış attı. “Sopalı bir yaver Braavoslu Mero’yu öldürdü, öyle mi?”</p>

    <p>“Sopalı,” diye doğruladı Dany, “ama artık yaver değil. Sör Jorah, Arstan’ın şövalye ilan edilmesini istiyorum.”</p>

    <p><em>“Hayır.”</em></p>

    <p>Yüksek sesli ret yeterince şaşırtıcıydı ama daha tuhaf olan, itirazın iki adamdan aynı anda gelmiş olmasıydı.</p>

    <p>Sör Jorah kılıcını çekti. “Titan Piçi beş para etmez bir adamdı ve öldürmekte ustaydı. Kimsin sen yaşlı adam?”</p>

    <p>“Sizden daha iyi bir şövalye, sör,” dedi Arstan buz gibi bir sesle.</p>

    <p><em>Şövalye?</em> Dany’nin kafası karışmıştı. “Bir yaver olduğunu söylemiştin.”</p>

    <p>“Öyleydim Majesteleri.” Arstan dizlerinin üstüne çöktü. “Gençliğimde Lord Swann’ın yaverliğini yaptım ve Yargıç Illyrio’nun emriyle Güçlü Belwas’ın hizmetine girdim ama bu iki görevin arasındaki yıllarda Batıdiyar’da şövalyeydim. Size yalan söylemedim kraliçem, lakin sakladığım gerçekler var, bu ve diğer bütün günahlarım için yalnızca affınızı istirham edebilirim.”</p>

    <p>“Hangi gerçekleri sakladın?” Dany bundan hoşlanmamıştı. “Bana anlatacaksın. Şimdi.”</p>

    <p>Arstan başını eğdi. “Qarth’ta, bana adımı sorduğunuzda, bana Arstan dendiğini söylemiştim. Bu kadarı doğruydu. Belwas ve ben size gelmek için doğuya doğru yolculuk ederken pek çok adam beni bu isimle çağırıyordu. Fakat bu benim gerçek adım değil.”</p>

    <p>Dany kızgın olduğundan çok şaşkındı. <em>Beni kandırdı, tıpkı Jorah’ın söylediği gibi ama daha demin hayatımı kurtardı.</em></p>

    <p>Sör Jorah öfkeden kıpkırmızı kesilmişti. “Mero sakallarını kesti ama sen sakal bıraktın değil mi? Neden o kadar tanıdık göründüğünü şimdi anlıyorum...”</p>

    <p>“Onu tanıyor musun?” diye sordu Dany sürgün şövalyeye.</p>

    <p>“Onu defalarca gördüm... genellikle uzaktan, kardeşlerinin yanında dururken ya da bir turnuvada at koştururken. Ama Yedi Krallık’taki her adam Cesur Barristan’ı tanır.” Jorah, kılıcının ucunu yaşlı adamın boğazına dayadı. “<em>Khaleesi,</em> önünüzde diz çöken adam Sör Barristan Selmy’dir. İşgalci Robert Baratheon’a hizmet etmek için sizin hanedanınıza ihanet eden Kral Muhafızları Lord Kumandanı.”</p>

    <p>Yaşlı şövalye gözlerini bile kırpmadı. “Karga, kuzguna karasın diyor ve sen ihanetten bahsediyorsun.”</p>

    <p>“Neden buradasın?” diye sordu Dany. “Eğer Robert, seni beni öldürmen için gönderdiyse neden hayatımı kurtardın?” <em>İşgalci’ye hizmet etmiş. Rhaegar’ın anısına ihanet etmiş ve Viserys’i sürgünde yaşayıp ötmeye terk etmiş. Ama benim ölmemi isteseydi, sadece kenara çekilmesi yeterdi...</em> “Şimdi bütün <em>gerçeği</em> istiyorum, şövalye onurunla cevap ver, İşgalci’nin adamı mısın benim mi?”</p>

    <p>“Beni kabul ederseniz sizinim.” Sör Barristan’ın gözlerinde yaş vardı. “Robert’ın affını aldım, evet. Kral Muhafızları’nda ve mecliste ona hizmet ettim. Kral Katili ve en az onun kadar kötü adamlarla birlikte hizmet verdim, giydiğim beyaz pelerini lekeleyen adamlarla birlikte. Bunu hiçbir şey affettiremez. Demir Taht’ta oturan aşağılık çocuk beni bir kenara atmasaydı hâlâ Kral Toprakları’nda hizmet veriyor olabilirdim, bunu kabul etmek beni utanca boğuyor. Ama o çocuk, omuzlarıma Beyaz Boğa tarafından serilen pelerini aldığında ve aynı gün beni öldürmeleri için adamlar gönderdiğinde gözlerimdeki perdeyi de kaldırdı. Artık gerçek kralımı bulmam ve onun hizmetinde ölmem gerektiğini biliyordum...”</p>

    <p>“Bu dileği yerine getirebilirim,” dedi Sör Jorah.</p>

    <p>“Sessiz ol,” dedi Dany. “Onu dinleyeceğim.”</p>

    <p>“Bir hain gibi ölmeliyim belki,” dedi Sör Barristan. “Lakin öyle öleceksem yalnız ölmemeliyim. Robert’ın affını almadan önce, Üç Dişli Mızrak’ta ona karşı savaştım. Sen mücadelenin diğer tarafındaydın Mormont, değil miydin?” Cevap almak için beklemedi. “Majesteleri, sizi yanılttığım için üzgünüm. Lannisterlar’ın size katıldığımı öğrenmesini engellemek için yaptım. İzleniyorsunuz, ağabeyiniz de izleniyordu. Lord Varys yıllar boyunca ağabeyinizin attığı her adımı rapor etti. Küçük konseyde otururken bu çeşit yüzlerce rapor duydum. Ve Khal Drogo’yla evlendiğiniz günden itibaren, yanınızda sırlarınızı satan bir muhbir vardı. Örümcek’e, altın ve vaatler karşılığında fısıltılar veriyordu.”</p>

    <p><em>Kastettiği... hayır olamaz.</em> “Yanılıyorsun.” Dany, Jorah Mormont’a baktı. “Ona yanıldığını söyle. Muhbir filan yok. Sör Jorah söyle ona. Biz seninle birlikte Dothrak denizini geçtik, kızıl toprakları geçtik...” Dany’nin kalbi tuzağa düşmüş bir kuş gibi çırpınıyordu. “Söyle ona Jorah. Nasıl yanlış anladığını söyle.”</p>

    <p>“Seni Ötekiler alsın Selmy.” Sör Jorah uzunkılıcını yere attı. “<em>Khaleesi,</em> sadece en baştaydı, sizi tanımadan önce... sizi sevmeden...”</p>

    <p><em>“Tek kelime etme!”</em> Dany, Jorah’tan uzaklaştı. “<em>Nasıl yaptın?</em> İşgalci sana ne vadetti? Altın, altın mı?” Ölümsüzler, Dany’nin iki ihanete daha uğrayacağını söylemişti; biri aşkta, biri altında. “Sana ne vadedildiğinı söyle.”</p>

    <p>“Varys... eve gidebileceğimi söyledi.” Jorah başını eğdi.</p>

    <p><em>Seni eve ben götürecektim!</em> Ejderhalar Dany’nin öfkesini sezmişti. Viserion kükredi, burnundan gri dumanlar çıktı. Drogon siyah kanatlarıyla havayı dövdü. Rhaegal başını döndürüp alev kustu. <em>Kelimeyi söyleyip ikisini de yakmalıyım.</em> Dany’nin güvenebileceği kimse yok muydu? Onu güvende tutacak kimse yok muydu? “Batıdiyar’ın bütün şövalyeleri siz ikiniz kadar sahte mi? Defolun, ejderhalarım ikinizi de kızartmadan önce gidin. Kızartılmış yalancılar nasıl kokar? Esmer Ben’in lağımları kadar iğrenç mi? <em>Gidin!</em>”</p>

    <p>Sör Barristan ağır ağır ayağa kalktı. İlk kez kendi yaşında görünüyordu. “Nereye gidelim Majesteleri?”</p>

    <p>“Cehenneme, Kral Robert’a hizmet etmek için.” Dany, yanaklarındaki sıcak gözyaşlarını hissetti. Drogon kuyruğunu ileri geri sallayarak çığlık attı. “İkinizi de Ötekiler alsın.” <em>Gidin, ikiniz de sonsuza kadar gidin. Yüzlerinizi bir daha gördüğümde o hain kafalarınızı alacağım.</em> Ama bu sözleri söyleyemiyordu Dany. <em>Bana ihanet ettiler. Ama beni kurtardılar. Ama bana yalan söylediler.</em> “Gidin...” <em>Benim ayım, benim güçlü ve öfkeli ayım, onsuz ne yapacağım? Ve yaşlı adam, ağabeyimin dostu.</em> “Gidin... gidin...” <em>Nereye?</em></p>

    <p>Ve sonra Dany biliyordu.</p>
  </div>
</body>
</html>
