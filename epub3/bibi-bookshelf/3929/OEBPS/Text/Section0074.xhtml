<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jon</h1>

    <p>Baltalar gece gündüz çınlıyordu.</p>

    <p>Jon en son ne zaman uyuduğunu hatırlamıyordu. Gözlerini kapadığında dövüşü görüyordu ve uyandığında dövüşüyordu. Kral Kulesi’ndeyken bile ahşaba gömülen bronzun, taşın ve çalıntı çeliğin gürültüsünü duyabiliyordu. Sur’un tepesindeki ısınma kulübesinde dinlenmeye çalışırken sesler daha şiddetli işitiliyordu. Mance’in şahmerdanları ve kemik ya da taş dişli testereleri de iş başındaydı. Bir keresinde, Jon bitkin, uykuya dalmak üzereyken Tekinsiz Orman’dan muazzam bir çatırtı gelmiş ve bir muhafız ağacı toprak ve iğne bulutuyla birlikte devrilmişti.</p>

    <p>Owen geldiğinde Jon uyanıktı; ısınma kulübesinin zemininde, bir kürk yığının altında huzursuzca uzanmış haldeydi. Jon’un omzunu sarsarak, “Lord Kar,” dedi Owen, “şafak.” Jon’un ayağa kalkmasına yardım etmek için elini uzattı. Diğerleri de uyanıyordu, kulübenin dar sınırları içinde birbirlerine çarparak çizmelerini giyiyor, kılıç kemerlerini takıyorlardı. Kimse konuşmuyordu. Konuşamayacak kadar yorgunlardı. Son günlerde hemen hemen hiç kimse Sur’dan ayrılmamıştı. Kafesle yukarı çıkıp aşağı inmek uzun vakit alıyordu. Kara Kale, Üstat Aemon’a, Sör Wynton Stout’a ve dövüşemeyecek kadar yaşlı ya da hasta birkaç adama terk edilmişti.</p>

    <p>“Kralın buraya geldiği bir rüya gördüm,” dedi Owen mutlulukla. “Üstat Aemon bir kuzgun gönderdi ve Kral Robert bütün kuvvetiyle geldi. Rüyamda onun altın sancaklarını gördüm.”</p>

    <p>Jon gülümsedi. “Bu çok güzel bir manzara olurdu Owen,” dedi. Bacağındaki sancılı ağrıyı duymazdan gelerek omuzlarına siyah bir kürk pelerin serdi, kol değneğini aldı ve yeni bir günle yüzleşmek üzere Sur’a çıktı. Yarım mil kuzeyde yabanıl kampları kıpırdanıyordu. Kamp ateşlerinin dumanlı parmakları şafağın solgun semasını tırmalıyordu. Yabanıllar, ormanın kenarı boyunca hayvan derilerinden ve postlardan çadırlar kurmuştu, hatta ağaç kütüklerinden ve ince dallardan bir uzun salon bile inşa etmişlerdi. Doğuda at sıraları vardı, batıda mamutlar ve her yerde adamlar; kılıçlarını keskinleştiriyor, ilkel mızraklara uç takıyor, deriden, boynuzdan ve kemikten yapılmış eğreti zırhlar kuşanıyorlardı. Jon, görebildiği her adama karşılık ormanın içinde göremediği yirmi adam olduğunu biliyordu. Çalılar onları hava şartlarından bir nebze koruyor ve nefret ettikleri kargaların gözlerinden saklıyordu.</p>

    <p>Yabanıl okçuları, tekerlekli kalkanlarını iterek yürümeye başlamıştı bile. “Kahvaltı oklarımız da geliyor işte,” dedi her sabah yaptığı gibi neşeyle. <em>Bununla dalga geçebilmesi iyi,</em> diye düşündü Jon. <em>Biri yapmak zorunda.</em> Üç gün önce o kahvaltı oklarından biri, Gül Ormanı’ndan Kırmızı Alyn’i bacağından yakalamıştı. Yeterince aşağı sarkmayı göze alırsan, delikanlının hâlâ Sur’un dibinde yatan bedenini görebilirdin. Pyp’in şakasına gülmenin Alyn’in cesedine bakmaktan iyi olduğunu düşünmek zorundaydı Jon.</p>

    <p>Tekerlekli kalkanlar, arkalarına beş kişinin saklanabileceği genişlikte ahşap ve eğimli korumalıklardı. Okçular bu kalkanları Sur’un yakınına itiyor, daha sonra arkalarında diz çöküyor ve ahşabın üstündeki deliklerden ok fırlatıyorlardı. Yabanıllar bu kalkanları ilk kez çıkardığında, Jon ateş okları fırlatılmasını emretmiş ve bir düzine kalkanı tutuşturmuştu ama bu olaydan sonra Mance, kalkanları çiğ hayvan derisiyle kaplamaya başlamıştı. Şimdi dünyadaki bütün ateş okları gelse onları tutuşturamazdı. Hatta kara kardeşler, işleri bitmeden önce hangi saman askerin en çok ok toplayacağına dair bahse girmeye başlamıştı. Efkârlı Edd dört okla öndeydi ama Othell Yarwyck, Tumberjon ve Uzungöl’den Watt üçer oktaydı. Saman askerlere aralarında olmayan kardeşlerin adını verme geleneğini de başlatmıştı. “Daha fazla kardeşimiz varmış gibi görünmemizi sağlıyor,” demişti.</p>

    <p>“Karınlarında oklar olan daha fazla kardeş,” diye şikâyet etmişti Grenn ama bu itiyat adamları yüreklendiriyormuş gibi görünüyordu, bu yüzden Jon isimlerin kalmasına ve bahsin devam etmesine izin vermişti.</p>

    <p>Sur’un kenarında, ince ve uzun üç bacağın üstünde pirinç gövdeli bir Myr gözü duruyordu. Üstat Aemon bir zamanlar bu gözü yıldızlara bakmak için kullanıyordu, kendi gözleri onu yarı yolda bırakmadan önce. Jon, düşmana bakmak için tüpü aşağı çevirdi. Mance Rayder’ın kar ayısı postlarından yapılmış büyük, beyaz çadırı bu mesafeden bile ayırt ediliyordu. Jon bu sabah Mance’in kendisini göremiyordu ama onun kadını Dalla dışarıdaki ateşle ilgileniyordu. Dalla’nın kız kardeşi Val de çadırın yanında bir dişi keçiyi sağıyordu. Dalla’nın karnı öyle şişmişti ki kadının hareket edebilmesi mucizeydi. <em>Bebek çok yakında geliyor olmalı,</em> diye düşündü Jon. Gözü doğuya çevirdi ve kaplumbağayı bulana dek çadırların ve ağaçların arasını taradı. <em>Çok yakında bu da gelecek.</em> Yabanıllar gece boyunca ölü bir mamutun derisini yüzmüştü, şimdi çiğ ve kanlı deriyi kaplumbağanın çatısına bağlıyorlardı, koyun derilerinin ve postların üstüne bir kat daha. Kaplumbağa yuvarlak bir çatıya ve sekiz büyük tekerleğe sahipti, hayvan derilerinin altında dayanıklı bir ahşap iskelet vardı. Yabanıllar kaplumbağayı hızla birleştirmeye başladığında, Saten onların bir gemi inşa ettiğini düşünmüştü. <em>Çok yanlış değil.</em> Kaplumbağa, ters çevrilmiş, baş ve kıç tarafı açık bırakılmış bir gemi gövdesiydi; tekerlekleri olan bir uzun salon.</p>

    <p>“Bitmiş değil mi?” diye sordu Grenn.</p>

    <p>“Bitmek üzere.” Jon gözü ileri itti. “Büyük ihtimalle bugün gelecek. Varilleri doldurdunuz mu?”</p>

    <p>“Hepsini. Gece boyunca iyice donmuşlar, Pyp kontrol etti.”</p>

    <p>Grenn, Jon’un ilk arkadaş olduğu iri, hantal ve kırmızı boyunlu çocuktan çok farklıydı şimdi. Boyu on beş santim uzamıştı, göğsü ve kolları kalınlaşmıştı, İlk İnsanlar’ın Yumruğu’ndan beri ne saçlarını kesmiş ne de sakallarını düzeltmişti. Bu haliyle bir yaban öküzü kadar iri ve kıllı görünüyordu, eğitim sırasında Sör Alliser Thorne’un ona taktığı alaycı isim de buydu. Şimdi yorgun görünüyordu gerçi. Jon bu kadarını söylediğinde Grenn başını salladı. “Bütün gece yabanılların baltalarını dinledim. Onca gürültünün içinde uyuyamadım.”</p>

    <p>“Öyleyse git ve uyu.”</p>

    <p>“İhtiyacım yok...”</p>

    <p>“Var. Seni dinlenmiş bir halde istiyorum. Hadi, dövüş sırasında uyumana izin veremem.” Jon kendini gülümsemeye zorladı. “Şu kahrolası varilleri hareket ettirebilen tek kişi sensin.”</p>

    <p>Grenn homurdanarak gitti ve Jon göze geri döndü, yabanıl kampını inceledi. Zaman zaman yukarıdan bir ok geçiyordu ama Jon bunları görmezden gelmeyi öğrenmişti. Menzil çok uzundu ve açı kötüydü, vurulma olasılığı azdı. Kampta hâlâ Mance Rayder’dan bir iz yoktu ama Jon kaplumbağanın yanındaki Tormund Devfelaketi’ni ve onun iki oğlunu gördü. Tormund bir keçi budunu kemirip emirler yağdırırken, oğulları mamut derisiyle cebelleşiyordu. Jon başka bir yerde, derideğiştiren bir yabanıl olan Varamyr Altıderi’yi buldu, adam ağaçların arasında yürüyordu, gölgekedisi hemen arkasındaydı.</p>

    <p>Jon, vinç zincirlerinin gıcırtısını ve kafes kapısının demir kükremesini duyduğunda, Hobb’un, her sabah yaptığı gibi kahvaltılarını getirdiğini anladı. Mance’in kaplumbağasının görüntüsü Jon’un bütün iştahını kaçırmıştı. Kaledeki yağ tamamen bitmişti ve son zift fıçısı iki gece önce Sur’dan aşağı yuvarlanmıştı. Çok yakında okları da tükenecekti ve yenilerini yapacak ok ustaları yoktu. İki gece önce batıdan bir kuzgun gelmişti, Sör Denys Mallister’dan. Görünüşe göre Bowen Marsh, yabanılları önce Gölge Kule’ye sonra da Gorge Geçidi’nin karanlıklarına kadar kovalamıştı. Kafatası Köprüsü’nde Ağlak ve üç yüz yabanılla karşılaşmış ve kanlı bir mücadelenin galibi olmuştu. Fakat zaferin bedeli ağırdı. Aralarında Endrew Tarth ve Sör Aladale Wynch’in de olduğu yüzden fazla kardeş katledilmişti. Yaşlı Nar ağır yaralı bir halde Gölge Kule’ye geri götürülmüştü. Üstat Mullin onunla ilgileniyordu ama adamın Kara Kale’ye dönecek kadar iyileşmesi epey vakit alacaktı.</p>

    <p>Jon o mektubu okuduğunda, Zei’yi kaledeki en iyi ata bindirmiş ve köylülerden Sur’a adam vermelerini rica etmesi için Köstebek Kasabası’na göndermişti. Kız geri dönmemişti. Jon’un kızın peşinden gönderdiği Mully, bütün kasabanın, hatta genelevin bile terk edildiği raporuyla gelmişti. Zei büyük ihtimalle kasabalıları takip etmiş ve doğrudan Kral Yolu’na inmişti. <em>Belki de hepimiz aynı şeyi yapmalıyız,</em> diye düşündü Jon sıkıntıyla.</p>

    <p>Aç ya da değil, Jon kendini bir şeyler yemeye zorladı. Uyumaması yeterince kötüydü, bir de yemek yemezse ayakta kalamazdı. <em>Ayrıca, bu benim son yemeğim olabilir. Bu hepimizin son yemeği olabilir.</em> Midesi ekmek, domuz pastırması, soğan ve peynirle dolduğunda Jon, Beygir’in, <em>“GELİYOR!”</em> diye bağırdığını duydu.</p>

    <p>‘Gelen’in ne olduğunu sormaya kimsenin ihtiyacı yoktu. Jon da çadırların ve ağaçların arasında sürünerek ilerleyen şeyi görmek için üstadın Myr gözüne ihtiyaç duymuyordu. “Bir kaplumbağaya benzemiyor aslında,” dedi Saten. “Kaplumbağaların kürkü yoktur.”</p>

    <p>“Pek çoğunun tekerlekleri de yoktur,” dedi Pyp.</p>

    <p>“Savaş borusunu çalın,” diye emretti Jon. Keg, Grenn’i ve gece boyunca nöbet tutan diğer uyuyanları uyandırmak için iki uzun ses üfledi. Eğer yabanıllar geliyorsa Sur’un her adama ihtiyacı olacaktı. <em>Tanrılar biliyor ki sayımız çok az.</em> Pyp’e, Fıçı’ya, Saten’e, Beygir’e, Öküz Owen’a, Tim Düğümdil’e, Mully’ye, Eksik Çizme’ye ve diğerlerine baktı Jon. Onları o tünelin dondurucu karanlığında, aralarında sadece birkaç demir parmaklık varken yabanıllarla göğüs göğüse, kılıç kılıca dövüşürken hayal etmeye çalıştı. Kaplumbağayı kapı kırılmadan önce durdurmayı başaramazlarsa olacak şey buydu.</p>

    <p>“Çok büyük,” dedi Beygir.</p>

    <p>Pyp ağzını şapırdattı. “Ondan çıkacak çorbayı düşünsene.” Şaka ölü doğmuştu. Pyp’in sesi bile yorgun geliyordu. <em>Yarı ölü görünüyor,</em> diye düşündü Jon, <em>ama hepimiz öyle görünüyoruz.</em> Sur’un Ötesindeki Kral öyle çok adama sahipti ki her taarruzda yeni saldırganlar gönderebiliyordu ama her saldırıyı aynı bir avuç kara kardeş karşılıyordu. Bu, onları perişan etmişti.</p>

    <p>Ahşabın ve hayvan derilerinin altındaki adamlar bütün güçleriyle kaplumbağayı çekecekti, Jon bunu biliyordu; omuzlarını ahşaba dayayacak, tekerleklerin dönmeye devam etmesi için ipleri gerili tutacaklardı ama kaplumbağa kapıya dayandığı anda ipleri baltalarla değiştireceklerdi. Mance bugün mamutları göndermiyordu en azından. Jon buna memnundu. Mamutların olağanüstü gücü Sur’da harcanıyordu ve cüsseleri sadece kolay hedefler olmalarını sağlıyordu. Gelen son mamutun ölmesi bir buçuk gün sürmüştü, hayvanın acı dolu inlemeleri korkunçtu.</p>

    <p>Kaplumbağa taşların, ağaç köklerinin ve çalıların arasında ağır ağır sürünüyordu. Daha önceki saldırılar yabanıllara yüz ya da daha fazla cana mal olmuştu. Pek çoğu düştüğü yerde yatıyordu hâlâ. Çatışmanın durduğu sessiz zamanlarda kargalar geliyor ve cesetleri ziyaret ediyordu ama şimdi çığlıklar atarak kaçıyordu kuşlar. Kaplumbağanın görüntüsünü Jon’dan fazla sevmiyorlardı.</p>

    <p>Saten, Beygir ve diğerleri Jon’a bakıyordu. Bunun farkındaydı. Onun emirlerini bekliyorlardı. Jon ise çok yorgundu, artık ne yapacağını bilmiyordu. <em>Sur benim,</em> diye hatırlattı kendine. “Owen, Beygir, mancınıklara. Fıçı, sen ve Eksik Çizme akreplere. Diğerleriniz, yaylarınızı gerin. Ateş okları. Bakalım şu şeyi yakabilecek miyiz.” Jon bunun beyhude bir hareket olacağını biliyordu ama çaresizce durmaktan iyiydi.</p>

    <p>Zor hareket ettirilen ve ağır ilerleyen kaplumbağa kolay bir hedefti. Jon’un okçuları ve arbaletçileri, kaplumbağayı kısa zaman içinde hantal bir ahşap kirpiye dönüştürdü... ama ıslak hayvan derileri, tıpkı tekerlekli kalkanları korudukları gibi kaplumbağayı da koruyordu, alevli oklar neredeyse deriye saplandıkları anda sönüyordu. Jon sessizce küfür etti. “Akrepler,” diye emretti. “Mancınıklar.”</p>

    <p>Akrep okları derilere gömüldü ama ateş oklarından fazla zarar vermediler. Kaplumbağanın çatısında zıplayan kayalar kalın hayvan derilerinin üstünde küçük çukurlar bıraktı. Büyük mancınıklardan fırlatılacak bir kaya kaplumbağayı ezebilirdi fakat aletlerden biri hâlâ bozuktu ve yabanıllar diğer mancınığın yükünün boşaldığı alandan uzak duruyordu.</p>

    <p>“Jon, hâlâ geliyor,” dedi Öküz Owen.</p>

    <p>Bunu Jon da görebiliyordu. Kaplumbağa, ölüm sahasından geçerken yalpalıyor, gürlüyor, sarsılıyor ve santim santim, metre metre yaklaşıyordu. Yabanıllar onu Sur’a dayadığında ihtiyaç duydukları sığınağa kavuşacak ve baltalarını aceleyle onarılmış dış kapılara indirirken güvende olacaklardı. İçeride, buzun altında, tüneldeki gevşek molozları temizlemeleri sadece birkaç saatlerini alacaktı ve sonra karşılarında iki demir kapı, birkaç yarı donmuş ceset ve Jon tarafından karanlıkta dövüşmek ve ölmek üzere gönderilmiş kardeşlerden başka bir engel olmayacaktı.</p>

    <p>Jon’un solundaki mancınık bir <em>güm</em> sesi çıkardı ve havayı taşlarla doldurdu. Taşlar kaplumbağanın üstüne dolu misali düşerek zarar vermeden sekip gittiler. Yabanıl okçuları tekerlekli kalkanların arkasından ok salmaya devam ediyordu. Oklardan biri, saman askerlerden birinin yüzüne saplandı. “Uzungöl’den Watt dört oldu!” diye bağırdı Pyp. “Eşitlik var!” Ama bir sonraki ok Pyp’in kulağının dibinden geçti. <em>“Yuh!”</em> diye bağırdı aşağıya. “Ben turnuvada yokum!”</p>

    <p>“Deriler yanmayacak.” Dedi Jon, diğerlerine olduğu kadar kendine. Tek umutları, Sur’a ulaştığında kaplumbağayı ezmeye çalışmaktı. Bunun için büyük kayalara ihtiyaçları vardı. Kaplumbağa ne kadar sağlam inşa edilmiş olursa olsun, iki yüz on beş metre yükseklikten dümdüz tepesine inen büyük bir kaya parçasından biraz hasar alırdı. “Grenn, Owen, Fıçı, vakit geldi.”</p>

    <p>Isınma kulübesinin yanına, meşe ağacından yapılmış bir düzine sağlam varil dizilmişti, varillerin içi kırılmış taşlarla doluydu; kara kardeşlerin, Sur’un üstünde daha sağlam adımlar atmak için yürüme yoluna döktükleri mucurlar. Jon dün, yabanılların kaplumbağayı derilerle kapladığını gördükten sonra Grenn’e varillerin içine su dökmesini söylemişti. Su, kırık taşların arasına sızacak ve taşlarla birlikte bir bütün halinde donacaktı. Sahip olabilecekleri, bir kaya parçasına en yakın şey buydu.</p>

    <p>“Neden onları dondurmamız gerekiyor?” diye sormuştu Grenn. “Neden varilleri öylece yabanılların üstüne yuvarlamıyoruz?”</p>

    <p>Jon cevap vermişti. “Eğer varil aşağı düşerken Sur’a çarparsa, patlar ve her tarafa mucur saçar. Bizim niyetimiz o fahişe evlatlarının üstüne çakıl taşı yağdırmak değil.”</p>

    <p>Jon, Grenn’le birlikte bir varili iterken, Fıçı ve Owen başka bir varille cebelleşiyordu. Varili ileri geri sallayarak dibinde oluşan buzu kırdılar ve ahşabı yapıştığı yerden kurtardılar. “Bu şey bir ton çekiyor,” dedi Grenn.</p>

    <p>“Yana devir ve yuvarla,” dedi Jon. “Dikkatli ol, ayağının üstünden yuvarlanırsa sonun Eksik Çizme’ninkine benzer.”</p>

    <p>Varil yana devrildiğinde, Jon bir meşale aldı ve Sur’un yüzeyinin üstünde ileri geri salladı, buzu biraz eritmeye yetecek kadar. İnce su tabakası varilin daha kolay yuvarlanmasını sağladı. Aslında fazla kolaydı; varili az kalsın kaybediyorlardı. Ama sonunda, dört kişi güçlerini birleştirdiklerinde, varili duvarın kenarına yuvarladılar ve tekrar dik hale getirdiler.</p>

    <p>Pyp, “Kapımızda bir kaplumbağa var!” diye bağırdığında, kapının üzerine dört meşe varil dizmişlerdi. Jon, ağırlığını yaralı bacağına verdi ve aşağı bakmak için duvarın kenarından sarktı. <em>Ahşap setler. Marsh ahşap setler inşa etmeliydi.</em> Yapmış olmaları gereken çok fazla şey vardı. Yabanıllar, ölü devleri kapının önünden çekiyordu. Beygir ve Mully yabanılların üstüne taş atıyordu. Jon bir adamın devrildiğini görür gibi oldu ama taşlar kaplumbağaya zarar verecek kadar büyük değildi. Yabanılların, yollarındaki ölü mamutu ne yapacağını merak ediyordu Jon ama sonra gördü. Kaplumbağa, hemen hemen bir uzun salon kadar genişti, yani yabanıllar kaplumbağayı basitçe mamut leşinin üstünden itti. Jon’un bacağı seğirdi. Beygir, onu kolundan yakalayıp geri çekerek emniyete aldı. “Böyle aşağı sarkmamalısın,” dedi çocuk.</p>

    <p>“Ahşap setler inşa etmeliydik.” Jon, ahşaba vuran baltaların sesini duyar gibi oldu ama büyük ihtimalle kulaklarında çınlayan korkuydu bu. Grenn’e baktı. “Şimdi.”</p>

    <p>Grenn arkasına geçtiği varile omzunu dayadı ve itmeye başladı. Owen ve Mully ona yardım etmek için hareketlendiler. Otuz santim dışarı ittiler, sonra bir otuz santim daha ve varil gözden kayboldu.</p>

    <p>Sur’a çarpan varilin <em>güm</em> sesini duydular, sonra parçalanan ahşabın şiddetli çarpmasını ve <em>çatırtı</em>sını. Çatırtıyı bağrışmalar ve çığlıklar takip etti. Saten sevinçle bağırdı, Öküz Owen daireler çizerek dans etti. Pyp aşağı sarktı ve, “Kaplumbağanın içi tavşanlarla doluymuş!” dedi, “Şunların nasıl zıplayıp kaçtığına bir baksanıza!”</p>

    <p><em>“Tekrar,”</em> diye bağırdı Jon. Grenn ve Fıçı omuzlarını sıradaki varile dayadılar ve onu aşağı bıraktılar.</p>

    <p>İşleri bittiğinde Mance’in kaplumbağası ezik ve parçalanmış bir harabeye dönmüştü, yabanıllar kaplumbağanın diğer ucundan dışarı dökülüyor, ellerini ve ayaklarını kullanarak kamplarına doğru koşuyorlardı. Saten, arbaletini aldı ve daha hızlı kaçmalarını sağlamak için yabanıllara birkaç ok saldı. Grenn sakallarının arasından sırıtıyordu, şakalar yapıyordu ve hiçbiri bugün ölmüyordu.</p>

    <p><em>Ama yarın sabah...</em> Jon kulübeye doğru baktı. Birkaç dakika önce on iki varil olan yerde şimdi sekiz varil vardı. O an nasıl yorgun olduğunu fark etti ve yarasının nasıl acıdığını. <em>Uykuya ihtiyacım var. En azından birkaç saat.</em> Biraz rüya şarabı için Üstat Aemon’a gidebilirdi, şarabın yardımı olurdu. “Aşağı inip Kral Kulesi’ne gidiyorum,” dedi kardeşlere, “Mance bir şeyler yapmaya kalkışırsa beni çağırın. Pyp, Sur senin.”</p>

    <p>“Ben?” dedi Pyp.</p>

    <p>“O?” dedi Grenn.</p>

    <p>Jon gülümseyerek çocukların yanından ayrıldı ve kafese binip aşağı indi.</p>

    <p>Bir kadeh rüya şarabı <em>gerçekten</em> işe yaradı. Jon, uyku hücresindeki dar yatağa uzanır uzanmaz teslim oldu. Rüyaları tuhaf ve dağınıktı; garip seslerle, çığlıklarla ve bağrışmalarla doluydu, bir savaş borusundan çıkan pes ve yüksek, bir uzun nota havada asılı kaldı.</p>

    <p>Jon uyandığında, pencere görevi gören ince ok deliğinin dışındaki gökyüzü siyahtı ve Jon’un tepesinde tanımadığı dört adam dikiliyordu. Birinin elinde fener vardı. En uzun olanları, “Jon Kar,” dedi kabaca, “çizmelerini giy ve bizimle gel.”</p>

    <p>Jon’un uyku sersemi halde ilk düşündüğü şey, o uyurken Sur’un bir şekilde düştüğü oldu, Mance Rayder daha fazla dev ya da yeni bir kaplumbağa göndermiş ve kapıyı kırmıştı. Ama Jon gözlerini ovuşturduğunda, yabancıların baştan ayağa siyahlar giydiğini gördü. <em>Bunlar Gece Nöbetçileri’nin adamları,</em> diye fark etti. “Nereye geliyorum? Siz kimsiniz?”</p>

    <p>Uzun boylu adam bir el işareti yaptı ve diğer adamlardan ikisi Jon’u yataktan kaldırdı. Fenerli adamın önderliğinde onu hücresinden çıkarıp yarım kat yukarıya, Yaşlı Ayı’nın çalışma odasına götürdüler. Jon, ellerini ahşap bastonunun başında birleştirmiş halde ateşin yanında oturan Üstat Aemon’ı gördü. Rahip Cellador her zaman olduğu gibi yarı sarhoştu ve Sör Wynton Stout bir pencere sekisinde uyukluyordu. Diğer kardeşler Jon’a yabancıydı. Biri dışında hepsi.</p>

    <p>Kürk yakalı pelerini ve cilalı çizmelerinin içinde kusursuz görünen Sör Alliser Thorne döndü ve, “İşte dönek burada lordum,” dedi. “Kışyarı’ndan Lord Stark’ın piçi.”</p>

    <p>“Ben dönek değilim,” dedi Jon buz gibi bir sesle.</p>

    <p>“Göreceğiz.” Eskiden Yaşlı Ayı’nın mektuplarını yazdığı masanın arkasındaki deri sandalyede, Jon’un tanımadığı iri, geniş yapılı, gıdılı bir adam oturuyordu. “Evet, göreceğiz,” dedi tekrar. “Jon Kar olduğunu inkâr etmeyeceksin umarım? Stark’ın piçi?”</p>

    <p>“Kendisine <em>Lord</em> Kar demekten hoşlanıyor.” Sör Alliser kısa boylu, ince ve kaslı bir adamdı ve acımasız gözleri o anda keyifle koyulaşmıştı.</p>

    <p>“Bana Lord Kar adını takan sensin,” dedi Jon. Sör Alliser, Kara Kale’de silah ustası olarak görev yaptığı zamanlarda, eğittiği çocuklara isimler takmaktan hoşlanırdı. Yaşlı Ayı, Thorne’u, Kıyıdaki Denizgözcüsü’ne göndermişti. <em>Diğer adamlar Doğugözcüsü’nden olmalı. Kuzgun, Cotter Turna’ya ulaştı ve Turna bize yardım gönderdi.</em> “Kaç adam getirdiniz?” diye sordu Jon masanın arkasındaki adama.</p>

    <p>“Soruları ben soracağım,” diye yanıt verdi gıdılı adam. “Yemin bozmak, korkak olmak ve kaçmakla suçlanıyorsun Jon Kar. Kardeşlerini İlk İnsanlar’ın Yumruğu’nda ölüme terk ettiğini ve kendi kendini Sur’un Ötesindeki Kral ilan eden yabanıl Mance Rayder’a katıldığını inkâr mı ediyorsun?”</p>

    <p><em>“Terk etmek?..”</em> Bu soru Jon’u neredeyse boğuyordu.</p>

    <p>O sırada Üstat Aemon konuştu. “Lordum, Jon Kar bize döndüğünde, Donal Noye ve ben bu meseleleri tartıştık ve Jon’un açıklamalarından tatmin olduk.”</p>

    <p>“Ama ben olmadım üstat,” dedi gıdılı adam. “O <em>açıklamaları</em> bizzat dinleyeceğim. Evet, dinleyeceğim!”</p>

    <p>Jon öfkesini yuttu. “Ben kimseyi terk etmedim. Yumruk’tan, Çığlık Geçidi’ni araştırmak üzere Qhorin Yarımel’le birlikte ayrıldım. Aldığım emir üzerine yabanıllara katıldım. Yarımel, Mance’in Kış Borusu’nu bulmuş olabileceğinden endişeliydi...”</p>

    <p>“Kış Borusu?” Sör Alliser kıkırdadı. “Yabanılların snarklarını sayma emri de aldın mı Lord Kar?”</p>

    <p>“Hayır. Ama <em>devlerini</em> elimden geldiğince saydım.”</p>

    <p><em>“Sör,”</em> diye parladı gıdılı adam. “‘Sör Alliser’a <em>sör</em> diye hitap edeceksin. Bana da <em>lordum</em> diye. Ben Janos Slynt. Harrenhal Lordu ve Bowen Marsh garnizonuyla birlikte geri dönene kadar Kara Kale’nin kumandanı. Bize gereken saygıyı göstereceksin, evet. Sör Alliser gibi kutsanmış bir şövalyenin, bir hainin piçi tarafından küçük düşürülmesine tahammül etmem.” Etli parmağını Jon’un yüzüne doğrulttu. “Yatağına bir yabanıl kadını aldığını inkâr mı ediyorsun?”</p>

    <p>“Hayır.” Jon’un Ygritte için duyduğu keder, onun kızı inkâr edemeyeceği kadar tazeydi. “Hayır lordum.”</p>

    <p>“Sana o kirli fahişeyi becermeni emreden de Yarımel’di sanırım?” diye sordu Sör Alliser sırıtarak.</p>

    <p>“<em>Sör.</em> O bir fahişe değildi, <em>sör.</em> Yarımel bana geri adım atmamamı söyledi, yabanıllar benden ne isterse istesin. Fakat... yapmam gereken şeyin ötesine geçtiğimi inkâr etmeyeceğim... o kızı önemsediğimi.”</p>

    <p>“Bir yemin bozan olduğunu kabul ediyorsun o halde,” dedi Janos Slynt.</p>

    <p>Jon, Kara Kale’deki adamların yarısının, genelevdeki gömülü hazineleri bulmak için zaman zaman Köstebek Kasabası’na gittiğini biliyordu ama Ygritte’i, Köstebek Kasabası’nın fahişeleriyle bir tutarak küçük düşürmeyecekti. “Yeminimi bir kadınla bozdum. Bunu kabul ediyorum. Evet.”</p>

    <p>“Evet <em>lordum!</em>” Slynt bağırdığında gıdısı titredi. Adam Yaşlı Ayı kadar genişti, Mormont kadar yaşarsa onun kadar kel olacağı da şüphesizdi. Saçlarının yarısı şimdiden dökülmüştü ama adam kırk yaşından fazla olamazdı.</p>

    <p>“Evet lordum,” dedi Jon. “Yarımel’in emrettiği gibi yabanıllarla birlikte at sürdüm, yemek yedim ve kürklerimi Ygritte’le paylaştım. Lakin size yemin ederim ki asla dönek olmadım. Bulduğum ilk fırsatta Magnar’dan kaçtım ve kardeşlerime ya da diyara karşı asla silahıma sarılmadım.”</p>

    <p>Lord Slynt’in küçük gözleri Jon’un yüzünü inceledi. “Sör Glendon,” dedi adam, “diğer mahkûmu getirin.”</p>

    <p>Sör Glendon, Jon’u yatağından sürükleyen uzun boylu adamdı. Glendon odadan çıkarken dört kişi daha onunla gitti fakat çok geçmeden bir tutsakla birlikte geri döndüler. Ufak tefek, solgun, elleri ve ayakları kelepçeli, epey hırpalanmış bir adam olan tutsağın tek kaşı, üçgen bir saç çizgisi ve dudağının üstünde bir parça pislik varmış gibi görünen bıyığı vardı. Adamın yüzü şişmiş ve morarmıştı, dişlerinin çoğu kırılmıştı.</p>

    <p>Doğugözcüsü’nün adamları tutsağı sertçe yere fırlattı. Lord Slynt kaşlarını çatarak tutsağa baktı. “Bahsettiğin adam bu mu?”</p>

    <p>Tutsak gözlerini kırpıştırdı. “Evet.” Jon yerdeki tutsağın Çıngıraklı olduğunu ancak o zaman fark etti. <em>Zırhı yokken farklı görünüyor,</em> diye düşündü. “Evet,” diye tekrar etti yabanıl, “Yarımel’i öldüren korkak bu. Ayazdiş’te, biz diğer kargaları avlayıp her birini öldürdükten sonra yaptı. Bunu da öldürürdük ama değersiz hayatı için yalvardı, onu kabul edersek bize katılacağını söyledi. Yarımel, ondan önce bu korkağın öleceğine dair yemin etti ama kurt, Qhorin’i parçalara ayırdı, bu korkak da adamın boğazını kesti.” Çıngıraklı, çarpık dişleriyle Jon’a sırıttı ve ayağına kan tükürdü.</p>

    <p>Janos Slynt talepkâr bir tonla, “Pekâlâ?” dedi Jon’a. “Bunu inkâr ediyor musun? Yoksa Qhorin’in onu öldüreni emrettiğini mi iddia edeceksin?”</p>

    <p>“Qhorin...” Kelimeleri söylemek zordu. “Yabanıllar benden ne isterse yapmamı söyledi.”</p>

    <p>Slynt çalışma odasına göz gezdirdi, diğer Doğugözcüsü adamlarına baktı. “Bu çocuk benim kafamın üstüne bir turp kasası düştüğünü mü sanıyor?”</p>

    <p>“Yalanların seni kurtaramaz artık Lord Kar,” diye uyardı Sör Alliser Thorne. “Sana gerçekleri söyleteceğiz piç.”</p>

    <p>“Size gerçekleri söyledim. Atlarımız çok yorgundu ve Çıngıraklı hemen arkamızdaydı. Qhorin benden yabanıllara katılmışım gibi davranmamı istedi. <em>‘Senden ne isterlerse istesinler geri adım atmamalısın,’</em> dedi. Benden onu öldürmemi isteyeceklerini biliyordu. Çıngıraklı onu her halükârda öldürecekti, Qhorin bunu da biliyordu.”</p>

    <p>“Şimdi sen, büyük Qhorin Yarımel’in <em>bu</em> yaratıktan korktuğunu mu iddia ediyorsun?” Slynt, Çıngıraklı’ya baktı ve küçümseme dolu bir kahkaha attı.</p>

    <p>“Kemik Lordu’ndan herkes korkar,” diye homurdandı yabanıl. Sör Glendon’dan bir tekme yedi ve tekrar sessizliğe gömüldü.</p>

    <p>“Ben asla böyle bir şey söylemedim,” diye ısrar etti Jon.</p>

    <p>Slynt yumruğunu masaya vurdu. “Seni dinledim! Görünüşe göre Sör Alliser seni doğru tartmış. O piç dişlerinin arasından yalanlar söylüyorsun. Ama buna katlanmayacağım! Şu sakat <em>demirciyi</em> kandırmış olabilirsin lakin Janos Slynt’i kandıramazsın! Ah, hayır. Janos Slynt yalanları o kadar kolay yutmaz. Kafatasımın kabaklarla dolu olduğunu mu düşündün?”</p>

    <p>“Kafatasınızın neyle dolu olduğunu bilmiyorum. Lordum.”</p>

    <p>“Lord Kar hiçbir şey değilse de kibirlidir,” dedi Sör Alliser. “Qhorin’i öldürdü, tıpkı dönek arkadaşlarının Lord Mormont’u öldürdüğü gibi. Bütün bunların aynı komplonun parçası olduğunu öğrenmek beni hiç şaşırtmaz. Bu işte Benjen Stark’ın parmağı da olabilir. Bana sorarsanız, Benjen şu anda bile Mance Rayder’ın çadırında oturuyor. Bu Starklar’ı bilirsiniz lordum.”</p>

    <p>“Bilirim,” dedi Janos Slynt. “Çok iyi bilirim.”</p>

    <p>Jon eldivenini çıkardı ve adamlara yanık elini gösterdi. “Elimi, Lord Mormont’u bir yaratıktan kurtarırken yaktım. Ve benim amcam onurlu bir adamdı. Yeminlerine asla ihanet etmezdi.”</p>

    <p>“Senin gibi mi?” diye dalga geçti Sör Alliser.</p>

    <p>Rahip Cellador boğazını temizledi. “Lord Slynt,” dedi, “bu çocuk septte uygun bir şekilde yemin etmeyi reddetti. Sur’un ötesine gidip bir büvet ağacının altında ant içti. Babasının tanrıları olduğunu söyledi ama onlar aynı zamanda yabanılların tanrısıdır.”</p>

    <p>“Onlar kuzeyin tanrısıdır rahip.” Üstat Aemon’ın sesi nazik fakat kararlıydı. “Lordlarım, Donal Noye katledildiğinde, Sur’u alan ve onu kuzeyin bütün öfkesine karşı elinde tutan Jon Kar isimli bu genç delikanlıydı. Jon cesur, sadık ve becerikli olduğunu kanıtladı. Eğer bu delikanlı olmasaydı Lord Slynt, şu anda oturduğunuz yerde Mance Rayder’ı bulurdunuz. Ona çok büyük bir haksızlık ediyorsunuz. Jon Kar, bizzat Lord Mormont’un kâhyası ve yaveriydi. Bu göreve seçilmişti çünkü Lord Kumandan onda bu vaadi görmüştü. Ben de görüyorum.”</p>

    <p>“Vaat?” dedi Slynt. “Vaatler yanlış çıkabilir. Onun ellerinde Qhorin Yarımel’in kanı var. Mormont’un ona güvendiğini söylüyorsunuz, bu neyi değiştirir? Ah, evet. Güvendiğin adamlar tarafından ihanete uğratılmanın ne demek olduğunu bilirim. Kurtların tarzlarını da bilirim.” Parmağını Jon’a doğrulttu. “Baban bir hain olarak öldü.”</p>

    <p>“Benim babam cinayete kurban gitti.” Jon kendisine yapılanları umursamıyordu artık ama babasıyla ilgili daha fazla yalan duymaya katlanmayacaktı.</p>

    <p>Slynt morardı. “Cinayet? Seni küstah kurt yavrusu. Lord Eddard kralın oğluna karşı ayaklandığında, Kral Robert’ın bedeni henüz soğumamıştı bile.” Ayağa kalktı; Mormont’tan kısaydı ama göğsü ve kolları kalındı, Mormont’unkine denk bir midesi vardı. Pelerininin omzuna, ucu kırmızı mineli altın bir mızrak iğnelenmişti. “Baban kılıçla öldü ama o soyluydu, Kral Eli’ydi. Sana darağacı yeter. Sör Alliser, bu döneği bir buz hücresine koyun.”</p>

    <p>“Lordum çok akıllı.” Sör Alliser, Jon’u kolundan tuttu.</p>

    <p>Jon hızla geri çekildi ve şövalyeyi boğazından yakaladı. Bunu öyle vahşice yaptı ki adamın ayakları yerden kesildi. Doğugözcüsü’nün adamları müdahale etmeseydi Jon şövalyeyi boğabilirdi. Thorne geri sendeledi, Jon’un parmaklarının boynunda bıraktığı izleri ovuşturdu. “Kendi gözlerinizle gördünüz kardeşlerim,” dedi. “Bu çocuk bir yabanıl.”</p>
  </div>
</body>
</html>
