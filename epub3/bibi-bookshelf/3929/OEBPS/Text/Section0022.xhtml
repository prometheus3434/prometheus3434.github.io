<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Arya</h1>

    <p>Yağmurlar gelip gitmişti ama gökyüzü maviden çok griydi ve bütün nehirler kabarmıştı. Arya üçüncü günün sabahında, ağaçların daha çok yanlış yüzlerinin yosun tuttuğunu fark etti. Fazlaca yosunlu bir karaağacın yanından geçerlerken, “Yanlış yöne gidiyoruz,” dedi Gendry’ye. “Güneye gidiyoruz, ağaçtaki yosunların nasıl büyüdüğünü görüyor musun?”</p>

    <p>Gendry, gür siyah saçlarını gözlerinden çekip, “Yolu takip ediyoruz, hepsi bu. Yol burada güneye dönüyor,” dedi.</p>

    <p><em>Bütün gün güneye gittik,</em> demek istedi Arya. <em>Dün de öyle, o dere yatağını takip ederken.</em> Ama dün yeterince dikkat etmemişti, bu yüzden emin olamazdı. “Sanırım kaybolduk,” dedi hafif bir sesle. “Nehirden ayrılmamalıydık. Bütün yapmamız gereken nehri takip etmekti.”</p>

    <p>“Nehir dönüp kıvrılıyor,” dedi Gendry. “Bahse girerim ki bu sadece kestirme bir yol. Gizli bir haydut yolu. Lim, Tom ve diğerleri yıllardır burada yaşıyor.”</p>

    <p>Bu doğruydu. Arya dudağını ısırdı. “Ama yosunlar...”</p>

    <p>“Yağmur bu şekilde yağmaya devam ederse yakında kulaklarımız bile yosun tutar,” diye şikâyet etti Gendry.</p>

    <p>“Sadece <em>güneydeki</em> kulağımız,” diye inat etti Arya. Boğa’yı herhangi bir şeye ikna etmenin yolu yoktu ama Arya’nın tek gerçek arkadaşı oydu, artık Al Turta da yanlarında değildi.</p>

    <p>Yola çıktıkları gün, “Sharna ekmek pişirmek için bana ihtiyacı olduğunu söylüyor,” demişti Al Turta. “Üstelik yağmurdan, eyer ağrılarından ve sürekli korkmaktan yoruldum. Burada bira ve yemek için tavşan var, ben pişirdiğimde ekmek de daha iyi olacak. Geri döndüğünde göreceksin. Geri döneceksin değil mi? Savaş bittiğinde?” Sonra Arya’nın kim olduğunu hatırlamıştı çocuk, “Leydim,” diye eklemişti kızararak.</p>

    <p>Arya, savaşın bir gün bitip bitmeyeceğini bilmiyordu ama başıyla onaylamıştı. “O gün seni dövdüğüm için üzgünüm,” demişti. Al Turta aptal ve korkaktı ama Kral Toprakları’ndan beri Arya’nın yanındaydı ve Arya ona alışmıştı. “Burnunu kırdım.”</p>

    <p>“Lim’in burnunu da kırdın,” diyerek sırıtmıştı Al Turta. “İyiydi.”</p>

    <p>“Lim öyle düşünmedi,” demişti Arya somurtarak. Sonra gitme zamanı gelmişti. Al Turta leydisinin elini öpmek için izin istediğinde Arya çocuğun omzunu yumruklamıştı. “Bana öyle deme. Sen Al Turta’sın ben de Arry.”</p>

    <p>“Burada Al Turta değilim. Sharna bana Çocuk diyor. Öbür çocuğu da aynı isimle çağırıyor. Bu kafa karıştırıcı olacak.”</p>

    <p>Arya, Al Turta’yı tahmin ettiğinden fazla özlüyordu ama Harwin bu eksikliğin birazını gidermişti. Arya, Harwin’e babası Hullen’ı ve kaçtığı gün onu Kızıl Kale’nin ahırlarında nasıl ölmek üzereyken bulduğunu anlatmıştı. “Bir ahırda öleceğini söylerdi hep,” demişti Harwin. “Ama huysuz bir aygır tarafından öldürüleceğini düşünürdük, bir aslan sürüsü tarafından değil.” Yoren’i, Kral Toprakları’ndan kaçışlarını ve o zamandan beri olanların çoğunu da anlatmıştı Arya ama İğne’yle öldürdüğü seyis yamağından ve Harrenhal’da boğazını kestiği muhafızdan bahsetmemişti. Bunları Harwin’e anlatmak babasına anlatmak gibi olurdu ve bazı şeyler vardı ki babasının bilmesine katlanamazdı.</p>

    <p>Arya, Jaqen H’ghar’dan ve adamın ona borçlanıp ödediği üç ölümden de bahsetmemişti. Jaqen’in verdiği demir sikkeyi kemerinin altına saklamıştı ama bazı geceler sikkeyi oradan çıkarıyor, adamın yüzünün nasıl eriyip değiştiğini hatırlıyordu. <em>“Valar morghulis,”</em> diyordu fısıltıyla. “Sör Gregor, Dunsen, Polliver, Tatlı Raff. Vadeci ve Tazı. Sör Ilyn, Sör Meryn. Kraliçe Cersei, Kral Joffrey.”</p>

    <p>Lord Eddard’ın Lord Beric’le birlikte batıya gönderdiği yirmi Kışyarı adamından sadece altısının sağ kaldığını söylemişti Harwin. “Bir tuzaktı leydim. Lord Tywin, Yürüyen Dağ’ı ateş ve kılıçla birlikte Kızıl Çatal’ın karşısına göndermişti, babanızı oraya çekmeyi umuyordu. Lord Eddard’ın Gregor Clegane’le ilgilenmek üzere batıya bizzat gelmesini planlamıştı. Lord gelmiş olsaydı öldürülecek ya da o sırada leydi annenizin tutsağı olan İblis’le takas edilmek üzere esir alınacaktı. Fakat Kral Katili, Lord Tywin’in planından habersizdi ve kardeşinin esir alındığını duyduğunda Kral Toprakları’nın sokaklarında babanıza saldırdı.”</p>

    <p>“Hatırlıyorum,” demişti Arya. “Jory’yi öldürdü. “Jory, Arya’ya gülümserdi hep, ona ayak altından çekilmesini söylediği zamanlar dışında.</p>

    <p>“Jory’yi öldürdü,” diye onaylamıştı Harwin, “ve atı üzerine devrildiğinde babanızın bacağı kırıldı. Lord Eddard bu yüzden batıya <em>gidemedi.</em> Yerine Lord Beric’i gönderdi, kendi adamlarından yirmi kişi ve aralarında benim de olduğum yirmi Kışyarı adamıyla birlikte. Başkaları da vardı. Thoros, Sör Raymun, Darry ve onların adamları, Sör Gladden Wylde ve Lothar Mallery isimli bir lord. Ama Gregor Clegane bizi Şarlatan Kıyısı’nda bekliyordu, nehrin her iki kenarına da adamlar gizlemişti. Nehri geçerken bize hem önden hem arkadan saldırdılar.</p>

    <p>Dağ’ın Raymun Darry’yi tek kılıç darbesiyle katlettiğini gördüm, öyle korkunç bir darbeydi ki Darry’nin kolunu dirseğinden koparmakla kalmadı adamın altındaki atı da öldürdü. Gladden Wylde orada Darry’yle birlikte öldü, Lord Mallery ezildi ve boğuldu. Dört yanımız aslanlarla çevriliydi, ben de diğerleriyle birlikte ölüme mahkûm olduğumu düşündüm ama Alyn emirler yağdırmaya başladı, hatlarımızı tekrar düzene soktu, hâlâ at sırtında olanlarımız Thoros’un etrafında toplandık ve kendimize yol açtık. O sabah yüz yirmi adamdık. Karanlık çöktüğünde en fazla kırk kişi kalmıştık ve Lord Beric ölümcül bir yara almıştı. O gece Thoros lordun göğsünden bir mızrak sapı çıkardı ve açılan deliğe kaynar şarap döktü.</p>

    <p>Hepimiz lordun gün doğmadan öleceğinden emindik. Ama Thoros bütün gece ateşin yanında oturup dua etti, şafak söktüğünde lord hâlâ yaşıyordu ve eskisinden daha güçlüydü. Tekrar ata binebilmesi için on beş gün geçmesi gerekti ama onun cesareti hepimizi sağlam tuttu. Bize savaşımızın Soytarı Kıyısı’nda bitmediğini, aksine orada yeni başladığını söyledi ve ölen her adamımızın intikamı on katıyla alınacaktı.</p>

    <p>O esnada savaş bizi geçip gitmişti. Dağ’ın adamları Lord Tywin’in öncü kuvvetiydi sadece. Kızıl Çatal’ı geçtiler ve önlerine çıkan her şeyi yakarak hızla nehir topraklarına gittiler. Sayımız o kadar azdı ki bütün yapabildiğimiz onları arkadan taciz etmek oldu ama Kral Robert, Lord Tywin’in isyanını bastırmak üzere batıya gittiğinde ona katılacağımızı söyleyip durduk birbirimize. Daha sonra Robert’ın ve Lord Eddard’ın öldüğünü duyduk ve Cersei’nin eniği Demir Taht’a çıkmıştı.</p>

    <p>Bu durum dünyayı tersine çevirdi. Biz Kral Eli tarafından haydutların işini bitirmek üzere gönderilmiştik ama artık haydut olan <em>bizlerdik</em> ve Lord Tywin Kral Eli’ydi. Bazılarımız teslim olmak istedi ama Lord Beric bunu duymayı reddediyordu. Biz hâlâ kralın adamlarıydık ve aslanlar tarafından parçalananlar kralın insanlarıydı. Eğer Robert için savaşamıyorsak insanları için savaşacaktık, her birimiz ölene dek. Savaştık, ama biz mücadelemize devam ederken tuhaf bir şey oldu. Kaybettiğimiz her adama karşılık iki yeni adam çıkıp geliyordu. Asil doğumlu birkaç şövalye veya yaver ama çoğu sıradan adamlardı; çiftçiler, dolandırıcılar, hizmetkârlar, ayakkabıcılar, hatta iki rahip. Her türden adamlar, hatta kadınlar, çocuklar, köpekler...”</p>

    <p><em>“Köpekler?”</em> demişti Arya.</p>

    <p>“Evet.” Harwin sırıtmıştı. “Görebileceğin en zalim köpekler bizim delikanlılardan birinde.”</p>

    <p>“Zalim bir köpeğim olsun isterdim,” demişti Arya özlem dolu bir sesle. “Aslan öldüren bir köpek.” Bir zamanlar bir ulu kurdu vardı, Nymeria, ama Arya kraliçenin onu öldürmesine engel olmak için hayvana taş atmış ve kaçmasını sağlamıştı. <em>Bir köpek bir aslanı öldürebilir mi?</em> diye merak etti.</p>

    <p>O öğleden sonra tekrar başlayan yağmur geceye kadar devam etti. Şükürler olsun ki haydutların her yerde dostları vardı, bu yüzden dışarıda kamp kurmalarına ya da Al Turta ve Gendry’yle birlikte sık sık yaptıkları gibi aralarından su sızan dalların altında sığınak aramalarına gerek yoktu.</p>

    <p>O gece yakılmış ve terk edilmiş bir köyde konakladılar. En azından terk edilmiş <em>görünüyordu;</em> Şanslı Jack av borusundan iki kısa ve iki uzun ses üfleyene kadar. Sonra enkazların arasından ve gizli kilerlerden çeşit çeşit adamlar çıktı. Biraları, kuru elmaları ve bayat arpa ekmekleri vardı, haydutlar da Anguy’un yolda vurduğu bir ördeği getirmişti; o gece yemek neredeyse bir ziyafetti.</p>

    <p>Köylülerden biri Lim Limoncübbeli’ye dönüp, “İki gün önce buraya bazı adamlar geldi, Kral Katili’ni arıyorlardı,” dediğinde Arya ördek kanadındaki son et parçalarını kemiriyordu.</p>

    <p>Lim güldü. “Nehirova’da arasalar daha iyi olurdu. Güzel ve rutubetli zindanların en derininde.” Lim’in ezik bir elmaya benzeyen burnu kıpkırmızı, çürük ve şişti.</p>

    <p>“Hayır,” dedi bir başka köylü. “Kral Katili kaçtı.”</p>

    <p><em>Kral Katili.</em> Arya boynundaki tüylerin ürperdiğini hissedebiliyordu. Adamları dinlemek için nefesini tuttu.</p>

    <p>“Bu doğru olabilir mi?” dedi Yediler’in Tom’u.</p>

    <p>“Buna inanmam,” dedi paslı bir miğfer takan tek gözlü adam. Haydutlar ona Şanslı Jack diyordu ama bir gözünü kaybetmek o kadar da şanslı bir şeymiş gibi gelmiyordu Arya’ya. “Ben o zindanların tadına bizzat baktım. Nasıl kaçmış olabilir?”</p>

    <p>Köylüler sadece omuzlarını silktiler. Yeşilsakal, yeşil gri gür sakallarını sıvazladı, “Eğer Kral Katili tekrar serbest kaldıysa kurtlar kanda boğulur. Thoros haberdar edilmeli. Işık Tanrısı alevlerin arasından Lannister’ı gösterir ona,” dedi.</p>

    <p>“Burada güzel bir ateş var,” dedi Anguy gülümseyerek.</p>

    <p>Yeşilsakal güldü ve yaycının kulağına vurdu. “Sana bir rahip gibi mi görünüyorum Yaycı? Tyroshlu Pello alevlerin içine baktığında, korlar sakalını alazladı.”</p>

    <p>Lim parmaklarını çıtlattı, “Jaime Lannister’ı yakalamak Lord Beric’in hoşuna gitmez miydi ama...”</p>

    <p>“Onu asar mı Lim?” diye sordu köylü kadınlardan biri. “Onun kadar yakışıklı bir adamı asmak günah olur.”</p>

    <p>“Önce yargılama!” dedi Anguy. “Lord Beric onları önce yargılar biliyorsunuz.” Gülümsedi. “Onları yargıladıktan sonra asar.”</p>

    <p>Herkes gülüyordu. Sonra Tom parmaklarını arpının tellerinde gezdirdi.</p>

    <blockquote class="dize">
      <p><em>Kral Ormanı’nın kardeşleri,</em></p>

      <p><em>onlar bir haydut çetesiydi.</em></p>

      <p><em>Ormandı onların kalesi,</em></p>

      <p><em>ama onlar arazilerde gezerdi.</em></p>

      <p><em>Ne kimsenin altını saklanırdı onlardan,</em></p>

      <p><em>ne de bir kızın elleri.</em></p>

      <p><em>Ah Kral Ormanı’nın kardeşleri,</em></p>

      <p><em>onlar korku saçan bir haydut çetesiydi.</em></p>
    </blockquote>

    <p>Bir köşede, kuru ve sıcak bir halde Gendry’yle Harwin’in arasında oturan Arya bir süre için şarkıyı dinledi, sonra gözlerini kapatıp uykuya daldı. Rüyasında evini gördü; Nehirova’yı değil, Kışyarı’nı. Ama güzel bir rüya değildi. Arya kalenin dışında tek başınaydı, dizlerine kadar çamura batmıştı. İlerideki gri duvarları görebiliyordu ama kapılara ulaşmaya çalıştıkça her adımı bir öncekinden daha zor oluyordu. Kale, sonunda granitten çok duman gibi görünene kadar ağır ağır kayboldu. Kurtlar da vardı, gözleri parıldayan gri ve çelimsiz suretler ağaçların arasında sinsice dolaşıyordu. Arya ne zaman onlara baksa kanın tadını hatırlıyordu.</p>

    <p>Ertesi sabah, tarlalara girip kestirmeden gitmek için yoldan ayrıldılar. Kahverengi kuru yaprakları atların toynaklarında uçuşturan rüzgâr şiddetli esiyordu ama bu sefer yağmur yağmıyordu. Bulutların arkasından çıkan güneş öyle parlaktı ki Arya pelerinin başlığını gözlerine indirmek zorunda kaldı.</p>

    <p>Birdenbire atının dizginlerini çekip durdu. “Yanlış yöne gidiyoruz!”</p>

    <p>Gendry homurdandı. “Ne oldu, yine mi yosunlar?”</p>

    <p>“Güneşe bak,” dedi Arya. “Güneye gidiyoruz!” Haritayı bulup diğerlerine göstermek için eyer heybesini karıştırdı. “Üç Dişli Mızrak’tan asla ayrılmamalıydık. Bak.” Haritayı açıp kucağına yaydı. Şimdi herkes ona bakıyordu. “İşte Nehirova, nehirlerin arasında.”</p>

    <p>“Aslında,” dedi Şanslı Jack, “Nehirova’nın nerede olduğunu biliyoruz. Her birimiz.”</p>

    <p>“Nehirova’ya gitmiyorsun,” dedi Lim sertçe.</p>

    <p><em>Neredeyse varmıştım,</em> diye düşündü Arya. <em>Atlarımızı almalarına izin vermeliydim. Yolun geri kalanını yürüyebilirdim.</em> Gördüğü rüyayı hatırladı ve dudağını ısırdı.</p>

    <p>“Ah, bu kadar incinmiş görünme çocuk,” dedi Yeditelli Tom. “Sana bir zarar gelmeyecek, söz veriyorum.”</p>

    <p>“Bir <em>yalancının</em> sözü!”</p>

    <p>“Kimse yalan söylemedi,” dedi Lim. “Hiçbir vaatte bulunmadık. Seninle ne yapılacağına karar vermek bizim haddimiz değil.”</p>

    <p>Lim lider değildi gerçi, Tom da öyle; lider Yeşilsakal’dı, Tyroshlu adam. Arya onunla yüzleşmek için döndü. “Beni Nehirova’ya götürürsen ödüllendirilirsin,” dedi umutsuzca.</p>

    <p>“Ufaklık,” dedi Yeşilsakal. “Bir köylü, sıradan bir sincabı kaynatmak için yüzebilir ama ağacında bulduğu altın bir sincapsa onu lorduna götürür, aksi takdirde götürmediğine pişman olur.”</p>

    <p>“Ben sincap değilim,” dedi Arya inatla.</p>

    <p>“Öylesin.” Yeşilsakal güldü. “İstese de istemese de yıldırım lordunun huzuruna giden altın bir sincapsın. Seninle ne yapılacağını o bilir. Bahse girerim ki seni leydi annene geri gönderecek, tam da senin istediğin gibi.”</p>

    <p>Yeditelli Tom başıyla onayladı. “Evet, Lord Beric böyledir. Sana adaletli davranacak, göreceksin.”</p>

    <p><em>Lord Beric Dondarrion.</em> Arya, Harrenhal’dayken hem Lannisterlar’dan hem de Kanlı Oyuncular’dan duyduğu hikâyeleri hatırladı. Lord Beric, ormanın ruhu. Önce Sör Amory Lorch, ardından Vargo Hoat, iki kez de Yürüyen Dağ tarafından öldürülen Lord Beric. <em>Beni eve göndermezse belki ben de öldürürüm onu.</em> “Neden Lord Beric’i görmek zorundayım?” diye sordu sessizce.</p>

    <p>“Bütün soylu tutsaklarımızı ona götürürüz,” dedi Anguy.</p>

    <p><em>Tutsak.</em> Arya ruhunu sakinleştirmek için derin bir nefes aldı. <em>Su kadar sakin.</em> Atlarının sırtında oturan haydutlara baktı ve kendi atının başını çevirdi. Topuklarını süvari atının karnına vururken, <em>şimdi, yılan kadar hızlı,</em> diye düşündü. Yeşilsakal’ın ve Şanslı Jack’in arasından uçarak geçti, Gendry’nin kısrağı yoldan çekilirken Arya bir an için delikanlının şaşkın yüzünü gördü. Sonra açık arazideydi, hızla ilerliyordu.</p>

    <p>Kuzeye ya da güneye, doğuya ya da batıya, artık fark etmezdi. Nehirova’ya giden yolu daha sonra, haydutlardan kurtulduğunda bulabilirdi. Arya iyice öne eğildi ve atını dörtnala kaldırdı. Haydutlar arkasından küfürler ediyor ve geri gelmesi için bağırıyorlardı. Kulağını seslere tıkadı ama omzunun üzerinden arkasına baktığında dört adamın onu takip ettiğini gördü; Anguy, Harwin ve Yeşilsakal yan yana geliyordu, arkasında sarı cübbesi dalgalanan Lim daha gerideydi. “Geyik kadar seri,” dedi Arya atına. “Şimdi koş, <em>koş.</em>”</p>

    <p>Yabani otlarla kaplı kahverengi tarlalardan, bel yüksekliğindeki otların arasından ve dörtnala koşan atının rüzgârıyla havalanan kuru yaprak yığınlarının içinden geçti. Orman solundaydı. <em>Ormanda izimi kaybettirebilirim.</em> Tarlanın kenarında kuru bir su kanalı vardı, Arya hızını hiç kesmeden kanalın üstünden atlayıp karaağaçların, porsukların ve huşların ortasına düştü. Bir an için arkasına baktığında Anguy ve Harwin’in hâlâ takipte olduğunu gördü, Yeşilsakal geride kalmıştı ve Lim hiç görünmüyordu. “Daha hızlı,” dedi atına, “yapabilirsin, <em>yapabilirsin.</em>”</p>

    <p>İki karaağacın arasından geçti ve hangi yüzlerinin yosun tuttuğuna bakmak için durmadı bile. Çürük bir kütüğün üzerinden atladı ve gövdesinden sivri dallar yükselen devasa bir devrik ağacın etrafından dolaştı. Önce yavaşlayıp sonra tekrar hızlanarak bir bayırı tırmandı. Bayırın diğer yüzünden aşağı indi. Atının nalları çakmaktaşı zeminden kıvılcımlar çıkarıyordu. Bayırın tepesinde arkasına baktı. Harwin, Anguy’un önüne geçmişti ama ikisi de hızla geliyordu. İyice arkada kalan Yeşilsakal vazgeçmiş gibi görünüyordu.</p>

    <p>Bir akarsu yolunu kesti. Arya, kahverengi ıslak yapraklarla boğulmuş suyun içine girdi. Karşı kıyıda sudan çıkarken yapraklardan bazıları atının bacaklarına yapıştı. Suyun bu tarafındaki çalılar daha kalındı, zemin köklerle ve taşlarla doluydu. Arya yavaşlamak zorundaydı ama hızını cesaret edebildiği kadar korudu. Önüne başka bir bayır çıktı, bu seferki daha dikti. Tırmandı, tekrar indi. <em>Bu orman ne kadar büyük?</em> diye merak etti. En hızlı at ondaydı, bunu biliyordu; Harrenhal’daki ahırdan Roose Bolton’ın en iyi atlarından birini çalmıştı ama hayvanın hızı burada harcanıyordu. <em>Tekrar tarlaları bulmalıyım. Bir yol bulmalıyım.</em> Yol yerine dar ve engebeli bir av patikası buldu ama bu da bir şey sayılırdı. Ağaç dalları yüzünü kamçılarken patika boyunca hızla ilerledi. Dallardan biri başlığına takılıp onu geri çekti, Arya bir an için yakalandığından korktu. Arya’nın koşusunun hiddetinden ürken bir dişi tilki telaşla çalıların arasından fırladı. Av patikası Arya’yı başka bir dereye götürdü. Yoksa aynı dere miydi? Arya geri mi dönmüştü? Bu bilmeceyi çözmeye vakit yoktu; arkasından, ağaçların arasında hızla ilerleyen atların sesi geliyordu. Dikenler yüzünü tırmalıyordu, bir zamanlar Kral Toprakları’nda kovaladığı kedilerin yaptığı gibi. Bir akçaağacın dallarından güvercinler havalandı. Ama ağaçlar seyreliyordu ve Arya birdenbire onlardan kurtuldu. Önünde geniş ve düz bir tarla uzanıyordu, yabani otlarla dolu arazi çiğnenmiş ve ıslaktı. Arya atını tekrar dörtnala kaldırdı. <em>Koş,</em> diye düşündü, <em>Nehirova işin koş, ev için koş.</em> Onları atlatmış mıydı? Hızlıca arkasına baktı, Harwin oradaydı, altı metre kadar gerideydi ve yaklaşıyordu. <em>Hayır,</em> diye düşündü Arya, <em>hayır, yapamaz, o yapmamalı, bu haksızlık.</em></p>

    <p>Harwin, Arya’nın yanına gelip atının dizginini yakaladığında hayvanların ikisi de yorgun ve terliydi. Arya da nefes nefese kalmıştı. Dövüşün bittiğini biliyordu. “Bir kuzeyli gibi at sürüyorsunuz leydim,” dedi Harwin hayvanları durdururken. “Halanız da böyleydi. Leydi Lyanna. Ama hatırlarsanız benim babam da seyis başıydı.”</p>

    <p>Arya’nın Harwin’e bakışı acı doluydu. “Senin, babamın adamı olduğunu sanıyordum.”</p>

    <p>“Lord Eddard öldü leydim. Ben şimdi yıldırım lorduna ve kardeşlerime aidim.”</p>

    <p>“Hangi kardeşler?” Arya’nın hatırladığı kadarıyla yaşlı Hullen’ın Harwin’den başka oğlu yoktu.</p>

    <p>“Anguy, Lim, Yediler’in Tom’u, Jack ve Yeşilsakal, hepsi. Ağabeyiniz Robb’a karşı bir kinimiz yok leydim... ama onun için savaşmıyoruz. Onun kendi ordusu ve önünde diz çökecek kudretli lordları var. Küçük insanların bizden başka kimsesi yok.” İnceleyen gözlerle Arya’ya baktı. “Ne demek istediğimi anlayabiliyor musunuz?”</p>

    <p>“Evet,” dedi Arya. Harwin, Robb’un adamı değildi, bunu gayet iyi anlamıştı. Ve kendisi Harwin’in tutsağıydı. <em>Al Turta’yla kalabilirdim. O küçük tekneyi alıp Nehirova’ya yelken açabilirdik.</em> Güvercin’ken durumu daha iyiydi. Kimse Güvercin’i tutsak almazdı ya da Nan’i, Gelincik’i öksüz çocuk Arry’yi. <em>Ben bir kurttum,</em> diye düşündü, <em>ama şimdi küçük ve aptal bir leydiyim yine.</em></p>

    <p>“Şimdi sorun çıkarmadan geri gelecek misiniz?” diye sordu Harwin. “Yoksa sizi bağlayıp atınızın sırtına mı atmalıyım?”</p>

    <p>“Sorun çıkarmadan geleceğim,” dedi Arya asık bir suratla. <em>Şimdilik</em>.</p>
  </div>
</body>
</html>
