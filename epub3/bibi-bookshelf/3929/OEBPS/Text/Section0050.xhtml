<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Catelyn</h1>

    <p>Robb, genç kraliçesiyle üç kez vedalaştı. İlk kez tanrı korusundaki yürek ağacının önünde, tanrıların ve insanların şahitliğinde. İkinci kez yivli kapının altında, Jeyne’in ona uzun uzun sarıldığı ve daha uzun öptüğü yerde. Ve nihayet Tökeztaş’tan bir saat ileride, iyice terlemiş bir atın sırtında dörtnala gelen kız genç kralına onu da yanına alması için yalvardığında.</p>

    <p>Robb mütehassis olmuştu ama utanmıştı aynı zamanda, Catelyn bunu görüyordu. Nemli ve gri bir gündü, yağmur çiselemeye başlamıştı ve Robb’un istediği son şey, çamurun içinde dikilmek ve ordusunun yarısının önünde gözü yaşlı genç karısını teselli etmek için yürüyüşünü durdurmaktı. İkisini izlerken, <em>kızla nazik bir şekilde konuşuyor,</em> diye düşündü Catelyn, <em>ama nezaketinin altında öfke var.</em></p>

    <p>Kral ve kraliçe konuşurken Boz Rüzgâr sürekli onların etrafında dönüyordu, tüylerindeki suyu silkelemek ve yağmura diş göstermek için duruyordu sadece. Robb nihayet karısını son bir kez öptüğünde ve onu Nehirova’ya geri götürmeleri için bir düzine adam görevlendirip tekrar atına bindiğinde ulu kurt ileri koştu, bir uzunyaydan salınan ok kadar hızlıydı.</p>

    <p>“Kraliçe Jeyne’in sevgi dolu bir kalbi olduğunu görüyorum,” dedi Aksak Lothar Frey, Catelyn’e. “Benim kız kardeşlerimden farklı değil. Roslin’in şu anda, ‘Leydi <em>Tully,</em> Leydi <em>Tully,</em> Leydi <em>Roslin Tully,</em>’ diye şarkılar söyleyerek İkizler’in etrafında dans ettiğine dair bahse girebilirim. Yarın sabahtan itibaren, Nehirova kırmızısına ve mavisine boyanmış kumaşları yanağına tutacak ve gelin pelerinin içinde nasıl görüneceğini hayal edecek.” Eyerinde döndü ve Edmure’a gülümsedi. “Ama siz çok sessizsiniz Lord Tully. Siz ne hissediyorsunuz merak ediyorum?”</p>

    <p>“Savaş boruları çalmadan önce Taş Değirmen’de nasıl hissettiysem öyle,” dedi Edmure yarı şakayla.</p>

    <p>Lothar iyilik dolu bir kahkaha attı. “Dua edelim de evliliğinizin sonu mutlu olsun lordum.”</p>

    <p><em>Olmazsa tanrılar bizi korusun.</em> Catelyn atını mahmuzladı ve kardeşiyle Aksak Lothar’ı baş başa bıraktı.</p>

    <p>Robb, Jeyne’i yanında götürmeyi tercih ederken, kızın Nehirova’da kalması için ısrar eden Catelyn’di. Lord Walder, kraliçenin yokluğunu yeni bir saygısızlık olarak yorumlayabilirdi, ancak kraliçenin varlığı da bir çeşit hakaret olacaktı, yaşlı adamın yarasına tuz basacaklardı. “Walder Frey’in keskin bir dili ve sağlam bir hafızası vardır,” diye uyarmıştı Catelyn oğlunu. “Senin, bir ittifakın bedeli olarak yaşlı bir adamın azarlamalarına katlanacak kadar dayanıklı olduğundan şüphem yok. Lakin babana o kadar çok benziyorsun ki, o adam Jeyne’in yüzüne hakaret ederken sen orada öylece oturamazsın.”</p>

    <p>Robb, annesinin sözlerindeki mantığı inkâr edemezdi. <em>Buna rağmen bana gücendi,</em> diye düşündü Catelyn bezgince. <em>Jeyne’i şimdiden özledi ve bir yanı onun yokluğu için beni suçluyor, doğru akıl verdiğimi bildiği halde.</em></p>

    <p>Robb’la birlikte Sarpkaya’dan gelen altı Westerling’den sadece biri Robb’un yanında kalmıştı; Jeyne’in ağabeyi ve kraliyet sancaktarı Sör Raynald. Robb, Lord Tywin’in tutsak değiş tokuşuna razı olduğu haberini aldığı gün, Jeyne’in amcası Rolph Spicer’ı, genç Martyn Lannister’ı Altın Diş’e teslim etmek üzere göndermişti. Mesele ustalıkla halledilmişti. Martyn’in güvenliğinden endişe eden Robb huzur bulmuştu, kardeşi Robett’in Gölgeli Vadi’ye giden bir gemiye bindirildiğini duyan Galbart Glover rahatlamıştı, Sör Rolph’un önemli ve itibarlı bir görevi olmuştu... ve Boz Rüzgâr bir kez daha kralın yanındaydı. <em>Ait olduğu yerde.</em></p>

    <p>Leydi Westerling çocuklarıyla birlikte Nehirova’da kalmıştı; Jeyne, Jeyne’in küçük kardeşi Eleyna ve Robb’un yaveri genç Rollam. Delikanlı, arkada bırakıldığı için acı acı şikâyet etmişti ama onu İkizler’e götürmemek de akıllıcaydı. Olyvar Frey, Robb’un eski yaveriydi ve ablasının düğününde hazır bulunacağına şüphe yoktu; kendisinin yerini alan kişiyi delikanlının gözüne sokmak, hem nezaketsizlik hem de aptallık olurdu. Sör Raynald’a gelince, Walder Frey’in hiçbir hakaretinin onu tahrik etmeyeceğine dair yemin eden, güler yüzlü genç bir şövalyeydi o. <em>Dua edelim de uğraşmak zorunda kalacağımız tek şey hakaretler olsun.</em></p>

    <p>Catelyn bu konuda endişeliydi. Lord Hoster, Üç Dişli Mızrak’tan sonra Walder Frey’e asla güvenmemişti ve Catelyn bu güvensizliği her zaman dikkate almıştı. Kraliçe Jeyne, Nehirova’nın yüksek ve sağlam duvarlarının ardında, Karabalık’ın korumasında emniyette olurdu. Robb, Karabalık için yeni bir unvan bile çıkarmıştı, Güney Hudutları Muhafızı. Üç Dişli Mızrak’ı en iyi koruyacak adam Sör Brynden’di.</p>

    <p>Bununla birlikte, Catelyn amcasının sert yüzünü özleyecekti, Robb da onun tavsiyelerini. Sör Brynden, Robb’un kazandığı her zaferde önemli bir rol oynamıştı. Keşifçilerin ve öncü süvarilerin komutasını, Sör Brynden’e vekâleten Galbart Glover almıştı. Glover iyi, sadık ve istikrarlı bir adamdı fakat Karabalık’ın dehasından yoksundu.</p>

    <p>Robb’un yürüyüş hattı, Glover’ın keşifçilerinin arkasında miller boyunca uzanıyordu. Öncü kuvvetin başında İri Jon vardı. Catelyn, çeliğe bürünmüş adamların sürdüğü savaş atları tarafından kuşatılmış olan ana kafileyle yolculuk ediyordu. Daha sonra yük arabaları geliyordu. Yiyecek, hayvan yemi, kamp malzemeleri, düğün hediyeleri ve yürüyemeyecek kadar zayıf haldeki yaralılarla dolu olan arabalar, Sör Wendel Manderly ve onun Beyaz Liman şövalyelerinin temkinli gözetimi altındaydı. Koyun, keçi ve büyükbaş hayvan sürüleri kafileyi takip ediyordu, onların da arkasında, ayaklarına kara sular inmiş kamp takipçilerinden oluşan küçük bir kuyruk vardı. Daha da geride Robin Flint ve artçı kuvvet yer alıyordu. Kafilenin arkasında yüzlerce fersah boyunca düşman yoktu ama Robb hiçbir şeyi şansa bırakmamıştı.</p>

    <p>Üç bin beş yüz kişilerdi; Fısıltılı Orman’da kana bulanmış, Kamplar Savaşı’nda, Öküzağzı’nda, Külizi’nde, Sarpkaya’da ve Lannister batısının altın zengini tepelerinde kılıçlarını kırmızıya boyamış üç bin beş yüz kişi. Edmure’un mütevazı maiyeti ve Üç Dişli Mızrak’ın lordları, Kral Robb kuzeyi geri alırken nehir topraklarını korumak üzere arkada kalmıştı. İleride Edmure’un müstakbel karısı ve Robb’un bir sonraki mücadelesi bekliyordu... <em>ve benim için iki ölü oğul, boş bir yatak ve hayaletlerle dolu bir kale.</em> İç karartıcı bir düşünceydi. <em>Brienne neredesin? Bana kızlarımı getir. Onları sağ salim geri getir.</em></p>

    <p>Yola çıktıklarında çiselemeye başlayan yağmur, öğlen vakti yumuşak ve sürekli bir yağışa dönüştü ve gecenin geç saatlerine kadar devam etti. Ertesi gün kuzeyli adamlar güneşi hiç görmediler, gözlerini yağmurdan korumak için başlıklarını kafalarına geçirdiler ve kurşuni gökyüzünün altında at sürdüler. Yolları çamura, arazileri bataklığa çeviren ve nehirleri kabartıp ağaçları yapraklarından soyan yoğun bir yağıştı. Yağmurun biteviye sesi havadan sudan sohbetleri güçleştiriyordu, bu yüzden adamlar sadece söyleyecek bir şeyleri olduğu zaman konuşuyordu ve bu nadiren gerçekleşiyordu.</p>

    <p>“Göründüğümüzden daha güçlüyüz leydim,” dedi Leydi Maege Mormont at sürerlerken. Catelyn, Leydi Maege’i ve leydinin en büyük kızı Dacey’yi seviyordu; Jaime Lannister konusunda pek çoğundan daha anlayışlı olmuşlardı. Kız uzun ve inceydi, anne kısa ve toplu, ama her ikisi de örgü zırhlar ve deriler giyiyordu, kalkanlarında ve pelerinlerinde Mormont Hanedanı’nın siyah ayısı vardı. Catelyn’e göre bir leydi için tuhaf bir kılıktı bu, fakat Dacey ve Leydi Maege hem birer savaşçı hem de birer kadın olarak Tarthlı kızdan çok daha rahat görünüyorlardı.</p>

    <p>“Bütün mücadelelerde Genç Kurt’un yanında dövüştüm,” dedi Dacey Mormont neşeyle. “Henüz bir mücadele bile kaybetmedi.”</p>

    <p><em>Hayır ama geri kalan her şeyi kaybetti,</em> diye düşündü Catelyn, fakat bunu yüksek sesle dile getirmek olmazdı. Kuzeyliler cesaretten yoksun değildi lakin evden çok uzaktalardı ve ayakta kalmak için genç krallarına olan inançlarının dışında çok az şeyleri vardı. Ne pahasına olursa olsun inanç korunmalıydı. <em>Güçlü olmalıyım,</em> dedi Catelyn kendi kendine. <em>Robb için güçlü olmalıyım. Umutsuzluğa kapılırsam kederim beni tüketir.</em> Her şey bu evliliğe bağlıydı. Eğer Edmure ve Roslin birbirlerinden mutlu olurlarsa, eğer Merhum Lord Frey’in gönlü alınır da adamın kuvveti bir kez daha Robb’un kuvvetiyle birleşirse... <em>O zaman bile, Lannister ile Greyjoy’un arasında sıkışmışken ne şansımız olabilir?</em> Catelyn’in üstünde durmaya cesaret edemediği bir meseleydi bu ama Robb’un daha fazla düşündüğü bir şey yoktu. Catelyn, her kamp kurduklarında, Robb’un haritaları nasıl incelediğini ve kuzeyi geri kazanmak için bir yol bulmaya çalıştığını görüyordu.</p>

    <p>Edmure’un başka tasaları vardı. Arkadaşları ve Catelyn’le birlikte yüksek tavanlı, şeritli çadırında otururken, “Lord Walder’ın bütün kızlarının ona benzediğini düşünmüyorsunuz değil mi?” diye sordu.</p>

    <p>“Pek çok farklı anneden doğdukları düşünülürse, kızlardan birkaçı alımlı olmalı,” dedi Sör Marq Piper, “ama yaşlı sefil sana neden güzel bir kız versin ki?”</p>

    <p>“Hiç sebep yok,” dedi Edmure sıkkın bir sesle.</p>

    <p>Catelyn’in tahammül edebileceğinden fazlaydı bu. “Cersei Lannister da alımlı,” dedi sertçe. “Roslin’in, akıllı bir başa ve sadık bir kalbe sahip, güçlü ve sağlıklı bir kız olması için dua et.” Ve bunları söyledikten sonra Edmure’un çadırından ayrıldı.</p>

    <p>Edmure bunu iyi karşılamadı. Ertesi günkü yürüyüşte Marq Piper, Lymond Goodbrook, Patrek Mallister ve genç Vance’in arkadaşlığını tercih ederek ablasını tamamen görmezden geldi. O öğleden sonra, kardeşi arkadaşlarıyla birlikte tek kelime ermeden hızla yanından geçtiğinde, <em>onlar şakalaşmalar dışında Edmure’un yüzünü astırmıyor,</em> dedi Catelyn kendine. <em>Ben Edmure’a her zaman çok sert davrandım, şimdi de kederim her kelimemi keskinleştiriyor.</em> Kardeşine çıkıştığı için pişmanlık duyuyordu. Gökyüzünden yeterince yağmur iniyordu, Catelyn’in daha fazla yağmur yaratmasına gerek yoktu. Ve güzel bir eşe sahip olmayı arzu etmek o kadar kötü bir şey miydi? Eddard Stark’ı ilk gördüğünde yaşadığı çocuksu hayal kırıklığını hatırladı Catelyn. Eddard’ın, ağabeyi Brandon’ın daha genç bir kopyası olacağını düşünmüştü ama bu yanlıştı. Ned daha kısa boyluydu, daha gösterişsiz bir yüzü vardı ve fazlasıyla esmerdi. Genç adam yeterince nazik konuşuyordu ama Catelyn kelimelerin altındaki soğukluğu seziyordu. Ned, sevinçleri de öfkeleri kadar şiddetli olan Brandon’dan çok farklıydı. Catelyn’in bekâretini aldığında bile, sevişmelerinde tutkudan öte görev hissi vardı. <em>Ama o gece Robb’u yaptık, birlikte bir kral yarattık. Ve savaştan sonra, Kışyarı’nda, Ned’in ciddi yüzünün altındaki iyi ve tatlı kalbi bulduğumda her kadına yetecek kadar sevgiye sahip oldum. Edmure’un Roslin’de aynı şeyi bulmaması için bir sebep yok.</em></p>

    <p>Tanrıların işi olsa gerek, izledikleri yol onları Robb’un ilk büyük zaferini kazandığı Fısıltılı Orman’a soktu. Jaime Lannister’ın adamlarının o mukadder gecede yaptığı gibi, dar vadinin zemininde akan kıvrımlı derenin yatağını takip ettiler. <em>O zaman hava sıcaktı,</em> diye hatırladı Catelyn, <em>ağaçlar hâlâ yeşildi ve dere kendi kıyılarına taşmamıştı.</em> Kayaların ve köklerin arasında ıslak düğümler halinde yatan sonbahar yaprakları akıntıyı boğuyordu şimdi. Ve bir zamanlar Robb’un ordusunu gizleyen ağaçlar, yeşil elbiselerini, Catelyn’e pası ve kanı hatırlatan kahverengi ve kırmızı lekeli altın yapraklarla değiştirmişti. Sadece ladinler ve asker çamlar hâlâ yeşildi, uzun ve koyu renkli mızraklar misali bulutların karnına saplanıyorlardı.</p>

    <p><em>O zamandan bu yana ağaçlardan fazlası öldü,</em> diye düşündü Catelyn. Fısıltılı Orman’ın akşamında, Ned, Yüksek Aegon Tepesi’nin altındaki hücresinde hâlâ hayattaydı. Bran ve Rickon, Kışyarı’nın duvarlarının ardında güvendelerdi. Theon Greyjoy, Robb’un yanında dövüşüyordu ve Kral Katili’yle karşılıklı kılıç sallamaya ne kadar yaklaştığını anlatıp böbürleniyordu. <em>Keşke sallasaydı. Eğer Lord Karstark’ın oğulları yerine Theon ölmüş olsaydı, kim bilir kaç uğursuzluk hiç yaşanmazdı?</em></p>

    <p>Muharebe meydanından geçerlerken, Catelyn orada vuku bulan katliamın izlerini gördü; içi yağmur suyuyla dolu ters dönmüş bir miğfer, parçalanmış bir mızrak, bir atın kemikleri. Burada can vermiş adamlardan bazılarının üstüne mezar niyetine taş yığınları dökülmüştü fakat leş yiyici hayvanlar cesetleri çoktan didiklemişti. Catelyn, dağılmış taş yığınlarının arasındaki parlak renkli kumaşı ve ışıldayan metal parçalarını fark etti. Taşların içinden kendisine bakan yüzü gördü, erimiş kahverengi etin altında bir kafatasının hatları belirmeye başlamıştı.</p>

    <p>Bu görüntünün ardından Ned’in nerede dinlendiğini merak etti Catelyn. Sessiz rahibeler, Ned’in kemiklerini, Hallis Mollen ve küçük bir şeref muhafızları birliği eşliğinde kuzeye götürmüştü. Ned, kalenin altındaki karanlık mahzen mezara, ağabeyi Brandon’ın yanına defnedilmek üzere Kışyarı’na varabilmiş miydi? Yoksa kapılar, rahibelerin ve Hal’in geçmesine fırsat kalmadan Moat Cailin’de kapanmış mıydı?</p>

    <p>Üç bin beş yüz atlı, Fısıltılı Orman’ın kalbinden geçerek vadinin dolambaçlı zemini boyunca yol aldı ama Catelyn Stark kendini çok yalnız hissediyordu. Geçtiği her fersah, onu Nehirova’dan biraz daha uzaklaştırıyordu. Catelyn kaleyi bir kez daha görüp göremeyeceğini merak ediyordu. Yoksa kale onun için sonsuza dek kayıp mıydı artık, diğer pek çok şey gibi?</p>

    <p>Beş gün sonra keşif grubu döndü ve Panayır Pazarı’ndaki ahşap köprünün kabaran sular tarafından yıkıldığına dair kafileyi uyardı. Galbart Glover ve gözü kara iki adamı, Şahmerdan Geçidi’nde, atlarını Mavi Çatal’ın çalkantılı sularında yüzdürerek karşıya geçmeyi denemişlerdi. Atlardan ikisi suyun altına çekilip boğulmuştu, süvarilerden biri de öyle. Glover, adamları tarafından dışarı çekilene kadar bir kayaya tutunmayı başarmıştı. “Nehir bahardan beri hiç bu kadar yükselmedi,” dedi Edmure. “Yağmur böyle yağmaya devam ederse daha da yükselir.”</p>

    <p>Eskiden babasıyla birlikte sık sık bu arazilerden geçen Catelyn, “Nehrin yukarısında, Eski Taş’ın yakınında bir köprü var,” diye hatırladı. “Daha eski ve daha küçük bir köprü ama hâlâ ayaktaysa...”</p>

    <p>“O köprü gitti leydim,” dedi Galbart Glover. “Panayır Pazarı’ndakı köprüden önce yıkıldı.”</p>

    <p>Robb, Catelyn’e baktı. “Başka bir köprü var mı?”</p>

    <p>“Hayır. Geçitler de kullanılmaz haldedir,” dedi Catelyn. Hatırlamaya çalıştı. “Mavi Çatal’ı geçemezsek nehir boyunca ilerlemek zorunda kalırız, Yediçay’dan ve Cadı Bataklığı’ndan geçmemiz gerekir.”</p>

    <p>“Bataklılar ve kötü yollar ya da hiçbir şey,” diye uyardı Edmure. “Çok ağır yol alırız ama nihayetinde gideceğimiz yere varırız sanırım.”</p>

    <p>“Lord Walder’ın bekleyeceğinden eminim,” dedi Robb. “Lothar ona Nehirova’dan bir kuş gönderdi, geldiğimizi biliyor.”</p>

    <p>“Evet. Lakin Walder aksi ve yaradılışı itibarıyla şüpheci bir adam,” dedi Catelyn. “Bu gecikmeyi kasıtlı bir hakaret olarak alabilir.”</p>

    <p>“Pekâlâ. Lorddan, geç kaldığımız için de af dilerim. Aldığı her nefeste özür dileyen çok üzgün bir kral olurum.” Robb yüzünü buruşturdu. “Umarım Bolton yağmur başlamadan önce Üç Dişli Mızrak’ı geçer. Kral Yolu doğrudan kuzeye gidiyor, Bolton’ın yürüyüşü zor olmayacak. Yayan halde bile İkizler’e bizden önce varır.”</p>

    <p>“Peki onun adamlarını kendi adamlarına kattıktan ve kardeşim Edmure’un evlendiğini gördükten sonra ne yapacaksın?” diye sordu Catelyn.</p>

    <p>“Kuzey.” Robb, Boz Rüzgâr’ın kulağının arkasını kaşıdı.</p>

    <p>“Yol ağzından? Moat Cailin’e karşı?”</p>

    <p>Robb, annesine gizemli bir gülümsemeyle karşılık verdi. “Bu, gidilecek yollardan biri,” dedi ve Catelyn oğlunun ses tonundan onun daha fazla konuşmayacağını anladı. <em>Akıllı bir kral fikirlerini gizli tutar,</em> diye hatırlattı kendine.</p>

    <p>Sekiz günlük biteviye yağmurun ardından Eski Taş’a vardılar ve Mavi Çatal’a yukarıdan bakan tepenin üstünde, kadim nehir krallarının viran haldeki kalelerinin içinde kamp kurdular. Yabani otların arasındaki temel kalıntıları, kale duvarlarının ve iç kalelerin eskiden nerede olduğunu gösteriyordu ama taşların çoğu uzun zaman önce ağıllar, septler ve hisarlar inşa etmek üzere yerli halk tarafından götürülmüştü. Bununla birlikte, bir zamanlar kalenin avlusu olan alanın merkezinde taştan oyulmuş bir lahit duruyordu; dişbudak ağaçlarının arasındaki devasa kabir, bel yüksekliğindeki kahverengi otların içinde yarı gizlenmiş haldeydi.</p>

    <p>Lahdin kapağı, altında kemiklerini barındırdığı adamın suretine benzetilerek oyulmuştu fakat rüzgâr ve yağmur üzerlerine düşeni yapmıştı. Kralın sakalları olduğu görülebiliyordu fakat bir ağzın, bir burnun, gözlerin ve şakaklara inen bir tacın belli belirsiz izleri dışında adamın yüzü dümdüz ve hatsızdı. Kralın elleri, göğsüne yerleştirilmiş bir savaş çekicinin sapının üstünde duruyordu. Zamanında, savaş çekicinin üstüne, silahın adını ve tarihini anlatan yazılar oyulmuş olmalıydı fakat geçen yüzyıllar harfleri silmişti. Taşın kendisi çatlaktı ve köşeleri ufalanmıştı, yüzeyine yayılan beyaz taşmantarları yüzünden rengi yer yer bozulmuştu, kralın ayaklarından göğsüne kadar yabani güller tırmanmıştı.</p>

    <p>Catelyn, Robb’u orada buldu. Genç kral, çöken alacakaranlığın içinde hüzünlü bir halde duruyordu, yanında yalnızca Boz Rüzgâr vardı. Yağmur ilk kez dinmişti ve Robb’un başı çıplaktı. “Bu kalenin bir adı var mı?” diye sordu Robb, Catelyn ona yaklaştığında.</p>

    <p>“Ben küçük bir hzken halk bu kaleye Eski Taş derdi ama kralların makamı olduğu zamanlarda başka bir ismi vardı mutlaka.” Catelyn burada bir kez babasıyla kamp kurmuştu, Denizgözcüsü’ne gidiyorlardı. <em>Petyr de bizimleydi...</em></p>

    <p>“Bir şarkısı var,” diye hatırladı Robb. “‘Eski Taş’ın Jenny’si, saçlarında kır çiçekleri.’”</p>

    <p>“Nihayetinde hepimiz şarkıyız. Eğer şanslıysak.” Catelyn o gün Jenny olmuştu, saçlarına çiçeklerden bir taç bile takmıştı. Petyr da onun Kızböceği Prensi’ni oynamıştı. Catelyn on iki yaşından büyük olamazdı, Petyr ise bir oğlan çocuğuydu.</p>

    <p>Robb lahdi inceledi. “Bu kimin mezarı?”</p>

    <p>“Burada, Bu İsimle Anılan Dördüncü Kral Tristifer yatıyor, Nehirlerin ve Tepelerin Kralı.” Babası bir zamanlar Catelyn’e kralın hikâyesini anlatmıştı. “Jenny’den ve onun prensinden binlerce yıl önce, İlk İnsanlar’ın krallıklarının, Andallar’ın vahşi saldırılarıyla art arda devrildiği günlerde, Üç Dişli Mızrak’tan Boğaz’a kadar hükmetti. Ona Adalet Çekici derlerdi. Yüz mücadelede savaştı ve doksan dokuz mücadeleyi kazandı, daha doğrusu ozanlar böyle söyler. Yükselttiği bu kale, Batıdiyar’daki en sağlam kaleydi.” Catelyn elini oğlunun omzuna koydu. “Yüzüncü mücadelesinde can verdi, Andal kralları ona karşı güç birliği yapmıştı. Beşinci Tristifer onun dengi değildi, çok zaman geçmeden krallık kaybedildi, daha sonra kale ve en sonunda da bütün soy. Andallar gelmeden önce binlerce yıl boyunca nehir topraklarına hükmeden Mudd Hanedanı, Beşinci Tristifer’le birlikte öldü.”</p>

    <p>“Veliahdı onu başarısızlığa uğrattı.” Robb, elini aşınmış taşta gezdirdi. “Jeyne’i karnında bir bebekle bırakmayı umuyordum... yeterince denedik ama emin değilim...”</p>

    <p>“Her zaman ilk seferde olmaz.” <em>Sen olmuştun gerçi.</em> “Yüzüncü seferde bile olmayabilir. Daha çok gençsin.”</p>

    <p>“Gencim ve kralım,” dedi Robb. “Bir kralın veliahdı olmalıdır. Bir sonraki mücadelemde ölürsem, krallık benimle birlikte ölmemeli. Kanunlara göre taht sırasındaki bir sonraki kişi Sansa, yani Kışyarı ve kuzey ona geçecek.” Robb’un ağzı gerildi. “Ona ve lord kocasına. Tyrion Lannister. Buna izin veremem. Buna izin vermeyeceğim. <em>O cüce asla kuzeyin sahibi olmamalı.</em>”</p>

    <p>“Hayır,” diye onayladı Catelyn. “Jeyne sana bir oğul verene dek bir veliaht ilan etmelisin.” Bir an düşündü. “Babanın babasının kardeşi yoktu ama babasının babası, Lord Raymar Royce’un hanedanının alt dalına mensup bir oğulla evlenen bir kız kardeşe sahipti. Üç kızları oldu, kızların hepsi Vadi’nin küçük lordlarıyla evlendi. Bir Waynwood ve bir Corbray olduklarından eminim. En genci... bir Templeton olabilir ama...”</p>

    <p>“Anne.” Robb’un ses tonu keskindi. “Unutuyorsun. Benim babamın dört oğlu var.”</p>

    <p>Catelyn unutmamıştı; bu gerçeği görmek istemiyordu ama gerçek oradaydı işte. “Bir Kar, bir Stark değildir.”</p>

    <p>“Jon, Kışyarı’nı bir kez bile görmemiş küçük bir Vadi lordundan daha fazla Stark’tır.”</p>

    <p>“Jon, Gece Nöbetçileri’nin kardeşi. Evlenmeyeceğine ve mülk edinmeyeceğine dair yemin etti. Siyahları kuşananlar ömür boyu hizmet ederler.”</p>

    <p>“Kral Muhafızları’nın şövalyeleri de öyle. Fakat Lannisterlar’ı durdurmadı bu, Sör Barristan Selmy ve Sör Boros Blount’la işleri bittiğinde onların beyaz pelerinlerini çıkarmaktan çekinmediler. Eğer Sur’a Jon yerine yüz adam gönderirsem, bahse girerim ki onu verdiği yeminlerden azat etmenin bir yolunu bulurlar.”</p>

    <p><em>Bu konuda kararını vermiş.</em> Oğlunun ne kadar inatçı olabileceğini biliyordu Catelyn. “Bir piç miras alamaz.”</p>

    <p>“Bir kraliyet fermanıyla meşru kılınmadığı takdirde,” dedi Robb. “Bir piçi meşru kılmanın, bir Yeminli Kardeşi yemininden azat etmekten daha çok emsali vardır.”</p>

    <p>“Emsal,” dedi Catelyn acı acı. “Evet, Dördüncü Aegon ölüm döşeğindeyken bütün piçlerini meşru kıldı. Peki bu ne kadar acıya, kedere, savaşa ve cinayete sebep oldu? Jon’a güvendiğini biliyorum. Ama onun oğullarına güvenebilir misin? Ya <em>oğullarının</em> oğullarına? Şeytan Karaateş’in taht talipleri, Targaryen Hanedanı’nı beş nesil boyunca rahatsız etti, Cesur Barristan son talibi Basamaktaşı’nda katledene kadar. Eğer Jon’u meşru kılarsan, onu tekrar piç yapmanın bir yolu yok. O evlenir ve ürerse, senin Jeyne’den yapacağın hiçbir oğul asla güvende olmaz.”</p>

    <p>“Jon benim oğluma asla zarar vermez.”</p>

    <p>“Theon Greyjoy’un Bran’a veya Rickon’a zarar vermediği gibi mi?”</p>

    <p>Boz Rüzgâr, Kral Tristifer’in mezarının üstüne zıpladı, dişlerini gösterdi. Robb’un yüzü soğuktu. “Haksız olduğu kadar zalim bir soru bu. Jon, Theon’a benzemez.”</p>

    <p>“Öyle olması için dua ediyorsun. Kız kardeşlerini düşündün mü? <em>Onların</em> hakları ne olacak? Kuzey, İblis’in eline geçmemeli, bu konuda hemfikiriz ama Arya ne olacak? Kanunlara göre Sansa’dan sonra o geliyor... senin öz kardeşin, meşru doğumlu...”</p>

    <p>“...ve <em>ölü.</em> Babamın başının kesildiği günden beri hiç kimse Arya’yı görmedi, duymadı. Neden kendine yalan söylüyorsun? Arya gitti, Bran ve Rickon gibi. Cüce ondan bir çocuk yaptığında Sansa’yı da öldürecekler. Geri kalan tek kardeşim Jon. Bir evlada sahip olamadan ölürsem, Jon’un benden sonraki Kuzey Kralı olmasını istiyorum. Seçimimi destekleyeceğini ummuştum.”</p>

    <p>“Yapamam,” dedi Catelyn. “Diğer konuların hepsinde Robb. Her şeyde. Ama bu... saçmalıkta değil. Benden bunu isteme.”</p>

    <p>“İstemek zorunda değilim. Ben kralım.” Robb arkasını dönüp uzaklaştı, Boz Rüzgâr mezardan aşağı atladı ve Robb’un peşinden gitti.</p>

    <p>Tristifer’in taş lahdinin yanında tek başına kalan Catelyn, <em>ben ne yaptım?</em> diye düşündü bezgince. <em>Önce Edmure’u kızdırdım, şimdi de Robb’u fakat bütün yaptığım doğruları konuşmaktı. Erkekler gerçekleri duymaya katlanamayacak kadar hassas mı?</em> Catelyn o anda ağlayabilirdi, gökyüzü onun yerine ağlamaya başlamış olmasaydı. Catelyn’in bütün yapabildiği, çadırına dönmek ve orada sessizce oturmak oldu.</p>

    <p>Takip eden günlerde, Robb her yerde ve hiçbir yerdeydi; öncü kuvvetin başında İri Jon’la birlikte at sürdü, Boz Rüzgâr’la keşfe çıktı, kafilenin sonuna koşturup artçı kuvvetin ve Robin Flint’in yanına gitti. Adamlar gururla, her şafakta ilk uyananın ve geceleri son uyuyanın Genç Kurt olduğunu söylüyordu ama Catelyn onun hiç uyumadığından şüpheleniyordu. <em>Ulu kurdu kadar zayıf ve aç görünüyor.</em></p>

    <p>Bir sabah, biteviye yağmurun altında at sürerlerken, “Leydim,” dedi Maege Mormont, “hüzünlü görünüyorsunuz. Bir sorun mu var?”</p>

    <p><em>Lord kocam öldü, babam da öyle. İki oğlum katledildi. Kızım, onun aşağılık çocuklarını taşıması için inançsız bir cüceye verildi. Diğer kızım kayıp, büyük ihtimalle ölü. Son oğlum ve tek kardeşim, ikisi de bana kızgın. Ne sorun olabilir ki?</em> Ama bu gerçekler Leydi Maege’in duymak isteyeceğinden fazlaydı. Aklından geçenleri söylemek yerine, “Bu şeytani bir yağmur,” dedi Catelyn. “Yeterince acı çektik ve önümüzde daha fazla tehlike, daha fazla keder var. Bunları yüreklice karşılamamız gerek, öten borularla ve cesurca dalgalanan sancaklarla. Lakin bu yağmur bizi kırıyor. Sancaklar gevşek ve sırılsıklam bir halde yere sarkıyor, adamlar pelerinlerinin altına gömüldü, birbirleriyle hemen hemen hiç konuşmuyorlar. Ateş gibi yanması gereken yüreklerimizi ancak şeytani bir yağmur böyle soğutabilir.”</p>

    <p>Dacey Mormont gökyüzüne baktı. “Üstüme yağmur yağmasını, ok yağmasına tercih ederim.”</p>

    <p>Catelyn kendine rağmen gülümsedi. “Sen benden daha cesursun korkarım. Ayı Adası’nın bütün kadınları böyle savaşçı mıdır?”</p>

    <p>“Evet, dişi ayılar,” dedi Leydi Maege. “Olmak zorundaydık. Eski zamanlarda, dargemilere binmiş demiradamlar ya da Donuk Kıyı’dan yabanıllar yağma için gelirdi. Erkeklerimiz balık tutmak için uzağa gitmiş olurdu. Arkalarında bıraktıkları kadınlar, kendilerini ve çocuklarını savunmak zorundaydı aksi takdirde kaçırılırlardı.”</p>

    <p>“Kapımızın üstünde bir oyma vardır,” dedi Dacey. “Ayı postu giymiş bir kadın. Bir kolunda, göğsünden süt emen bir bebek taşır. Diğer elinde bir savaş baltası vardır. Münasip bir leydi değildir ama onu her zaman çok sevmişimdir.”</p>

    <p>“Yeğenim Jorah bir keresinde eve münasip bir leydi getirmişti,” dedi Leydi Maege. “Onu bir turnuvada kazanmıştı. Kadın o oymadan nasıl da nefret ederdi.”</p>

    <p>“Ve geri kalan her şeyden,” dedi Dacey. “Şu Lynesse’in altından eğrilmiş gibi saçları vardı. Krema gibi teni. Ama yumuşak elleri balta tutmak için yaratılmamıştı.”</p>

    <p>“Göğüsleri de emzirmek için yaratılmamıştı,” dedi kızın annesi sertçe.</p>

    <p>Catelyn, anne kızın kimden bahsettiğini biliyordu; Jorah Mormont ikinci karısını ziyafetler için Kışyarı’na getirirdi ve bir keresinde on beş gün boyunca kalede konuk olmuşlardı. Catelyn, Leydi Lynesse’in ne kadar genç, güzel ve mutsuz olduğunu hatırlıyordu. Genç kadın bir gece, müteaddit kadeh şaraptan sonra, kuzeyin Eski Şehirli bir Hightower’a göre olmadığını itiraf etmişti Catelyn’e. Kızı teselli etmeye çalışarak, “Bir zamanlar, aynı şeyleri hisseden Nehirovalı bir Tully vardı,” demişti Catelyn, “ama zaman içinde, burada sevebileceği pek çok şey buldu.”</p>

    <p><em>Şimdi hepsi kayıp,</em> diye düşündü. <em>Kışyarı, Ned, Bran, Rickon, Sansa, Arya, hepsi gitti. Yalnızca Robb kaldı.</em> Neticede Catelyn’in içinde fazlaca Lynesse Hightower ve çok küçük bir parça Stark mı vardı? <em>Keşke bir baltanın nasıl savrulacağını bilseydim, belki onları daha iyi koruyabilirdim.</em></p>

    <p>Günler günleri kovaladı ve yağmur yağmaya devam etti. Mavi Çatal boyunca at sürdüler. Önce, nehrin çaylardan ve derelerden ibaret bir karmaşaya çözüldüğü Yediçay’ı, sonra da, pırıltılı yeşil havuzların gafilleri yutmak üzere beklediği ve atların ayaklarının yumuşak zemin tarafından annesinin göğsündeki aç bir bebek misali emildiği Cadı Bataklığı’nı geçtiler. İlerleyişleri ağırdan da ağırdı. Arabaların yarısını bataklık çamurunda bırakmak zorunda kaldılar; yükleri, katırlar ve yük beygirleri arasında bölüştürdüler.</p>

    <p>Lord Jason Mallister, Cadı Bataklığı’nın çamurlarının ortasında onlara yetişti. Mallister, adamlarıyla birlikte kafileye doğru at sürerken güneşin batmasına daha bir saat vardı ama Robb kafileyi defaten durdurdu. Sör Raynald Westerling, Catelyn’i kralın çadırına götürmek üzere geldi. Catelyn oğlunu bir maltızın yanında, kucağında bir haritayla buldu. Boz Rüzgâr, Robb’un ayaklarının dibinde uyuyordu. İri Jon’un yanı sıra Galbart Glover, Maege Mormont, Edmure ve Catelyn’in tanımadığı bir adam daha Robb’la birlikteydi. Kel, etli butlu ve dalkavukluk tavırlı yabancıyı gördüğü anda, <em>bu adam bir lord değil,</em> diye düşündü Catelyn. <em>Bir savaşçı bile değil.</em></p>

    <p>Jason Mallister yerini Catelyn’e vermek için ayağa kalktı. Adamın saçlarında, hemen hemen kahverengiler kadar beyazlar vardı ama Denizgözcüsü Lordu hâlâ yakışıklıydı; ince ve uzun bir beden, güzelce tıraş edilmiş bir yüz, çıkık elmacık kemikleri ve hararetli mavi gri gözler. “Leydi Stark, sizi görmek büyük zevk. Güzel havadisler getirdim.”</p>

    <p>“Güzel havadislere ziyadesiyle ihtiyacımız var lordum,” dedi Catelyn. Başının üzerindeki çadır bezine vuran yağmurun gürültüsünü dinleyerek oturdu.</p>

    <p>Robb, Sör Raynald’ın çadırın kapısını kapatmasını bekledi. “Tanrılar dualarımızı duydu lordlarım. Lord Jason bize, Eski Şehirli bir ticaret gemisi olan <em>Myraham</em>’ın kaptanını getirdi. Kaptan, onlara bana anlattıklarını anlat.”</p>

    <p>“Tamam Majesteleri.” Adam gergin bir şekilde kalın dudaklarını yaladı. “Denizgözcüsü’nden önce son uğradığın liman Pyke’taki Lord Limanı’ydı. Demiradamlar beni yarım yıldan fazla orada tuttular, evet yaptılar. Kral Balon’ın emri. Yalnız, pekâlâ, sözün uzunu ve kısası, kral öldü.”</p>

    <p>“Balon Greyjoy?” Catelyn’in kalbi bir vuruş atladı. “Bize Balon Greyjoy’un öldüğünü mü söylüyorsunuz?”</p>

    <p>Hırpani kaptan başıyla onayladı. “Pyke’ın uçurumlu bir adanın üstünde inşa edildiğini biliyorsunuz. Kalenin bazı bölümleri, kıyının açıklarındaki büyük kayaların ve adacıkların üstüne kurulmuştur ve aralarında köprüler vardır. Lord Limanı’nda duyduklarıma göre batıdan bir fırtına gelmiş, yaşlı Lord Balon köprülerden birini geçerken rüzgâr köprüyü paramparça etmiş. Kral iki gün sonra kıyıya vurmuş, cesedi davul gibiymiş ve bütün kemikleri kırıkmış. Gözlerini yengeçler yemiş diye duydum.”</p>

    <p>İri Jon güldü. “Kral yengeçleri olmalı, akşam yemeğinde böylesine soylu bir pelte yediklerine göre, ha?”</p>

    <p>Kaptan başını salladı. “Evet ama hepsi bu değil, hayır!” Öne eğildi. “Kralın <em>kardeşi</em> geri döndü.”</p>

    <p>“Victarion?” diye sordu Galbart Glover, şaşkındı.</p>

    <p>“Euron. Ona Kargagöz derler, bugüne kadar denize açılmış korsanların en karasıdır. Yıllardır yoktu ama Lord Balon’ın bedeni soğur soğumaz ortaya çıktı, gemisi <em>Sükûnet</em>’le Lord Limanı’na girdi. Siyah yelkenler, kırmızı bir gövde ve dilsizlerden oluşan bir mürettebat. Duyduğuma göre Asshai’ye gidip gelmiş. Her nereye gittiyse şimdi evine döndü, doğrudan Pyke’a gitti ve poposunu Deniztaşı Tahtı’na oturttu, Lord Botley buna itiraz ettiğinde adamı bir fıçı deniz suyunda boğdu. İşte ben o arada, ortalık karışmışken kaçabileceğim umuduyla <em>Myraham</em>’a koştum ve demir aldım. Kaçmayı başardım ve buradayım.”</p>

    <p>Adamın konuşması bittiğinde, “Kaptan,” dedi Robb, “size minnettarım ve buradan ödülsüz ayrılmayacaksınız. İşimiz bittiğinde Lord Jason sizi geminize geri götürecek. Lütfen dışarıda bekleyin.”</p>

    <p>“Öyle yapacağım Majesteleri. Öyle yapacağım.”</p>

    <p>Kaptan çadırdan çıkar çıkmaz İri Jon gülmeye başladı ama Robb, adamı bir bakışla susturdu. “Eğer Theon’ın Euron Greyjoy’yla ilgili söylediklerinin yarısı doğruysa, o adam hiç kimsenin aklındaki kral figürü değil. Theon tahtın meşru veliahdı, eğer ölmediyse... ama Demir Donanma’yı Victarion komuta ediyor. Euron Kargagöz, Deniztaşı Tahtı’nda otururken, Victarion’ın Moat Cailin’de kalacağına inanmam. Geri dönmek zorunda.”</p>

    <p>“Balon’ın kızı da var,” diye hatırlattı Galbart Glover. “Derinorman Kalesi’ni alan kız. Robett’in karısı ve çocuğu da onun elinde.”</p>

    <p>“Derinorman Kalesi’nde kalırsa, elinde tutmayı umabileceği tek şey o kale olur,” dedi Robb. “Kardeşler için gerçek olan şey, kız için daha da gerçek. Euron’ı tahtan indirmek ve kendi hakkını talep etmek için evine yelken açması gerekir.” Lord Jason Mallister’a döndü. “Denizgözcüsü’nde bir donanmanız var?”</p>

    <p>“Bir donanma mı Majesteleri? Yarım düzine dargemi ve iki savaş kadırgası. Kendi kıyılarımı akıncılara karşı savunmak için yeterli ama Demir Donanma’yla bir mücadelede karşılaşmayı hayal edemem.”</p>

    <p>“Sizden bunu istemeyeceğim zaten. Demirdoğumlular Pyke’a doğru yelken açacak. Theon, insanlarının nasıl düşündüğü anlatmıştı bana. Her kaptan kendi güvertesinde kraldır. Bütün kaptanlar taht konusunda söz hakkı isteyecek. Lordum, iki dargeminizin Kartal Burnu’nun çevresinden dolaşarak Boğaz’a çıkması ve Bozsu Gözcüsü’ne gitmesi gerek.”</p>

    <p>Lord Jason tereddüt etti. “Bir düzine akarsu sulu ormana akar, hepsi sığ, alüvyon dolu ve haritalarda yok. Onlara nehir bile diyemem. Kanallar sürekli yön değiştiriyor ve değişiyor. Uçsuz bucaksız kıyı dilleri ve çürük ağaçların devrilmesiyle oluşan yığınlar var. Üstelik Bozsu Gözcüsü <em>hareket</em> ediyor. Gemilerim onu nasıl bulsun?”</p>

    <p>“Benim sancağımı dalgalandırarak nehir yukarı gidin. Adalılar sizi bulur. Mesajımın Howland Reed’e varma şansını ikiye katlamak için iki gemi istiyorum. Bir gemide Leydi Maege, diğerinde Galbart olacak.” Robb, adlarını zikrettiği kişilere döndü. “Kuzeyde kalan lordlarım için yazdığım mektupları taşıyacaksınız ama yakalanma ihtimalinize karşı mektuplardaki bütün emirler sahte olacak. Eğer yakalanırsanız, onlara kuzeye gittiğinizi söylemelisiniz. Ayı Adası’na döndüğünüzü veya Taşlı Kıyı’ya yelken açtığınızı.” Parmağını haritaya vurdu. “Anahtar, Moat Cailin. Lord Balon bunu biliyordu, bu yüzden kardeşi Victarion’ı Greyjoy kuvvetinin sert kalbiyle birlikte oraya gönderdi.”</p>

    <p>“Taht kavgaları olsun ya da olmasın, demirdoğumlular Moat Cailin’i terk edecek kadar aptal değiller,” dedi Leydi Maege.</p>

    <p>“Değiller,” diye kabul etti Robb. “Victarion, garnizonunun en iyi kısmını orada bırakır diye tahmin ediyorum. Yine de yanına alacağı her adam, dövüşmemiz gereken adamları bir kişi eksiltir. Ayrıca, kaptanlarının çoğunu da beraberinde <em>götürecek</em> buna inanın. Liderler. Eğer Deniztaşı Tahtı’nda oturmak istiyorsa, onun lehine konuşmaları için bu çeşit adamlara ihtiyacı olacak.”</p>

    <p>“Yol ağzından saldırmayı düşünemezsiniz Majesteleri,” dedi Galbart Glover. “Girişler çok dar. Konuşlanmanın bir yolu yok. Moat Cailin’i bugüne kadar kimse alamadı.”</p>

    <p>“Güneyden alamadı,” dedi Robb. “Ama biz aynı anda hem kuzeyden hem batıdan saldırırsak ve demiradamları, yol ağzında, benim ana kuvvetim zannettikleri şeyi püskürtürken arkadan yakalarsak, işte o zaman bir şansımız olur. Lord Bolton ve Freyler’le birleştiğimde on iki binden fazla adamım olacak. Onları yarımşar gün arayla üç mücadeleye bölmek ve yol ağzındaki mücadeleyi başlatmak niyetindeyim. Eğer Greyjoylar Boğaz’ın güneyini gözlüyorlarsa, bütün kuvvetimin aceleyle ve pervasızca Moat Cailin’e akın ettiğini görecekler.</p>

    <p>Roose Bolton artçı kuvveti alacak, ben de merkezi komuta edeceğim. İri Jon, sen Moat Cailin’e karşı öncü kuvvetin başında olacaksın. Hücumun öyle amansız olsun ki, demirdoğumlular, kuzeyden üstlerine doğru sürünen birileri olup olmadığını merak etmeye vakit bulamasın.”</p>

    <p>İri Jon kıkırdadı. “Sürüngenleriniz hızlı gelse iyi olur, yoksa adamlarım o duvarlara yığılır ve siz daha yüzünüzü bile gösteremeden Moat Cailin’i kazanır. Siz sallana sallana geldiğinizde kaleyi size hediye ederim.”</p>

    <p>“Sahip olmaktan mutluluk duyacağım bir hediye,” dedi Robb.</p>

    <p>Edmure somurtuyordu. “Demiradamlara arkadan saldırmaktan bahsediyorsunuz efendimiz, ama onların kuzeyine nasıl geçeceksiniz?”</p>

    <p>“Boğaz’da, hiçbir haritada görünmeyen yollar vardır dayı. Yalnızca adalıların bildiği yollar; bataklıkların arasındaki dar patikalar ve sazlıkların içinde sadece kayıkların takip edebileceği ıslak şeritler.” Robb, iki ulağına döndü. “Howland Reed’e bana rehberler göndermesini söyleyin, ben yol ağzındaki mücadeleyi başlattıktan iki gün sonra. Bizzat benim sancağımın dalgalandığı <em>merkez</em> mücadeleye. İkizler’den üç ordu ayrılacak fakat sadece ikisi Moat Cailin’e varacak. Benim mücadelem, Ateşli Nehir’de tekrar ortaya çıkmak üzere eriyip Boğaz’a karışacak. Dayımın düğününden sonra tez hareket edersek, yıl sonunda hepimiz mevzide olabiliriz. Demiradamlar önceki gece içtikleri şarap yüzünden başları zonklayarak uyanırken, biz yeni yüzyılın ilk gününde üç taraftan Moat Cailin’e saldırırız.”</p>

    <p>“Bu planı sevdim,” dedi İri Jon. “Çok sevdim.”</p>

    <p>Galbart Glover ağzını ovuşturdu. “Riskler var. Adalılar sizi yüzüstü bırakacak olursa...”</p>

    <p>“Eskisinden kötü durumda olmayız. Ama beni yüzüstü bırakmayacaklar. Babam, Howland Reed’in kıymetini bilirdi.” Robb haritayı dürdü ve ancak o zaman Catelyn’e baktı. “Anne.”</p>

    <p>Catelyn gerildi. “Bu planda benim de bir görevim var mı?”</p>

    <p>“Senin görevin güvende olmak. Boğaz’dan geçen yolumuz tehlikeli olacak ve kuzeyde bizi savaştan başka bir şey beklemiyor. Lakin Lord Mallister savaş bitene dek seni Denizgözcüsü’nde, güvende tutmayı önerdi. Orada rahat edersin, biliyorum.”</p>

    <p><em>Jon Kar meselesinde sana karşı çıkmamın cezası bu mu? Ya da bir kadın olmamın? Ve daha kötüsü, bir anne olmamın?</em> Herkesin onu izlediğinin farkına varmak Catelyn’in birkaç dakikasını aldı. <em>Biliyorlardı,</em> diye düşündü. Şaşırmaması gerekirdi; Kral Katili’ni serbest bırakarak arkadaş kazanmamıştı ve İri Jon’un, kadınların muharebe meydanlarında işi olmadığını söylediğini defalarca duymuştu.</p>

    <p>Catelyn’in öfkesi yüzünde yanıyor olmalıydı, çünkü o bir kelime söylemeden önce Galbart Glover konuştu. “Leydim, Majesteleri haklı. En iyisi bizimle gelmeniz.”</p>

    <p>“Denizgözcüsü varlığınızla aydınlanacak Leydi Catelyn,” dedi Lord Jason Mallister.</p>

    <p>“Beni bir tutsak yapacaksınız,” dedi Catelyn.</p>

    <p>“Bir onur konuğu,” diye ısrar etti Lord Jason.</p>

    <p>Catelyn oğluna döndü. “Lord Jason’ı gücendirmek istemem,” dedi resmi bir sesle, “lakin yola seninle devam edemiyorsam Nehirova’ya dönmeyi tercih ederim.”</p>

    <p>“Karımı Nehirova’da bıraktım. Annemin başka bir yerde olmasını isterim. Bütün hazineni tek kesenin içine koyarsan, seni soymak isteyenlerin işini kolaylaştırmış olursun. Düğünden sonra Denizgözcüsü’ne gideceksin, bu kral emridir.” Robb ayağa kalktı, Catelyn’in kaderi bir çırpıda belirlenmişti. Robb bir yaprak parşömen aldı. “Bir mesele daha var. Umuyoruz ki, Lord Balon arkasında bir karmaşa bıraktı. Ben aynı şeyi yapmayacağım. Henüz çocuğum yok, kardeşlerim Bran ve Rickon öldü, kız kardeşim bir Lannister’la evli. Benim ardımdan kimin geleceğini uzun uzun ve çok fazla düşündüm. Şimdi, gerçek ve sadık lordlarım olarak sizlere, kararımın şahitleri sıfatıyla bu belgeyi mühürlemenizi emrediyorum.”</p>

    <p><em>Bir kral gerçekten,</em> diye düşündü Catelyn yenilmiş bir halde. Robb’un Moat Cailin için kurduğu tuzağın, az önce Catelyn’i düşürdüğü tuzak kadar iyi işlemesini umuyordu sadece.</p>
  </div>
</body>
</html>
