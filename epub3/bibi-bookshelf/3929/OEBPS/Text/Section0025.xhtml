<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Catelyn</h1>

    <p>Omuzlarında taşıdıkları cesetleri yüksek masanın önüne yatırdılar. Meşale ışığıyla aydınlanan salona bir sessizlik çöktü, o sessizliğin içinde, yarım kale uzakta uluyan Boz Rüzgâr’ı duydu Catelyn. <em>Kanın kokusunu alıyor,</em> diye düşündü, <em>taş duvarların ve ahşap kapıların ardından, gecenin ve yağmurun içinden hâlâ kanın ve felaketin kokusunu tanıyor.</em></p>

    <p>Yüksek koltuğun yanında, Robb’un sol yanında duran Catelyn bir an için kendi ölülerine bakıyormuş gibi hissetti; Bran ve Rickon’a. Bu delikanlıların yaşı daha büyüktü ama ölüm bedenlerini küçültmüştü sanki. Böyle ıslak ve çırılçıplak halde minicik görünüyorlardı ve öyle hareketsizlerdi ki onların bir zamanlar yaşadığını hatırlamak zordu.</p>

    <p>Sarışın çocuk sakal bırakmaya çalışıyordu. Yanakları ve bıçak tarafından kırmızı bir harabeye çevrilen boğazının üstündeki çenesi açık sarı şeftali tüyleriyle kaplıydı. Altın sarısı saçları hâlâ ıslaktı, çocuk banyodan çıkarılmıştı sanki. Görünüşüne bakılırsa huzur içinde ölmüştü, belki de uykusunda, ama delikanlının kahverengi saçlı kuzeni hayatı için savaşmıştı. Kolları, bıçağı engellemeye çalışırken aldığı kesiklerle doluydu. Bedeni yağmur tarafından neredeyse tertemiz yıkanmıştı ama göğsünü, karnını ve sırtını bir sürü dilsiz ağız gibi kaplayan bıçak yaralarından hâlâ ağır ağır kan sızıyordu.</p>

    <p>Robb salona gelmeden önce tacını takmıştı. Bronz, meşale ışığında koyu tonlarda pırıldıyordu. Robb’un ölülere bakan gözlerini gölgeler gizliyordu. <em>O da Bran ve Rickon’ı görüyor mu?</em> Catelyn ağlayabilirdi ama gözyaşları tükenmişti artık. Ölü çocuklar uzun süren tutsaklık yüzünden solgundu ve ikisi de açık tenliydi; pürüzsüz beyaz bedenlerindeki kan akıl almaz bir kırmızıydı, bakmaya katlanamıyordu insan. <em>Öldürdükten sonra Sansa’yı da Demir Taht’ın önüne böyle çırılçıplak yatıracaklar mı? Teni böyle beyaz, kanı böyle kırmızı mı görünecek?</em> Dışarıdan rüzgârın biteviye sesi ve bir kurdun huzursuzluk dolu uluması geliyordu.</p>

    <p>Catelyn’in kardeşi Edmure, Robb’un sağındaydı, tek eli babasının koltuğunun arkasındaydı, yüzünde hâlâ uyku şişliği vardı. Catelyn gibi onu da uyandırmışlardı, gecenin karanlığında kapısını yumruklamış ve onu kabaca çekip rüyalarından ayırmışlardı. <em>Güzel rüyalar mıydı kardeşim? Güneş ışığı, kahkahalar ve genç bir kızın öpücüklerini mi düşlüyordun? Umarım öyledir.</em> Catelyn’in karanlık rüyalarına dehşet katılmıştı.</p>

    <p>Robb’un kumandanları ve lord sancak beyleri salonda bekliyordu; bazıları zırhlı ve silahlıydı, diğerleri türlü dağınık hallerde yatak kıyafetleri içindeydi. Adamların arasında Sör Raynald ve dayısı Sör Rolph da vardı fakat Robb, kraliçesini bu çirkinlikten esirgemeyi uygun bulmuştu. <em>Sarpkaya, Casterly Kayası’ndan çok uzak değil,</em> diye hatırladı Catelyn. <em>Jeyne, hepsi küçük birer çocukken bu delikanlılarla birlikte oyunlar oynamış olabilir.</em></p>

    <p>Catelyn tekrar Tion Frey’in ve Willem Lannister’ın cesetlerine baktı, oğlunun konuşmasını bekledi. Robb’un, gözlerini kanlı ölülerden kaldırması çok uzun zaman almış gibiydi. “Küçük Jon,” dedi, “babana onları içeri getirmesini söyle.” Küçük Jon emri yerine getirmek üzere hiç konuşmadan döndü, adımları büyük taş salonda yankılandı.</p>

    <p>İri Jon tutsaklarını kapıdan geçirirken, Catelyn diğer adamların onlara yer açmak için nasıl geri çekildiğini gördü; hainlik bir dokunuşla, bir bakışla ya da öksürükle bulaşabilen bir şeydi sanki. Tutsaklar ve onları tutsak alanlar birbirlerine benziyordu; iri adamlar, her biri, gür sakallar ve uzun saçlar. İri Jon’un adamlarından ikisi yaralıydı, adamların tutsaklarından üçü de öyle. Onları birbirinden ayıran tek şey, bazılarının mızrağı, diğerlerinin boş kınları olduğu gerçeğiydi. Hepsi örgü zırhlar, zırhlı yelekler veya üzerlerine çelik halkalar dikilmiş mintanlar, ağır çizmeler ve bazısı yünden bazısı deriden yapılmış kalın pelerinler giymişti. Catelyn, Kışyarı’na ilk geldiğinde, <em>Kuzey sert, soğuk ve merhametsizdir,</em> demişti Ned, bundan bin yıl önce.</p>

    <p>Tutsaklar ıslak ve sessiz bir halde önünde durduğunda, “Beş,” dedi Robb. “Hepsi bu kadar mı?”</p>

    <p>“Sekiz kişilerdi,” diye gürledi İri Jon. “Onları yakalarken ikisini biz öldürdük, biri de ölmek üzere.”</p>

    <p>Robb tutsakların yüzlerini inceledi. “İki silahsız yaveri öldürebilmek için sekiz adam gerekmiş.”</p>

    <p>Edmure Tully konuştu. “Kuleye girebilmek için benim iki adamımı da öldürmüşler. Delp ve Elwood.”</p>

    <p>“Bu cinayet değildi sör,” dedi Lord Rickard. Bileklerindeki ipler, yüzüne akan kandan fazla utandırmıyordu adamı. “Bir babayla intikamının arasına giren her adam kendi ölüm fermanını yazmış demektir.”</p>

    <p>Lord Rickard’ın sözleri, bir savaş davulunun sert ve zalim vuruşları misali Catelyn’in kulaklarında çınladı. Catelyn’in boğazı kemik kadar kuruydu. <em>Bunu ben yaptım. Bu iki çocuk benim kızlarım yaşasın diye öldü.</em></p>

    <p>“O gece Fısıltılı Orman’da iki oğlunuzun öldüğünü gördüm,” dedi Robb, Lord Karstark’a. “Torrhen’i Tion Frey öldürmedi. Willem Lannister, Eddard’ı katletmedi. Bu yaptığınıza nasıl intikam dersiniz? Bu aptallıktı, bu kanlı bir cinayetti. Sizin oğullarınız bir savaş meydanında onurlarıyla öldüler, ellerinde kılıçlarıyla.”</p>

    <p><em>“Öldüler,”</em> dedi Rickard Karstark bir adım bile geri atmadan. “Kral Katili onları katletti. Bu ikisi onun soyundandı. Kanı sadece kan ödeyebilir.”</p>

    <p>“Çocukların kanı?” Robb cesetleri gösterdi. “Kaç yaşındalardı? On iki, on üç? <em>Yaverler.</em>”</p>

    <p>“Her mücadelede yaverler ölür.”</p>

    <p>“Dövüşürken ölürler, evet. Tion Frey ve Willem Lannister kılıçlarını Fısıltılı Orman’da bırakmışlardı. Onlar tutsaktı, bir hücreye kapatılmışlardı, uyuyorlardı, silahsızlardı... çocuklardı. <em>Onlara bak!</em>”</p>

    <p>Lord Karstark cesetler yerine Catelyn’e baktı. “Onlara bakmasını annenize söyleyin,” dedi. “Onları benim kadar o katletti.”</p>

    <p>Catelyn elini Robb’un koltuğunun arkasına koydu. Bütün salon dönüyordu sanki. Kendini kusacakmış gibi hissetti.</p>

    <p>“Annemin bununla hiç ilgisi yok,” dedi Robb öfkeyle. “Bu sizin marifetinizdi. Sizin cinayetiniz. Sizin <em>hainliğiniz.</em>”</p>

    <p>“Lannisterlar’ı serbest bırakmak hainlik değilken onları öldürmek nasıl hainlik olabilir?” diye sordu Karstark sertçe. “Majesteleri, Casterly Kayası’yla savaşta olduğumuzu unuttu mu? Savaşta düşmanlarını öldürürsün. Baban sana bunu öğretmedi mi delikanlı?”</p>

    <p><em>“Delikanlı?”</em> İri Jon’un, Rickard Karstark’a çelik eldivenli bir yumrukla verdiği cevap diğer lorda diz çöktürdü.</p>

    <p>“Bırak onu!” Robb’un sesi buyrukla çınladı. Umber, tutsaktan bir adım uzaklaştı.</p>

    <p>Lord Karstark kırılan dişini tükürdü. “Evet Lord Umber, beni krala bırak. Beni affetmeden önce biraz azarlamak istiyor. Bizim Kuzey Kralı’mız ihanetle böyle başa çıkıyor.” Islak ve kırmızı bir gülümsemeyle gülümsedi. “Yoksa, Kuzeyi Kaybeden Kral mı demeliyim Majesteleri?”</p>

    <p>İri Jon, yanındaki adamın elinden kaptığı mızrağın ucuyla Karstark’ın omzunu dürttü. “İzin verin onu deleyim efendimiz. İzin verin karnını deşeyim ki bağırsaklarının rengini görelim.”</p>

    <p>Salonun kapıları gürültüyle açıldı ve Karabalık içeri girdi, peleriniyle miğferinden sular süzülüyordu. Adamın arkasından Tully askerleri geldi, o sırada dışarıda, gökyüzünde şimşekler çatırdıyordu, simsiyah ve sert bir yağmur Nehirova’nın taşlarını dövüyordu. Sör Brynden miğferini çıkarıp diz çöktü. Sadece, “Majesteleri,” dedi ama sesindeki sertlik çok şey anlatıyordu.</p>

    <p>“Sör Brynden’le kabul salonunda özel olarak görüşeceğim.” Robb ayağa kalktı. “İri Jon, Lord Karstark’ı ben gelene kadar burada tutun, diğer yedisini asın.”</p>

    <p>İri Jon mızrağı indirdi. “Ölü olanları da mı?”</p>

    <p>“Evet. Lordumun nehirlerinin bunlar gibi pislikler tarafından kirletilmesini istemem. Bırakın kargalara yem olsunlar.”</p>

    <p>Tutsaklardan biri dizlerinin üstüne düştü. “Merhamet edin efendimiz. Ben kimseyi öldürmedim. Ben sadece nöbetçileri gözetlemek için kapıda durdum.”</p>

    <p>Robb bir an düşündü. “Lord Rickard’ın niyetini biliyor muydun? Bıçakların çekildiğini gördün mü? Bağrışmaları, inlemeleri, merhamet çığlıklarını duydun mu?”</p>

    <p>“Evet ama ben bir şey yapmadım. Ben sadece gözcüydüm. Yemin ederim ki...”</p>

    <p>“Lord Umber,” dedi Jon, “bu sadece gözcüymüş. Bunu en son asın ki diğerleri ölürken gözleyebilsin. Anne, dayı, lütfen benimle gelin.” İri Jon’un adamları tutsakların üstüne kapanıp onları mızraklarının ucuyla iterek salondan çıkarırken Robb arkasını döndü. Dışarıda gök gürledi, kale, salondakilerin kulaklarının dibinde yerle bir oluyordu sanki. <em>Bu bir krallığın çöküşünün sesi mi?</em> diye düşündü Catelyn.</p>

    <p>Kabul salonu karanlıktı ama gök gürültüsünün sesi bir duvarın daha kalınlığıyla boğulmuştu en azından. Bir hizmetçi şömineyi yakmak için yağ lambasıyla içeri girdi fakat Robb lambayı alıp hizmetçiyi gönderdi. Salonda masalar ve sandalyeler vardı ama sadece Edmure oturdu, diğerlerinin ayakta kaldığını fark ettiğinde o da kalktı. Robb tacını çıkarıp önündeki masaya bıraktı.</p>

    <p>Karabalık kapıyı kapadı. “Karstarklar gitmiş.”</p>

    <p>“Hepsi mi?” Robb’un sesini böyle kalınlaştıranın öfke mi yoksa çaresizlik mi olduğundan emin değildi Catelyn.</p>

    <p>“Bütün savaşçılar,” diye cevapladı Sör Brynden. “Birkaç kamp takipçisi ve hizmetkâr, yaralılarla birlikte burada kalmış. Gerçeklerden emin olabilmek için gerektiği kadarını sorguladık. Akşamüstü ayrılmaya başlamışlar, önce birer ikişer, sonra daha büyük gruplar halinde gizlice kaçmışlar. Gittiklerinin fark edilmemesi için, yaralı adamlara ve hizmetkârlara kamp ateşlerini canlı tutmalarını emretmişler ama yağmur başladığında bunun bir önemi kalmadı.”</p>

    <p>“Nehirova’dan uzakta tekrar birleşecekler mi?”</p>

    <p>“Hayır. Dağıldılar, avlanıyorlar. Lord Karstark, Kral Katili’nin başını getiren adama, asil kanlı ya da alt tabaka doğumlu olmasına bakmaksızın bakire kızını vereceğine dair yemin etti.”</p>

    <p><em>Tanrılar merhamet edin.</em> Catelyn yine hasta hissediyordu kendini.</p>

    <p>“Yaklaşık üç yüz süvari ve bu sayının iki katı binek karanlığın içinde kayboldu.” Robb şakaklarını ovdu, kulaklarının üzerindeki yumuşak deride tacının bıraktığı izler vardı. “Karhold’un bütün atlı kuvvetini kaybettik.”</p>

    <p><em>Benim yüzümden. Tanrılar beni affetsin.</em> Robb’un içinde bulunduğu tuzağı anlamak için Catelyn’in asker olmasına gerek yoktu. Nehir toprakları şu an için Robb’un elindeydi ama krallığının her yanı düşmanlarla çevriliydi; Lysa’nın, kendi dağının zirvesinde hiç dostluk göstermeden oturduğu doğu dışında. Geçit Lordu işbirliğini esirgediği sürece Üç Dişli Mızrak bile güvende olmaktan uzaktı. <em>Ve şimdi Karstarklar’ı da kaybetmek...</em></p>

    <p>“Nehirova’dan bu konuyla ilgili tek kelime çıkmamalı,” dedi Edmure. “Lord Tywin mutlaka... Lannisterlar borçlarını mutlaka öder, hep böyle söylerler. Lord Tywin bunu duyduğunda Anne bize merhamet göstersin.”</p>

    <p><em>Sansa.</em> Catelyn ellerini sımsıkı kapattı, tırnakları avuçlarının yumuşak etine gömüldü.</p>

    <p>Robb, Edmure’e dondurucu bir bakış attı. “Beni katil olduğum kadar yalancı da mı yapacaksın dayı?”</p>

    <p>“Yalan söylemek zorunda değiliz. Sadece hiçbir şey söylemeyeceğiz. Çocukları gömeceğiz ve savaş bitene kadar dilimizi tutacağız. Willem, Sör Kevan Lannister’ın oğluydu, Lord Tywin’in yeğeni. Tion, Leydi Genna’nındı ve bir Frey’di. Haberleri İkizler’den de saklamamız gerek, ta ki...”</p>

    <p>“Katledilmiş ölüleri hayata döndürene kadar mı?” dedi Brynden Karabalık. “Gerçek, Karstarklar’la birlikte kaçtı Edmure. Bu çeşit oyunlar için çok geç.”</p>

    <p>“Gerçeği o çocukların babalarına borçluyum,” dedi Robb. “Ve adalet. Onlara bunu da borçluyum.” Tacına baktı; bronzun koyu renkli ışıltısına, demir kılıçlardan oluşan çembere. “Lord Rickard bana meydan okudu. İhanet etti. Onu mahkûm etmekten başka seçeneğim yok. Karstark kuvvetinin Roose Bolton’la birlikte olan ayağı, efendilerini hainlik suçuyla infaz ettiğimi duyduğunda neler yapacak tanrılar bilir. Bolton’ı uyarmamız gerek.”</p>

    <p>“Lord Karstark’ın vârisi de Harrenhal’da,” diye hatırlattı Sör Brynden. “Büyük oğlu, Lannisterlar’ın Yeşil Çatal’da esir aldığı.”</p>

    <p>“Harrion. Onun adı Harrion.” Robb acı acı güldü. “Bir kral düşmanlarının isimlerini bilmeli, sence de öyle değil mi?”</p>

    <p>Karabalık kurnazlık dolu gözleriyle Robb’a baktı. “Bunu kesin olarak biliyor musun? Bu olayın genç Karstark’ı senin düşmanın yapacağını?”</p>

    <p>“Başka ne olabilir? Babasını öldürmek üzereyim, bana teşekkür edecek hali yok.”</p>

    <p>“Edebilir. Babalarından nefret eden oğullar vardır, üstelik onu tek darbeyle Karhold Lordu yapacaksın.”</p>

    <p>Robb başını iki yana salladı. “Harrison o çeşit evlatlardan olsa bile babasının katilini açıkça affedemez. Kendi adamlarını karşısına alır. Bunlar <em>kuzeyli</em> adamlar dayı. Kuzey unutmaz.”</p>

    <p>“O zaman lordu bağışlayın,” dedi Edmure Tully.</p>

    <p>Robb samimi bir inanmazlıkla dayısına baktı.</p>

    <p>Edmure’un yüzü bu bakış altında kızardı. “Canını bağışlayın demek istedim. Bunun tadından ben de en az sizin kadar hoşlanmıyorum efendimiz. Lord Rickard benim adamlarımı da katletti. Zavallı Delp’in Sör Jaime tarafından açılan yaraları yeni iyileşmişti. Karstark cezalandırılmalı, buna şüphe yok. Onu zincire vuralım derim.”</p>

    <p>“Bir rehine?” dedi Catelyn. <em>Bu en iyi çözüm...</em></p>

    <p>“Evet, rehine!” Edmure, ablasının düşüncesini bir itilafmışçasına yakalamıştı. “Lordun oğluna, bize sadık kaldığı sürece babasına hiçbir zarar verilmeyeceğini söyleyelim. Aksi takdirde... Freyler’den medet umamayız artık, Lord Walder’ın <em>bütün</em> kızlarıyla evlenmeyi ve bunun yanı sıra tahtırevanını taşımayı önersem bile. Karstarklar’ı da kaybedersek ne umudumuz kalır?”</p>

    <p>“Ne umudumuz...” Robb nefesini bıraktı, gözüne düşen saçlarını geri itti, “Sör Rodrik’ten hiç haber almadık, Walder Frey yeni teklifimize cevap vermedi, Kartal Yuvası’ndan sessizlikten başka bir şey gelmedi,” dedi. Annesine döndü. “Kardeşin bize asla cevap vermeyecek mi? Ona daha kaç mektup yazmalıyım? Kuşlardan <em>hiçbirinin</em> ona ulaşmadığına inanmam.”</p>

    <p>Catelyn, Robb’un teselli istediğini fark etti. Oğlu her şeyin yoluna gireceğini duymak istiyordu ama kralının gerçeklere ihtiyacı vardı. “Kuşlar ona ulaştı. Ama bir gün sorarsan ulaşmadığını söyleyebilir. O bölgeden yardım bekleme Robb.</p>

    <p>Lysa asla cesur biri olmadı. İkimiz de küçük kızken, ne zaman yanlış bir şey yapsa kaçıp saklanırdı. Lord babamızın, onu bulamadığı takdirde ona kızmayı da unutacağını düşünüyordu belki de. Şimdi de çok farklı değil. Kral Toprakları’ndan korkusu yüzünden kaçtı, bildiği en güvenli yere gitti, şimdi herkesin onu unutacağını umarak dağının tepesinde oturuyor.”</p>

    <p>“Vadi şövalyeleri bu savaşın kaderini değiştirebilir,” dedi Robb. “Ama Lysa savaşmayacaksa öyle olsun. Ondan sadece Kanlı Kapı’yı açmasını ve Martı Kasabası’nda, bizi kuzeye götürecek gemiler temin etmesini istemiştim. Yüksek yol zor olurdu ama yolumuzu savaşarak açıp Boğaz’a tırmanmak kadar değil. Beyaz Liman’da karaya çıkabilseydim Moat Cailin’e kanatlardan saldırır, demiradamları yarım yıl içinde kuzeyden çıkarırdım.”</p>

    <p>“Bu olmayacak efendimiz,” dedi Karabalık. “Cat haklı. Leydi Lysa, Vadi’ye bir ordunun girmesine izin veremeyecek kadar korkak. <em>Herhangi</em> bir ordunun. Kanlı Kapı kapalı kalacak.”</p>

    <p>Çaresizliğinin öfkesiyle, “Lysa’yı Ötekiler alsın,” diye lanet okudu Robb. “Lanet olası Rickard Karstark’ı da. Theon Greyjoy’u, Walder Frey’i, Tywin Lannister’ı ve diğerlerini de. Tanrılar merhamet edin, bir adam neden kral olmak ister? Herkes <em>Kuzey Kralı, Kuzey Kralı</em> diye bağırırken kendime dedim ki... kendime yemin ettim ki... iyi bir kral olacağım; babam kadar onurlu, güçlü, adil, dostlarıma sadık ve düşmanlarımla yüzleştiğimde cesur... ama şimdi dostumla düşmanımı ayırt edemiyorum. Her şey nasıl bu kadar <em>karıştı?</em> Lord Rickard yarım düzine mücadelede benim yanımda dövüştü. Oğulları Fısıltılı Orman’da benim için öldü. Tion Frey ve Willem Lannister benim düşmanlarımdı. Ve şimdi ben, onların uğruna ölü arkadaşlarımın babasını öldürmek zorundayım.” Salondakilerin yüzlerine baktı. “Lannisterlar Lord Karstark’ın kafası için bana teşekkür edecek mi? Ya Freyler?”</p>

    <p>“Hayır,” dedi Brynden Karabalık her zamanki açık sözlülüğüyle.</p>

    <p>“Lord Rickard’ın canını bağışlamak ve onu rehin tutmak için bir sebep daha,” diye ısrar etti Edmure.</p>

    <p>Robb iki eliyle birden öne uzandı, bronz ve demirden dökülmüş ağır tacını kaldırıp tekrar başına taktı, bir anda kral olmuştu yine. “Lord Rickard ölecek.”</p>

    <p>“Ama <em>neden?</em>” dedi Edmure. “Siz, kendiniz dediniz ki...”</p>

    <p>“Ne dediğimi biliyorum dayı. Yapmak zorunda olduğum şeyi değiştirmiyor,” dedi Robb. Tacındaki kılıçlar yalın ve kapkara bir şekilde alnındaydı. “Bir mücadele sırasında Tion ve Willem’i bizzat katlederdim ama bu bir mücadele değildi. Onlar benim tarafımdan tıkıldıkları hücrede, çıplak ve silahsız bir halde yataklarında uyuyorlardı. Lord Karstark bir Frey ve bir Lannister’dan fazlasını öldürdü. <em>O benim şerefimi öldürdü.</em> Onunla şafak vakti ilgileneceğim.”</p>

    <p>Fırtına, gri ve serin gün doğumunda, bardaktan boşanırcasına yağan sürekli bir yağmura dönüşmüştü, buna rağmen tanrı korusu kalabalıktı. Nehir lordları ve kuzeyli adamlar, asil kanlılar ve olmayanlar, şövalyeler ve paralı askerler ve seyis yamakları, gecenin karanlık dansının nasıl sonlanacağını görmek için ağaçların arasında bekliyorlardı. Edmure’un emriyle büvet ağacının önüne bir cellat kütüğü yerleştirilmişti. İri Jon’un adamları, elleri hâlâ bağlı olan Lord Rickard Karstark’ı kalabalığın içinden getirirken etrafa yağmur damlaları ve yapraklar dökülüyordu. Lordun adamları Nehirova’nın yüksek duvarlarına asılmıştı bile, uzun iplerin ucunda sallanan adamların kararmaya başlayan yüzlerinden yağmur süzülüyordu.</p>

    <p>Uzun Lew kütüğün yanında bekliyordu ama Robb Lew’un elindeki uzun saplı baltayı alıp ona kenara çekilmesini emretti. “Bu benim işim,” dedi. “Benim sözümle ölüyor. Benim elimle ölmeli.”</p>

    <p>Lord Rickard başını sertçe öne düşürdü. “Sana bu kadarı için teşekkür ederim ama başka hiçbir şey için değil,” dedi. Ölümle buluşmasına gelirken hanedanının beyaz güneşli armasıyla süslenmiş siyah, uzun bir yün cübbe giymişti. “Benim damarlarımda da İlk İnsanlar’ın kanı akıyor evlat, en az senin damarlarında aktığı kadar. Bunu hatırlasan iyi edersin. Bana senin büyükbabanın adı verildi. Baban için Aerys’e karşı sancak açtım, senin için de Joffrey’ye karşı. Öküzağzı’nda, Fısıltılı Orman’da, Kamplar Savaşı’nda senin yanında at sürdüm ve Üç Dişli Mızrak’ta Lord Eddard’la birlikte savaştım. Starklar ve Karstarklar, biz akrabayız.”</p>

    <p>“Akrabalığımız bana ihanet etmenize engel olmadı,” dedi Robb. “Şimdi kurtulmanızı da sağlamayacak. Diz çökün lordum.”</p>

    <p>Catelyn, Lord Rickard’ın doğru söylediğini biliyordu. Karstarklar’ın soyu, Kışyarı’nın genç oğullarından biri olan ve bin yıl önce bir isyancı lordu bastıran Karlon Stark’a dayanıyordu. Karlon bu kahramanlığından ötürü arazilerle ödüllendirilmiş ve inşa ettirdiği kaleye Karl Hold adını vermişti, kale kısa zaman sonra Karhold diye anılmaya başlamış ve Karhold Starklar’ı geçen yüzyıllar içerisinde Karstarklar’a dönüşmüştü.</p>

    <p>“Eski ya da yeni tanrılar, hiç fark etmez,” dedi Lord Rickard, Catelyn’in oğluna. “Hiçbir adam bir akraba katili kadar melun değildir.”</p>

    <p>“Diz çök hain,” dedi Robb tekrar. “Yoksa kafanı zorla kütüğe dayamalarını mı emretmeliyim?”</p>

    <p>Lord Karstark diz çöktü. “Sen beni yargıladın, tanrılar da seni yargılayacak.” Kafasını kütüğe yatırdı.</p>

    <p>“Rickard Karstark, Karhold Lordu.” Robb ağır baltayı, iki eliyle birden kaldırdı. “Burada, tanrıların ve insanların şahitliğinde, seni cinayet ve hainlikten suçlu buluyorum. Kendi adıma hükmünü veriyorum. Kendi ellerimle canını alıyorum. Son bir sözün var mı?”</p>

    <p>“Beni öldür ve lanetlen. Sen benim kralım değilsin.”</p>

    <p>Balta aşağı indi. Ağır ve iyi yağlanmış çeliğin tek darbesi adamı öldürmeye yetti fakat kafasını bedeninden ayırmak için üç darbe gerekti. İş bittiğinde hem ölü adam hem de yaşayanlar kanla sırılsıklam olmuştu. Robb baltayı tiksintiyle yere attı ve tek kelime etmeden yürek ağacına döndü. Ellerini yarı yumruk yapmış bir halde titreyerek öylece durdu, yağmur yanaklarından akıyordu. <em>Tanrılar onu bağışlayın,</em> diye dua etti Catelyn sessizce. <em>O sadece bir çocuk ve başka seçeneği yoktu.</em></p>

    <p>Oğlunu o gün son görüşüydü bu. Yağmur bütün sabah yağmaya devam etti, nehirlerin yüzeyini dövdü, tanrı korusunu çamura ve su birikintilerine dönüştürdü. Karabalık yüz adam toplayıp Karstarklar’ın peşine düştü ama kimse onları geri getirebileceğini ummuyordu. Yola çıkarken, “Onları asmak zorunda kalmamak için dua ediyorum sadece,” dedi. Amcası gittiğinde Catelyn babasının odasına çekildi, Lord Hoster’ın yatağının yanında bir kez daha oturmak için.</p>

    <p>Öğlenden sonra gelen Üstat Vyman, “Uzun sürmeyecek,” diye uyardı Catelyn’i. “Gücü tükeniyor ama hâlâ savaşmaya çalışıyor.”</p>

    <p>“O her zaman savaşçıydı,” dedi Catelyn. “Tatlı, inatçı bir adam.”</p>

    <p>“Evet,” dedi üstat, “ama bu savaşı kazanamaz. Kılıcını ve kalkanını bırakmasının zamanı geldi. Artık teslim olma zamanı.”</p>

    <p><em>Teslim olmak,</em> diye düşündü Catelyn, <em>barış yapmak.</em> Üstat, babasından mı bahsediyordu yoksa oğlundan mı?</p>

    <p>Jeyne Westerling akşamüstü Catelyn’i görmeye geldi. Genç kraliçe ürkek bir halde odaya girdi. “Leydi Catelyn, sizi rahatsız etmek istemezdim...”</p>

    <p>“Burada her zaman memnuniyetle karşılanırsınız Majesteleri.” Catelyn dikiş dikiyordu ama iğneyi kenara bıraktı.</p>

    <p>“Lütfen, bana Jeyne deyin. Bir kraliçe gibi hissetmiyorum kendimi.”</p>

    <p>“Ama öylesiniz. Lütfen gelin, oturun Majesteleri.”</p>

    <p>“Jeyne.” Kız, şöminenin yanına oturup gergin bir halde elbisenin eteklerini düzeltti.</p>

    <p>“Nasıl istersen. Sana nasıl hizmet edebilirim Jeyne?”</p>

    <p>“Robb,” dedi kız. “O çok perişan, çok... çok öfkeli ve huzursuz. Ne yapacağımı bilmiyorum.”</p>

    <p>“Bir insanın canını almak zor iştir.”</p>

    <p>“Biliyorum. Ona söyledim, bir cellat kullanmalı. Lord Tywin bir adamı ölüme mahkûm ettiğinde tek yaptığı emir vermek. Bu daha kolay, sizce de öyle değil mi?”</p>

    <p>“Evet,” dedi Catelyn, “ama lord kocam çocuklarımıza öldürmenin asla kolay olmaması gerektiğini öğretti.”</p>

    <p>“Ah.” Kraliçe Jeyne dudaklarını ıslattı. “Robb bütün gün hiçbir şey yemedi. Rollam ona güzel bir yemek götürdü; domuz kaburgası, soğan yahnisi ve bira, ama Robb tek lokmasına dokunmadı. Bütün sabahı bir mektup yazarak geçirdi, bana onu rahatsız etmememi söyledi fakat bitirdiğinde mektubu yaktı. Şimdi oturmuş haritalara bakıyor. Ona ne aradığını sordum ama hiç cevap vermedi. Beni duyduğunu bile sanmıyorum. Kıyafetlerini bile değiştirmedi. Bütün gün ıslak ve kanlı elbiselerle oturdu. Ona iyi bir eş olmak istiyorum, istiyorum ancak ona nasıl yardım edebileceğimi bilmiyorum. Nasıl neşelendireceğimi, teselli edeceğimi. Neye <em>ihtiyacı</em> olduğunu bilmiyorum. Lütfen leydim, siz onun annesisiniz, ne yapmam gerektiğini söyleyin bana.”</p>

    <p><em>Ne yapmam gerektiğini söyleyin bana.</em> Babası cevap verebilecek kadar iyi olsaydı Catelyn de aynı şeyi sorardı. Ama Lord Hoster gitmişti ya da gitmek üzereydi. Ned de gitmişti. <em>Bran ve Rickon da öyle, annem ve Brandon, çok uzun zaman önce.</em> Ona sadece Robb kalmıştı ve kızlarının giderek solan umudu.</p>

    <p>“Bazen,” dedi Catelyn yavaşça, “yapabileceğin en iyi şey hiçbir şey yapmamaktır. Kışyarı’na ilk gittiğimde, Ned ne zaman yürek ağacının altında oturmak için tanrı korusuna gitse kalbim kırılırdı. Ruhunun bir parçası o ağaçtaydı biliyordum, benim asla paylaşamayacağım bir parça. Ama kısa zaman içinde fark ettim ki, o parça olmadan Ned, Ned olmazdı. Jeyne, çocuğum, sen de benim gibi kuzeyle evlendin... ve kuzeyde, kışlar gelir.” Gülümsemeye çalıştı. “Sabırlı ol. Anlayışlı ol. Robb seni seviyor, sana ihtiyacı var ve kısa zaman içinde sana geri dönecek. Belki de bu gece. Döndüğünde orada ol. Sana sadece bunları söyleyebilirim.”</p>

    <p>Genç kraliçe büyülenmiş gibi dinliyordu. Catelyn’in konuşması bittiğinde, “Olacağım,” dedi. “Orada olacağım.” Ayağa kalktı. “Geri dönmeliyim. Beni özlemiş olabilir. Bakacağım. Ama hâlâ haritalarıyla meşgulse sabırlı olacağım.”</p>

    <p>“Ol,” dedi Catelyn, ama kız kapıya vardığında Catelyn’in aklına başka bir şey geldi. “Jeyne,” diye seslendi, “henüz kendisi bile bilmiyor olabilir ama Robb’un senden istediği bir şey daha var. Bir kralın veliahdı olmalı.”</p>

    <p>Kız gülümsedi. “Annem de aynı şeyi söylüyor. Bana poşet hazırlıyor; baharatlar, süt ve bira, doğurganlığımı arttırmak için. Her sabah içiyorum. Robb’a ona ikizler vereceğimden emin olduğumu söyledim. Bundan hoşlandı sanırım. Biz... biz hemen her gün deniyoruz leydim. Bazen iki kez ya da daha fazla.” Kızın yanakları sevimli bir şekilde kızardı. “Yakında hamile kalacağım, size söz veriyorum. Her gece Yukarıdaki Anne’mize dua ediyorum.”</p>

    <p>“Çok güzel. Ben de dua edeceğim. Eski ve yeni tanrılara.”</p>

    <p>Kız gittiğinde Catelyn babasına döndü ve adamın alnına düşen beyaz saç tellerini düzeltti. “Bir Eddard ve bir Brandon,” dedi iç çekerek. “Belki bir zaman sonra bir de Hoster. Bunu ister miydin?” Lord Hoster cevap vermedi ama Catelyn vereceğini düşünmemişti zaten. Çatıya vuran yağmur damlalarının pıtırtısı babasının nefes sesleriyle harmanlanırken Jeyne’i düşündü. İyi bir kalbi varmış gibi görünüyordu, tıpkı Robb’un söylediği gibi. <em>Ve iyi kalçaları var ki bu daha önemli olabilir.</em></p>
  </div>
</body>
</html>
