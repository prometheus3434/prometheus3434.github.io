<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jon</h1>

    <p>Doğudan deli bir rüzgâr esiyordu. Ağır kafes, dişlerinin arasına vuran her şiddetli borada sarsılıyordu. Rüzgâr Sur boyunca çığlık atıyor, buzun üstünde titriyor, Jon’un pelerinini parmaklıklara çarpıyordu. Gökyüzü arduvaz grisiydi. Güneş, bulutların ardındaki belli belirsiz bir pırıltıdan öte değildi. Jon, ölüm sahasının karşısındaki bin kamp ateşinin ışıltısını görebiliyordu ama ateşlerin ışığı böyle bir kasvetin ve soğuğun karşısında küçük ve güçsüz görünüyordu.</p>

    <p><em>Amansız bir gün.</em> Jon Kar, kafes bir kez daha rüzgâr tarafından dövülürken eldivenli elleriyle parmaklıkları kavradı ve sıkı sıkı tutundu. Ayaklarının üstünden dümdüz aşağı baktığında, zeminin gölgelerin içinde kaybolduğunu gördü, Jon dipsiz bir çukura indiriliyordu sanki. <em>Pekâlâ, ölüm de bir çeşit dipsiz kuyu,</em> diye düşündü. Bir zamanlar herkesin yanıldığını kanıtlamaya niyetliydi; lord babasına, en az Robb kadar gerçek bir oğul olabileceğini göstermeye. <em>Bu işi elime yüzüme bulaştırdım.</em> Robb kahraman bir kral olmuştu; Jon, eğer hatırlanacaksa, bir dönek, bir yemin bozan ve bir katil olarak hatırlanacaktı. Lord Eddard yaşamadığı ve bu utanca şahit olmadığı için mutluydu.</p>

    <p><em>Ygritte’le birlikte o mağarada kalmalıydım.</em> Eğer bu hayattan sonra bir hayat varsa, Jon bunu Ygritte’e söylemeyi umuyordu. <em>Yüzümü kartalın yaptığı gibi pençeleyecek ve beni bir korkak olduğum için lanetleyecek ama ben yine de söyleyeceğim.</em> Jon kılıç elini Üstat Aemon’ın öğrettiği gibi esnetti. Bu alışkanlık onun bir parçası haline gelmişti, üstelik Mance Rayder’ı öldürmeye dair küçücük bir şansı olsun istiyorsa parmaklarını esnek tutması gerekirdi.</p>

    <p>Onu bu sabah dışarı çıkarmışlardı; buzun içinde, beşe beş küp şeklinde bir hücrede dört gün geçirdikten sonra. Hücre Jon’un ayağa kalkamayacağı kadar alçak, sırtüstü uzanmayacağı kadar dardı. Kâhyalar, Sur’un dibine oyulmuş bu buzlu depolarda, yiyeceklerin ve etin daha uzun süre dayandığını uzun zaman önce keşfetmişti... ama tutsaklar dayanamıyordu. Ağır ahşap kapıyı kapatmadan önce, “Burada öleceksin Lord Kar,” demişti Sör Alliser ve Jon inanmıştı. Ama bu sabah gelmiş ve onu tekrar dışarı çıkarmışlardı. Onu, titrerken ve her yanına kramplar girerken, gıdılı Janos Slynt’in önünde bir kez daha durması için Kral Kulesi’ne geri götürmüşlerdi.</p>

    <p>“Şu yaşlı üstat seni asamayacağımı söylüyor,” diye duyurmuştu Slynt. “Cotter Turna’ya bir mektup yazmış, bana mektubu göstermeye cesaret bile etti. Senin dönek olmadığını söylüyor.”</p>

    <p>“Aemon çok uzun yaşadı lordum,” demişti Sör Alliser. “Aklı da gözleri gibi karardı.”</p>

    <p>“Evet,” demişti Slynt. “Boğazında zincir olan kör bir adam, kendini kim sanıyor?”</p>

    <p><em>Aemon Targaryen,</em> diye düşünmüştü Jon, <em>bir kralın oğlu, bir kralın kardeşi ve isteseydi kral olabilirdi.</em> Ama hiçbir şey söylememişti.</p>

    <p>“Neticede,” demişti Slynt, “kimseye Janos Slynt’in bir adamı adaletsizce astırdığını söyletmeyeceğim. Yapmayacağım. İddia ettiğin gibi sadık olduğunu kanıtlaman için sana son bir şans vermeye karar verdim. Görevini yapman için son bir şans, evet!” Ayağa kalkmıştı. “Mance Rayder bizimle bir görüşme yapmak istiyor. Janos Slynt’in geldiğini ve artık hiç şansının kalmadığını biliyor, bu yüzden konuşmak istiyor, şu Sur’un Ötesindeki Kral. Ama adam korkağın teki, bize gelmiyor. Onu asacağımı biliyor şüphesiz. Ayağına altmış metrelik bir ip bağlayacağımı ve onu Sur’un tepesinden aşağı sallandıracağımı biliyor! Ama gelmiyor. Ona bir elçi göndermemizi istiyor.”</p>

    <p>“Seni gönderiyoruz Lord Kar.” Sör Alliser gülümsemişti.</p>

    <p>“Ben.” Jon’un sesi ifadesizdi. “Neden ben?”</p>

    <p>“Sen bu yabanıllarla birlikte at sürdün,” demişti Thorne. “Mance Rayder seni tanıyor. Sana güvenmeye daha bir meyilli olur.”</p>

    <p>Bu o kadar yanlıştı ki Jon gülebilirdi. “Tersinden anlamışsınız. Mance benden en başından itibaren şüphelendi. Tekrar siyah pelerin giymiş halde onun kampına gidersem ve Gece Nöbetçileri’nin adına konuşursam ona ihanet ettiğimi bilir.”</p>

    <p>“Bizden elçi istedi, biz de gönderiyoruz,” demişti Slynt. “Eğer bu dönek kralla yüzleşemeyecek kadar korkaksan seni buz hücrene geri gönderebiliriz. Bu sefer kürksüz sanırım. Evet.”</p>

    <p>“Buna gerek yok lordum,” demişti Sör Alliser. “Lord Kar biz ne dersek onu yapacak. Bize dönek olmadığını göstermek istiyor. Gece Nöbetçileri’nin sadık adamı olduğunu kanıtlamak istiyor.”</p>

    <p>İki adamın daha zeki olanı Thorne’du, Jon bunu fark etmişti; bu işte Thorne’un pis kokusu vardı. Jon tuzağa düşmüştü. “Gideceğim,” demişti sert bir sesle.</p>

    <p><em>“Lordum,”</em> diye hatırlatmıştı Slynt. “Bana lordum diye hitap edeceksin.”</p>

    <p>“Gideceğim <em>lordum.</em> Lakin bir hata yapıyorsunuz <em>lordum.</em> Yanlış adamı gönderiyorsunuz <em>lordum.</em> Beni sadece görmek bile Mance’i öfkelendirir. <em>Lordum</em> başka bir adam gönderirse bir anlaşmaya varma şansımız...”</p>

    <p>“Anlaşma?” Sör Alliser kıkırdamıştı.</p>

    <p>“Janos Slynt kanunsuz vahşilerle anlaşma yapmaz Lord Kar. Hayır, yapmaz.”</p>

    <p>“Seni Mance Rayder’la <em>konuşman</em> için göndermiyoruz,” demişti Sör Alliser. “Onu öldürmen için gönderiyoruz.”</p>

    <p>Rüzgâr parmaklıkların arasında ıslık çaldı, Jon Kar titredi. Bacağı zonkluyordu, başı da öyle. Bir kediyi bile öldürecek durumda değildi ama buradaydı işte. <em>Tuzağın dişleri var.</em> Üstat Aemon, Jon’un masumiyetiyle ilgili ısrar ettiği sürece, Lord Janos, Jon’u buz hücrede tutmaya cesaret edemezdi. Bu daha iyiydi. “Diyar güvende olduğu sürece onurumuzun canımızdan fazla kıymeti yoktur,” demişti Qhorin Yarımel, Ayazdiş’te. Bunu hatırlamak zorundaydı. Mance’i katletse de, katletmeyi deneyip başarısız olsa da özgür insanlar Jon’u öldürecekti. Jon meyil edecek olsa firar bile imkânsızdı; Mance için kanıtlı bir hain ve yalancıydı.</p>

    <p>Kafes durduğunda Jon yere atladı ve kının içindeki piç bıçağını gevşetmek için Uzunpençe’nin kabzasını salladı. Kapı, birkaç metre solundaydı, kaplumbağanın parçalanmış enkazı da hâlâ kapının önündeydi ve enkazın içinde bir mamut leşi çürüyordu. Kırık varillerin, katılaşmış ziftin ve yanık çimen parçalarının arasında başka cesetler de vardı, hepsi Sur’un gölgesindeydi. Jon’un burada oyalanma arzusu yoktu. Yabanıl kampına doğru yürümeye başladı, başı taşla ezilmiş ölü bir devin yanından geçti. Bir kuzgun, devin parçalanmış kafatasından beyin parçaları çıkarıyordu. Jon geçerken kuzgun ona baktı. <em>“Kar,”</em> diye çığlık attı. <em>“Kar, kar.”</em> Sonra kanatlarını açtı ve uzaklara uçtu.</p>

    <p>Jon yola koyulduktan kısa bir süre sonra, yabanıl kampından tek başına bir süvari çıktı ve Jon’a doğru ilerlemeye başladı. Jon, görüşme yapmak üzere tarafsız araziye gelenin Mance olup olmadığını merak etti. <em>Bu, işi kolaylaştırabilirdi ama hayır, hiçbir şey bu işi kolay kılamazdı.</em> Fakat aradaki mesafe azalırken Jon gelen atlının kısa boylu ve geniş bir adam olduğunu gördü, adamın kalın kollarında altın halkalar parlıyordu ve beyaz sakalları devasa göğsüne dökülüyordu.</p>

    <p>Jon’la yan yana geldiklerinde, <em>“Har!”</em> diye kükredi Tormund. “Karga Jon Kar. Seni bir daha göremeyeceğimden korkmuştum.”</p>

    <p>“Senin herhangi bir şeyden korktuğunu hiç bilmiyordum Tormund.”</p>

    <p>Bu sözler yabanılı güldürdü. “İyi dedin delikanlı. Görüyorum ki pelerinin siyah. Mance bundan hoşlanmayacak. Eğer tekrar taraf değiştirmeye geldiysen, en iyisi Sur’a geri tırman.”</p>

    <p>“Beni Sur’un Ötesindeki Kral’la görüşmem için gönderdiler.”</p>

    <p>“Görüşme?” Tormund güldü. “İşte sana kelime. Har! Mance konuşmak istiyor, bu doğru. Ama seninle konuşmak istediğini söyleyemem.”</p>

    <p>“Beni gönderdiler.”</p>

    <p>“Bunu görüyorum. O halde benimle gelsen iyi edersin. Ata binmek ister misin?”</p>

    <p>“Yürüyebilirim.”</p>

    <p>“Bizimle iyi dövüştünüz.” Tormund atını tekrar yabanıl kampına doğru çevirdi. “Sen ve kardeşlerin, hakkınızı yemeyeyim. İki yüz ölü ve bir düzine dev. Mag şu sizin kapıdan bizzat girdi ve dışarı çıkmadı.”</p>

    <p>“Donal Noye isimli cesur bir adamın kılıcıyla öldü.”</p>

    <p>“Öyle mi? Şu Donal Noye büyük bir lord muydu? Çelik donlar giyen pırıltılı şövalyelerinizden biri miydi?”</p>

    <p>“Bir demirciydi. Sadece tek kolu vardı.”</p>

    <p>“Kudretli Mag’i tek kollu bir demirci mi katletti? Har! İzlemeye değer bir dövüş olmalı. Mance bununla ilgili bir şarkı yapar, hak görürsün.” Tormund, eyerinden aldığı mataranın tıpasını çıkardı. “Bu bizi biraz ısıtır. Donal Noye’a ve Kudretli Mag’e.” Bir yudum içti ve matarayı Jon’a uzattı.</p>

    <p>“Donal Noye’a ve Kudretli Mag’e.” Matara bal likörüyle doluydu ama likör öyle sertti ki Jon’un gözlerini sulandırdı ve göğsüne ateş filizleri gönderdi. Buz hücresinden ve kafesteki soğuk inişten sonra bu ısı Jon’a iyi geldi.</p>

    <p>Tormund matarayı geri aldı ve bir yudum daha içti, sonra ağzını sildi. “Thenn Magnar’ı kapıyı ardına kadar açacağına dair yemin etmişti, bizim tek yapmamız gereken şarkılar söyleyerek içeri girmek olacaktı. Magnar bütün Sur’u yere indirecekti.”</p>

    <p>“Alt kısmını indirdi,” dedi Jon. “Başının üstüne”</p>

    <p>“Har!” dedi Tormund. “Pekâlâ, Styr hiçbir zaman çok işime yaramamıştı. Bir adamın saçı, sakalı, kulağı olmadığında, dövüşürken onu yakalayacak bir yer bulamıyorsun.” Tormund, Jon topal adımlarıyla yanında rahat yürüyebilsin diye atını ağır ağır sürüyordu. “Bacağına ne oldu?”</p>

    <p>“Bir ok. Ygritte’in oklarından biri sanırım.”</p>

    <p>“İşte sana göre bir kadın. Bir gün seni öpüyor, ertesi gün oklarla dolduruyor.”</p>

    <p>“Öldü.”</p>

    <p>“Öyle mi?” Tormund üzüntüyle başını salladı. “Yazık olmuş. Eğer on yaş daha genç olsaydım onu kendime çalardım. Onun o saçları. Eh işte, en harlı ateşler en çabuk söner.” Matarayı kaldırdı. “Ateşle öpülmüş Ygritte’e!” Büyük bir yudum içti.</p>

    <p>Tormund matarayı geri verdiğinde, “Ateşle öpülmüş Ygritte’e,” diye tekrar etti Jon. Çok daha büyük bir yudum içti.</p>

    <p>“Onu sen mi öldürdün?”</p>

    <p>“Kardeşim.” Jon, Ygritte’i hangi kara kardeşin öldürdüğünü bilmiyordu ve asla öğrenmemeyi umut ediyordu.</p>

    <p>“Sizi kahrolası kargalar.” Tormund’ın ses tonu aksi fakat tuhaf bir şekilde nazikti. “Şu Uzunmızrak kızımı çaldı. Munda, benim küçük sonbahar elmam. Onu benim çadırımın içinden, etrafında dört ağabeyi varken çaldı. Bütün bunlar olurken Toregg uyumuş, büyük öküz. Ve Torwynd... Munis Torwynd, bundan başka bir şey söylemeye gerek var mı? Küçük oğlanlar delikanlıyla dövüşmüş gerçi.”</p>

    <p>“Ya Munda?” diye sordu Jon.</p>

    <p>“O benim kendi kanım,” dedi Tormund gururla. “Delikanlının dudağını patlatmış ve kulağının yarısını ısırıp kopartmış. Duyduğuma göre sırtında öyle tırnak izleri varmış ki çocuk pelerin giyemiyormuş. Gerçi Munda delikanlıdan yeterince hoşlanıyor. Neden hoşlanmasın ki? O delikanlı hayatında bir kere bile mızrakla dövüşmedi. O ismi nereden almış olabilir sence? Har!”</p>

    <p>Jon gülmek zorundaydı. Şimdi, burada bile. Ygritte, Uzunmızrak Ryk’ten her zaman çok hoşlanmıştı. Delikanlının, Tormund’ın Munda’sında sevinç bulmasını umdu Jon. Birileri bir yerlerde biraz sevinç bulmalıydı.</p>

    <p>Ygritte olsaydı, “Hiçbir şey bilmiyorsun Jon Kar,” derdi Jon’a. <em>Öleceğimi biliyorum,</em> diye düşündü Jon. <em>Hiç değilse bu kadarını biliyorum.</em> Ygritte’in, “Bütün adamlar ölür,” dediğini duyuyordu adeta, “bütün kadınlar da. Ve uçan, yüzen ya da koşan bütün yaratıklar da. Asıl mesele ne zaman öldüğün değil, nasıl öldüğündür Jon Kar.” <em>Senin için söylemesi kolay,</em> diye düşündü Jon. <em>Sen bir mücadelede cesurca öldün, bir düşmanın kalesine saldırırken. Ben dönek ve katil olarak öleceğim.</em> Ve Jon’un ölümü çabuk da olmayacaktı, meğerki ölüm Mance’in kılıcının ucundan gelsin.</p>

    <p>Çok vakit geçmeden çadırların arasına vardılar. Sıradan bir yabanıl kampıydı; gelişigüzel dağılmış yemek ateşleri ve tuvalet çukurları, serbestçe dolaşan keçiler ve çocuklar, ağaçların arasında meleyen koyunlar, kurutulmak için asılmış at derileri. Kampın bir planı, düzeni, savunması yoktu ama her yerde erkekler, kadınlar ve hayvanlar vardı.</p>

    <p>Çoğu onu umursamadı fakat kendi işiyle ilgilenen her bir insana karşı, durup Jon’a bakan on kişi vardı; ateşlerin başına çömelmiş çocuklar, köpek arabalarındaki yaşlı kadınlar, boyalı yüzleriyle mağara adamları, kalkanlarına pençeler, yılanlar ve kesik başlar boyanmış akıncılar, hepsi Jon’a bir kez bakmak için dönüyordu. Jon mızrak karıları da gördü, kadınların uzun saçları, ağaçların arasında iç çeken çam kokulu rüzgârla savruluyordu.</p>

    <p>Burada gerçek bir tepe yoktu ama Mance Rayder’ın beyaz çadırı, ağaçların kıyısındaki yüksek ve taşlı bir alana kurulmuştu. Sur’un Ötesindeki Kral çadırın dışında bekliyordu, perişan haldeki kırmızı siyah pelerini rüzgârla uçuşuyordu. Köpekbaşlı Harma krallaydı, Sur boyunca gerçekleştirdiği akınlardan ve sahte saldırılardan dönmüştü, Jon gördü. Varamyr Altıderi de oradaydı, adamın gölgekedisi ve iki gri kurdu yanındaydı.</p>

    <p>Nöbet’in kimi gönderdiğini gördüklerinde Harma başını çevirip tükürdü ve Varamyr’in kurtlarından biri dişlerini gösterip hırladı. “Bize siyah pelerin giyerek gelmek için,” dedi Mance Rayder, “çok cesur ya da çok aptal olmalısın Jon Kar.”</p>

    <p>“Bir Gece Nöbetçileri adamı başka ne giyebilir?”</p>

    <p>“Öldür şunu,” diye ısrar etti Harma. “Onun bedenini kargaların kafesine geri gönder ve bize başka birini yollamalarını söyle. Kafasını sancağım için ben alacağım. Bir dönek bir köpekten beterdir.”</p>

    <p>“Seni onun sahte olduğuna dair uyarmıştım.” Varamyr’in sesi yumuşaktı ama adamın gölgekedisi, gri ve çizgi gibi gözlerindeki açlıkla Jon’a bakıyordu. “Onun kokusundan hiç hoşlanmamıştım.”</p>

    <p>“Pençelerini içeri çek canavar.” Tormund Devfelaketi atından aşağı atladı. “Delikanlı dinlemek için burada. Pençen ona değerse, kendime şu çok istediğim gölgekedisi postunu alabilirim.”</p>

    <p>“Tormund Kargasever,” diye alay etti Harma. “Sen koca bir gevezesin yaşlı adam.”</p>

    <p>Derideğiştiren; gri suratlı, düşük omuzlu, kel, kurt gözlü, fare gibi bir adamdı. “Bir at eyer takmak için eğitildiğinde, o ata her adam binebilir artık,” dedi yumuşak bir sesle. “Bir hayvan bir kez bir adamla birleştiğinde, her derideğiştiren o hayvanın içine girip onu sürebilir. Orell tüylerinin içinde kuruyordu, ben de kartalı kendime aldım. Ama birleşme iki taraflı çalışır varg. Orell şimdi benim içimde yaşıyor, senden ne kadar nefret ettiğini fısıldıyor. Ve ben Sur’un üstünde süzülebiliyorum, kartal gözlerimle her şeyi görüyorum.”</p>

    <p>“Yani biliyoruz,” dedi Mance. “Kaplumbağayı durdurduğunuzda sayınızın ne kadar az olduğunuzu biliyoruz. Doğugözcüsü’nden kaç adam geldiğini biliyoruz. Malzemelerinizin nasıl azaldığını biliyoruz. Ziftin, yağın, okların, mızrakların. Merdiveninizin gittiğini ve o kafesle ne kadar adam taşıyabildiğinizi biliyoruz. Şimdi sen de bildiğimizi biliyorsun.” Çadırın kapısını açtı. “İçeri gel. Diğerleriniz, burada bekleyin.”</p>

    <p>“Ne, ben bile mi?” dedi Tormund.</p>

    <p>“<em>Bilhassa sen.</em> Her zaman.”</p>

    <p>İçerisi sıcaktı. Duman deliklerinin altında küçük bir ateş vardı ve Dalla’nın üstüne yattığı kürk yığınlarının yakınında bir maltız yanıyordu. Dalla solgundu ve terliyordu, kız kardeşi elini tutuyordu. <em>Val,</em> Jon hatırladı. “Jarl düştüğünde üzüldüm,” dedi kıza.</p>

    <p>Val, solgun gri gözleriyle Jon’a baktı. “Her zaman çok hızlı tırmanırdı.” Jon’un hatırladığı kadar güzeldi kız; ince uzundu, dolgun göğüslüydü, hatta hareketsizken zarifti, çıkık elmacık kemikleri ve beline kadar inen bal rengi kalın bir saç örgüsü vardı.</p>

    <p>“Dalla’nın vakti yaklaştı,” diye açıkladı Mance. “O ve Val kalacaklar. Ne söyleyeceğimi biliyorlar.”</p>

    <p>Jon yüzünü buz kadar ifadesiz tuttu. Bir adamı ateşkes sırasında kendi çadırında katletmek yeterince berbattı. <em>Onu karısının gözlerinin önünde, çocuğu doğarken mi öldürmek zorundayım?</em> Kılıç elinin parmaklarını kapattı. Mance zırh giymiyordu ama sol kalçasında bir kılıç asılıydı. Çadırda başka silahlar da vardı; hançerler ve kamalar, bir yay ve bir sadak dolusu ok, bronz başlı bir mızrak. Mızrağın yanında büyük, siyah bir...</p>

    <p>...boru.</p>

    <p>Jon nefesini tuttu.</p>

    <p><em>Bir savaş borusu, lanet olası büyük bir savaş borusu.</em></p>

    <p>“Evet,” dedi Mance. “Kış Borusu, bir zamanlar Joramun’un devleri uyandırmak için üflediği boru.”</p>

    <p>Boru devasaydı, kıvrımlı gövdesi iki buçuk metre boyundaydı ve ağzı o kadar genişti ki Jon kolunu dirseğine kadar içeri sokabilirdi. Eğer bu boru bir yaban öküzünün boynuzundan yapıldıysa, o gelmiş geçmiş en iri öküz olmalıydı. Jon ilk bakışta borunun gövdesindeki halkaların bronz olduğunu düşündü ama daha yakına gittiğinde altın olduğunu fark etti. <em>Eski altın, sarıdan çok kahverengi, üstüne tılsımlar işlenmiş.</em></p>

    <p>“Ygritte boruyu bulamadığınızı söylemişti.”</p>

    <p>“Sadece kargaların yalan söyleyebildiğini mi düşünüyordun? Senden epey hoşlanmıştım, bir piç için... ama asla güvenmedim. Bir adamın güvenimi kazanması gerekir.”</p>

    <p>Jon, Mance’le yüzleşti. “Joramun’un Borusu bunca zamandır sendeydi madem, onu neden kullanmadın? Neden kaplumbağalar inşa etmekle, bizi uykumuzda öldürsünler diye Thennler göndermekle uğraştın? Eğer bu, bütün o şarkıların söylediği boruysa neden onu üfleyip işi bitirmiyorsun?”</p>

    <p>Jon’un sorusuna Dalla cevap verdi, karnı içindeki çocukla şişmiş bir halde maltızın yanındaki kürk yığının üstünde yatan Dalla. “Biz özgür insanlar, siz diz çökenlerin unuttuğu şeyleri biliriz. Bazen en kısa yol en güvenli yol değildir Jon Kar. Bir zamanlar Boynuzlu Lord, büyücülüğün kabzasız bir kılıç olduğunu söylerdi. Onu güvenli bir şekilde tutmanın yolu yoktur.”</p>

    <p>Mance, elini devasa borunun kıvrımlarında gezdirdi. “Hiçbir adam sadağında tek okla ava çıkmaz,” dedi. “Styr ve Jarl’ın senin kardeşlerini gafil avlayacağını ve kapıyı bizim için açacağını ummuştum. Garnizonunuzu sahte saldırılarla, akınlarla ve tali taarruzlarla Sur’dan uzaklaştırdım. Bowen Marsh bu yemi tam da tahmin ettiğim gibi yuttu. Lakin senin sakatlardan ve yetimlerden oluşan çeten beklediğimden çok daha inatçı çıktı. Lakin bizi durdurduğunuzu düşünme sakın. Gerçek şu ki siz çok azsınız ve biz çok fazlayız. Buradaki saldırıya devam ederim ve buna rağmen Fok Körfezi’ni geçmek ve Doğugözcüsü’nü arkadan almak üzere o bin adam gönderebilirim. Gölge Kule’ye de saldırabilirim, girişleri yaşayan her adam kadar ben de biliyorum. Terk ettiğiniz kalelerin kapılarını kazmak için adamlar ve mamutlar yollayabilirim, hepsine aynı andaç”</p>

    <p>“Öyleyse neden yapmıyorsun?” Jon o anda Uzunpençe’yi çekebilirdi fakat yabanılın söyleyeceği şeyleri duymak istiyordu.</p>

    <p>“Kan,” dedi Mance Rayder. “Nihayetinde kazanırım, evet, lakin beni kanatırsınız. İnsanlarım yeterince kanadı.”</p>

    <p>“Kayıpların o kadar ağır değil.”</p>

    <p>“Sizin elinizden değil.” Mance, Jon’un yüzünü inceledi. “İlk insanların Yumruğu’nu gördün. Orada ne olduğunu biliyorsun. Neyle yüzleştiğimizi biliyorsun.”</p>

    <p>“Ötekiler...”</p>

    <p>“Günler kısalır ve geceler soğurken onlar güçlenir. Önce insanlarını öldürürler ve sonra senin ölülerini sana karşı gönderirler. Devler onların karşısında duramadı. Thennler, buzlu nehir kabileleri ve Boynuzayaklar da öyle.”</p>

    <p>“Sen de duramadın?”</p>

    <p>“Ben de.” Bu itirafta öfke vardı, kelimelerin anlatmaya yetmeyeceği bir acılık. “Raymun Kızılsakal, Ozan Bael, Gendel ve Gorne, Boynuzlu Lord, hepsi güneye fethetmek için geldi ama ben kuyruğumu bacaklarımın arasına kıstırıp Sur’un gölgesinde saklanmaya geldim.” Mance tekrar boruya dokundu. “Eğer Kış Borusu’nu üflersem Sur çökecek. Ya da şarkılar beni böyle inandırdı. İnsanlarımın arasında bunu her şeyden çok isteyenler var...”</p>

    <p>“Fakat Sur bir kez çöktüğünde,” dedi Dalla, “Ötekiler’i ne durduracak?”</p>

    <p>Mance sevgi dolu bir gülümsemeyle kadına baktı. “Kendime çok akıllı bir kadın buldum.” Jon’a döndü. “Git, onlara kapıları açmalarını ve geçmemize izin vermelerini söyle. Bunu yaparlarsa boruyu onlara vereceğim ve Sur sonsuza kadar ayakta alacak.”</p>

    <p><em>Kapıları aç ve geçmelerine izin ver.</em> Söylemesi kolaydı ama ardından ne gelecekti? Kışyarı’nın yıkıntıları arasında kamp kuran devler? Kurt Ormanı’nda yamyamlar, hendek mezarları süpüren köpek arabaları? Beyaz Liman’dan gemi inşaatçılarının ve gümüş ustalarının kızlarını, Taşlı Kıyı’dan balıkçı kadınları çalan özgür insanlar? “Sen gerçek bir kral mısın?” diye sordu Jon birdenbire.</p>

    <p>“Eğer sorduğun buysa, başımda hiçbir zaman taç olmadı ve popom kahrolası bir tahtta hiç oturmadı,” diye cevap verdi Mance. “Bir adamın gelebileceği en alt tabakadan geldim. Kafama bir rahip tarafından yağlar sürülmedi. Kalem yok. Benim kraliçem kürkler giyer, kehribarlar takar; ipekler ve safirler değil. Ben kendi kendimin şövalyesiyim, kendi kendimin soytarısı ve kendi kendimin arpçısı. Baban kraldı diye Sur’un Ötesindeki Kral olmazsın. Özgür insanlar bir ismi takip etmez ve kimin daha önce doğduğunu umursamaz. Onlar savaşçıları takip eder. Gölge Kule’yi terk ettiğimde, kral hamurundan yoğrulduklarını anlatıp gürültü yapan beş adam vardı. Biri Tormund’dı, biri de Magnar. Diğer üçünü katlettim; takip etmek yerine dövüşmeyi tercih edeceklerini açıkça söylediklerinde.</p>

    <p>“Düşmanlarını öldürebilirsin,” dedi Jon çekinmeden, “ama dostlarına hükmedebilir misin? Eğer insanlarının geçmesine izin verirsek, onların kral huzurunu bozmamasını ve kanunlara itaat etmesini sağlayabilir misin?”</p>

    <p>“Kimin kanunları? Kışyarı’nın ve Kral Toprakları’nın kanunları mı?” Mance güldü. “Kanun istediğimiz zaman kendimiz yaparız. Kral adaletiniz sizde kalabilir, kral vergileriniz de. Ben size boruyu vermeyi öneriyorum, özgürlüğümüzü değil. Size diz çökmeyeceğiz.”</p>

    <p>“Ya teklifi reddedersek?” Jon teklifin reddedileceğinden emindi. Yaşlı Ayı olsa dinlerdi en azından, bununla birlikte otuz ya da kırk bin yabanılın Yedi Krallık’ta serbestçe dolaşması fikri ona ayak diretirdi. Fakat Alliser Thorne ve Janos Slynt bu fikri bir an bile düşünmeden geri çevirirdi.</p>

    <p>“Eğer reddederseniz,” dedi Mance Rayder, “Tormund Devfelaketi, bundan üç gün sonra sonra şafak vakti Kış Borusu’nu üfleyecek.”</p>

    <p>Jon, Mance’in mesajını Kara Kale’ye götürüp onlara borudan bahsedebilirdi fakat Mance’i sağ bırakırsa, Lord Janos ve Sör Alliser bunu Jon’un bir dönek olduğunun kanıtı olarak kabul ederdi. <em>Eğer boruyu ortadan kaldırabilirsem, onu şimdi ve burada paramparça edebilirsem...</em> fakat Jon bu fikri enine boyuna düşünmeye başlayamadan, başka bir borunun pes sesini duydu, çadırın hayvan derisi duvarları tarafından hafifletilen bir ses. Mance de duymuştu, kaşlarını çatarak çadırın kapısına gitti. Jon onu takip etti.</p>

    <p>Savaş borusunun sesi dışarıda daha güçlüydü. Borunun çağrısı yabanıl kampını hareketlendirdi. Mızraklar taşıyan üç Boynuzayak adamı koşarak çadırın önünden geçti. Atlar kişniyordu, devler Eski Dil’de kükrüyordu ve mamutlar bile huzursuzdu.</p>

    <p>“Keşif süvarilerinin boruları,” dedi Tormund, Mance’e.</p>

    <p>“Bir şey geliyor.” Varamyr bağdaş kurmuş bir halde yarı donmuş zeminde oturuyordu, kurtları huzursuzca adamın etrafında dönüyordu. Jon’un kafasının üzerinden bir gölge geçti, Jon yukarı baktığında bir kartalın mavi gri kanatlarını gördü. “Doğudan geliyor.”</p>

    <p><em>Ölüler yürüdüğünde duvarların, kazıkların ve kılıçların bir anlamı kalmaz,</em> diye hatırladı Jon. <em>Ölülerle savaşamazsın Jon Kar. Bunu kimse benden iyi bilmez.</em></p>

    <p>Harma kaşlarını çattı. “Doğu? Yaratıklar arkanızda kalmış olmalı.”</p>

    <p>“Doğu,” diye tekrar etti derideğiştiren. <em>“Bir şey geliyor.”</em></p>

    <p>“Ötekiler?” diye sordu Jon.</p>

    <p>Mance başını sağa sola salladı. “Ötekiler güneş yukarıdayken asla gelmez.” Keskinleştirilmiş kemikten yapılmış mızraklarını sallayan sürücülerle dolu köpek arabaları çıngırdayarak ölüm sahasını geçiyordu. “Bunlar nereye gittiklerini sanıyorlar? Quenn, şu aptalları ait oldukları yere geri getir. Biri atımı getirsin. Kısrağı, aygırı değil. Zırhımı da istiyorum.” Mance, şüphe dolu gözlerle Sur’a baktı. Buzlu siperlerin tepesinde ok toplayan saman askerler vardı ama herhangi bir hareket belirtisi görünmüyordu. “Harma, süvarilerini atlara bindir. Tormund, oğullarını bul ve bana üçlü bir mızrak sırası ver.”</p>

    <p>“Tamam,” dedi Tormund uzaklaşırken.</p>

    <p>Fare görünümlü ufak tefek derideğiştiren gözlerini kapadı ve, “Derelerden ve av patikalarından geçerek geliyorlar...” dedi.</p>

    <p><em>“Kim?”</em></p>

    <p>“Adamlar. Atlı adamlar. Çelik giymiş adamlar ve siyah giymiş adamlar.”</p>

    <p>“Kargalar.” Mance, kelimeyi bir küfre dönüştürmüştü. Jon’a döndü. “Benim eski kardeşlerim, biz konuşurken saldırdıkları takdirde beni pantolonum aşağıdayken yakalayacaklarını mı düşündüler?”</p>

    <p>“Eğer bir saldırı planladıysalar bile bana söylemediler.” Jon buna inanmıyordu. Lord Janos’un elinde yabanıl kampına saldırı düzenleyecek sayıda adam yoktu. Üstelik Janos, Sur’un yanlış tarafındaydı ve kapı molozlarla tıkanmıştı. <em>Onun kafasında başka bir kalleşlik var, bu onun marifeti olamaz.</em></p>

    <p>“Eğer bana yine yalan söylüyorsan buradan sağ ayrılamazsın,” diye uyardı Mance. Muhafızlar Mance’in atını ve zırhını getirdi. Jon kampın diğer yerlerinde, birbirinden farklı amaçlar için koşuşturan insanlar gördü, bazı adamlar Sur’a saldıracakmış gibi durum alırken, diğerleri ormanın içine kaçıyordu. Kadınlar köpek arabalarını doğuya sürerken mamutlar batıya doğru gidiyordu. Üç yüz metre ilerideki ormanın kenarında ince bir korucu sırası belirdiğinde Jon omzunun üzerinden uzanıp Uzunpençe’yi çekti. Korucular siyah zırhlar, yarım miğferler ve siyah pelerinleri giymişti. Mance, yarı zırhlı bir halde kılıcını çekti. Soğuk bir sesle, “Bununla ilgili hiçbir şey bilmiyordun değil mi?” diye sordu Jon’a.</p>

    <p>Korucular, karadiken yığınlarının ve ağaçların arasından geçerek, soğuk bir sabahta akan bal misali ağır ağır yabanıl kampına girdi. Yabanıllar korucuları karşılamak için hareketlendi. Sopalarını, bronz kılıçlarını ve çakmaktaşı baltalarını sallayarak, savaş çığlıkları atarak dörtnala kadim düşmanlarının üzerine koştular. <em>Bir çığlık, bir kesik ve cesur bir ölüm;</em> kara kardeşlerin, yabanılların dövüş usulüyle ilgili bunları söylediğini duymuştu Jon.</p>

    <p>“Neye istersen inan,” dedi Sur’un Ötesindeki Kral’a, “ama ben herhangi bir saldırıyla ilgili hiçbir şey bilmiyorum.”</p>

    <p>Mance cevap veremeden, otuz akıncının başındaki Harma bir yıldırım gibi çadırın önünden geçti. Sancağı önden gidiyordu; bir mızrağa geçirilmiş bir köpek başı, her adımda kan yağdırıyordu. Mance, korucuların arasına dalan kadını izledi. “Doğru söylüyor olabilirsin,” dedi Jon’a. “Bunlar Doğugözcüsü’nün adamları gibi görünüyor. Ata binmiş denizciler. Cotter Turna her zaman akıldan çok cesaret sahibiydi. Kemik Lordu’nu Uzun Mezar’da ele geçirdi, bana da aynı şeyi yapmayı düşünmüş olabilir. Eğer öyleyse aptallık etmiş. Yeterince adamı yok. O...”</p>

    <p><em>“Mance!”</em> diyen bir feryat geldi. Ağaçların arasından terli bir atın sırtında oturan bir keşif süvarisi fırladı. “<em>Mance,</em> daha fazlası da var, bütün çevremizi sarmışlar, demir adamlar, <em>demir,</em> bir demir adam <em>ordusu.</em>”</p>

    <p>Mance küfrederek eyerine tırmandı. “Varamyr, Dalla’yla kal ve ona bir zarar gelmediğinden emin ol.” Sur’un Ötesindeki Kral kılıcının ucuyla Jon’u gösterdi. “Ve bu karganın üstünde fazladan birkaç gözün olsun. Kaçarsa boğazını kes.”</p>

    <p>“Evet, bunu yaparım.” Derideğiştiren, Jon’dan bir baş kısaydı, kambur ve yumuşaktı ama o gölgekedisi Jon’un bağırsaklarını tek pençeyle dışarı dökebilirdi. “Kuzeyden de geliyorlar,” dedi Varamyr, Mance’e. “Gitsen iyi olur.”</p>

    <p>Mance, kuzgun kanatlı miğferini taktı. Mance’in adamları da atlarına bindi. “Mızrak başı,” diye bağırdı Mance, “benden itibaren kama düzeni oluşturun.” Ama Mance atını mahmuzlayıp arazinin karşısındaki koruculara doğru koştuğunda, onun yakalamak için yarışan adamlar düzenin bütün şeklini kaybetti.</p>

    <p>Jon, Kış Borusu’nu düşünerek çadıra doğru bir adım attı ama gölgekedisi yolunu kesti, kuyruğunu savurdu. Hayvanın burun delikleri titredi ve kıvrımlı ön dişlerinin arasından salyalar aktı. <em>Korkumun kokusunu alıyor.</em> Jon, Hayalet’i her zamankinden fazla özlüyordu şimdi. İki kurt Jon’un arkasındaydı, hırlıyorlardı.</p>

    <p>Varamyr’in, “Sancaklar,” diye mırıldandığını duydu Jon. “Altın sancaklar görüyorum, ah...” Bir mamut kükreyerek çadırın önünden geçti, mamutun sırtındaki ahşap kulede yarım düzine yaycı vardı. “Kral... hayır...”</p>

    <p>Sonra derideğiştiren başını arkaya kaldırdı ve <em>çığlık attı.</em></p>

    <p>Ses sarsıcıydı, sağır ediciydi, ızdırapla kalınlaşmıştı. Varamyr yere devrildi, kıvranıyordu, gölgekedisi de çığlık atıyordu... ve doğu semasında, yüksekte çok yüksekte, <em>yanan</em> bir kartal gördü Jon. Kartal, bir kalp atımı boyunca bir yıldızdan daha parlak ışıldadı, kırmızı, altın ve turuncuyla sarmalandı, kanatları çılgınca havayı dövüyordu, uçarak acıdan kaçabilirmiş gibi. Kartal daha yükseğe uçtu, daha yükseğe, daha da yükseğe.</p>

    <p>Çığlık, Val’i çadırdan çıkardı, kızın yüzü bembeyazdı. “Bu ne, ne oldu?” Varamyr’in kurtları birbirleriyle dövüşüyordu, gölgekedisi ağaçların arasına kaçmıştı ama adam hâlâ yerde kıvranıyordu. “Onun neyi var?” diye sordu Val dehşetle. “Mance nerede?”</p>

    <p>“Orada.” Jon eliyle gösterdi. “Dövüşe gitti.” Kral, dağınık kamasını bir korucu düğümünün içine götürmüştü, kılıcı inip kalkıyordu.</p>

    <p>“Gitti mi? Gidemez. Şimdi olmaz. Başladı.”</p>

    <p>“Mücadele?” Jon, Harma’nın köpek başının önünde dağılan korucuları izledi. Akıncılar çığlık attı, saldırdı ve siyah giyen adamları tekrar ağaçların içine yolladı. Ama ormandan daha fazla adam geliyordu, bir at sırası. <em>Ağır atların sırtındaki şövalyeler,</em> Jon gördü. Harma, şövalyeleri karşılamak için adamlarını tekrar düzene sokup dönmek zorunda kaldı ama adamlarının yarısı fazla uzağa koştu.</p>

    <p><em>“Doğum!”</em> diye bağırıyordu Val, Jon’a.</p>

    <p>Her yerde borazanlar çalıyordu, gürültülü ve metalik. Yabanılların borazanları yoktu, sadece savaş boruları vardı. Bunu Jon kadar şövalyeler de biliyordu; borazanların sesi özgür insanların akıl karışıklığıyla koşmasına neden oluyordu, bazıları mücadeleye doğru gidiyordu, diğerleri mücadeleden kaçıyordu. Bir mamut, üç adamın batıya doğru sürmeye çalıştığı bir koyun sürüsünün içinden tepinerek geçiyordu. Davullar inlerken yabanıllar kare düzeni ve hatlar oluşturmaya çalışıyordu ama çok geç kalmışlardı, çok düzensizlerdi ve çok yavaşlardı. Düşman, ağır atlardan oluşan üç muazzam sıra halinde ormandan çıkıyordu; doğudan, kuzeydoğudan ve kuzeyden, adamların hepsi koyu ışıltılı çeliklere ve parlak yün pelerinlere bürünmüştü. Doğugözcüsü’nün adamları değillerdi, onlar bir sıra keşif süvarisiydi sadece. Bir ordu. <em>Kral?</em> Jon’un kafası da en az yabanılların kafası kadar karışıktı. Robb dönmüş olabilir miydi? Demir Taht’ta oturan çocuk nihayet harekete mi geçmişti? “En iyisi çadıra geri dön,” dedi Jon, Val’e.</p>

    <p>Sıralardan biri arazinin karşısında Köpekbaşlı Harma’yı ezdi. Diğeri, Tormund’ın mızrakçılarını kanattan dağıttı, Tormund ve oğulları umutsuz bir halde mızrakçıları geri döndürmeye çalışıyordu. Buna karşılık devler, mamutlarına tırmanıyordu ve zırhlı atlarının sırtındaki şövalyeler bundan hiç hoşlanmamıştı; Jon, savaş ve süvari atlarının, yürüyen dağların görüntüsü karşısında nasıl bağırıp dağıldığını görebiliyordu. Ama yabanıl tarafında da korku vardı, yüzlerce kadın ve çocuk mücadeleden uzağa kaçıyordu, bazıları atların toynaklarının altında eziliyordu. Jon, yaşlı bir kadının iki tekerli at arabasının, üç köpek arabasının yoluna çıktığını ve arabaların birbirine çarptığını gördü.</p>

    <p>“Tanrılar,” diye fısıldadı Val, “tanrılar, bunu neden yapıyorlar?”</p>

    <p>“Çadıra gir ve Dalla’nın yanında kal. Burası güvenli değil.”</p>

    <p>Çadırın içi de daha güvenli olmayacaktı ama kızın bunu duymasına gerek yoktu.</p>

    <p>“Ebe kadını bulmam gerek.” dedi Val.</p>

    <p>“Ebe kadın sensin. Mance gelene kadar burada kalacağım.” Jon, Mance’i gözünden kaçırmıştı ama tekrar buldu; adam, atlı adamlardan oluşan düğümün içinden geçiyordu. Mamutlar merkez hattı dağıtmıştı ama diğer iki hat kerpeten gibi kapanıyordu. Kampın doğu kenarında, çadırlara ateş okları fırlatan okçular vardı. Jon, bir mamutun bir şövalyeyi eyerinden aldığını ve gövdesinin bir fiskesiyle on beş metre uzağa fırlattığını gördü. Yabanıllar bir dere gibi akarak çadırın önünden geçiyordu, kadınlar ve çocuklar mücadeleden uzağa kaçıyordu. Bazıları Jon’a karanlık bakışlar atıyordu ama onun elinde Uzunpençe vardı, kimse onu rahatsız etmiyordu. Varamyr bile kaçmıştı, ellerinin ve ayaklarının üstünde emekleyerek uzaklaşmıştı.</p>

    <p>Ağaçların arasından daha fazla adam dökülüyordu, sadece şövalyeler değil, şimdi hürsüvariler, atlı yaycılar ve zırhlı yelekler ile kazan şekilli miğferler giyen silahlı askerler. Adamların üzerinde bir sancak sürüsü uçuyordu. Rüzgârla kamçılanan sancakların üstündeki armaları görmek zordu ama Jon’un gözüne bir denizatı, bir kuş tarlası ve bir çiçek halkası ilişti, bunlar kimlerin armalarıydı?</p>

    <p>Jon doğuda, kuzeyde ve kuzeydoğuda, ayakta kalmak ve savaşmak için çaba gösteren yabanıl grupları gördü fakat saldırganlar onları ezip geçti. Özgür insanlar hâlâ sayıca üstündü ama saldırganların çelik zırhları ve ağır atları vardı. Jon mücadelenin en yoğun olduğu yerde, üzengilerinin üstünde ayağa kalkmış olan Mance’i gördü. Adamın kırmızı siyah pelerini ve kuzgun kanatlı miğferi onu kalabalığın içinde ayırt etmeyi kolaylaştırıyordu. Mance’in etrafında toplanmak için ona doğru koşan yabanıllar, kama düzeni oluşturmuş şövalyeler tarafından ezildi. Mance’in kısrağı şahlandı, havayı tekmeledi ve göğsüne bir mızrak aldı. Sonra çelikten bir dalga Mance’e çarptı.</p>

    <p><em>Bitti,</em> diye düşündü Jon, <em>bozgun.</em> Yabanıllar kaçıyordu, silahlarını bırakıyorlardı. Boynuzayaklar, mağara adamları ve bronz zırhlarıyla Thennler, hepsi kaçıyordu. Mance gitmişti, biri Harma’nın kafasını bir direğin ucunda sallıyordu, Tormund’ın hattı dağılmıştı. Sadece mamutların sırtındaki devler dayanıyordu; kırmızı, çelik bir denizdeki tüylü adalar. Alevler çadırdan çadıra sıçrıyordu, bazı uzun çamlar da tutuşmuştu. Ve dumanların içinden, zırhlı atların sırtında başka zırhlı şövalyeler çıktı. Başlarının üzerinde şimdiye kadarki en büyük sancaklar yüzüyordu, çarşaflar kadar büyük kraliyet sancakları; sarı sancağın üstünde alevli bir kalp vardı, alevler uzun ve sivri uçluydu, diğer sancak altından dövülmüş bir çarşafa benziyordu, sancağın üstündeki siyah erkek geyik rüzgârla zıplayıp dalgalanıyordu.</p>

    <p><em>Robert,</em> diye düşündü Jon bir çılgın an boyunca, Owen’ı hatırladı, ama borazanlar tekrar çaldığında ve şövalyeler ileri atıldığında, adamların bağırdığı isim <em>Stannis</em>’ti. <em>“Stannis! STANNIS!”</em></p>

    <p>Jon döndü ve çadıra girdi.</p>
  </div>
</body>
</html>
