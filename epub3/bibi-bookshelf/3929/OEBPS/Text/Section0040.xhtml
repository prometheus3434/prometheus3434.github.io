<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Catelyn</h1>

    <p><em>Bırak kış kralları yerin altındaki soğuk mezarlarında yatsın,</em> diye düşündü Catelyn. Tullyler güçlerini nehirden alırdı ve hayatlarının sonuna geldiklerinde nehre dönerlerdi.</p>

    <p>Pırıldayan gümüş bir zırh giydirdikleri Lord Hoster’ı, ince uzun ahşap bir teknenin içine yatırmışlardı. Mavi ve kırmızı hareli pelerini lordun bedeninin altına seriliydi. Cübbesi de mavi kırmızı parçalara bölünmüştü. Başının yanına yerleştirdikleri büyük miğferin tepesini gümüş ve bronz pulları olan bir alabalık süslüyordu. Göğsüne boyalı bir ahşap kılıç koymuşlardı, parmakları kılıcın kabzasının etrafında kıvrılmıştı. Çelik eldivenler ziyan olmuş ellerini saklıyordu ve onu yine eskisi gibi güçlü gösteriyordu. Meşe ağacı ve demirden yapılmış kalkanı bedeninin sol yanına, av borusu sağına yerleştirilmişti. Teknenin geri kalanı ağaç dallarıyla, çırayla, parşömen parçalarıyla ve suya batmasını sağlamak için taşlarla doldurulmuştu. Teknenin baş tarafında lordun sancağı dalgalanıyordu; Nehirova’nın zıplayan alabalığı.</p>

    <p>Tanrının yedi yüzünün onuruna, tekneyi itmek için yedi kişi seçilmişti. Seçilenlerden biri Robb’du; Lord Hoster’ın metbu lordu. Onunla birlikte lordlar Bracken, Blackwood, Vance, Mallister, Sör Marq Piper ve... beklenen cevapla birlikte İkizler’den gelen Aksak Lothar Frey vardı. Lord Walder’ın piç oğullarının en büyüğü olan ve savaşçı olarak sağlam bir şöhreti bulunan kır saçlı, sert bakışlı Walder Nehir komutasındaki kırk asker Aksak Lothar’a refakat etmişti. Lord Hoster’ın vefatından birkaç saat sonra Nehirova’ya varan kafile Edmure’u çileden çıkarmıştı. “Walder Frey yüzülüp parçalara ayrılmalı,” diye bağırmıştı. “Bizimle görüşmek üzere bir sakat ve bir piç gönderiyor, bunda bir hakaret kastı olmadığını söyleyin hadi.”</p>

    <p>“Lord Walder’ın elçilerini özenle seçtiğine şüphe yok,” diye yanıtlamıştı Catelyn. “Çok tatsız bir tavır, ucuz bir intikam ama kiminle uğraştığımızı unutma. Babam ona Merhum Lord Frey derdi eskiden. Bu adam kötü mizaçlı, haset ve hepsinden öte <em>gururlu.</em>”</p>

    <p>Şükürler olsun ki Robb, Edmure’dan daha sağduyulu bir tavır sergilemişti. Freyler’i nezaketle karşılamış, refakatçileri kışlaya yerleştirmiş ve Lothar’ın Lord Hoster’ı son yolculuğuna uğurlama onuruna sahip olabilmesi için, Sör Desmond’dan bu şereften feragat etmesini rica etmişti. <em>Oğlum yaşının ötesinde zor bir bilgelik edindi.</em> Frey Hanedanı, Kuzey Kralı’nı terk etmiş olabilirdi ama Geçit Lordu, Nehirova’ya bağlı sancak beylerinin hâlâ en güçlüsüydü ve Lothar onun adına buradaydı.</p>

    <p>Yivli kapı yukarı kaldırılırken seçilmiş yedi kişi su merdivenin basamaklarını inerek Lord Hoster’ı nehre indirdi. Yumuşak bedenli ve şişman bir adam olan Lothar Frey tekneyi akıntıya doğru iterken sık nefesler alıyordu. Jason Mallister ve Tytos Blackwood, tekneyi hizada tutmak için pruvada, göğüslerine kadar suyun içinde duruyorlardı.</p>

    <p>Catelyn onları kale burçlarından izliyordu, daha önce defalarca izleyip beklediği gibi, izliyor ve bekliyordu. Aşağıda, hızlı ve hırçın Tökeztaş geniş Kızıl Çatal’ın kenarına bir mızrak gibi saplanıyordu. Tökeztaş’ın mavi beyaz coşkun suları, büyük nehrin kırmızı kahverengi, çamurlu akışına karışıyordu. Örümcek ağları ve belli belirsiz hatıralar kadar ince sabah sisi suyun üzerinde asılıydı.</p>

    <p><em>Bran ve Rickon onu bekliyor olacak,</em> diye düşündü Catelyn hüzünle, <em>bir zamanlar benim beklediğim gibi.</em></p>

    <p>Su Kapısı’nın kırmızı taştan örülmüş kemerinin altından geçen ince tekne, Tökeztaş’ın aceleci akıntısına kapılınca hızlandı ve suların birleştiği yerdeki gürlemeye doğru itildi. Tekne, kaleyi koruyan duvarların altından dışarı çıkarken kare şekilli yelken rüzgârla doldu ve Catelyn babasının miğferinden yansıyan güneş ışığını gördü. Lord Hoster Tully’nin dümeni düz durdu ve yaşlı adam nehir yatağının ortasından, doğan güneşe doğru huzurla yol almaya başladı.</p>

    <p>“Şimdi,” dedi Karabalık, Edmure’a. Catelyn’in yanında duran Edmure –aslında artık <em>Lord</em> Edmure’du, buna alışmak ne kadar zaman alacaktı?– yayına bir ok taktı. Edmure’un yaveri, okun ucuna yanan bir odun parçası tuttu. Edmure okun alev almasını bekledi, sonra büyük yayı kaldırdı, sicimi kulağına kadar çekti ve saldı. Ok derin bir uğultuyla yukarı doğru hızlandı. Catelyn uçuşu gözleriyle ve kalbiyle takip etti; ok, Lord Hoster’ın teknesinin epey gerisinde yumuşak bir <em>tıs</em>lamayla suya saplanana kadar.</p>

    <p>Edmure sessizce küfretti. İkinci bir ok alarak, “Rüzgâr,” dedi. “Tekrar.” Alevli odun parçası okun ucundaki yağa batırılmış çaputu öptü, alevler çaputu yalayarak yukarı çıktı, Edmure yayı kaldırdı, çekti ve bıraktı. Ok yükseğe ve uzağa uçtu. Çok uzağa. Teknenin on iki metre önüne düşüp nehrin içinde kayboldu, alevler o anda söndü. Edmure’un boynuna, sakalı kadar kırmızı bir utanç yürüyordu. “Bir kez daha,” diye emretti, sadaktan üçüncü bir ok aldı. <em>Elindeki yay kadar gergin,</em> diye düşündü Catelyn.</p>

    <p>Sör Brynden de aynı şeyi görmüş olmalıydı. “İzin verin ben yapayım lordum,” diye önerdi.</p>

    <p>“Ben yapabilirim,” diye inat etti Edmure. Oku yaktırdı, yayı gerdi, derin bir nefes aldı, sicimi çekti. Uzunca bir süre tereddüt ediyormuş gibi göründü, alevler çıtırdayarak oka tırmanıyordu. Edmure sonunda yayı boşalttı. Ok yukarı daha yukarı tırmandı, sonunda inişe geçti, düştü. düştü... dalgalanan yelkeni geçerek tısladı.</p>

    <p>Kıl payı bir ıskaydı, en fazla bir karıştı ama ıskaydı. “Seni Ötekiler alsın!” diye lanet okudu Edmure. Tekne menzilden çıkmak üzereydi, nehrin sisinin arasında bir batıp bir çıkarak sürükleniyordu. Edmure tek kelime etmeden yayı amcasına uzattı.</p>

    <p>“Hızlıca,” dedi Sör Brynden, yaya bir ok taktı, yakılması için sabit tuttu, fırlattı, Catelyn okun alev aldığından emin bile olamamıştı... ama ok yükselirken, soluk turuncu flamalara benzeyen alevlerin gökyüzüne tırmandığını gördü. Tekne sisin içinde kaybolmuştu. Alçalan ateş oku da sis tarafından yutulmuştu... ama yalnızca bir an için. Sonra, beklenmedik bir umut gibi açan kırmızı çiçeği gördüler. Yelkenler alev aldı ve sis pembe turuncu ışıldadı. Catelyn bir an için, teknenin zıplayan alevlerle kaplı hatlarını net bir şekilde gördü.</p>

    <p>Babasının, <em>bekle beni küçük Cat,</em> diye fısıldadığını duyabiliyordu.</p>

    <p>Catelyn kör bir şekilde uzanıp kardeşinin elini aradı ama Edmure uzaklaştı, burçların en yüksek noktasına gidip orada tek başına durdu. Catelyn’in elini kardeşi yerine amcası Brynden tuttu, güçlü parmaklarını parmaklarına geçirdi. Yanan tekne uzaklaşırken küçük ateşin daha da küçülmesini birlikte izlediler.</p>

    <p>Ve sonra tekne kayboldu... belki hâlâ nehrin aşağısına doğru sürükleniyordu, belki de parçalanmış batıyordu. Zırhının ağırlığı Lord Hoster’ı, nehir yatağının çamurlu zemininde, Tullyler’in ebedi meclisinin toplandığı ve son maiyetin balık sürüleri olduğu ıslak salonlarda dinlenmesi için aşağı taşıyacaktı.</p>

    <p>Yanan tekne gözden kaybolur kaybolmaz Edmure çekip gitti. Catelyn bir an için bile olsa ona sarılmak isterdi; bir saat ya da bir gün veya bir ay dönümü için oturup öleni anmak ve yas tutmak. Ama bunun uygun zaman olmadığını kardeşi kadar o da biliyordu; Edmure artık Nehirova Lordu’ydu ve şövalyeleri etrafını sarmıştı; taziyelerini sunuyor, bağlılık sözleri veriyor ve onu bir ablanın teessürü kadar küçük bir şeyden koruyorlardı. Edmure, tek kelime duymadan insanları dinliyordu.</p>

    <p>“Atış kaçırmak utanılacak bir şey değildir,” dedi amcası, Catelyn’e. “Edmure bunu duymalı. Lord babam nehrin aşağısına doğru gittiği gün Hoster da ıskalamıştı.”</p>

    <p>“İlk okta.” Catelyn o zamanlar çok küçük olduğundan olayı hatırlamıyordu ama Lord Hoster bu hikâyeyi sık sık anlatırdı. İkincisi yelkeni bulmuştu.” Catelyn iç geçirdi. Edmure göründüğü kadar güçlü değildi. Sonunda gelen ölüm babaları için merhamet sayılırdı ama Edmure buna rağmen çok üzgündü.</p>

    <p>Dün gece sarhoşken, yapılmamış şeylerin ve söylenmemiş sözlerin pişmanlığıyla dolu bir halde çözülmüş ve ağlamıştı. Gözyaşları içinde, geçitlerde savaşmak üzere kaleden ayrılmasının hata olduğunu söylemişti Catelyn’e; babasının yatağının başında kalmalıydı. “Tıpkı senin gibi onun yanında olmalıydım,” demişti. “Ölürken benden bahsetti mi? Bana doğruyu söyle Cat. Beni sordu mu?”</p>

    <p>Lord Hoster’ın son sözü, <em>“Papatya,”</em> olmuştu ama Catelyn bunu kardeşine söyleyememişti. “Senin adını fısıldadı,” diye yalan söylemişti, Edmure müteşekkir bir tavırla başıyla onaylamış ve Catelyn’in elini öpmüştü. <em>Kederini ve suçluluk duygusunu boğmaya çalışmasaydı yayı bükebilirdi,</em> diye düşündü Catelyn iç geçirerek, ama söylemeye cesaret edemeyeceği bir başka şeydi bu.</p>

    <p>Catelyn burçlardan inip, genç kraliçesiyle birlikte sancak beylerinin arasında duran Robb’un yanına giderken Karabalık ona eşlik etti. Robb gördüğünde annesini sessizce kollarının arasına aldı.</p>

    <p>“Lord Hoster bir kral kadar soylu görünüyordu leydim,” diye mırıldandı Jeyne. “Keşke onu tanıma şansım olsaydı.”</p>

    <p>“Benim de daha iyi tanıma şansım...” diye ekledi Robb.</p>

    <p>“Bunu o da isterdi,” dedi Catelyn. “Nehirova’yla Kışyarı arasında fersahlar vardı.” <em>Anlaşılan o ki Nehirova’yla Kartal Yuvası arasında da bir sürü dağ, nehir ve ordular var.</em> Lysa, Catelyn’in mektubuna cevap vermemişti.</p>

    <p>Kral Toprakları’ndan da sadece sessizlik gelmişti. Catelyn şimdiye kadar, Brienne ve Sör Cleos’un tutsaklarıyla birlikte şehre ulaşmış olmasını umuyordu. Hatta Brienne kızlarla birlikte geri dönüyor bile olabilirdi. <em>Sör Cleos, değiş tokuş yapıldığında İblis’in bir kuzgun göndermesini sağlayacağına dair yemin etti. Yemin etti!</em> Kuzgunlar her seferinde sonuca ulaşmazdı. Bir yaycı kuşu vurmuş ve akşam yemeği için kızartmış olabilirdi. Catelyn’in yüreğine su serpecek mektup, şu anda bir kuzgun kemiği yığınının yanındaki kamp ateşinin küllerinin arasındaydı belki.</p>

    <p>Diğer insanlar Robb’a taziyelerini sunmak için bekliyordu; Lord Jason Mallister, İri Jon ve Sör Rolph Spicer sırayla Robb’la konuşurken Catelyn sabırla kenarda durdu. Ama Lothar Frey yaklaşırken Catelyn, Robb’un kolunu çekiştirdi. Robb döndü ve Lothar’ın söyleyeceklerini duymak için bekledi.</p>

    <p>“Majesteleri.” Birbirine yakın gözleri, keçisakalı ve bukleler halinde omuzlarına dökülen koyu renk saçları olan Lothar Frey otuzlarının ortalarında etine dolgun bir adamdı. Doğum sırasında burkulan bacağı ona <em>Aksak Lothar</em> adını kazandırmıştı. On iki yıldır babasının kâhyalığını yapıyordu. “Böyle kederli bir zamanda rahatsızlık vermek istemeyiz fakat bu gece bizi huzurunuza kabul etmeniz mümkün mü?”</p>

    <p>“Memnuniyetle,” dedi Robb. “Aramıza husumet sokmayı asla istememiştim.”</p>

    <p>“Ben de buna sebep olmak istemezdim,” dedi Kraliçe Jeyne.</p>

    <p>Lothar Frey gülümsedi. “Anlıyorum, babam da anlıyor. Size bir zamanlar onun da genç olduğunu ve gönlünü bir güzelliğe kaptırmanın ne demek olduğunu iyi hatırladığını söylememi istedi.”</p>

    <p>Catelyn, Lord Walder’ın böyle bir şey söylediğinden ya da gönlünü herhangi bir güzelliğe kaptırdığından ziyadesiyle şüpheliydi. Geçit Lordu yedi eş gömmüştü ve şimdi sekizinci karısıyla evliydi ama onlardan yatak ısıtan kadınlar ya da damızlık kısraklarmış gibi bahsederdi. Buna rağmen Lothar nazikçe konuşmuştu ve ne Catelyn ne de Robb adamın iltifatına itiraz edebilirdi. “Babanız son derece nazik,” dedi Robb. “Sohbetimizi iple çekiyorum.”</p>

    <p>Lothar reverans yaptı, kraliçenin elini öptü ve çekildi. O esnada bir düzine başka adam Robb’la konuşmak için sıraya girmişti. Robb her biriyle konuştu, uygun şekilde kimine teşekkür etti, kimine gülümsedi. Son adam da baş sağlığı diledikten sonra Robb, Catelyn’e döndü. “Konuşmamız gereken bir konu var. Benimle yürür müsün?”</p>

    <p>“Emredersiniz Majesteleri.”</p>

    <p>“Bu bir emir değildi anne.”</p>

    <p>“O halde benim için zevktir.” Robb, Nehirova’ya döndüğünden beri Catelyn’e yeterince nazik davranıyordu ama onu çok ender arıyordu. Genç kraliçesiyle daha huzurlu olduğu için oğlunu suçlayamazdı Catelyn. <em>Jeyne onu gülümsetiyor ve ben onunla kederden başka bir şey paylaşmıyorum.</em> Robb, karısının kardeşlerinin dostluğundan da memnunmuş gibi görünüyordu; yaveri genç Rollam ve sancaktarı Sör Raynald. Catelyn onları bir arada gördüğünde, <em>Robb’un kayıplarının yerini aldılar,</em> diye düşünüyordu. <em>Rollam, Bran’ın yerine geçti ve Raynald da yarı Theon, yarı Jon Kar.</em> Robb sadece Westerlingler’le birlikte olduğu zaman gülümsüyor veya küçük bir çocukken yaptığı gibi gülüyordu. O, diğer adamlar için sadece Kuzey Kralı’ydı, başı tacının ağırlığıyla eğiliyordu, alnı çıplakken bile.</p>

    <p>Robb karısını nazikçe öptü, daha sonra odalarında buluşacaklarına dair söz verip leydi annesiyle birlikte uzaklaştı. Robb’un adımları onları tanrı korusuna doğru götürdü. “Lothar cana yakın görünüyordu, bu umut verici. Freyler’e ihtiyacımız var.”</p>

    <p>“Onları kazandık anlamına gelmez bu.”</p>

    <p>Robb başıyla onayladı, oğlunun hüzünlü yüzü ve düşük omuzları Catelyn’in kalbini acımayla doldurdu. <em>Taç onu eziyor,</em> diye düşündü Catelyn. <em>İyi bir kral olmayı çok istiyor; cesur, onurlu ve zeki. Ama bu ağırlık bir çocuk için çok fazla.</em> Robb elinden geleni yapıyordu ama darbeler üst üste, durmak bilmeksizin iniyordu. Randyll Tarly’nin, Robett Glover’ı ve Sör Helman Tallhart’ı bozguna uğrattığı Gölgeli Vadi mücadelesinin haberini aldığında Robb’un hiddetlenmesi beklenirdi ama Robb hiddetlenmek yerine şaşkın bir inanmazlıkla bakmış ve, “Dar Deniz’deki Gölgeli Vadi? Gölgeli Vadi’ye neden gitsinler?” demişti. Afallamış bir halde başını iki yana sallamıştı. “Piyadelerimin üçte biri <em>Gölgeli Vadi</em> için mi yitti?”</p>

    <p>“Kalemi demiradamlar aldı ve şimdi de kardeşim Lannisterlar’ın elinde,” demişti Galbart Glover kederden kalınlaşmış bir sesle. Robett Glover mücadeleden sağ çıkmıştı ama çok zaman geçmeden Kral Yolu’na yakın bir yerde tutsak alınmıştı.</p>

    <p>“Uzun sürmeyecek,” diye söz vermişti Robb. “Lannisterlar’a onun karşılığında Martyn Lannister’ı önereceğim. Lord Tywin kardeşinin hatırına kabul etmek zorunda kalacak.” Martyn, Sör Kevan’ın oğluydu, Lord Karstark tarafından katledilen Willem’in ikizi. Catelyn o cinayetlerin Robb’u hâlâ rahatsız ettiğini biliyordu. Robb, Martyn’in muhafızlarının sayısını üç katma çıkarmıştı ama çocuğun güvenliğinden hâlâ endişeliydi.</p>

    <p>“Sen beni ilk zorladığında, Kral Katili’ni Sansa’yla değiş tokuş etmeliydim,” dedi Robb galeriye doğru yürürlerken. “Sansa’yı Çiçek Şövalyesi’yle evlendirmeyi önerseydim Tyrelller, Joffrey’nin değil bizim olabilirdi. Bunu düşünmeliydim.”</p>

    <p>“Aklın mücadelelerdeydi ve bu doğruydu. Bir kral bile her şeyi düşünemez.”</p>

    <p>“Mücadeleler,” diye mırıldandı Robb annesini ağaçların altından geçirirken. “Bütün mücadeleleri kazandım ama bir şekilde savaşı kaybediyorum.” Cevap gökyüzünde yazılı olabilirmiş gibi yukarı baktı. “Kışyarı demiradamların elinde, Moat Cailin de öyle. Babam öldü, Bran, Rickon, belki Arya da. Şimdi de senin baban.”</p>

    <p>Catelyn oğlunun umutsuzluğa kapılmasına izin veremezdi. Bu içkinin tadını iyi biliyordu. “Benim babam uzun zamandır ölüyordu. Bunu değiştiremezdin. Hatalar yaptın Robb, ama hangi kral yapmadı ki? Ned seninle gurur duyardı.”</p>

    <p>“Anne, bilmen gereken bir şey var.”</p>

    <p>Catelyn kalbi bir vuruş atladı. <em>Bu nefret ettiği bir şey. Bana söylemekten korktuğu bir şey.</em> Catelyn sadece Brienne’i ve kızın görevini düşünebiliyordu. “Kral Katili mi?”</p>

    <p>“Hayır. Sansa.”</p>

    <p><em>Öldü,</em> diye düşündü Catelyn. <em>Brienne başaramadı, Jaime öldü, Cersei de intikam almak için benim tatlı kızımı öldürdü.</em> “O... o gitti mi Robb?”</p>

    <p>“Gitmek?” Robb şaşkın görünüyordu. “Ölü? Ah, anne hayır, öyle değil, ona zarar vermemişler, sadece... dün gece bir kuzgun geldi ama sana söyleyemedim, baban son yolculuğuna çıkmadan önce yapamadım.” Robb, Catelyn’in elini tuttu. “Onu Tyrion Lannister’la evlendirmişler.”</p>

    <p>Catelyn’in parmakları kasıldı. “İblis.”</p>

    <p>“Evet.”</p>

    <p>“Sansa’yı ağabeyiyle değiş tokuş edeceğine dair yemin vermişti,” dedi Catelyn uyuşmuş bir halde. “Sansa’yı ve Arya’yı, ikisini de. Çok kıymetli Jaime’sini iade edersek kızlarımı geri alacaktık, bütün meclisin önünde yemin etmişti. Tanrıların ve insanların şahitliğinde böyle bir yemin ettikten sonra Sansa’yla nasıl evlenir?”</p>

    <p>“O, Kral Katili’nin kardeşi. Yemin bozmak onların kanında var.” Robb kılıcının kabzasına dokundu. “Yapabilseydim onun o çirkin kafasını keserdim. O zaman Sansa dul kalırdı ve özgür olurdu. Başka bir yol göremiyorum. Sansa’yı bir rahibin önünde yemin etmeye zorlamışlar ve ona kırmızı bir pelerin giydirmişler.”</p>

    <p>Catelyn, yol ağzındaki handa yakaladığı ve Kartal Yuvası’na kadar götürdüğü küçük ve çarpık adamı hatırladı. “Lysa’nın onu Ay Kapısı’ndan dışarı itmesine izin vermeliydim. Zavallı, tatlı kızım... herhangi biri bunu ona neden yapar?”</p>

    <p>“Kışyarı için,” dedi Robb hiç düşünmeden. “Bran ve Rickon’ın ölümüyle Sansa vârisim oldu. Bana bir şey olursa...”</p>

    <p>Catelyn, Robb’un elini sıktı. “Sana hiçbir şey olmayacak. <em>Hiçbir şey.</em> Buna dayanamam. Ned’i ve senin tatlı kardeşlerini aldılar, Sansa evlendi, Arya kayıp, babam öldü... sana bir şey olursa çıldırırım Robb. Senden başka hiçbir şeyim kalmadı. Kuzey’in senden başka hiçbir şeyi kalmadı.”</p>

    <p>“Daha ölmedim anne.”</p>

    <p>Catelyn dehşetle dolmuştu. “Savaşların son damla kan dökülene kadar sürmesi gerekmez,” dedi. Kendi sesindeki çaresizliği kendisi bile duyabiliyordu. “Diz çöken ilk kral sen olmazsın, hatta ilk Stark.”</p>

    <p>Robb’un ağzı gerildi. “Hayır. Asla.”</p>

    <p>“Utanılacak bir şey yok. İsyanı başarısız olduğunda Balon Greyjoy, Robert’ın önünde diz çöktü. Torrhen Stark, ordusunun ateşle yüzleştiğini görmektense Fatih Aegon’a diz çökmeyi tercih etti.”</p>

    <p>“Aegon, Kral Torrhen’in babasını öldürmüş müydü?” Robb elini annesinin elinden çekti. “Asla dedim.”</p>

    <p><em>Şimdi çocuğu oynuyor, kralı değil.</em> “Lannisterlar’ın kuzeye ihtiyacı yok. Biat ve rehine isteyecekler hepsi bu... ve biz ne yaparsak yapalım İblis, Sansa’yı bırakmayacak, yani rehineleri var. Demiradamların daha acımasız bir düşman olduğunu göreceksin, bana inan. Greyjoylar, kuzeyi ellerinde tutmaya dair bir umuda sahip olmak için, Stark Hanedanı’ndan iddialarına itiraz edebilecek tek canlı filiz bile bırakmamak zorundalar. Theon, Bran’la Rickon’ı öldürdü, şimdi yapmaları gereken tek şey seni öldürmek... ve Jeyne’i, evet. Lord Balon’ın onun yaşamasına ve sana veliahtlar doğurmasına izin vereceğini mi sanıyorsun?”</p>

    <p>Robb’un yüzü soğuktu. “Kral Katili’ni bu yüzden mi serbest bıraktın? Lannisterlar’la barış yapmak için?”</p>

    <p>“Jaime’yi Sansa’nın iyiliği için serbest bıraktım... ve eğer hâlâ yaşıyorsa Arya için. Bunu biliyorsun. Ama barış satın almaya dair bir parça umut beslediysem, bu çok mu kötü?”</p>

    <p>“Evet,” dedi Robb. “Lannisterlar babamı öldürdü.”</p>

    <p>“Bunu unuttuğumu mu sanıyorsun?”</p>

    <p>“Bilmiyorum. Unuttun mu?”</p>

    <p>Catelyn asla öfkeye kapılıp çocuklarına vurmamıştı ama bunun üzerine Robb’a neredeyse vuruyordu. Oğlunun ne kadar korkmuş ve kendini ne kadar yalnız hissediyor olabileceğini kendine hatırlatmak için çabalaması gerekti. “Kuzey Kralı sensin, seçim senin. Ben sadece söylediklerimi düşünmeni istiyorum. Şarkıcılar, mücadelelerde cesurca ölen kralları abartarak anlatır ama senin canının değeri bir şarkıdan fazla. En azından, sana o canı veren benim için.” Başını eğdi. “Gidebilir miyim?”</p>

    <p>“Evet,” dedi Robb. Arkasını dönüp kılıcını çekti. Catelyn, oğlunun o kılıçla ne yapmaya niyetli olduğunu söyleyemezdi. Etrafta bir düşman yoktu, dövüşülecek biri yoktu. Uzun ağaçların ve dökülen yaprakların arasında sadece Catelyn ve o. <em>Hiçbir kılıcın kazanamayacağı savaşlar vardır,</em> demek istedi oğluna ama kralının bu çeşit sözlere sağır olmasından korktu.</p>

    <p>Saatler sonra, Rollam Westerling onu akşam yemeğine çağırmak üzere koşarak geldiğinde Catelyn odasında dikiş dikiyordu. <em>Güzel,</em> diye düşündü Catelyn, rahatlamıştı. Tartışmalarından sonra Robb’un onu yanında isteyeceğinden emin değildi. “Vazifeşinas bir yaver,” dedi Rollam’a, hüzünle. <em>Bran da böyle olurdu.</em></p>

    <p>Robb masada soğuk duruyordu, Edmure da suratsızdı ama Aksak Lothar ikisinin huysuzluğunu da telafi etti. Nezaket timsali gibiydi; Lord Hoster’ı sıcak bir şekilde yâd etmiş, Catelyn’e Bran ve Rickon’ın kaybından ötürü nezaket dolu taziyeler sunmuş, Edmure’u Taş Değirmen’deki zaferi dolayısıyla övmüş ve Rickard Karstark’a verdiği “hızlı ve sağlam adalet” için Robb’a teşekkür etmişti. Lothar’ın piç kardeşi Walder Nehir başka bir meseleydi; yaşlı Lord Walder’ın şüpheci yüzünü almış sert ve asık suratlı bir adamdı, çok az konuşuyordu ve bütün dikkatini önündeki etle şaraba vermişti.</p>

    <p>Bütün boş sözler söylendikten sonra kraliçe ve diğer Westerlingler izin isteyip salondan ayrıldı, masada kalan yemekler toplandı ve Lothar Frey boğazını temizledi. “Bizi buraya getiren konuya girmeden önce başka bir mesele var,” dedi ciddiyetle. “Korkarım kederli bir mesele. Size bu havadisi getirme görevinin bana düşmeyeceğini ummuştum ama görünüşe göre buna mecburum. Lord babam torunlarından bir mektup aldı.”</p>

    <p>Catelyn kendi acısının içinde öyle kaybolmuştu ki vesayetine almayı kabul ettiği iki Frey’i neredeyse unutmuştu. <em>Yeter,</em> diye düşündü. <em>Anne merhamet et, daha kaç darbeye dayanabiliriz?</em> Her nasılsa, birazdan duyacağı kelimelerin, kalbine bir bıçak daha saplayacağını biliyordu. “Kışyarı’ndaki torunlarından?” diye sormaya zorladı kendini. “Benim vesayetimde olanlar?”</p>

    <p>“Walder ve Walder, evet. Fakat şu anda Dehşet Kalesi’ndeler leydim. Size bunu söylemekten keder duyuyorum ama bir mücadele olmuş. Kışyarı yanmış.”</p>

    <p><em>“Yanmış?”</em> Robb’un sesi inanmazlık doluydu.</p>

    <p>“Kuzeyli lordlarınız kaleyi demiradamlardan geri almaya çalışmış. Theon Greyjoy ödülünü kaybettiğini anladığında kaleyi ateşe vermiş.”</p>

    <p>“Biz bir mücadeleyle ilgili hiçbir şey duymadık,” dedi Sör Brynden.</p>

    <p>“Yeğenlerimin henüz küçük olduğunu kabul ediyorum fakat oradalardı. Mektubu Büyük Walder yazmış ama kuzeni de imzalamış. Anlattıklarına göre kanlı bir işmiş. Kale kumandanınız katledilmiş. Sör Rodrik, adı bu muydu?”</p>

    <p>“Sör Rodrik Cassel,” dedi Catelyn uyuşmuş gibi. <em>O aziz, cesur, sadık, yaşlı ruh.</em> Gür ve beyaz sakallarını çekiştiren şövalye gözlerinin önündeydi sanki. “Diğer insanlarımızdan ne haber?”</p>

    <p>“Demiradamlar onları kılıçtan geçirmiş korkarım.”</p>

    <p>Robb, öfkeden sözsüz kalmış bir halde yumruğunu masaya indirdi ve gözyaşlarını Freyler’den saklamak için başını diğer tarafa çevirdi.</p>

    <p>Ama annesi görmüştü. <em>Dünya her gün biraz daha karanlık oluyor.</em> Catelyn’in düşünceleri Sör Rodrik’in küçük kızı Beth’e gitti, yorulmak bilmez Üstat Luwin’e, neşeli rahip Chayle’a, dökümhanedeki Mikken’a, köpek barınağındaki Farlen ve Palla’ya, Yaşlı Dadı’ya ve saf Hodor’a. Kalbi ağrıyordu. “Lütfen, <em>hepsi</em> olmasın.”</p>

    <p>“Hayır,” dedi Aksak Lothar. “Kadınlar ve çocuklar saklanmış, yeğenlerim Walder ve Walder da onların arasındaymış. Kışyarı harabeye dönünce, sağ kalanlar Lord Bolton’ın oğlu tarafından Dehşet Kalesi’ne götürülmüş.”</p>

    <p>“Bolton’ın <em>oğlu?</em>” Robb’un sesi gergindi.</p>

    <p>Walder Nehir konuştu. “Piç bir oğul, sanırım.”</p>

    <p>“Ramsay Kar olamaz. Lord Roose’un bir piçi daha mı var?” Robb kaşlarını çattı. “Şu Ramsey bir canavar ve bir katildi ve bir korkak olarak öldü. Ya da bana böyle söylendi.”</p>

    <p>“Bu konuda bir şey söyleyemem. Her savaşta büyük karmaşa olur. Yanlış raporlar. Size bütün söyleyebileceğim; yeğenlerim, Kışyarı’nın kadınlarının ve çocuklarının Bolton’ın piç oğlu tarafından kurtarıldığını iddia ediyor. Kurtulanların hepsi şu anda Dehşet Kalesi’nde, güvendeymiş.”</p>

    <p>“Theon,” dedi Robb birdenbire. “Theon Greyjoy’a ne olmuş? Öldürülmüş mü?”</p>

    <p>Aksak Lothar ellerini açtı. “İşte bunu bilmiyorum Majesteleri. Walder ve Walder onun akıbetinden bahsetmemiş. Belki Lord Bolton bilir, eğer oğlundan bir haber aldıysa...”</p>

    <p>“Kendisine mutlaka soracağız,” dedi Sör Brynden.</p>

    <p>“Hepinizin son derece perişan olduğunu görebiliyorum. Size yeni bir keder getirdiğim için çok üzgünüm. Belki de yarın sabaha kadar ara vermeliyiz. İşimiz siz kendinizi toparlayana kadar bekleyebilir...”</p>

    <p>“Hayır,” dedi Robb, “bu meselenin hallolmasını istiyorum.”</p>

    <p>Catelyn’in kardeşi Edmure başıyla onayladı. “Ben de öyle. Teklifimize karşılık bir cevabınız var mı lordum?”</p>

    <p>“Var.” Lothar gülümsedi. “Lord babam, Majesteleri Kral’ın Frey Hanedanı’na yapılan hakaret için bizzat ve yüz yüze özür dilemesi şartıyla, hanedanlarımızın arasındaki bu yeni evlilik anlaşmasını kabul edeceğini ve Kuzey Kralı’na tekrar bağlılık yemini vereceğini bildirmemi emretti.”</p>

    <p>Bir özür, ödenecek küçük bir bedeldi ama Catelyn, Lord Walder’ın bu ucuz şartından daha duyduğu anda hoşlanmamıştı.</p>

    <p>“Sevindim,” dedi Robb ihtiyatla. “Benim arzum aramızdaki bu anlaşmazlığa sebep olmak değildi Lothar. Freyler benim davam için yiğitçe savaştı. Onların tekrar yanımda olmasını isterim.”</p>

    <p>“Çok naziksiniz Majesteleri. Bu şartları kabul ettiğiniz takdirde, Lord Tully’ye kardeşim Leydi Roslin’in elini önermek üzere talimat aldım, kendisi on altı yaşında bir bakiredir, lord babamın en küçük kızıdır. Lordun altıncı karısı, Rosby Hanedanı’ndan Leydi Bethany’den doğmadır. Uysal bir mizacı ve müzik kabiliyeti vardır.”</p>

    <p>Edmure koltuğunda kıpırdandı. “Önce tanışmamız daha uygun olmaz mıydı?”</p>

    <p>“Evlendiğiniz zaman tanışırsınız,” dedi Walder Nehir aksi bir tavırla. “Lord Tully önce kızın dişlerini saymak istemiyorsa tabii.”</p>

    <p>Edmure öfkesine hâkim oldu. “Kardeşinizin dişleri konusunda sizin sözünüze güveneceğim, fakat kendisiyle evlenmeden önce yüzünü bir kez görmem hoş olurdu.”</p>

    <p>“Onu şimdi kabul etmelisiniz lordum,” dedi Walder Nehir. “Aksi takdirde babamın teklifi geri çekilir.”</p>

    <p>Aksak Lothar ellerini açtı. “Kardeşim bir askerin açık sözlülüğüne sahip ama söylediği doğru. Lord babam bu evliliğin bir an önce gerçekleşmesini istiyor.”</p>

    <p><em>“Bir an önce?”</em> Edmure’un sesi o kadar mutsuzdu ki Catelyn, Edmure’un savaştan sonra nişanı bozmak fikriyle avunuyor olması gibi yakışıksız bir düşünceye kapıldı.</p>

    <p>“Lord Walder savaşta olduğumuzu unuttu mu?” diye sordu Brynden Karabalık sertçe.</p>

    <p>“Bilakis,” dedi Lothar. “Bu yüzden evliliğin hemen gerçekleşmesi için ısrar ediyor sör. Savaşta adamlar ölür, genç ve güçlü olan adamlar bile. Lord Edmure, Roslin’le evlenmeden önce giderse ittifakımıza ne olur? Babamın yaşını da göz önünde bulundurmalıyız elbet. Doksanı geçti ve büyük ihtimalle bu mücadelenin sonunu göremeyecek. Tanrılar onu almadan önce, sevgili Roslin’in güvenle evlendiğini görmek babamın soylu yüreğini rahatlatır, böylece, kızının onu koruyacak ve el üstünde tutacak güçlü bir kocayla evlendiğini bilerek ölebilir.”</p>

    <p><em>Hepimiz Lord Walder’ın mutlu bir şekilde ölmesini isteriz.</em> Bu anlaşma Catelyn’i iyice rahatsız etmeye başlamıştı. “Kardeşim kendi babasını yeni kaybetti. Yas tutmak için zamana ihtiyacı var.”</p>

    <p>“Kardeşim neşeli bir kızdır,” dedi Lothar. “Roslin, Lord Edmure’un bu kederi atlatması için gerekli şeyin ta kendisi olabilir.”</p>

    <p>“Ve büyükbabam uzun nişanlılıklardan hoşlanmaz,” diye ekledi Walder Nehir. “Kim bilir neden.”</p>

    <p>Robb, Walder’a soğuk bir bakış attı. “Ne demek istediğini anlıyorum Nehir. Lütfen bize izin verin.”</p>

    <p>“Majesteleri nasıl emrederse.” Aksak Lothar ayağa kalktı, piç kardeşi adamın salondan çıkmasına yardım etti.</p>

    <p>Edmure köpürüyordu. “Benim verdiğim sözün değersiz olduğunu söylemiş kadar oldular. Neden karımı o yaşlı sansarın seçmesine izin vermek zorundayım? Lord Walder’ın başka kızları da var. Torunları da. Bana da senin gibi seçim hakkı sunulmalıydı. Ben onun bağlı olduğu lordum, kızlarından <em>herhangi</em> biriyle evlenmeye rıza gösterdiğim için ziyadesiyle mutlu olmalı.”</p>

    <p>“Lord Walder gururlu bir adam ve biz onu yaraladık,” dedi Catelyn.</p>

    <p>“Onun gururunu Ötekiler alsın! Kendi salonumda küçük düşürülmeyeceğim. Cevabım hayır.”</p>

    <p>Robb, dayısına bezgin bir bakış attı. “Sana emir vermeyeceğim. Bu konuda olmaz. Ama teklifi reddedersen Lord Walder bunu yeni bir hakaret olarak alır ve bu meseleyi yoluna koyma umudumuz tamamen kaybolur.”</p>

    <p>“Bunu bilemezsin,” diye ısrar etti Edmure. “Lord Walder, doğduğum günden beri beni kızlarından biriyle evlendirmek istiyor. Böyle bir fırsatın o kıskaca benzeyen parmaklarının arasından kayıp gitmesine izin vermez. Lothar ona cevabımızı götürdüğünde lord yaltaklanarak geri gelecek ve bir nişanlılığa razı olacak... üstelik <em>benim</em> seçtiğim bir kızla.”</p>

    <p>“Belki zaman içinde,” dedi Brynden Karabalık. “Ama Lothar şartlar ve karşı cevaplarla aramızda mekik dokurken bekleyebilir miyiz?”</p>

    <p>Robb’un elleri yumruk halini aldı. “Kuzeye <em>dönmeliyim.</em> Kardeşlerim öldü, Kışyarı yandı, insanlarım kılıçtan geçirildi... Bolton’ın piçine dair hikâyenin aslını, Theon’ın hâlâ sağ ve kaçak olup olmadığını yalnızca tanrılar biliyor. Burada oturup belki olacak, belki de olmayacak bir düğünü bekleyemem.”</p>

    <p>“Olmak <em>zorunda,</em>” dedi Catelyn bundan memnun olmasa da. “Walder Frey’in hakaretlerine ve şikâyetlerine maruz kalmayı senden fazla istemiyorum kardeşim ama başka seçenek de göremiyorum. Bu düğün olmazsa Robb’un davası kaybedilir. Edmure, kabul etmek zorundayız.”</p>

    <p>“<em>Biz</em> kabul etmek zorundayız?” dedi Edmure hırçın bir tonla. “Sana dokuzuncu Leydi Frey olman teklif edilmedi Cat.”</p>

    <p>“Bildiğim kadarıyla sekizinci Leydi Frey sağ ve sağlıklı,” diye karşılık verdi Catelyn. <em>Şükürler olsun.</em> Aksi takdirde işler o noktaya da gelebilirdi, Lord Walder söz konusu olunca.</p>

    <p>“Yedi Krallık’ta, birine kiminle evlenmesi gerektiğini söyleyecek son adam benim yeğenim,” dedi Karabalık. “Bununla beraber, Geçitler Mücadelesi’ni telafi edeceğine dair bir şeyler <em>söylemiştin.</em>”</p>

    <p>“Aklımda daha farklı fedakârlıklar vardı. Kral Katili’yle teke tek dövüş. Bir yalvaran kardeş olarak yedi yıllık bir kefaret. Gün Batımı Denizi’nde bacaklarım bağlı halde yüzmek.” Kimsenin gülümsemediğini görünce Edmure ellerini salladı. “Hepinizi Ötekiler alsın! Pekâlâ, fahişeyle evleneceğim. <em>Fedakârlık</em> olarak.”</p>
  </div>
</body>
</html>
