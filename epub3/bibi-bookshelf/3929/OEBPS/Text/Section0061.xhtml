<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Bran</h1>

    <p>Molozdan, yıkıntıdan ve yabani otlardan ibaret harabeye bakarken, “Bu sadece başka bir boş kale,” dedi Meera Reed.</p>

    <p><em>Hayır,</em> diye düşündü Bran, <em>bu Gece Kalesi ve burası dünyanın sonu.</em> Dağlardayken, Bran’ın düşündüğü tek şey Sur’a varmak ve üç gözlü kargayı bulmaktı ama şimdi buradaydı ve içi korkuyla doluydu. Gördüğü rüya... Yaz’ın gördüğü rüya... <em>Hayır, o rüyayı düşünmemeliyim.</em> Rüyayı Reedler’e bile anlatmamıştı ama Meera yanlış bir şeyler olduğunu sezmiş gibi görünüyordu. Bran rüyadan hiç bahsetmezse rüyayı gördüğünü unuturdu belki, sonra rüya gerçekleşmezdi ve Robb’la Boz Rüzgâr hâlâ...</p>

    <p>“Hodor.” Hodor ağırlığını bir bacağından diğerine verdi, Bran sallandı. Dev seyis yamağı yorulmuştu. Saatlerdir yürüyorlardı. <em>En azından korkmuyor.</em> Bran bu yerden korkuyordu, bunu Reedler’e itiraf etmekten daha çok korkuyordu. <em>Ben kuzeyin prensiyim, Kışyarı’nın Stark’ıyım, yetişkin bir erkek sayılırım, Robb kadar cesur olmak zorundayım.</em></p>

    <p>Jojen, koyu yeşil gözleriyle Bran’a baktı. “Burada bize zarar verebilecek bir şey yok Majesteleri.”</p>

    <p>Bran bundan emin değildi. Gece Kalesi, Yaşlı Dadı’nın en korkunç hikâyelerinde yer alırdı. Gece Kralı, ismi insanlığın hafızasından silinmeden önce burada hüküm sürmüştü. Fare Aşçı, Andal kralına, kralın prensini ve domuz pastırması tartını burada servis etmişti. Yetmiş dokuz devriye nöbetteyken, genç ve cesur Danny Flint burada tecavüze uğramış ve öldürülmüştü. Kral Sheritt eski Andallar’ı bu kalede lanetlemişti. Burası, ‘çırak çocukların gece gelen şeyle yüzleştiği’ yerdi. Kör Symeon Yıldızgöz’ün, dövüşen cehennem tazılarını gördüğü yer. Deli Balta bir zamanlar bu avlularda yürümüş, bu kulelere tırmanmıştı, kardeşlerini karanlıkta katlederek.</p>

    <p>Bütün bunlar yüzlerce, binlerce yıl önce olmuştu elbette, bazıları hiç olmamıştı belki de. Üstat Luwin, Yaşlı Dadı’nın hikâyelerinin bir bütün olarak yutulmaması gerektiğini söylerdi hep. Ama bir keresinde Benjen amca, ağabeyi Lord Stark’ı görmeye gelmişti ve Bran ona Gece Kalesi’yle ilgili sorular sormuştu. Benjen Stark hikâyelerin doğru olduğunu söylememişti ama yanlış olduklarını da söylememişti, sadece omuzlarını silkmiş ve, “Gece Kalesi’ni iki yüz yıl önce terk ettik,” demişti, bu bir cevapmış gibi.</p>

    <p>Bran kendini etrafa bakmaya zorladı. Sabah soğuk fakat parlaktı, koyu mavi gökyüzünde güneş ışıldıyordu ama Bran duyduğu <em>seslerden</em> hoşlanmıyordu. Kırık kulelerin arasında esen rüzgâr öfkeli bir ıslık çalıyordu, iç kaleler homurdanıyordu ve Bran büyük salonun zemininde koşuşan fareleri duyabiliyordu. <em>Fare Aşçı’nın çocukları babalarından kaçıyor.</em> Avlular, cılız ağaçların çıplak dallarının birbirine dolandığı ve ölü yaprakların eski kar tabakalarının üstünde hamamböceği misali gezindiği küçük ormanlara dönüşmüştü. Eskiden ahırların olduğu yerde ağaçlar büyümüştü ve kubbeli mutfağın çatısındaki delikten eğri büğrü, beyaz bir büvet ağacı çıkıyordu. Burası Yaz’ı bile huzursuz ediyordu. Bran, sadece bir an, Yaz’ın derisine büründü, bu yerin kokusunu almak için. Kokuyu da sevmedi.</p>

    <p>Ve buradan geçiş yoktu.</p>

    <p>Bran olmayacağını söylemişti. Defalarca söylemişti ama Jojen Reed kendi gözleriyle görmek için ısrar etmişti. Bir yeşil rüya görmüştü ve Jojen’in yeşil rüyaları yalan söylemezdi. <em>Kapıları da açmıyorlar,</em> diye düşündü Bran.</p>

    <p>Gece Kalesi tarafından korunan kapı, kara kardeşlerin katırlarını ve atlarını yükleyip Derin Göl’e gitmek üzere kaleden ayrıldığı günden beri kapalıydı; yivli kapı indirilmişti, kapıyı yukarı kaldıran zincir götürülmüştü, tünele doldurulan taşlar ve molozlar donarak birbirlerine yapışmış ve bizzat Sur kadar delinmez olmuşlardı. Tüneli gördüğünde, “Jon’u takip etmeliydik,” dedi Bran. Yaz’ın onu bir fırtınanın içinde at sürerken gördüğü geceden beri sık sık piç ağabeyini düşünüyordu. “Kral Yolu’nu bulmalı ve Kara Kale’ye gitmeliydik.”</p>

    <p>“Buna cesaret edemezdik prensim,” dedi Jojen. “Sana bunun sebebini söylemiştim.”</p>

    <p>“Ama <em>yabanıllar</em> var. Bazı adamları öldürdüler ve Jon’u da öldürmek istediler. Jojen, <em>yüzlerce</em> yabanıl vardı.”</p>

    <p>“Öyle dedin. Biz dört kişiyiz. Ağabeyine yardım ettin, gördüğün kişi gerçekten oysa, lakin az kalsın Yaz’ı kaybediyordun.”</p>

    <p>“Biliyorum,” dedi Bran sefil bir halde. Ulu kurt üç ya da dört kişi öldürmüştü, belki de daha fazla ama çok adam vardı. Yabanıllar uzun boylu, kulaksız adamın çevresinde sıkı bir çember oluşturduklarında, Yaz aralarından geçip yağmura karışmaya çalışmıştı fakat bir yabanıl oku hızla arkasından gelmişti. Ve Bran, bıçak gibi saplanan ağrı yüzünden ulu kurdun derisini terk edip kendi derisine dönmek zorunda kalmıştı. Sonunda fırtına dindiğinde birbirlerine sokulmuşlar ve Hodor’un derin nefeslerini dinleyerek, sabah olduğunda yabanılların gölü geçmeyi deneyip denemeyeceğini merak ederek, bir ateş yakmadan karanlığın içinde oturmuşlardı, birkaç fısıltılı kelime dışında hiç konuşmamışlardı. Bran zaman zaman Yaz’a ulaşmaya çalışmıştı ama karşılaştığı ağrı yüzünden geri çekilmişti; kora dönmüş bir kazana uzandığında, onu tutmak istediğin halde ısı yüzünden elini geri çektiğin gibi. O gece sadece Hodor uyumuştu, “Hodor, hodor,” diye mırıldanarak sarsılmış ve dönüp durmuştu. Yaz’ın dışarıda, karanlığın içinde ölmek üzere olduğunu düşünmek Bran’ı dehşetle doldurmuştu. <em>Lütfen eski tanrılar,</em> diye dua etmişti, <em>Kışyarı’nı aldınız, babamı aldınız, bacaklarımı aldınız, lütfen Yaz’ı da almayın. Jon Kar’ı da koruyun ve yabanılların gitmesini sağlayın.</em></p>

    <p>Göldeki taşlı adada hiç büvet ağacı yoktu ama eski tanrılar duayı duymuş olmalıydı. Ertesi gün, yabanıllar köyden ayrılmadan önce hiç acele etmeden kendi ölülerinin ve öldürdükleri yaşlı adamın bedenini soymuş, hatta gölde birkaç balık tutmuştu. İçlerinden üçü suyun altındaki gizli yolu bulup yürümeye başladığında korkutucu bir an yaşanmıştı... ama gizli yol kıvrılmıştı, yabanıllarsa bunu yapmamıştı, diğerleri tarafından dışarı çekilmeden önce adamlardan ikisi az kalsın boğuluyordu. Uzun boylu kel adam onlara bağırmıştı, adamın sözleri suyun üzerinde Jojen’in bile bilmediği bir dilde yankılanmıştı ve yabanıllar bir süre sonra kalkanlarını, mızraklarını toplayıp kuzeydoğuya doğru yürümeye başlamıştı, Jon’un gittiği yöne. Bran da oradan ayrılmak istemişti, Yaz’ı aramak için, fakat Reedler hayır demişti. “Biz bir gece daha kalacağız,” demişti Jojen, “yabanıllarla aramıza mesafe koymalıyız. Onlarla tekrar karşılaşmak istemezsin değil mi?” O gün öğleden sonra, Yaz her nerede saklanıyorduysa oradan çıkmış ve geri dönmüştü, arka ayağını sürüyordu. Meera, hayvanın bacağındaki oku çıkarmış ve kulenin etrafında yetişen bazı bitkilerin özsuyuyla yarayı yıkamıştı. Ulu kurt hâlâ topallıyordu ama her geçen gün biraz iyileşiyormuş gibi geliyordu Bran’a. Tanrılar duayı duymuştu.</p>

    <p>“Belki de başka bir kale denemeliyiz,” dedi Meera, kardeşine. “Belki başka bir yerdeki kapıdan geçebiliriz. İstersen önden gidip araştırırım, tek başıma daha hızlı hareket ederim.”</p>

    <p>Bran başını iki yana salladı. “Doğuya gidersen orada Derin Göl var, sonra da Kraliçe Kapısı. Batıda Buzizi. Onlar da bunun aynısı, yalnızca daha küçükler. Kara Kale, Doğugözcüsü ve Gölge Kule’dekiler hariç bütün kapılar kapalı.”</p>

    <p>Bran’ın sözlerine karşılık. “Hodor,” dedi Hodor. Reedler bakıştı. “En azından Sur’un tepesine tırmanayım,” dedi Meera. “Belki oradan bir şeyler görürüm.”</p>

    <p>“Ne görmeyi umuyorsun?” diye sordu Jojen.</p>

    <p><em>“Bir şey,”</em> dedi Meera, ilk kez son derece kararlıydı.</p>

    <p><em>O ben olmalıydım.</em> Bran, Sur’a bakmak için başını kaldırdı ve kendini santim santim yukarı tırmanırken hayal etti, parmaklarıyla buzdaki çatlaklara tutunduğunu ve buzu ayak parmaklarıyla tekmeleyerek basamaklar açtığını. Bu hayal onu her şeye rağmen gülümsetti; rüyalara, yabanıllara ve Jon’a rağmen. Küçükken Kışyarı’nın duvarlarına ve bütün kulelerine tırmanırdı ama onların hiçbiri bu kadar yüksek değildi ve onlar sadece taştandı. Gri ve çukurlu Sur, taştan yapılmış gibi <em>görünebilirdi</em> ama sonra bulutlar açılır ve güneş bambaşka bir şey söylerdi, Sur birdenbire değişir ve mavi, beyaz, pırıl pırıl bir halde orada dikilirdi. Yaşlı Dadı, Sur’un dünyanın sonu olduğunu söylerdi hep. Diğer tarafta canavarlar, devler ve gulyabaniler vardı ama Sur sapasağlam durduğu sürece bu tarafa geçemezlerdi. <em>Meera’yla birlikte tepede durmak istiyorum,</em> diye düşündü Bran. <em>Tepede durmak ve görmek istiyorum.</em></p>

    <p>Ama işe yaramaz bacakları olan sakat bir çocuktu o, yani yapabileceği tek şey, Meera onun yerine tepeye çıkarken aşağıdan bakmaktı.</p>

    <p>Meera, Bran’ın eskiden yaptığı gibi gerçekten <em>tırmanmıyordu</em> aslında. Gece Nöbetçileri’nin yüzlerce, binlerce yıl önce kestiği basamaklara basarak yukarı doğru yürüyordu. Üstat Luwin, bizzat Sur’un buzundan kesilmiş basamakları olan tek kalenin Gece Kalesi olduğunu söylemişti, Bran hatırlıyordu. Benjen amcası da söylemiş olabilirdi. Daha yeni kalelerin basamakları ahşap ya da taştı, bazılarının toprak ve çakıldan yapılmış uzun rampaları vardı. <em>Buz çok tehlikeli.</em> Bunu Bran’a söyleyen Benjen amcasıydı. Sur’un cephesi zaman zaman buzlu gözyaşları döküyordu fakat içindeki çekirdek asla erimiyor ve kaya kadar sert kalıyordu. Kara kardeşler kaleyi terk ettiğinden bu yana, basamaklar binlerce kez erimiş ve tekrar donmuş olmalıydı. Ve her seferinde biraz daha ufalmış, biraz daha pürüzsüzleşmiş ve çok daha tehlikeli hale gelmişlerdi.</p>

    <p>Ve daha küçük. <em>Sur onları tekrar içine çekiyor sanki.</em> Meera Reed çok sağlam adımlar atan bir kızdı, buna rağmen bir yumrudan diğerine geçerken çok ağır hareket ediyordu. Basamakların hemen hemen tamamen kaybolduğu iki yerde ellerinin ve ayaklarının üstüne çöktü. <em>Aşağı inişi daha kötü olacak,</em> diye düşündü Bran. Buna rağmen yukarıda olmayı dilerdi. Meera, en yüksekteki basamaklardan geriye kalan buzlu yumrularda emekleyerek tepeye vardığında gözden kayboldu.</p>

    <p>“Ne zaman aşağı inecek?” diye sordu Bran, Jojen’e.</p>

    <p>“Hazır olduğu zaman. İyice bakmak isteyecektir... Sur’a ve ötesindekilere. Biz de burada aynı şeyi yapmalıyız.”</p>

    <p>“Hodor?” dedi Hodor şüphe dolu bir sesle.</p>

    <p>“Bir şey bulabiliriz,” diye ısrar etti Jojen.</p>

    <p><em>Ya da bir şey bizi bulabilir.</em> Ama Bran bunu yüksek sesle söyleyemezdi; Jojen’in, onun bir korkak olduğunu düşünmesini istemiyordu.</p>

    <p>Böylece keşfe çıktılar. Jojen Reed önden gidiyordu, Bran, Hodor’un sırtındaki sepetin içindeydi, Yaz yanlarında yürüyordu. Ulu kurt bir keresinde hızla karanlık bir kapıdan girdi ve dişlerinin arasında gri bir fareyle geri döndü. <em>Fare Aşçı,</em> diye düşündü Bran, fakat fare yanlış renkteydi ve ancak bir kedi kadar büyüktü. Fare Aşçı beyazdı ve hemen hemen bir dişi domuz kadar iriydi...</p>

    <p>Gece Kalesi’nde pek çok karanlık kapı ve bir sürü fare vardı. Bran mahzenlerde, kilerlerde ve onları birbirlerine bağlayan zifiri karanlık tünellerde dolaşan fareleri duyabiliyordu. Jojen aşağı inip mahzenleri ve kilerleri kolaçan etmek istedi ama Hodor bu fikre, <em>“Hodor,”</em> dedi, Bran da, “Hayır.” Gece Kalesi’nin altındaki karanlıkta farelerden çok daha kötü şeyler vardı.</p>

    <p>Boş pencerelerden süzülen güneş ışığının tozlu sütunların üstüne düştüğü koridorda yürürlerken, “Burası eski bir yer gibi görünüyor,” dedi Jojen.</p>

    <p>“Kara Kale’den iki kat eski,” dedi Bran. “Sur’daki ilk ve en büyük kaleydi.” Ama aynı zamanda ilk terk edilendi, Yaşlı Kral zamanında. O zamanlarda bile kalenin dörtte üçü boştu ve bakımı çok pahalıydı. İyi Kraliçe Alysanne, Nöbet’in yeni ve daha küçük bir kaleye taşınmasını önerdi; yeni kale, Gece Kalesi’nin sadece yedi mil doğusunda, Sur’un güzel ve yeşil bir gölün kıyısı boyunca kıvrıldığı mevkide inşa edilecekti. Derin Göl’ün masrafı kraliçenin mücevherleriyle ödendi. Kale, Eski Kral’ın kuzeye gönderdiği adamlar tarafından inşa edildi ve kara kardeşler Gece Kalesi’ni farelere terk etti.</p>

    <p>Ama bu iki asır önceydi. Derin Göl, yerini aldığı kale kadar boştu şimdi. Ve Gece Kalesi...</p>

    <p>“Burada hayaletler var,” dedi Bran. Hodor daha önce hikâyeleri duymuştu ama Jojen duymamış olabilirdi. “Yaşlı Kral’dan, hatta Ejderha Aegon’dan önceki yaşlı hayaletler. Haydut olmak için güneye giden yetmiş dokuz kaçak. İçlerinden biri Lord Ryswell’in en küçük oğluydu, hendek mezarlara vardıklarında lordun kalesine sığınmak istediler ama Lord Ryswell onları esir aldı ve Gece Kalesi’ne iade etti. Lord Kumandan, Sur’un tepesinde çukurlar açtırdı, kaçakları o buz çukurlarına canlı canlı gömüp üstlerini kapadı. Kaçakların mızrakları ve boruları vardı, adamların yüzü kuzeye dönüktü. Onlara yetmiş dokuz devriye denir. Hayattayken vazifelerini terk ettiler, bu yüzden ölüyken tuttukları nöbet sonsuza kadar sürecek. Yıllar sonra Lord Ryswell, iyice yaşlandığında ve ölüm vakti yaklaştığında kendini Gece Kalesi’ne taşıttı, böylece siyahları kuşanacak ve oğlunun yanında olacaktı. Oğlunu, onuru için Sur’a teslim etmişti ama onu hâlâ seviyordu ve onun nöbetini paylaşmaya gelmişti.”</p>

    <p>Günün yarısını kaleyi kolaçan ederek geçirdiler. Kulelerden bazıları çökmüştü, diğerleri de tehlikeli görünüyordu ama çan kulesine (çanları gitmişti) ve kuşluğa (kuşlar gitmişti) tırmandılar. Bira imalathanesinin altında, Hodor vurduğunda boş tınlayan büyük meşe fıçılarla dolu bir mahzen buldular. Bir kütüphane (raflar çökmüştü, kitaplar gitmişti ve fareler her yerdeydi) buldular. Beş yüz tutsağı barındırabilecek büyüklükte hücreleri olan nemli ve loş bir zindan buldular ama Bran paslı parmaklıklardan birini tutup çektiğinde parmaklık Bran’ın elinde kaldı. Büyük salondan geriye, ufalanmış bir duvar kalmıştı. Hamam zemine gömülmüş gibi görünüyordu. Bir zamanlar kara kardeşlerin kılıçlarla, kalkanlarla ve mızraklarla çalıştığı talim avlusu dikenli çalılar tarafından ele geçirilmişti. Silahhane ve dökümhane hâlâ ayaktaydı ama bıçakların, körüklerin ve örslerin yerini örümcek ağları, fareler ve tozlar almıştı. Yaz bazen Bran’ın sağır olduğu sesler duydu ya da boynundaki tüyleri kabartarak ortada olmayan şeylere dişlerini gösterdi... ama ne Aşçı Fare, ne yetmiş dokuz devriye, ne de Deli Balta cisme büründü. Bran epey rahatlamıştı. <em>Belki de burası boş ve harap bir kale sadece.</em></p>

    <p>Meera döndüğünde, güneş batıdaki dağların sadece bir nefes üzerindeydi. “Neler gördün?” diye sordu Jojen, ablasına.</p>

    <p>“Tekinsiz Orman’ı gördüm,” dedi Meera özlem dolu bir sesle. “Balta değmemiş ağaçlarla dolu vahşi tepeler göz alabildiğince uzanıyordu. Üstünden güneş ışınları yansıyan bir göl ve batıdan gelen bulutlar gördüm. Eski kar yığınları gördüm ve mızraklar kadar uzun buz sarkıtları. Daireler çizerek uçan bir kartal bile gördüm. Sanırım o da beni gördü. Ona el salladım.”</p>

    <p>“Aşağı inen bir yol gördün mü?”</p>

    <p>Meera başını iki yana salladı. “Hayır. Dimdik bir iniş ve buz çok pürüzsüz... iyi bir ipim ve yerler açmak için bir baltam olsaydı aşağı inebilirdim ama...”</p>

    <p>“...biz inemezdik,” diye bitirdi Jojen.</p>

    <p>“İnemezdiniz,” diye onayladı Meera. “Rüyanda gördüğün yerin burası olduğundan emin misin? Belki de yanlış kaledeyiz.”</p>

    <p>“Hayır. Kale bu. Burada bir kapı var.”</p>

    <p><em>Evet,</em> diye düşündü Bran, <em>ama taş ve buzla tıkanmış bir kapı.</em></p>

    <p>Güneş, kalelerin gölgesini uzatırken rüzgâr daha sert esmeye başladı, kuru ve ölü yapraklar avlular boyunca hışırdayarak uçuştu. Çöken karanlık Bran’ın aklına Yaşlı Dadı’nın başka bir hikâyesini getirdi, Gece Kralı’nın öyküsünü. “Gece Nöbetçileri’ne liderlik eden on üçüncü adamdı, korku nedir bilmeyen bir savaşçıydı,” derdi Yaşlı Dadı, “ve ondaki kusur buydu,” diye eklerdi, “çünkü bütün insanlar korkuyu bilmelidir.” Kralın çöküş sebebi bir kadındı; teni ay kadar beyaz, gözleri yıldızlar kadar mavi bir kadın Sur’un tepesinden gülümsemişti. Hiçbir şeyden korkmayan kral, kadının peşine düşmüş, onu yakalamış, onu sevmişti ama kadının teni buz kadar soğuktu ve kral ona tohumlarını verdiğinde ruhunu da vermişti.</p>

    <p>Kadını Gece Kalesi’ne getirmiş ve onu kraliçe, kendisini de onun kralı ilan etmişti. Yeminli Kardeşleri’ni bazı tuhaf büyülerle kendi iradesine bağlamıştı. Gece Kralı ve onun ceset kraliçesi, on üç yıl boyunca hüküm sürmüştü, sonunda Kışyarı’nın Stark’ı ve yabanılların Joramun’u Nöbet’i bu esaretten kurtarmak üzere işbirliği yapana dek. Kral düştükten ve Ötekiler’e kurbanlar verdiği ortaya çıktıktan sonra, Gece Kralı’nın bütün kuyudatı silinmiş ve adının anılması yasaklanmıştı.</p>

    <p>“Bazıları bir Bolton olduğunu söyler,” diye bitirirdi Yaşlı Dadı. “Bazıları Skagos’un dışından bir Magnar, bazıları bir Umber, Flint ya da Norrey olduğunu söyler. Bazıları, demiradamlar gelmeden önce Ayı Adası’na hükmeden Woodfootlar’dan biri olduğunu inanmanı sağlayabilir. Ama değildi. O bir Stark’tı. Onu deviren adamın kardeşiydi.” Sonra Bran’ın burnunu sıkardı, Bran bunu asla unutamazdı. “O Kışyarı’ndan bir Stark’tı ve kim bilir, belki de adı <em>Brandon</em>’dı. Belki de tam bu odanın içinde, tam bu yatakta uyurdu.”</p>

    <p><em>Hayır,</em> diye düşündü Bran, <em>ama bu kalede yürüdü, bizim bu gece uyuyacağımız kalede.</em> Bran bu düşünceden hiç hoşlanmadı. Gece Kralı gün ışığında sadece bir adamdı, Yaşlı Dadı hep böyle söylerdi, ama geceler krala aitti, o geceleri hüküm sürerdi. Ve hava kararıyor.</p>

    <p>Reedler mutfakta uyumaya karar verdi. Bu kırık kubbeli taş oktagon, devasa merkez kuyunun yanındaki arduvaz zeminden çıkıp çatıdaki deliğe doğru verevlemesine büyüyen ve kemik beyazı dallarını gökyüzüne uzatan büvet ağacına rağmen, diğer binaların hepsinden daha iyi bir sığınak vadediyordu. Tuhaf bir ağaçtı, Bran’ın o güne kadar gördüğü bütün büvet ağaçlarından daha cılızdı ve bir yüzü yoktu ama en azından eski tanrılar burada, onun yanındaymış gibi hissettiriyordu Bran’a.</p>

    <p>Bran’ın mutfağa dair sevdiği tek şey buydu gerçi. Çatının çoğu duruyordu, yani yine yağmur yağarsa ıslanmayacaklardı ama burada ısınabileceklerini düşünmüyordu. Arduvaz zeminden sızan soğuğu hissedebiliyordu insan. Bran gölgelerden, gölgeleri açık ağızlar gibi kuşatan büyük tuğla ocaklardan, paslı et çengellerinden, duvar boyunca uzanan et tahtasındaki çentiklerden ve lekelerden de hoşlanmamıştı. <em>Fare Aşçı, prensi burada parçalara ayırdı,</em> Bran biliyordu, <em>ve turtayı bu ocaklardan birinde pişirdi.</em></p>

    <p>Ama en sevmediği şey kuyuydu. Çapı dört metreydi, tamamen taştı, iç tarafına yerleştirilmiş <em>basamaklar</em> döne döne karanlığa iniyordu. Duvarı nemliydi ve güherçileyle kaplıydı ama dipteki suyu kimse göremiyordu, keskin avcı gözleriyle Meera bile. “Belki de dibi yoktur,” dedi Bran tereddütle.</p>

    <p>Hodor, kuyunun diz boyu yüksekliğindeki ağzından içeri baktı ve, <em>“HODOR!”</em> diye bağırdı. Kelime kuyuda yankılandı, “hodorhodorhodorhodor,” ses gittikçe zayıfladı, “hodorhodorhodorhodor,” sonunda fısıltıdan bile hafif oldu. Hodor şaşkın görünüyordu. Sonra kahkaha attı ve kırık bir arduvaz parçasını almak için yere eğildi.</p>

    <p>“Hodor <em>yapma!</em>” dedi Bran ama geç kalmıştı. Hodor taşı kuyuya attı. “Bunu yapmamalıydın,” dedi Bran. “Bir şeye zarar verebilirsin... ya da bir şeyi uyandırabilirsin.”</p>

    <p>Hodor masum gözlerle Bran’a baktı. “Hodor?”</p>

    <p>Çok, çok, çok aşağıdan, suyu bulan taşın sesi geldi. Ses bir <em>şlop</em> değildi aslında, daha çok bir <em>gulp</em> gibiydi, aşağıdaki her ne ise, buzlu ağzını açmış ve Hodor’un taşını yutmuştu sanki. Belli belirsiz yankılar kuyu boyunca yürüyüp yukarı çıktı ve Bran bir an için bir şeyin hareket ettiğini duyar gibi oldu, suyun içinde çırpınan bir şey. “Belki de burada kalmamalıyız,” dedi huzursuzca.</p>

    <p>“Kuyunun yanında mı?” diye sordu Meera. “Yoksa Gece Kalesi’nde mi?”</p>

    <p>“Evet,” dedi Bran.</p>

    <p>Meera güldü ve odun toplaması için Hodor’u dışarı yolladı. Yaz da gitti. Artık hava kararmıştı ve ulu kurt avlanmak istiyordu.</p>

    <p>Hodor, kucağı kırık dallarla dolu bir halde tek başına döndü... Meera, son geçtikleri derede yakaladığı balığı temizlerken, Jojen Reed çakmaktaşını ve bıçağını çıkarıp ateş yakmaya koyuldu. Bran, Gece Kalesi’nin mutfağında pişirilen son yemekten bu yana kaç yıl geçtiğini merak etti. Yemeği kimin pişirdiğini de merak etti ama bilmemek daha iyiydi belki.</p>

    <p>Alevler güzelce yükselmeye başladığında Meera balığı ateşe koydu. <em>En azından et turtası değil.</em> Fare Aşçı, Andal kralının oğlunu büyük bir turtanın içinde soğanlarla, havuçlarla, mantarlarla, bir sürü karabiber ve tuzla, bir dilim domuz pastırmasıyla ve koyu kırmızı Dorne şarabıyla pişirmişti. Sonra turtayı prensin babasına servis etmişti. Kral, turtanın tadını övmüş ve bir dilim daha istemişti. Bunun ardından tanrılar, sadece kendi çocuklarını yiyebilen azman bir beyaz fareye dönüştürmüştü aşçıyı. Aşçı o zamandan beri Gece Kalesi’nde dolaşıyordu, çocuklarını yiyordu fakat açlığı geçmiyordu. “Tanrılar onu cinayet için lanetlemedi,” demişti Yaşlı Dadı, “Andal kralına bir turtanın içinde kendi oğlunu servis ettiği için de değil. Bir insanın öç almaya hakkı vardır. Ama aşçı, kendi çatısının akında bir <em>konuğu</em> öldürdü ve bu tanrıların asla affetmeyeceği bir suçtur.”</p>

    <p>Karınlarını doyurduktan sonra, “Uyumalıyız,” dedi Jojen ciddi bir sesle. Ateş köze dönmeye başlamıştı. Jojen bir sopayla közleri karıştırdı. “Belki bize yol gösterecek yeni bir yeşil rüya görürüm.”</p>

    <p>Hodor çoktan kıvrılmıştı, hafif hafif horluyordu. Zaman zaman pelerinin altında kıpırdanıyor, “Hodor,” olabilecek bir şeyler mırıldanıyordu. Bran ateşin yakınına süründü. Sıcak kendini iyi hissetmesini sağlıyordu ve ateşin çıtırtıları onu sakinleştiriyordu ama uyku bir türlü gelmiyordu. Dışarıda, rüzgârın gönderdiği ölü yaprak ordusu, avluların bir ucundan diğer ucuna yürüyor, kapıları ve pencereleri hafifçe tırmalıyordu. Bran’ın, Yaşlı Dadı’nın hikâyelerini düşünmesine sebep oluyordu sesler. Bran, Sur’un tepesindeki hayalet devriyelerin birbirlerine seslendiğini ve hayalet borularını üflediğini duyuyordu adeta. Kubbedeki delikten içeri giren solgun ay ışığı, çatıya doğru uzanan büvet ağacının dallarını boyuyordu. Ağaç, ayı yakalamak ve onu kuyunun içine çekmek istiyor gibiydi. <em>Eski tanrılar,</em> diye dua etti Bran, <em>eğer beni duyuyorsanız, bu gece bana rüya göndermeyin. Gönderirseniz de güzel bir rüya olsun.</em> Tanrılar cevap vermedi.</p>

    <p>Bran gözlerini kapadı. Hatta biraz uyudu belki, belki de sadece uyukladı, insanın yarı uyanık yarı uyur haldeyken havada yüzmesi gibi. Deli Balta’yı, Fare Aşçı’yı ya da geceleri gelen şeyi düşünmemeye çalıştı.</p>

    <p>Sonra sesi duydu.</p>

    <p>Gözlerini açtı. <em>Bu neydi?</em> Nefesini tuttu. <em>Rüya mıydı? Aptal bir kâbus mu görüyordum?</em> Meera ve Jojen’i kötü bir rüya yüzünden uyandırmak istemiyordu ama... işte, ayakların yere sürünmesine benzeyen bir ses, uzakta... <em>Yapraklar, dışarıdaki duvara sürtünen ve hırıldayan yapraklar... ya da rüzgâr, rüzgâr olabilir...</em> Ama ses dışarıdan gelmiyordu. Bran kollarındaki tüylerin ürperdiğini hissetti. <em>Ses içeride, burada, bizimle ve gittikçe yükseliyor.</em> Tek dirseğinin üstüne doğruldu, dinledi. Rüzgâr <em>vardı,</em> uçuşan yapraklar da, ama bu başka bir şeydi. <em>Ayak sesleri.</em> Biri bu tarafa doğru geliyordu. Bir şey bu tarafa doğru geliyordu.</p>

    <p>Devriyeler değildi, Bran biliyordu. Devriyeler Sur’dan asla ayrılmazdı. Ama Gece Kalesi’nde başka hayaletler de olabilirdi, çok daha kötü hayaletler. Yaşlı Dadı’nın Deli Balta hakkında söylediği şeyleri hatırladı, çizmelerini nasıl çıkardığını ve karanlıkta, kalenin koridorlarında nasıl çıplak ayakla dolaştığını. Deli Balta nerede olduğunu belli edecek tek ses çıkarmazdı; baltasından, dirseklerinden ve kırmızı ıslak sakallarından düşen kan damlalarından başka. Belki de bu Deli Balta değildi, belki de geceleri gelen şeydi. Yaşlı Dadı, bütün çırak çocukların o şeyi gördüğünü söylemişti. Fakat daha sonra, çocuklar gördükleri şeyi Lord Kumandan’a anlattığında, her birinin tarifi farklı olmuştu. <em>Üç çocuk o yıl içinde öldü, dördüncü çocuk çıldırdı ve o şey yüz yıl sonra tekrar geldiğinde, çırak çocuklar zincire vurulu bir halde onun peşi sıra yürürken görüldü.</em></p>

    <p>Bu yalnızca bir hikâyeydi gerçi. Bran sadece kendi kendini korkutuyordu. Geceleri gelen bir şey yoktu, Üstat Luwin olmadığını söylemişti. Bir zamanlar vardıysa bile artık dünyadan gitmişti, devler ve ejderhalar gibi. <em>Hiçbir şey yok,</em> diye düşündü Bran.</p>

    <p>Ama sesler daha güçlüydü şimdi.</p>

    <p><em>Kuyudan geliyor,</em> diye fark etti Bran. Bu onu daha beter korkuttu. Bir şey yerin altından yukarı geliyordu, bir şey karanlığın içinden yukarı çıkıyordu. <em>Hodor onu uyandırdı. O aptal arduvaz parçasıyla onu uyandırdı. Ve o şey şimdi yukarı geliyor.</em> Hodor’un horlamasının ve Bran’ın kalbinin gümbürtüsünün arasından sesi duymak zordu. Bir baltadan damlayan kanın sesi miydi bu? Yoksa hayalet zincirlerin uzak ve belli belirsiz şıngırtısı mı? Bran daha dikkatli dinledi. <em>Ayak sesleri.</em> Bunlar kesinlikle ayak sesleriydi, her biri bir öncekinden gürültülü adımlar. Ama Bran kaç kişinin geldiğini söyleyemezdi. Sesler kuyu yüzünden yankılanıyordu. Damlama ya da zincir şıngırtısı duymadı ama başka bir şey <em>vardı...</em> boğuk soluklar ve tiz bir ağlama, biri acı içindeymiş gibi. Ama en gürültülü olan ayak sesleriydi. Ayak sesleri yaklaşıyordu.</p>

    <p>Bran bağıramayacak kadar korkmuştu. Bütün arkadaşları uyuyordu ve ateş bir parça solgun köze dönüşmüştü. Bran, kendi derisinden sıyrılıp Yaz’a ulaşmayı düşündü ama ulu kurt millerce uzakta olabilirdi. Kuyudan gelen şey her ne ise, arkadaşlarını bu karanlıkta o şeyle yalnız bırakamazdı Bran. <em>Onlara buraya gelmeyelim demiştim,</em> diye düşündü perişan bir halde. <em>Burada hayaletler olduğunu söylemiştim. Kara Kale’ye gitmemiz gerektiğini söylemişim.</em></p>

    <p>Taşa sürtünen adımlar ağır ve hantaldı. Kocaman bir şey olmalı. Yaşlı Dadı’nın hikâyelerindeki Deli Balta iri bir adamdı ve geceleri gelen şey devasaydı. Sansa bir keresinde, Kışyarı’nda, eğer battaniyesinin altına saklanırsa karanlığın canavarlarının ona dokunamayacağını söylemişti Bran’a. Bran, bir prens ve yetişkin bir erkek olduğunu hatırlamadan önce az kalsın yapıyordu bunu.</p>

    <p>Bacaklarını arkasından sürükleyerek yerde süründü ve Meera’ya yaklaştı, kızın ayağına dokundu. Meera hemen uyandı. Bran, Meera Reed kadar çabuk uyanan ya da tehlikeyi onun kadar hızlı algılayan birini hiç tanımamıştı. Parmağını dudağına götürdü, Meera konuşmaması gerektiğini anladı. Sesi o da duymuştu, Bran kızın yüzünde görebiliyordu bunu; yankılanan ayak sesleri, belli belirsiz bir inilti, ağır soluklar.</p>

    <p>Meera tek kelime etmeden ayağa kalktı ve silahlarını aldı. Çıplak ayakla kuyuya doğru yürüdü, üç dişli kurbağa mızrağı sağ elindeydi ve sol elinden katlanmış bir ağ sarkıyordu. Jojen her şeyden habersiz hâlâ uyuyordu. Hodor huzursuz uykusunda mırıldanıp kıpırdanıyordu. Meera gölgelerden çıkmadan hareket etti, bir kedi kadar sessiz bir şekilde ay ışığının etrafından dolaştı. Bran gözlerini ayırmadan onu izliyordu, buna rağmen kızın mızrağının solgun ışıltısını zar zor görebiliyordu. <em>Onun o şeyle tek başına dövüşmesine izin veremem,</em> diye düşündü. Yaz uzaktaydı fakat...</p>

    <p>...kendi derisinden soyundu ve Hodor’a uzandı.</p>

    <p>Yaz’ın içine girmeye benzemiyordu bu. Ulu kurdun derisine bürünmek artık o kadar kolaydı ki Bran bunu düşünmeden yapıyordu. Hodor’un içine girmek daha zordu, sağ ayağını çizmenin sol tekine sokmaya çalışmaya benziyordu. Ayak çizmeye uymuyordu ve çizme de <em>korkuyordu.</em> Çizme neler olduğunu anlamıyordu. Çizme, ayağı geri itiyordu. Bran, Hodor’un boğazındaki kusmuk tadını hissetti ve bu kaçması için yeterliydi. Ama kaçmak yerine eğilip büküldü, kendini itti, bacaklarını topladı –iri ve güçlü bacaklarını– ve ayağa kalktı. <em>Ayaktayım.</em> Bir adım attı. <em>Yürüyorum.</em> O kadar tuhaf bir duyguydu ki Bran az kalsın düşüyordu. Soğuk taş zeminde kendi bedenini görebiliyordu, küçük ve kırık bir şey, ama şimdi kırık değildi Bran. Hodor’un uzunkılıcını aldı. Soluklar, bir demirci körüğü kadar gürültülüydü şimdi.</p>

    <p>Kuyunun içinden bir feryat yükseldi, Bran’ın bedenine bıçak gibi saplanan delici bir çığlık. İri, siyah bir şekil kendini yukarı çekti, karanlığa çıktı ve sendeleyen adımlarla ay ışığına doğru yürüdü. İçinde yükselen dehşet öyle yoğundu ki Bran, Hodor’un kılıcını çekmeyi bile düşünemeden kendini tekrar yerde buldu. Hodor, göldeki kalede her şimşek çaktığında bağırdığı şekilde, <em>“Hodor hodor HODOR,”</em> diye bağırıyordu. Ama geceleri gelen şey de bağırıyor ve Meera’nın ağının içinde çırpınıyordu. Bran, Meera’nın mızrağının, o şeye saplanmak üzere karanlığın içinden hızla çıktığını gördü. Geceleri gelen şey sendeledi ve yere düştü, ağ ile cebelleşiyordu. Kuyudan hâlâ ağlama sesi geliyordu, şimdi daha yüksekti. Yere devrilen siyah şey çırpınıyor, mücadele ediyor, bağırıyordu, <em>“Hayır, hayır, yapma, lütfen, YAPMA...”</em></p>

    <p>Meera yerdeki siyah şeyin tepesine dikildi, kurbağa mızrağının dişlerinden gümüşi ay ışığı yansıyordu. “Kimsin?” diye sordu kız talepkâr bir sesle.</p>

    <p>“Ben SAM,” diye hıçkırdı siyah şey. “Sam, Sam, ben Sam, beni ağdan çıkar, beni <em>bıçakladın...</em>” Ay ışığına doğru yuvarlandı, Meera’nın ağının düğümlerinin içinde çırpınıyordu. Hodor hâlâ bağırıyordu, “Hodor hodor hodor.”</p>

    <p>Ateşi dallarla besleyen ve alevler çıtırdayarak yükselene dek üfleyen Jojen’di. Artık ışık vardı. Bran, kuyunun ağzındaki solgun ve zayıf yüzlü kızı gördü. Kocaman bir pelerinin altına kürkler ve deriler giymiş olan kız, kucağındaki ağlayan bebeği susturmaya çalışıyordu. Yerdeki şey, bıçağına uzanmak için tek kolunu ağdan geçirmeyi deniyordu ama düğümler ona engel oluyordu. Yerdeki bir canavar değildi, kana bulanmış Deli Balta değildi; siyah yünlüler, siyah deriler ve siyah bir zırh giymiş şişman bir adamdı sadece. “O bir kara kardeş,” dedi Bran. “Meera, bu adam Gece Nöbetçileri’nden.”</p>

    <p>“Hodor?” Hodor, ağın içindeki adama bakmak için çömeldi. “Hodor,” dedi tekrar.</p>

    <p>“Evet, Gece Nöbetçileri.” Şişman adam hâlâ körük gibi soluyordu. “Ben Nöbet kardeşiyim.” Adam, çenesinin altındaki ağ ipi yüzünden başını yukarıda tutmak zorunda kalıyordu, diğer ipler de yanaklarına gömülmüştü. “Ben bir kargayım, lütfen. Beni buradan çıkarın.”</p>

    <p>Bran aniden kuşkuya kapıldı. “Sen üç gözlü karga mısın?” <em>Üç gözlü karga olamaz.</em></p>

    <p>“Sanmıyorum,” dedi şişman adam, gözlerini yuvarladı ama sadece iki gözü vardı. “Ben yalnızca Sam’im. Sam Tarly. Beni dışarı çıkarın, canım yanıyor.” Tekrar debelenmeye başladı.</p>

    <p>Meera bıkkın bir ses çıkardı. “Debelenmeyi bırak. Ağımı yırtarsan seni yine kuyuya atarım. Kıpırdamadan durursan seni çözerim.”</p>

    <p>“Sen kimsin?” diye sordu Jojen bebeği olan kıza.</p>

    <p>“Şebboy,” dedi kız. “Şebboy çiçeğinin adı. O da Sam. Sizi korkutmak istememiştik.” Bebeğini salladı, ona bir şeyler mırıldandı ve bebek nihayet ağlamayı kesti.</p>

    <p>Meera şişman kardeşi çözüyordu. Jojen kuyuya gidip aşağı baktı. “Nereden geldiniz?”</p>

    <p>“Craster Kalesi’nden,” dedi kız. “Sen o musun?”</p>

    <p>Jojen dönüp kıza baktı. “O?”</p>

    <p>“Atlı, Sam’in o olmadığını söyledi,” diye açıkladı kız. “Başka biri var, dedi. Başka birini bulmak için gönderilmiş.”</p>

    <p>“Kim dedi?” diye sordu Bran.</p>

    <p>“Soğukel,” diye cevapladı Şebboy hafif bir sesle.</p>

    <p>Meera, ağın bir ucunu geri çekti. Şişman adam oturabiliyordu artık. Titriyordu ve hâlâ nefes nefeseydi. “İnsanlar olacağını söyledi,” diye pufladı. “Kalede. Basamakların tepesinde olacağınızı bilmiyordum gerçi. Üstüme ağ atacağınızı ya da beni yaralayacağınızı da bilmiyordum.” Siyah eldivenli eliyle karnına dokundu. “Kanıyor muyum? Göremiyorum.”</p>

    <p>“Seni sadece dürttüm, ayağa kaldırmak için,” dedi Meera. “Dur bir bakayım.” Dizinin üstüne çöktü ve şişman adamın göbeğini yokladı. “<em>Zırhın</em> var. Derine yaklaşmamışım bile.”</p>

    <p>“Ama yine de acıdı,” diye şikâyet etti Sam.</p>

    <p>“Gece Nöbetçileri’nin kardeşi misin <em>gerçekten?</em>” diye sordu Bran.</p>

    <p>Bran’ı başıyla onaylayan şişman adamın gıdısı sallandı. Cildi solgun ve sarkıktı. “Sadece bir kâhyayım. Lord Mormont’un kuzgunlarıyla ilgileniyorum.” Bir an ağlayacakmış gibi göründü adam. “Ama onları Yumruk’ta kaybettim. Benim suçumdu. Biz de kaybolduk. Sur’u bile bulamıyorum. Yüz fersah uzunluğunda ve iki yüz on beş metre yüksekliğinde ve <em>ben Sur’u bulamıyorum!</em>”</p>

    <p>“Pekâlâ, şimdi buldun,” dedi Meera. “Poponu yerden kaldır, ağımı geri istiyorum.”</p>

    <p>Sam ayağa kalkmak için uğraşırken, “Sur’u nasıl geçtiniz?” diye sordu Jojen. “Kuyu bir yeraltı nehrine mi iniyor? Oradan mı geldiniz? Islak bile değilsiniz...”</p>

    <p>“Bir kapı var,” dedi şişman Sam. “Gizli bir kapı, bizzat Sur kadar eski. Atlı, <em>Kara Kapı</em> dedi.”</p>

    <p>Reedler bakıştı. “Bu kapıyı kuyunun dibinde mi bulacağız?”</p>

    <p>Sam başını iki yana salladı. “Bulamayacaksınız. Sizi ben götürmek zorundayım.”</p>

    <p>“Neden?” diye sordu Meera. “Eğer bir kapı varsa...”</p>

    <p>“Bulamazsınız. Bulsanız bile açılmaz. Size açılmaz. O <em>Kara Kapı.</em>” Sam, kol yenindeki rengi solmuş siyah yünleri çekiştirdi. “Atlı, kapıyı yalnızca Gece Nöbetçileri’nden bir kardeşin açabileceğini söyledi. Sözleri söylemiş olan bir Yeminli Kardeş.”</p>

    <p>“<em>Atlı</em> söyledi.” Jojen kaşlarını çattı. “Şu... Soğukel mi?”</p>

    <p>“Gerçek adı bu değildi,” dedi bebeğini sallayan Şebboy. “Sam ve ben ona bu adı verdik. Elleri buz gibi soğuktu ama bizi ölü adamlardan o kurtardı, o ve kuzgunları. Sonra bizi geyiğine bindirip buraya getirdi.”</p>

    <p>“Geyiği?” dedi Meera, şaşkındı.</p>

    <p><em>“Kuzgunları?”</em> dedi Jojen.</p>

    <p>“Hodor?” dedi Hodor.</p>

    <p>“Yeşil miydi?” diye sordu Bran. “Boynuzları var mıydı?”</p>

    <p>Şişman adamın kafası karıştı. “Geyik mi?”</p>

    <p><em>“Soğukel,”</em> dedi Bran sabırsızca. “Yeşil adamlar geyik sürer, Yaşlı Dadı söylemişti. Bazen boynuzları da olur.”</p>

    <p>“Yeşil bir adam değildi. Nöbet’in kardeşleri gibi siyahlar giymişti ama kendisi bir yaratık kadar beyazdı. Yaratıkların mavi gözleri olur gerçi, dilleri yoktur ya da dillerini nasıl kullanacaklarını unutmuşlardır.” Şişman adam, Jojen’e döndü. “Bizi bekliyor. Gitmeliyiz. Giyecek daha kalın bir şeyin var mı? Kara Kapı soğuk, Sur’un diğer tarafı daha da soğuk. Sen...”</p>

    <p>“Neden seninle gelmedi?” Meera, Şebboy’u ve bebeği gösterdi. “Onlar seninle gelmiş, o neden gelmedi? Neden onu da Kara Kapı’dan geçirmedin?”</p>

    <p>“O... o geçemez.”</p>

    <p>“Neden?”</p>

    <p>“Sur. Sur’un sadece buz ve taş olmadığını söyledi. Sur’a işlenmiş tılsımlar var... eski ve güçlü tılsımlar. Soğukel, Sur’un ötesine geçemez.”</p>

    <p>Kale mutfağına sessizlik çöktü. Bran, ateşin yumuşak çıtırtılarını, yaprakları gecenin içinde sürükleyen rüzgârı, aya uzanan cılız büvet ağacının çıtırtılarını duyabiliyordu. Yaşlı Dadı’nın söylediklerini hatırladı; <em>kapıların ardında canavarlar yaşıyor, devler ve gulyabaniler. Ama Sur sapasağlam durduğu sürece hiçbiri bu tarafa geçemez. Bu yüzden rahat uyu benim küçük Brandon’ım, benim güzel oğlum. Korkma. Burada canavarlar yok.</em></p>

    <p>Çuvala benzeyen lekeli siyahların içindeki Sam’e, “Ona götürmeni istediği kişi ben değilim,” dedi Jojen. “O.”</p>

    <p>“Ah.” Sam, kuşkulu bir ifadeyle Bran’a baktı. Onun sakat olduğunu ancak o zaman fark etti. “Ben... ben seni taşıyacak kadar güçlü değilim. Ben...”</p>

    <p>“Hodor beni taşır.” Bran sepetini gösterdi. “Ben o sepetin içinde, Hodor’un sırtında yolculuk ediyorum.”</p>

    <p>Sam, gözlerini kırpmadan Bran’a bakıyordu. “Sen Jon Kar’ın kardeşisin. Kuleden düşen...”</p>

    <p>“Hayır,” dedi Jojen. “O çocuk öldü.”</p>

    <p>“Söyleme,” diye uyardı Bran. “Lütfen.”</p>

    <p>Sam bir an şaşkın göründü ama sonunda, “Ben... ben sır tutabilirim,” dedi. “Şebboy da öyle.” Kıza baktığında, Şebboy başıyla onayladı. “Jon... Jon benim de kardeşimdi,” dedi Sam. “Hayatım boyunca sahip olduğum en iyi dosttu. Ama Qhorin Yarımel’le birlikte Ayazdiş’i keşfe gitti ve geri dönmedi. Yumruk’ta onu bekliyorduk... yaratıklar...”</p>

    <p>“Jon burada,” dedi Bran. “Yaz onu gördü. Yabanıllarla birlikteydi ama onlar yaşlı bir adamı öldürdü, Jon da adamın atını alıp kaçtı. Bahse girerim ki Kara Kale’ye gitti.”</p>

    <p>Sam kocaman açılmış gözleriyle Meera’ya döndü. “Gördüğün kişinin Jon olduğundan emin misin? Onu gördün mü?”</p>

    <p>“Ben Meera,” dedi Meera gülümseyerek. “Yaz...”</p>

    <p>Yukarıdaki kırık kubbeden bir gölge ayrıldı ve mutfaktaki ay ışığının içine atladı. Ulu kurt, yaralı bacağına rağmen, kar taneleri kadar yumuşak bir şekilde yere indi. Şebboy korku dolu bir ses çıkardı, bebeğine öyle sıkı sarıldı ki bebek tekrar ağlamaya başladı. “Sana zarar vermez,” dedi Bran. “<em>Bu,</em> Yaz.”</p>

    <p>“Jon hepinizin kurtları olduğunu söylemişti.” Sam tek eldivenini çıkardı. “Hayalet’i tanıyorum.” Titrek elini uzattı, parmakları sosis gibi beyaz, yumuşak ve tombuldu. Yaz yaklaştı, parmakları kokladı ve Sam’in elini yaladı.</p>

    <p>Bran o anda karar verdi. “Seninle geleceğiz.”</p>

    <p>“Hepiniz?” Sam buna şaşırmış gibiydi.</p>

    <p>Meera, Bran’ın saçlarını karıştırdı. “O bizim prensimiz.”</p>

    <p>Yaz, etrafı koklayarak kuyunun çevresini dolaştı. Son basamakta durdu ve Bran’a baktı. <em>Gitmek istiyor.</em></p>

    <p>“Şebboy ben geri dönene kadar burada kalsa güvende olur mu?” diye sordu Sam.</p>

    <p>“Olur,” dedi Meera. “Ateşimizin yanında yeri var.”</p>

    <p>“Kale boş,” dedi Jojen.</p>

    <p>Şebboy etrafa baktı. “Craster bize kalelerle ilgili hikâyeler anlatırdı eskiden ama bu kadar büyük olacaklarını tahmin etmezdim.”</p>

    <p><em>Burası sadece mutfak.</em> Şebboy’un, Kışyarı’nı görse ne düşüneceğini merak etti Bran.</p>

    <p>Eşyalarını toplamak ve Bran’ı Hodor’un sırtındaki hasır sepete oturtmak birkaç dakikalarını aldı. Onlar gitmek için hazır olduğunda, Şebboy bebeğini emzirmek için ateşin yanına oturdu. “Beni almak için geri döneceksin,” dedi Sam’e.</p>

    <p>“Mümkün olduğunca erken,” diye söz verdi Sam, “sonra sıcak bir yere gideceğiz.” Bran bunu duyduğunda, bir yanı ne yaptığını düşündü. <em>Ben bir daha sıcak bir yere gidebilecek miyim?</em></p>

    <p>“Önden gideceğim, yolu ben biliyorum.” Sam basamakların başında tereddüt etti. “Çok fazla <em>basamak</em> var,” diyerek iç geçirdi, aşağı inmeye başladı. Sam’i Jojen takip etti, sonra Yaz, sonra Hodor ve onun sırtındaki Bran. Meera en arkadaydı, elinde mızrağı ve ağı vardı.</p>

    <p>Aşağı inen yol uzundu. Kuyunun üstü ay ışığıyla yıkanıyordu ama ışık her dönemeçte azalıyor ve sönükleşiyordu. Ayak sesleri nemli taşlarda yankılanıyordu ve su sesi çoğalıyordu. “Meşale getirmeli miydik?” diye sordu Jojen.</p>

    <p>“Gözleriniz karanlığa alışacak,” dedi Sam. “Tek eliniz duvarda olsun, düşmezsiniz.”</p>

    <p>Kuyu her dönemeçte daha karanlık ve daha soğuk oldu. Bran sonunda başını arkaya çevirip yukarı baktığında, kuyunun ağzı yarım aydan daha büyük değildi. <em>“Hodor,”</em> diye fısıldadı Hodor. <em>“Hodorhodorhodorhodorhodor,”</em> diye geri fısıldadı kuyu. Su sesi yakından geliyordu ama Bran aşağı baktığında karanlıktan başka bir şey görmüyordu.</p>

    <p>Sam, bir ya da iki dönüş sonra aniden durdu. Bran ve Hodor’dan, kuyunun çevresinin dörtte biri kadar uzakta ve iki metre kadar aşağıdaydı, buna rağmen Bran onu zar zor görüyordu. Ama kapıyı gördü. Sam <em>Kara Kapı</em> demişti ama kapı kesinlikle siyah değildi.</p>

    <p>Beyaz büvet ağacıydı ve üstünde bir yüz vardı.</p>

    <p>Ağaçtan bir ışıltı geliyordu, süt ve ay ışığı gibi. Öyle belli belirsizdi ki, kapının kendisinden öte hiçbir şeye dokunmuyordu sanki, tam önde duran Sam’e bile. Ağaçtaki yüz, yaşlı ve solgundu, buruşmuştu ve küçülmüştü. <em>Ölü görünüyor.</em> Ağzı ve gözleri kapalıydı, yanakları çökmüştü, alnı kurumuştu, çenesi sarkmıştı. <em>Bir adam bin yıl yaşayabilse, sadece yaşlansa ve asla ölmese, yüzü böyle görünür.</em></p>

    <p>Kapı gözlerini açtı.</p>

    <p>Gözleri de beyazdı. Ve kör. “Kimsin?” diye sordu kapı ve kuyu fısıldadı, <em>“Kim, kim, kim, kim, kim, kim.”</em></p>

    <p>“Ben karanlıktaki kılıcım,” dedi Samwell Tarly. “Ben duvardaki gözcüyüm. Ben soğukta yanan ateş, şafak vaktindeki ışığım. Ben uyurları uyandıran nida, diyar halkını koruyan kalkanım.”</p>

    <p>“O halde geç,” dedi kapı. Dudakları açıldı, genişledi, genişledi, genişledi; kırışıklardan ibaret bir halkanın içindeki açık ağızdan başka hiçbir şey kalmayana kadar. Sam kenara çekildi ve Jojen’i kapıdan geçirdi. Yaz etrafı koklayarak Jojen’i takip etti ve sonra Bran’ın sırası geldi. Hodor eğildi ama yeteri kadar değil. Kapının üst dudağı Bran’ın başına hafifçe dokundu. Bran’ın başına bir su damlası düştü, burnundan yavaşça aşağı süzüldü. Tuhaf bir şekilde ılıktı ve gözyaşı gibi tuzlu.</p>
  </div>
</body>
</html>
