<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Bran</h1>

    <p>Kule, bir adanın üstünde dikiliyordu, durgun mavi sularda akis halindeki ikizi vardı. Rüzgâr estiğinde gölün yüzeyinde oluşan dalgacıklar, oyun oynayan çocuklar misali birbirini kovalıyordu. Göl kıyısı boyunca sık meşe ağaçları vardı. Meşelerin altındaki zemin yere düşen pelitlerle kaplıydı. Ağaçların ardında köy uzanıyordu, daha doğrusu köyden geriye kalanlar.</p>

    <p>Dağ eteklerinden ayrıldıklarından beri gördükleri ilk köy buydu. Meera, harabelerin arasında pusuya yatan kimse olmadığından emin olmak için önden gitti. Elinde ağı ve mızrağı, meşelerin ve elma ağaçlarının arasında dolaştı. Meera’nın ürküttüğü üç alageyik, fundalığın içinden çıkıp zıplayarak uzaklaştı. Yaz, ani hareketi gördü ve aynı anda hayvanların peşine düştü. Brarı, uzun adımlarla uzaklaşan ulu kurdu izledi ve bir an için kurdun derisine bürünüp onunla birlikte koşmayı her şeyden çok istedi ama Meera el sallıyor ve onları çağırıyordu. Bran, başını isteksizce Yaz’dan çevirdi ve yola devam etmesi için Hodor’u dürttü, köye doğru. Jojen onların yanında yürüdü.</p>

    <p>Burasıyla Sur’un arasındaki zemin çayırlıktı, Bran bunu biliyordu; nadasa bırakılmış tarlalar ve dalgalı alçak tepeler, yüksek otlaklar ve düz bataklıklar. Bu yoldan gitmek arkadaki dağları dolaşmaktan çok daha kolay olurdu ama bunca açık arazi Meera’yı huzursuz ediyordu. “Kendimi çıplak hissediyorum,” diye itiraf etti kız. “Saklanacak hiçbir yer yok.”</p>

    <p>“Bu arazi kimin elinde?” diye sordu Jojen, Bran’a.</p>

    <p>“Gece Nöbetçileri,” diye cevapladı Bran. “Burası Lütuf. Yeni Lütuf, buranın kuzeyi de Brandon’ın Lütfu.” Üstat Luwin, Bran’a bu arazilerin tarihini öğretmişti. “Mimar Brandon, Sur’un güneyindeki yirmi beş fersah mesafeye kadar bütün toprakları kara kardeşlere verdi. Onların... <em>maişeti ve mesnedi</em> için.” Bran bu kısmı hâlâ hatırladığı için gururluydu. “Bazı üstatlar, araziyi verenin Mimar Brandon değil başka bir Brandon olduğunu söyler ama neticede hâlâ Brandon’ın Lütfu. Binlerce yıl sonra, İyi Kraliçe Alysanne, ejderhası Gümüşkanat’ın sırtında Sur’u ziyaret etti. Gece Nöbetçileri’nin çok cesur olduğunu düşündü ve Yaşlı Kral’dan Nöbet’in topraklarının iki katına, elli fersaha çıkarılmasını istedi. Bu da Yeni Lütuf’tu.” Bran elini salladı. “Burası. Bütün bu arazi.”</p>

    <p>Köyde uzun yıllardır kimse yaşamıyordu, Bran bunu görebiliyordu. Bütün evler yıkılmıştı. Han bile. Görünüşüne bakılırsa hiçbir zaman ahım şahım bir han olmamıştı ama şimdi taş bir bacadan ve bir düzine elma ağacının arasındaki iki çatlak duvardan ibaretti. Ağaçlardan biri ortak salonun içinde büyüyordu, salonun zemini kahverengi ıslak yapraklarla ve çürük elmalarla kaplıydı. Elma sirkesine benzeyen tiksindirici kokuyla ağırlaşan hava neredeyse boğucuydu. Meera, kurbağa mızrağını elmalara saplayarak hâlâ yenebilecek durumda olan meyveler bulmaya çalıştı ama elmaların hepsi çürümüş ve kurtlanmıştı.</p>

    <p>Huzurlu bir yerdi; durgun, sakin ve bakması güzel, fakat Bran, bu boş hanla ilgili hüzün verici bir şeyler olduğunu düşünüyordu, Hodor da aynı şeyi hissetmişti sanki. “Hodor?” dedi aklı karışmış gibi. “Hodor? Hodor?”</p>

    <p>“Bu iyi bir arazi.” Jojen, yerden aldığı bir avuç toprağı parmaklarının arasında ovuşturdu. “Bir köy, bir han, gölün içinde sağlam bir hisar, bütün bu elma ağaçları... ama insanlar nerede Bran? İnsan böyle bir yeri neden terk eder?”</p>

    <p>“Yabanıllardan korkuyorlardı,” dedi Bran. “Yabanıllar; yağmalamak, çalmak, kadın kaçırmak için Sur’un üzerinden ya da dağların içinden gelir. Seni yakalarlarsa kafatasını kadeh yapar ve içinden kan içerler, Yaşlı Dadı böyle derdi eskiden. Nöbet, Brandon’ın ya da Kraliçe Alysanne’in zamanında olduğu kadar kuvvetli değil artık, bu yüzden daha fazla geçiş var. Sur’a en yakın yerler öyle çok yağmalandı ki insanlar güneye, dağların içine ya da Kral Yolu’nun doğusundaki Umber arazilerine güç ettiler. İri Jon’un halkı da yağmalandı ama bir zamanlar Lütuf’ta yaşayan insanlar kadar değil.”</p>

    <p>Jojen Reed, sadece kendisinin duyabildiği müziği dinleyerek ağır ağır başını çevirdi. “Burada konaklamamız gerek. Bir fırtına geliyor. Kötü bir fırtına.”</p>

    <p>Bran gökyüzüne baktı. Güzel, güneşli ve neredeyse ılık bir sonbahar günü geçirmişlerdi ama şimdi batıda kara bulutlar vardı ve rüzgâr şiddetleniyor gibiydi. “Hanın yalnızca iki duvarı var ve çatısı yok,” dedi Bran. “Hisara gitmeliyiz.”</p>

    <p>“Hodor,” dedi Hodor. Belki de Bran’ı onaylamıştı.</p>

    <p>“Sandalımız yok Bran.” Meera, kurbağa mızrağıyla yaprakları karıştırıyordu.</p>

    <p>“Bir yol var. Suyun altına gizlenmiş taş bir yol. Yürüyebiliriz.” Aslında <em>onlar</em> yürüyebilirdi; Bran, Hodor’un sırtında yol almak zorundaydı ama bu sayede kuru kalırdı en azından.</p>

    <p>Reedler bakıştı. “Bunu nereden biliyorsun?” diye sordu Jojen. “Buraya daha önce gelmiş miydin prensim?”</p>

    <p>“Hayır. Yaşlı Dadı söylemişti. Hisar’ın tepesi altın, bak.” Elini göle doğru uzattı. Mazgallı siperlerin altın rengi boyasının pul pul döküldüğü görülebiliyordu. “Kraliçe Alysanne orada uyudu, siperleri onun onuruna altın rengine boyadılar.”</p>

    <p>“Bir yol?” Jojen gölü inceledi. “Bundan emin misin?”</p>

    <p>“Eminim,” dedi Bran.</p>

    <p>Bakmayı bilen Meera yolun ucunu kolayca buldu; yaklaşık yarım metre genişliğindeki taş patika doğrudan nehrin içine giriyordu. Meera, kurbağa mızrağıyla yolu yoklayarak, dikkatli adımlar atarak diğerlerine liderlik etti. Patikanın tekrar nerede su yüzeyine çıktığını görebiliyorlardı; yol, suyun içinden adaya tırmanıyor ve hisarın kapısına çıkan taş basamaklara dönüşüyordu.</p>

    <p>Aynı hizada duran patika, basamaklar ve kapı, yolun dümdüz ilerlediğini düşündürüyordu ama yol düz değildi; gölün altında zikzak çiziyor, hisarın kapısına ulaşmadan önce adanın çevresinin üçte birini dolaşıyordu. Dönemeçler tehlikeliydi ve uzun patika, hisara yaklaşmaya çalışanların kuleden fırlatılan ateş oklarına uzun süre maruz kalacağı anlamına geliyordu. Suyun içine gizlenmiş taşlar çamurlu ve kaygandı; Hodor iki kez düşme tehlikesi geçirdi ve dengesini tekrar kazanmadan önce korkuyla, <em>“HODOR!”</em> diye bağırdı. İkinci tehlike Bran’ı fena halde korkuttu. Hodor sırtındaki sepetle birlikte suya düşerse Bran pekâlâ boğulabilirdi, özellikle de, dev seyis yamağı zaman zaman yaptığı gibi panikleyip Bran’ın orada olduğunu unutursa. <em>Belki de handa kalmalıydık, elma ağacının altında,</em> diye düşündü Bran ama geç olmuştu artık.</p>

    <p>Şükürler olsun ki üçüncü bir tehlike yaşanmadı ve sular Hodor’un belinden yukarı çıkmadı, buna karşılık Reedler göğüslerine kadar suyun içindelerdi. Çok geçmeden adaya çıktılar, hisarın basamaklarını tırmandılar. Kapı hâlâ sağlamdı ama yıllar içinde eğilip bükülen meşe kirişler yüzünden tam olarak kapanmıyordu. Meera kapıyı itip ardına kadar açtı, pas tutmuş demir menteşeler çığlık attı. “Öne eğil Hodor,” dedi Bran, Hodor eğildi ama Bran’ın, başını kapıya çarpmasını engelleyecek kadar değil. “Acıttı,” diye şikâyet etti Bran.</p>

    <p>“Hodor,” dedi Hodor doğrulurken.</p>

    <p>Kendilerini, dördünün zar zor sığabildiği karanlık bir kasa odasında buldular. Kulenin iç duvarına gömülmüş basamaklar sol taraftan yukarı çıkıyor ve sağ taraftan aşağı iniyordu ama önlerinde demir kafesler vardı. Bran yukarı baktı ve kafasının tam üstünde bir başka kafes gördü. <em>Bir katil deliği.</em> Yukarıda, üzerlerine kızgın yağ dökecek kimse olmadığı için memnundu.</p>

    <p>Kafesler kilitliydi ama demir parmaklıklar iyice paslanmıştı. Hodor soldaki kapıyı tutup çekti, harcadığı göç yüzünden inledi. Hiçbir şey olmadı. Bu defa itmeyi denedi ama sonuç aynıydı. Parmaklıkları sarstı, tekmeledi, omzuyla itti, gıcırdattı, kocaman elleriyle menteşeleri yumrukladı, hava pas zerreleriyle doldu ama demir kapı kımıldamadı. Aşağı inen basamakların önündeki kapı da daha uysal değildi. “İçeri girmenin bir yolu yok,” dedi Meera omuzlarını silkerek.</p>

    <p>Katil deliği, Hodor’un sırtındaki sepette oturan Bran’ın başının tam üstündeydi. Bran şansını denemek için yukarı uzanıp parmaklıkları yakaladı. Aşağı çektiği kafes, pas ve ufalanmış taşlar yağdırarak yerinden çıktı. <em>“HODOR!”</em> diye bağırdı Hodor. Ağır demir kafes Bran’ın kafasına bir darbe daha indirdi ve gürültüyle Jojen’in ayaklarının yakınına düştü. Meera güldü. “Şuna bir bak prensim,” dedi, “Hodor’dan daha güçlüsün.” Bran kızardı.</p>

    <p>Hodor, kafes yoldan çekildiğinde Meera ve Jojen’i açık katil deliğinden içeri itebildi. Adalı, Bran’ı kollarından tutarak yukarı çekti. Hodor’u delikten içeri sokmak işin zor kısmıydı. Dev adam, Reedler’in Bran’ı kaldırdıkları gibi kaldıramayacakları kadar ağırdı. Sonunda Bran, Hodor’a, gidip büyük taşlar bulmasını söyledi. Adada taş bulmak zor değildi. Hodor, katil deliğinin ufalanmış kenarlarını yakalayıp içeri tırmanmasına yetecek yükseklikte bir taş yığını oluşturabildi. Herkese sırıtarak, “Hodor,” dedi mutlu bir şekilde, soluk soluğa.</p>

    <p>Kendilerini boş ve karanlık hücrelerden oluşan bir labirentin içinde buldular ama Meera etrafı araştırıp merdivenlere dönen yolu buldu. Onlar yukarı tırmandıkça ışık çoğaldı; üçüncü kattaki kalın dış duvara ok pencereleri açılmıştı, dördüncü katta gerçek pencereler vardı. Beşinci ve en yüksek kat geniş, yuvarlak bir odaydı. Odanın üç yanında, küçük taş balkonlara açılan kemerli kapılar vardı. Dördüncü kapının ardında, doğrudan göle dökülen bir boşaltma kanalının üstüne tünemiş bir tuvalet odası vardı.</p>

    <p>Bran ve yanındakiler çatıya vardığında gökyüzü tamamen kapalıydı ve batıdaki bulutlar siyahtı. Rüzgâr öyle sert esiyordu ki Bran’ın pelerini uçup şakladı. “Hodor,” dedi, sesi duyan Hodor.</p>

    <p>Meera kendi etrafında döndü. “Dünyaya bu kadar yukarıdan bakarken kendimi neredeyse bir dev gibi hissediyorum.”</p>

    <p>“Boğaz’da bundan iki kat yüksek olan ağaçlar var,” diye hatırlattı Jojen.</p>

    <p>“Evet ama o ağaçların etrafında onlar kadar yüksek başka ağaçlar var,” dedi Meera. “Boğaz’daki dünya sıkışık ve gökyüzü çok daha küçük. Burada... rüzgârı hissediyor musun kardeşim? Ve dünyanın nasıl genişlediğine bir bak.”</p>

    <p>Doğruydu, buradan bakınca uzun mesafeleri görebiliyordu insan. Güneyde bayırlar yükseliyordu, arkalarında gri ve yeşil dağlar. Diğer yönlerde Yeni Lütuf’un dalgalı vadileri göz alabildiğince uzanıyordu. “Buradan Sur’u göreceğimi ummuştum,” dedi Bran hayal kırıklığıyla. “Aptalcaydı, hâlâ elli fersah uzakta olmalıyız.” Bundan bahsetmek bile Bran’ın kendini yorgun ve üşümüş hissetmesine sebep oldu. “Sur’a vardığımızda ne yapacağız Jojen? Amcam, Sur’un ne kadar büyük olduğundan bahsederdi sürekli. Yüksekliği iki yüz on beş metreymiş ve tabanı öyle kalınmış ki kapıları kapıdan çok buzun içine oyulmuş tünellere benzermiş. Üç gözlü kargayı bulmak için Sur’u nasıl geçeceğiz?”</p>

    <p>“Sur boyunca terk edilmiş kaleler olduğunu durmuştum,” diye cevapladı Jojen. “Gece Nöbetçileri tarafından inşa edilmiş ve sonradan boşaltılmış hisarlar. Onlardan biri geçişimizi sağlayabilir.”</p>

    <p>Yaşlı Dadı onlara <em>hayalet kaleler</em> derdi. Bir zamanlar Üstat Luwin, Sur boyunca dizilen kalelerin her birinin ismini Bran’a ezberletmişti. Bu zor olmuştu; toplam on dokuz kale vardı ama bu kalelerin on yediden fazlası hiçbir zaman aynı anda garnizon sahibi olmamıştı. Bran, Kral Robert’ın Kışyarı ziyareti onuruna verilen ziyafette, kalelerin ismini amcası Benjen’e ezbere saymıştı, önce doğudan batıya, sonra da batıdan doğuya. Benjen Stark gülmüş ve, “Onları benden daha iyi biliyorsun Bran. Baş Korucu sen olmalısın belki de. Ben de senin yerine burada kalırım,” demişti. Ama Bran düşmeden önceydi bu. Kırılmadan önceydi. Bran, uykusundan sakat bir halde uyandığında Benjen amcası Kara Kale’ye dönmüştü.</p>

    <p>“Amcam, terk edilmesi gereken kalelerin kapılarının buz ve taşla kapatıldığını söylemişti,” dedi Bran.</p>

    <p>“Öyleyse onları tekrar açmak zorunda kalacağız,” dedi Meera.</p>

    <p>Bu fikir Bran’ı huzursuz etti. “Bunu yapmamalıyız. Diğer taraftaki kötü şeyler içeri girebilir. Kara Kale’ye gitmeli ve Lord Kumandan’dan geçiş izni istemeliyiz.”</p>

    <p>“Majesteleri,” dedi Jojen, “Kara Kale’den uzak durmalıyız, tıpkı Kral Yolu’ndan uzak durduğumuz gibi. Orada yüzlerce adam var.”</p>

    <p>“Gece Nöbetçileri’nin adamları,” dedi Bran. “Onlar, savaş ve benzeri şeylerin bir parçası olmayacaklarına dair yemin ederler.”</p>

    <p>“Evet,” dedi Jojen, “ama yeminini bozmaya gönüllü bir adam, senin sırrını demiradamlara ya da Bolton Piçi’ne satmaya yeter. Üstelik, Nöbet’in geçmemize izin vereceğinden emin olamayız. Bizi tutmaya ya da geri göndermeye karar verebilirler.”</p>

    <p>“Ama babam Gece Nöbetçileri’nin dostuydu, amcam da Baş Korucu. O, üç gözlü karganın nerede yaşadığını biliyor olabilir. Jon da Kara Kale’de.” Bran, Jon’u ve Benjen amcasını yeniden görmeyi umuyordu. Kışyarı’nı ziyaret eden son kara kardeşler, Benjen Stark’ın bir keşif gezisinde kaybolduğunu söylemişti ama Benjen <em>şimdiye</em> kadar geri dönmüş olmalıydı. “Bahse girerim ki Nöbet bize atlar bile verir,” diye devam etti Bran.</p>

    <p>“Sessiz.” Jojen eliyle gözlerini gölgeledi ve batan güneşe doğru baktı. “Bak. Bir şey var... bir süvari sanırım. Onu görüyor musun?”</p>

    <p>Bran da gözlerini gölgeledi, buna rağmen gözlerini kısmak zorunda kaldı. Önce hiçbir şey göremedi, sonra bir hareket görüp döndü. Gördüğü şeyin Yaz olabileceğini düşündü önce ama değildi. <em>Atlı bir adam.</em> Süvari, daha fazla bir şey görülemeyecek kadar uzaktaydı.</p>

    <p>“Hodor?” Hodor da elini gözlerinin üzerine koymuştu ama yanlış yöne bakıyordu. “Hodor?”</p>

    <p>“Adamın acelesi yok,” dedi Meera, “ama bana öyle görünüyor ki köye doğru geliyor.”</p>

    <p>“Görünmeden önce içeri girsek iyi olur,” dedi Jojen.</p>

    <p>“Yaz, köyün yakınlarında,” diye itiraz etti Bran.</p>

    <p>“Yaz’a bir şey olmayacak,” diye söz verdi Meera. “Yorgun bir atın sırtındaki bir adam sadece.”</p>

    <p>Onlar aşağı kata inmek için içeri girerken, yere birkaç şişman su damlası düştü. Zamanlamaları iyiydi; çok geçmeden bardaktan boşanırcasına yağmur yağmaya başladı. Gölün yüzeyini döven yağmur damlalarının sesi kalın duvarların ardından bile duyuluyordu. Yuvarlak boş odada, gittikçe yoğunlaşan karanlığın ortasında yere oturdular. Kuzeye bakan balkon terk edilmiş köyü görüyordu. Meera, atlı adamın ne yaptığına bakmak için karnının üstünde sürünerek balkona çıktı ve gölün karşısını izledi. “Hanın yıkıntılarının arasına sığındı,” dedi geri döndüğünde, “görünüşe göre şöminede ateş yakıyor.”</p>

    <p>“Keşke biz de ateş yaksak,” dedi Bran. “Merdivenlerin dibinde kırık mobilyalar var, gördüm. Hodor onları kırabilir, ısınırız.”</p>

    <p>Hodor bu fikri sevmişti. “Hodor,” dedi umutla.</p>

    <p>Jojen başını iki yana salladı. “Ateş, duman anlamına gelir. Bu kuleden yükselen duman çok uzaklardan görülebilir.”</p>

    <p>“Görecek biri olsaydı,” diye itiraz etti Meera.</p>

    <p>“Köyde biri var.”</p>

    <p>“Bir adam.”</p>

    <p>“Bir adam, eğer yanlış adamsa, Bran’ı düşmana vermeye yeter. Dünden kalan yarım ördeğimiz var. Karnımızı doyurup dinlenmeliyiz. Sabah olduğunda adam kendi yoluna gidecek, biz de aynı şeyi yapacağız.”</p>

    <p>Jojen kendi başına buyruktu, hep öyleydi. Meera, iki gün önce yakaladığı ördeği dörde böldü; bataklıktan havalanmaya çalışan hayvanı şaşırtmış ve ağına düşünüştü. Ördek bu soğuk haliyle, sıcak ve çıtır çıtır olduğu zamanki kadar lezzetli değildi ama en azından Bran ve diğerleri aç kalmayacaktı. Meera ve Bran göğüs etini paylaştı, Jojen butu yedi. Her ısırıktan sonra, “Hodor,” diye mırıldanıp parmaklarındaki yağı yalayan Hodor da kanadı ve bacağı yuttu. Hikâye anlatma sırası Bran’daydı; arkadaşlarına bir başka Brandon Stark’ı anlattı, Gün Batımı Denizi’nin ötesine yelken açan Brandon’ı.</p>

    <p>Ördek ve hikâye bittiğinde akşam karanlığı çökmüştü ve hâlâ yağmur yağıyordu. Bran, Yaz’ın ne kadar uzağa gittiğini ve geyiklerden birini yakalayıp yakalamadığını merak etti.</p>

    <p>Kaleyi dolduran gri kasvet ağır ağır karanlığa dönüştü. Huzursuzlaşan Hodor bir süre daireler çizerek duvarları arşınladı, her turda bir kez duruyor ve içeride ne olduğunu unutmuş gibi tuvalet odasına bakıyordu. Gölgelerin gizlediği Jojen kuzey balkonunun yanında ayaktaydı, geceyi ve yağmuru seyrediyordu. Kuzeyde bir yerde bir şimşek çaktı, kulenin içi bir an için aydınlandı. Hodor zıpladı, korku dolu bir ses çıkardı. Bran sekize kadar saydı, gök gürültüsünü bekledi. Gök gürültüsü geldiğinde Hodor bağırdı: <em>“Hodor!”</em></p>

    <p><em>Umarım Yaz da korkmuyordur,</em> diye düşündü Bran. Tıpkı Hodor gibi, Kışyarı’nın barınağındaki köpekler de gök gürültülü fırtınalardan ürkerdi. <em>Gidip bakmalıyım, onu sakinleştirmek için...</em></p>

    <p>Tekrar şimşek çaktı ve bu defa gök gürültüsü altıda geldi. “Hodor!” diye bağırdı Hodor tekrar. “HODOR! HODOR!” Fırtınayla dövüşmek istiyormuş gibi kılıcını çekti.</p>

    <p>“Sessiz ol Hodor,” dedi Jojen. “Bran, ona bağırmamasını söyle. Kılıcı ondan alabilir misin Meera?”</p>

    <p>“Deneyebilirim.”</p>

    <p>“Hodor, <em>şışş,</em>” dedi Bran. “Şimdi sessiz ol. Aptalca hodorlamak yok. Otur.”</p>

    <p>“Hodor?” Seyis yamağı kılıcını uysalca Meera’ya verdi ama yüzü akıl karışıklığından ibaret bir maske gibiydi.</p>

    <p>Jojen tekrar karanlığa döndü, herkesin duyabileceği şekilde iç geçirdi. “Ne oldu?” diye sordu Meera.</p>

    <p>“Köydeki adamlar.”</p>

    <p>“Daha önce gördüğümüz adam mı?”</p>

    <p>“Başka adamlar. Silahlılar. Bir balta ve mızraklar gördüm.” Jojen’in sesi, hiç böyle olduğu yaştaki çocuk gibi çıkmamıştı daha önce. “Onları şimşek çaktığında gördüm, ağaçların altında hareket ediyorlardı.”</p>

    <p>“Kaç kişiler?”</p>

    <p>“Kalabalıklar. Sayılamayacak kadar çoklar.”</p>

    <p>“Atlılar mı?”</p>

    <p>“Hayır.”</p>

    <p>“Hodor.” Hodor’un sesinde korku vardı. “Hodor. Hodor.”</p>

    <p>Bran da biraz korkmuştu ama bunu Meera’nın önünde söylemek istemedi. “Ya buraya gelirlerse?”</p>

    <p>“Gelmezler.” Meera, Bran’ın yanına oturdu. “Neden gelsinler?”</p>

    <p>“Sığınmak için.” Jojen’in sesi tatsızdı. “Fırtına dinmezse. Meera, aşağı inip kapıyı sürgüleyebilir misin?”</p>

    <p>“Kapatamam bile. Ahşap fazla eğilmiş. Demir kapıları geçemezler zaten.”</p>

    <p>“Geçebilirler. Kilitleri veya menteşeleri kırabilirler. Ya da bizim yaptığımız gibi katil deliğine tırmanırlar.”</p>

    <p>Şimşek gökyüzünü yardı, Hodor inledi. Sonra gölün üstünde bir gök gürültüsü yuvarlandı. “HODOR!” diye kükredi Hodor, elleriyle kulaklarına vurarak, tökezleyerek, karanlıkta daireler çizerek koşmaya başladı. “HODOR! HODOR! HODOR!”</p>

    <p><em>“HAYIR!”</em> diye geri bağırdı Bran. “HODORLAMAK YOK!”</p>

    <p>Bağırmak işe yaramadı. “HODOOOOR!” diye feryat etti Hodor. Meera, seyis yamağını yakalayıp onu sakinleştirmeye çalıştı ama Hodor çok güçlüydü; sadece omuz silkerek Meera’yı kenara fırlattı. Şimşek tekrar gökyüzünü doldururken, “HOOOOOO-DOOOOOR!” diye çığlık attı seyis yamağı ve şimdi Jojen bile bağırıyordu, Bran’a ve Meera’ya Hodor’u susturmaları için bağırıyordu.</p>

    <p>“<em>Sessiz</em> ol!” dedi Bran korkudan tizleşmiş sesiyle, Hodor önünden geçerken Bran beyhude bir çabayla öne uzanıp adamın bacağını yakalamaya çalıştı, uzandı, <em>uzandı.</em></p>

    <p>Hodor sendeledi, ağzını kapadı. Başını ağır ağır iki yana salladı, tekrar yere çöktü ve bağdaş kurup oturdu. Yeni gök gürültüsünü Hodor duymamış gibi görünüyordu. Dört kişi karanlık kulede oturdular, nefes almaya bile cesaret edemiyorlardı.</p>

    <p>“Bran, ne yaptın?” diye fısıldadı Meera.</p>

    <p>“Hiçbir şey.” Bran başını iki yana salladı. Ama yapmıştı. <em>Ona ulaştım, Yaz’a ulaştığım gibi.</em> Yarım kalp atışı süren bir an için Hodor olmuştu. Bu onu korkuttu.</p>

    <p>“Gölün karşısında bir şeyler oluyor,” dedi Jojen. “Kuleyi işaret eden bir adam gördüm sanırım.”</p>

    <p><em>Korkmayacağım,</em> diye düşündü Bran. O Kışyarı Prensi’ydi, Eddard Stark’ın oğluydu, neredeyse yetişkin bir erkek ve bir vargdı, Rickon gibi küçük bir bebek değildi. Yaz korkmazdı. “Büyük ihtimalle birkaç Umber’dır,” dedi. “Dağlardan inen Knottlar, Norreyler ya da Flintler de olabilir, hatta Gece Nöbetçileri’nin kardeşleri. Siyah pelerinleri var mıydı Jojen?”</p>

    <p>“Geceleri bütün pelerinler siyahtır Majesteleri. Üstelik şimşek, adamların ne giydiğini göremeyeceğim kadar çabuk yanıp söndü.”</p>

    <p>Meera temkinliydi. “Kara kardeşler olsalardı atlı olurlardı, değil mi?”</p>

    <p>Bran başka bir şey düşündü. “Önemli değil,” dedi kendinden emin bir şekilde. “Bir kayıkları olmadığı ya da gizli yolu bilmedikleri takdirde, isteseler bile bize ulaşamazlar.”</p>

    <p>“Gizli yol!” Meera, Bran’ın saçlarını karıştırıp alnını öptü. “Bizim tatlı prensimiz. Bran haklı Jojen, gizli yolu bilmiyorlar. Bilselerdi bile, gece gece bu yağmurda asla karşıya geçemezlerdi.”</p>

    <p>“Ama gece bitecek. Sabaha kadar kalırlarsa...” Jojen cümlenin devamını getirmedi. Birkaç dakika sonra, “İlk adamın yaktığı ateşi besliyorlar,” dedi. Gökyüzünde bir şimşek çaktı, kule ışıkla doldu, Bran ve diğerlerinin gölgeleri duvarlara vurdu. Hodor mırıltılar çıkararak ileri geri sallanıyordu.</p>

    <p>Bran, o ışıklı anda Yaz’ın korkusunu hissetti. İki gözünü kapatıp üçüncüsünü açtı ve kuleyi arkasında bırakırken çocuk derisinden bir pelerinmişçesine sıyrıldı...</p>

    <p>...ve kendini dışarıda, yağmurun altında buldu, midesi geyikle doluydu, başının üzerindeki gökyüzü yarılıp gürlerken, o, fundalıkların arasına sinmişti. Çürük elmalar ve ıslak yapraklar insan kokusunu neredeyse boğmuştu ama koku oradaydı. Şıngırtıyı ve sert derinin yere sürünüşünü duydu, ağaçların altında hareket eden adamları gördü. Başına geçirdiği hayvan postuyla körleşip sağırlaşan sopalı bir adam sendeleyerek önünden geçti. Kurt, üstünden sular damlayan dikenli bir çalılığın arkasından ve bir elma ağacının çıplak dallarının altından dolaşarak adamın peşinden gitti. Konuşan insanları duyabiliyordu. Ve yağmurun, yaprakların, atların kokusunun altından, korkunun keskin ve kıpkırmızı ufuneti geliyordu...</p>
  </div>
</body>
</html>
