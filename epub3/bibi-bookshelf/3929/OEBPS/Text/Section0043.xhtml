<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Tyrion</h1>

    <p>Tyrion’ın arkasındaki bir at, yol boyunca dizilmiş altın pelerinli sıralarının arasından sabırsızca kişnedi. Tyrion, Lord Gyles’ın öksürüğünü de duyabiliyordu. Gyles’ın gelmesini istememişti, Sör Addam’ın gelmesini istediğinden fazla değil. Jalabhar Xho’yu ve diğerlerini de istememişti ama lord babası, kendisini Karasu’nun karşısına geçirmek üzere yalnızca bir cücenin gitmesinin Doran Martell tarafından kötü karşılanacağını düşünmüştü.</p>

    <p><em>Joffrey, Dornelu adamı bizzat karşılamalıydı,</em> diye düşündü Tyrion beklerken, <em>ama işi eline yüzüne bulaştırırdı şüphesiz.</em> Kral son zamanlarda, Mace Tyrell’in askerlerinden öğrendiği küçük Dornelu şakalarını tekrar edip duruyordu. <em>Bir atı nallamak için kaç Dornelu gerekir? Dokuz. Biri nalı çakmak için, sekizi atı kaldırmak için.</em> Tyrion, Doran Martell’in bu şakaları komik bulmayacağını düşünüyordu nedense.</p>

    <p>Atlılar uzun ve tozlu bir sıra halinde hayat dolu ormanın yeşilliğinden çıkarken, Tyrion onların dalgalanan sancaklarını görebiliyordu. Burasıyla nehir arasında, Tyrion’ın mücadelesinden miras kalan çıplak ve kararmış ağaçlar vardı yalnızca. Tyrion, yaklaşan atların toynaklarının altından kalkan külleri izlerken, <em>çok fazla sancak,</em> diye düşündü, Tyrell’in öncü kuvveti Stannis’i kanattan ezerken onların toynaklarının altından da böyle kalkmıştı küller. <em>Görünüşe göre Martell, Dorne lordlarının yarısını getirmiş.</em> Tyrion bundan iyi bir sonuç çıkarmaya çalıştı ama başaramadı. “Kaç sancak sayıyorsun?” diye sordu Bronn’a.</p>

    <p>Paralı asker eliyle gözlerini gölgeledi. “Sekiz... hayır dokuz.”</p>

    <p>Tyrion eyerinde döndü. “Pod, buraya gel. Gördüğün armaları tarif et ve hangi hanedanları temsil ettiklerini söyle.”</p>

    <p>Podrick Payne iğdiş atını yaklaştırdı. Çocuk, taşıdığı kraliyet sancağının ağırlığıyla mücadele ediyordu; Joffrey’nin geyik ve aslanı. Bronn, Tyrion’ın şahsi sancağını taşıyordu; kırmızı zeminde altın Lannister aslanı.</p>

    <p>Pod daha iyi görebilmek için üzengilerin üstünde ayağa kalktığında, <em>boyu uzuyor,</em> diye düşündü Tyrion. <em>Yakında herkes gibi bana yukarıdan bakacak.</em> Delikanlı, Tyrion’ın emriyle Dorne armaları hakkında titiz bir çalışma yapmıştı ama her zamanki gibi heyecanlıydı. “Göremiyorum. Rüzgâr sancakları dalgalandırıyor.”</p>

    <p>“Bronn, çocuğa ne gördüğünü söyle.”</p>

    <p>Bronn yeni takımı, pelerini ve göğsündeki alevli zincir armasıyla tam bir şövalye gibi görünüyordu bugün. “Turuncu zeminde kırmızı bir güneş,” diye seslendi, “güneşin içinden bir mızrak geçiyor.”</p>

    <p>“Martell,” dedi Podrick Payne hemen, gözle görünür şekilde rahatlamıştı. “Güneş Mızrağı’ndan Martell Hanedanı lordum. Dorne Prensi.”</p>

    <p>“Bunu atım bile bilirdi,” dedi Tyrion hafif alaylı bir şekilde. “Ona başka bir şey ver Bronn.”</p>

    <p>“Üstünde sarı yuvarlaklar olan mor bir sancak var.”</p>

    <p>“Limonlar mı?” dedi Pod umutla. “Üstüne limonlar serpiştirilmiş mor bir zemin mi? Limon Ormanı’ndan Dalt Hanedanı?”</p>

    <p>“Olabilir. Sonraki, sarı zeminde kocaman siyah bir kuş. Kuşun pençelerinde pembe ya da sarı bir şey var, sancak dalgalanırken emin olmak zor.”</p>

    <p>“Blackmont’un akbabası pençelerinde bir bebek taşır,” dedi Pod. “Blackmont’tan Blackmont Hanedanı sör.”</p>

    <p>Bronn güldü. “Yine kitap mı okuyorsun? Kitaplar kılıç gözünü mahveder evlat. Bir kafatası da görüyorum. Siyah bir sancak.”</p>

    <p>“Manwoody Hanedanı’nın taçlı kafatası, siyah zeminde kemik ve altın.” Pod, verdiği her doğru cevapla daha özgüvenli konuşuyordu. “Kral Mezarı’ndan Manwoodlar.”</p>

    <p>“Üç siyah örümcek?”</p>

    <p>“Onlar akrep sör. Kumtaşı’ndan Qorgyle Hanedanı, kırmızı zeminde üç siyah akrep.”</p>

    <p>“Kırmızı ve sarı, arada çentikli bir çizgi.”</p>

    <p>“Cehennem Çukuru’nun alevleri. Uller Hanedanı.”</p>

    <p>Tyrion etkilenmişti. <em>Bu çocuk dili çözüldüğünde o kadar da aptal değil.</em> “Devam et Pod,” dedi. “Eğer hepsini bilirsen sana bir hediye vereceğim.”</p>

    <p>“Kırmızı ve siyah dilimleri olan bir turta,” dedi Bronn. “Ortasında altın bir el var.”</p>

    <p>“İnayet’ten Allyrion Hanedanı.”</p>

    <p>“Yılan yiyen kırmızı bir tavuk, yani öyle görünüyor.”</p>

    <p>“Tuz Kıyısı’ndan Gargalenler. Sör. Bağışlayın. O bir kokatris. Tavuk değil. Kırmızı. Gagasında siyah bir yılan var.”</p>

    <p>“Çok güzel!” diye bağırdı Tyrion. “Bir tane daha delikanlı.”</p>

    <p>Bronn, yaklaşan Dornelu adamların sıralarını taradı. “Sonuncusu, yeşil damaların üstünde altın bir tüy.”</p>

    <p>“Altın bir telek sör. Tor’un Jordayne’i.”</p>

    <p>Tyrion güldü. “Dokuz, aferin. Ben hepsini bilemezdim.” Bu bir yalandı ama çocuğa biraz övünç verirdi ve çocuğun buna fazlasıyla ihtiyacı vardı.</p>

    <p><em>Görünüşe göre Martell heybetli refakatçiler getirmiş.</em> Pod’un saydığı hanedanlardan hiçbiri küçük ya da önemsiz değildi. Dorne’un en büyük lordlarından dokuzu, kendileri ya da veliahtları, Kral Yolu’ndan geliyordu ve Tyrion onların bunca yolu sadece dans eden bir ayı görmek üzere katetmediklerini düşünüyordu. Burada bir mesaj vardı. <em>Hoşlandığım bir mesaj değil.</em> Tyrion, Myrcella’yı Güneş Mızrağı’na göndermekle hata edip etmediğini merak etti.</p>

    <p>“Lordum,” dedi Pod biraz çekinerek, “tahtırevan yok.”</p>

    <p>Tyrion başını sertçe çevirdi. Çocuk haklıydı.</p>

    <p>“Doran Martell her zaman tahtırevanla yolculuk eder,” dedi çocuk. “İpek saçaklı, oymalı bir tahtırevan, perdelerinde güneşler var.”</p>

    <p>Aynı hikâyeyi Tyrion da duymuştu. Prens Doran ellisini geçmişti ve gut hastasıydı. <em>Daha hızlı yolculuk etmek istemiş olabilir,</em> dedi kendine. <em>Tahtırevanın haydutlar için cazip bir hedef olacağından ya da Kemik Yolu’nun yüksek geçitlerinde zorluk çıkaracağından endişelenmiştir. Belki gutu daha iyidir.</em></p>

    <p>Peki Tyrion’ın içinde neden kötü bir his vardı?</p>

    <p>Bekleyiş çekilmezdi. “Sancaklar ileri,” dedi Tyrion. “Onları karşılayacağız.” Atını tekmeledi. Bronn ve Pod onu takip etti, her biri bir yanında. Onların geldiğini gören Dornelu adamlar da kendi atlarını mahmuzladılar, atlar koştukça sancaklar dalgalanıyordu. Dorneluların süslü eyerlerinden yuvarlak, metal kalkanlar sarkıyordu ve adamların çoğu kısa mızrak demetleri ya da at sırtında kullanmakta usta oldukları çift kıvrımlı Dorne yayları taşıyordu.</p>

    <p>İlk olarak Kral Daeron’ın müşahede ettiği üç çeşit Dorne adamı vardı; kıyı şeritlerinde yaşayan tuzlu Dornelular, çöllerin ve uzun nehir vadilerinin kumlu Dorneluları, istihkâmlarını geçitlerde ve Kızıl Dağlar’ın yükseklerinde kuran taşlı Dornelular. En fazla Rhoyne kanını tuzlu Dornelular taşıyordu, taşlı Dornelular da en azını.</p>

    <p>Doran’ın maiyeti, üç türün tümünü gayet iyi temsil ediyor gibi görünüyordu. Tuzlu Dornelular ince yapılı ve esmerdi, pürüzsüz zeytin tenleri ve rüzgârla savrulan uzun, siyah saçları vardı. Kumlu Dornelular daha da esmerdi, sıcak Dorne güneşi tarafından yakılmış yüzleri kahverengiydi. Güneş çarpmasından korunmak için miğferlerine uzun ve parlak eşarplar sarmışlardı. En iri ve en açık tenli olanlar taşlı Dornelulardı; kahverengi veya sarı saçlarıyla, güneşte kahverengileşmek yerine çillenmiş veya yanmış yüzleriyle Andallar’ın ve İlk İnsanlar’ın oğulları.</p>

    <p>Lordlar, kolları uçuşan ipek ve saten kıyafetler giymiş, mücevherli kemerler takmışlardı. Yoğun bir şekilde minelenmiş silahlarına cilalı bakır, parlak gümüş ve kırmızı altın kakılmıştı. Kızıl, altın ve kar beyazı atların sırtında geliyorlardı; hayvanların tümü sırım gibi ve hızlıydı, uzun boyunları ve dar yapılı güzel başları vardı. Dorne’un efsanevi kum binekleri savaş atlarından daha küçük olurdu ve zırhların ağırlığını taşıyamazlardı ama bütün bir gün, gece ve ertesi gün koşabildikleri ve asla yorulmadıkları rivayet edilirdi.</p>

    <p>Dornelu lider, ateş rengi yelesi ve kuyruğu olan günah kadar kara bir aygır sürüyordu. Eyerinde orada doğmuş gibi oturuyordu adam; uzun, ince ve zarif omuzlarında soluk kırmızı ipekten dikilmiş bir pelerin dalgalanıyordu. Mintanı, adam hareket ettikçe bin yeni metelik gibi ışıldayan üst üste bindirilmiş bakır disk sıralarıyla zırhlanmıştı. Liderin yaldızlı yüksek miğferinin alnında bakır bir güneş vardı ve adamın sırtından sarkan cilalı metal kalkan Martell Hanedanı’nın mızraklı güneşini taşıyordu.</p>

    <p>Tyrion dizginleri çekerken, <em>bir Martell güneşi ama on yıl fazla genç,</em> diye düşündü, <em>aynı zamanda fazla sağlam ve fazla sert.</em> Artık neyle uğraşmak zorunda olduğunu biliyordu. <em>Bir savaş başlatmak için kaç Dornelu gerekir?</em> diye sordu kendine. <em>Sadece bir.</em> Ama Tyrion’ın gülümsemekten başka seçeneği yoktu. “Hoş geldiniz lordlarım,” dedi. “Yaklaştığınız haberini aldık ve Majesteleri Kral Joffrey sizi onun adına karşılamam için yola düşmemi emretti. Kral Eli lord babam da selamlarını gönderdi.” Samimiyetle aklı karışmış rolü yaptı. “Hanginiz Prens Doran?”</p>

    <p>“Ağabeyimin sağlığı Güneş Mızrağı’nda kalmasını gerektirdi.” Küçük prens miğferini çıkardı. Miğferin altındaki yüz çizgili ve somurtkandı, kömür yağı gölleri kadar kara ve parlak gözlerin üzerinde ince ve kavisli kaşlar vardı. Adamın, burnu kadar sivri saç çizgisinden itibaren seyrekleşen siyah saçlarının ışıltısı birkaç gümüşi çizgi tarafından bozulmuştu. <em>Kesinlikle bir tuzlu Dorne adamı.</em> “Prens Doran, Kral Joffrey’nin meclisine katılmam için beni vekili olarak gönderdi, Majesteleri memnun olursa.”</p>

    <p>“Majesteleri, Dorne Prensi Oberyn olarak tanınan bir savaşçının müşaveresinden büyük şeref duyacaktır,” dedi Tyrion, <em>oluklarda kan akacak demek bu,</em> diye düşünürken. “Soylu eşlikçilerinizin de başımızın üstünde yeri vardır.”</p>

    <p>“Sizi onlarla tanıştırmama izin verin Lannister lordum. Limon Ormanı’ndan Sör Deziel Dalt. Lord Tremond Gargalen. Lord Harmen Uller ve kardeşi Sör Ulwyck. Sör Ryon Allyrion ve nüfusuna kabul ettiği gayrimeşru oğlu Sör Daemon Kum, İnayet Piçi. Lord Dagos Manwoody, kardeşi Sör Myles ve oğulları Mors ile Dickon. Sör Arron Qorgyle. Leydileri ihmal edeceğim düşünülmesin sakın. Myria Jordayne, Tor veliahdı. Leydi Larra Blackmont, kızı Jynessa ve oğlu Perros.” Oberyn elini zarifçe kaldırdı ve arkada duran siyah saçlı kadını öne çağırdı. “Ve bu da Ellaria Kum, benim metresim.”</p>

    <p>Tyrion boğazından yükselen kükremeyi yuttu. <em>Metresi, üstelik gayrimeşru doğmuş. Adam bu kadını düğüne getirmek isterse Cersei çok öfkelenir.</em> Cersei, kadını tuzun altında karanlık bir köşeye yerleştirirse Kızıl Yılan’ın gazabını göze almak zorunda kalırdı, onu prensin yanına yüksek masaya oturtursa platformdaki bütün diğer kadınları gücendirirdi. <em>Prens Doran bir münakaşa yaratmaya mı niyetli?</em></p>

    <p>Prens Oberyn, Dornelu yoldaşlarına dönmek için atını çevirdi. “Ellaria, lordlar ve leydiler, sörler, Kral Joffrey’nin bizi ne çok sevdiğini görüyor musunuz? Majesteleri, bizi meclisine götürmesi için kendi amcası İblis’i göndermiş.”</p>

    <p>Bronn kahkahasını bastırdı ve Tyrion mecburen eğlenmiş gibi yaptı. “Yalnız değilim lordlarım. Benim kadar küçük bir adam için son derece büyük bir vazife olurdu bu.” Kendi eşlikçileri yaklaşmıştı, yani isimleri söyleme sırası Tyrion’daydı. “Sör Flement Brax’ı takdim etmeme izin verin, Boynuzvadi vârisi. Rosby’den Lord Gyles. Sör Addam Marbrand, Şehir Muhafızları Lord Kumandanı. Jalabhar Xho, Kırmızı Çiçek Vadisi Prensi. Sör Harys Swyft, amcam Kevan’ın evlilik yoluyla babası. Sör Merlon Crakehall. Sör Philip Foote ve Karasu’dan Sör Bronn, yakın zamanda isyancı Stannis Baratheon’a karşı verdiğimiz mücadelenin iki kahramanı. Ve benim yaverim genç Podrick, Payne Hanedanı’ndan.” Bu isimler Tyrion’ın ağzından dökülürken hoş tınlıyordu ama isimlerin sahipleri ne Prens Oberyn’in eşlikçileri kadar önemli ne de onlar kadar heybetliydi. Bunu hem Tyrion hem de Oberyn gayet iyi biliyordu.</p>

    <p>“Lannister lordum,” dedi Leydi Blackmont, “uzun ve tozlu bir yoldan geldik. İstirahat ve temizlik bizi sevindirir. Şehre devam edebilir miyiz?”</p>

    <p>“Hemen leydim.” Tyrion atının başını çevirdi ve Sör Addam Marbrand’i çağırdı. Şeref muhafızlarının büyük bölümünü oluşturan atlı altın pelerinler, Sör Addam’ın emriyle düzenli bir şekilde atlarını çevirdiler, kafile nehre ve nehrin ardındaki Kral Toprakları’na doğru yola koyuldu.</p>

    <p><em>Oberyn Nymeros Martell,</em> diye fısıldadı Tyrion adamın yanında ilerlerken. Dorne’un Kızıl Yılan’ı. <em>Yedi cehennem, ben bu adamla ne yapacağım?</em></p>

    <p>Tyrion, prensi yalnızca şöhretiyle tanıyordu elbette... ama bu şöhret korkutucuydu. Prens Oberyn, henüz on altı yaşından büyük değilken, acımasızlığıyla ve öfkesiyle meşhur iri kıyım bir adam olan yaşlı Lord Yronwood’un metresiyle yatakta yakalanmıştı. Bu olay bir düelloya sebep olmuştu ama prensin soyluluğu ve gençliği nedeniyle ilk kan düellosu gerçekleştirilmişti. İki adam da yara almış ve onur telafi edilmişti. Ancak, Prens Oberyn kısa zamanda iyileşirken, Lord Yronwood’un yarası iltihaplanmış ve adamı öldürmüştü. Daha sonra insanlar Oberyn’in zehirli bir kılıçla dövüştüğünü fısıldaşmaya başlamıştı. Prens o zamandan bu yana hem dostları hem de düşmanları tarafından Kızıl Yılan olarak anılıyordu.</p>

    <p>Bu uzun yıllar önceydi elbette. On altı yaşındaki delikanlı şimdi kırkını geçmiş bir adamdı ve menkıbesi iyice karanlıklaşmıştı. Prens, Özgür Şehirler’i dolaşıp zehircilerin zanaatını ve dedikodulara inanılacak olursa daha karanlık sanatları da öğrenmişti. Hisar’da eğitim almıştı, sıkılıp bırakmadan önce üstat zincirinin altı halkasını dövecek kadar ilerlemişti. Dar Deniz’in karşısındaki Münazaalı Topraklar’da askerlik yapmış, kendi çetesini kurmadan önce bir süre için İkinci Oğullar’la birlikte at koşturmuştu. Oberyn’in turnuvaları, mücadeleleri, düelloları, atları, şehveti... prensin hem kadınlar hem de erkeklerle yattığı söylenirdi. Dorne’un dört bir yanında piç kızlar peydahlamıştı. İnsanlar prensin kızlarına <em>kum yılanları</em> diyordu. Tyrion’ın duyduğu kadarıyla Prens Oberyn’in hiç erkek çocuğu olmamıştı.</p>

    <p>Ve prens, Yüksek Bahçe’nin vârisini sakatlamıştı.</p>

    <p><em>Yedi Krallık’ta, bir Tyrell düğününde daha az hoş karşılanacak bir adam daha yok,</em> diye düşündü Tyrion. Şehir, Lord Tyrell’in iki oğluna ve onların komutasındaki binlerce askere ev sahipliği yaparken Prens Oberyn’i Kral Toprakları’na göndermek, Prens Oberyn’in kendisi kadar tehlikeli bir provokasyondu. <em>Hatalı bir söz, zamanlaması kötü bir şaka, bir bakış, soylu müttefiklerimizin birbirlerinin boğazına sarılması için yeterli olur.</em></p>

    <p>Kral Yolu boyunca yan yana at sürüp küle dönmüş arazilerin ve ağaç iskeletlerinin önünden geçerlerken, “Daha önce karşılaşmıştık,” dedi Dorne Prensi, Tyrion’a. “Hatırlamanızı bekleyemem gerçi. Şimdikinden bile küçüktünüz.”</p>

    <p>Tyrion adamın sesindeki istihzadan hoşlanmamıştı ama Dornelunun onu kışkırtmasına izin vermeyecekti. “Ne zamandı lordum?” diye sordu nazik bir merakla.</p>

    <p>“Ah, çok uzun yıllar önce, annem Dorne’u yönetiyorken ve babanız farklı bir kralın El’iyken.”</p>

    <p><em>Düşündüğünüz kadar farklı değil,</em> diye düşündü Tyrion.</p>

    <p>“Annem, onun kocası ve kardeşim Elia ile Casterly Kayası’na geldiğimde. Ben on üç, on dört yaşlarındaydım, Elia bir yaş büyüktü. Hatırladığım kadarıyla ablanız ve ağabeyiniz yedi ya da sekiz yaşlarındaydı ve siz yeni doğmuştunuz.”</p>

    <p><em>Ziyarete gelmek için tuhaf bir zaman.</em> Tyrion’ın annesi onu doğururken ölmüştü; Martelller, Casterly Kayası’nı derin bir matem içinde bulmuş olmalıydı. Özellikle de babasını. Lord Tywin karısından pek bahsetmezdi ama Tyrion, amcalarının, annesiyle babasının aşkından bahsettiğini duymuştu. Babası o günlerde Kral Aerys’in El’iydi ve pek çok insan Yedi Krallık’ı Lord Tywin Lannister’ın yönettiğini söylerdi lakin Lord Tywin’i Leydi Joanna yönetiyordu. Tyrion’ın amcası Gery, “Annenin ölümünden sonra baban farklı bir adam oldu İblis,” demişti bir keresinde. “Onun en iyi yanı annenle birlikte öldü.” Gerion, Lord Tytos Lannister’ın dört oğlunun en küçüğüydü ve Tyrion’ın en sevdiği amcasıydı.</p>

    <p>Ama Gerion yoktu artık, denizlerin ötesinde kaybolmuştu ve Leydi Joanna bizzat Tyrion tarafından mezara sokulmuştu. “Casterly Kayası’nı beğenmiş miydiniz lordum?”</p>

    <p>“Pek sayılmaz. Babanız, orada olduğumuz bütün zaman boyunca bizi görmezden geldi, Sör Kevan’a bizi ağırlamasını emrettikten sonra. Bana verdikleri odada kuş tüyü bir yatak ve Myr halıları vardı ama oda karanlık ve penceresizdi, o zamanlar Elia’ya söylediğim gibi, neticede bir zindana benziyordu. Sizin gökyüzünüz fazla griydi, şaraplarınız fazla tatlı, kadınlarınız fazla iffetli, yemekleriniz fazla yavan... ve bizzat siz, en büyük hayal kırıklığıydınız.”</p>

    <p>“Yeni doğmuştum. Benden ne bekliyordunuz?”</p>

    <p><em>“Habaset,”</em> diye cevapladı siyah saçlı prens. “Küçüktünüz ama şöhretiniz alıp yürümüştü. Doğduğunuzda Eski Şehir’deydik ve bütün şehir Kral Eli’nden olma canavarı ve böyle bir alametin diyar için ne anlama geldiğini konuşuyordu.”</p>

    <p>“Hiç şüphesiz kıtlık, veba ve savaş.” Tyrion yüzünü ekşiterek güldü. “Her zaman kıtlık, veba ve savaştır. Ah, bir de kış ve asla bitmeyen gece.”</p>

    <p>“Bütün bunlar,” dedi Prens Oberyn, “ve babanızın düşüşü. Bir yalvaran kardeşin, Lord Tywin’in kendini kraldan daha büyük kıldığıyla ilgili vaaz verdiğini duydum ama sadece bir tanrı bir kraldan daha büyük olabilirdi. Siz Lord Tywin’in lanetiydiniz, ona diğer insanlardan daha üstün olmadığını öğretmek üzere tanrılar tarafından gönderilmiş bir cezaydınız.”</p>

    <p>“Deniyorum ama öğrenmeyi reddediyor.” Tyrion iç geçirdi. “Ama rica ediyorum devam edin. İyi hikâyeleri severim.”</p>

    <p>“Sevmelisiniz, çünkü sizin de bir kuyruğunuz<a href="../Text/Section0111.xhtml#Footnote0001" id="Feedback0001"><sup>[1]</sup></a> olduğu söyleniyordu; domuzlarınkine benzeyen sert ve kıvrımlı bir kuyruk. Söylentilere göre canavarımsı kafanız bedeninizden bir buçuk kat büyüktü. Siyah gür saçlar, sakallar, şeytani gözler ve aslan pençeleriyle doğmuştunuz. Dişleriniz öyle uzundu ki ağzınızı kapatamıyordunuz ve bacaklarınızın arasında bir erkeğinkinin yanı sıra bir kızın edep yeri de vardı.”</p>

    <p>“Erkekler kendi kendilerini becerebilseydi hayat çok daha kolay olurdu, sizce de öyle değil mi? Uzun dişlerin ve pençelerin faydalı olabileceği birkaç zaman da geliyor aklıma. Şimdi şikâyetinizin tabiatını anlamaya başladım.”</p>

    <p>Bronn kıkırdadı ama Oberyn sadece gülümsedi. “Tatlı ablanız olmasaydı sizi asla göremeyebilirdik. Salonda ya da masada hiç görünmediniz ama bazen geceleri, Kaya’nın derinliklerinde uluyan bir bebeğin sesini duyabiliyorduk. Hakkınızı teslim etmeliyim, sesiniz gerçekten bir canavarın sesi gibiydi. Saatlerce feryat ediyordunuz ve sizi bir kadının memesinden başka bir şey susturamıyordu.”</p>

    <p>“Aslında bu hâlâ doğru.”</p>

    <p>Prens Oberyn bu sefer güldü. “Ortak bir zevkimiz var. Lord Gargalen bir seferinde elinde bir kılıçla ölmeyi umduğunu söylemişti, ben de elimde bir memeyle ölmeyi tercih edeceğimi söyleyerek karşılık vermiştim.”</p>

    <p>Tyrion sırıttı. “Ablamdan bahsediyordunuz?”</p>

    <p>“Cersei, Elia’ya sizi bize göstereceğine dair söz vermişti. Kaya’dan ayrılmadan bir gün önce, annem ve babanız özel bir görüşme yaparken, ablanız ve Jaime bizi sizin bebek odanıza götürdüler. Sütanneniz bizi kovmaya çalıştı ama ablanız kadını dinlemedi. ‘O benim,’ dedi, ‘ve sen yalnızca bir süt ineğisin, bana ne yapacağımı söyleyemezsin. Sesini kes, yoksa babama dilini kestiririm. Bir ineğin dile ihtiyacı yoktur, memeleri olsun yeter.’”</p>

    <p>Ablasının onu sahiplenmesi fikriyle eğlenen Tyrion, “Majesteleri letafeti erken yaşta öğrendi,” dedi. “Tanrılar biliyor ki o zamandan beri beni sahiplenmek için hiç acele etmedi.”</p>

    <p>“Cersei size daha iyi bakabilmemiz için kundağınızı bile açtı,” diyerek devam etti Dornelu prens. “Şeytani bir gözünüz ve kafa derinizde birkaç siyah tüyünüz vardı gerçekten. Belki başınız diğer bebeklere nazaran büyüktü... ama bir kuyruk, sakallar, dişler ya da pençeler yoktu ve bacaklarınızın arasında sadece minik, pembe bir pipi vardı. Bütün o harika fısıltılardan sonra, Lord Tywin’in lanetinin güdük bacaklı, kırmızı, çirkin bir bebek olduğu anlaşılmıştı. Hatta Elia, genç kızların bebek gördüğünde çıkardığı o sesi bile çıkardı. Duymuşsunuzdur eminim, sevimli kedileri ve oyuncu yavru köpekleri gördüklerinde de aynı sesi çıkarıyorlar. Sizi bizzat emzirmek istemişti bence, o kadar çirkin olmanıza rağmen. Sizin zavallı bir canavar olduğunuzu söylediğimde, ablanız, ‘O annemi öldürdü,’ dedi ve minik pipinizi öyle sert büktü ki koparacağını düşündüm. Siz çığlık attığınızda ağabeyiniz Jaime, ‘Onu rahat bırak, canını acıtıyorsun,’ dedi ve Cersei sizi ancak o zaman bıraktı. ‘Önemli değil,’ dedi bize. ‘Herkes çok yakında öleceğini söylüyor. Hatta bu kadar uzun yaşamamalıydı.’”</p>

    <p>Gökyüzünde güneş parıldıyordu ve hava sonbahar için hoş bir şekilde ılıktı ama Tyrion Lannister bunları duyduğunda tepeden tırnağa üşüdü. <em>Benim tatlı ablam.</em> Burnundaki yara kabuğunu kaşıyıp “şeytani gözüyle” Dorneluya baktı. <em>Bana neden böyle bir hikâye anlattı şimdi? Beni deniyor mu? Yoksa çığlığımı duymak için Cersei’nin yaptığı gibi aletimi mi büküyor sadece?</em> “Bu hikâyeyi mutlaka babama da anlatın. Onu da beni eğlendirdiği kadar eğlendirir. Özellikle kuyruğumla ilgili olan bölümü. Bir kuyruğum vardı gerçekten ama onu kesti.”</p>

    <p>Prens Oberyn güldü. “Son karşılaştığımızdan beri daha eğlenceli olmuşsunuz.”</p>

    <p>“Evet ama daha uzun olmaya <em>niyetliydim.</em>”</p>

    <p>“Hazır eğlenceden bahsetmişken, Lord Buckler’ın kâhyasından tuhaf bir hikâye duydum. Kadınların kişisel kazançlarına vergi koymuşsunuz.”</p>

    <p>“Fahişelik vergisi,” dedi Tyrion, yine rahatsız olmuştu. <em>Ve kahrolası babamın fikriydi.</em> “Her bir... ah, fiil için sadece bir metelik. Kral Eli, bu verginin şehrin ahlakını iyileştireceğini düşündü.” <em>Bunun yanı sıra Joffrey’nin düğün masraflarını ödeyeceğini.</em> Hazine başı olduğu için bütün mesuliyet Tyrion’a kalmıştı elbette. Bronn, sokaktaki insanların vergiye <em>cüce meteliği</em> dediğini söylemişti. Paralı askere inanılırsa, şaraphanelerde ve genelevlerde, “Yarımadam için bacaklarınızı açın,” diye bağırıyorlardı.</p>

    <p>“Kesemin sürekli meteliklerle dolu olduğundan emin olacağım. Bir prens bile vergisini ödemelidir.”</p>

    <p>“Fahişelere neden ihtiyacınız olacak ki?” Tyrion, arka tarafta diğer kadınlarla birlikte at süren Ellaria Kum’a baktı. “Yolda metresinizden sıkıldınız mı?”</p>

    <p>“Asla. Onunla çok şey paylaşıyoruz.” Prens Oberyn omuz silkti. “Ancak... henüz güzel bir sarışın paylaşmadık ve Ellaria meraklı. Bildiğiniz öyle bir yaratık var mı?”</p>

    <p>“Ben evli bir adamım,” dedi Tyrion. <em>Ama henüz yatağa girmedik.</em> “Fahişelerle işim yok artık.” <em>Onların asıldığını görmek istemediğim sürece.</em></p>

    <p>Oberyn birdenbire konuyu değiştirdi. “Kralın düğün ziyafetinde yetmiş yedi çeşit yemek servis edileceği söyleniyor.”</p>

    <p>“Acıktınız mı prensim?”</p>

    <p>“Uzun zamandır açım. Ama yiyecek için değil. Lütfen söyleyin, <em>adalet</em> ne zaman servis edilecek?”</p>

    <p>“Adalet.” <em>Evet, bu yüzden burada, bunu hemen anlamalıydım.</em> “Ablanızla yakın mıydınız?”</p>

    <p>“Çocukken, Elia ve ben etle tırnak gibiydik. Sizin ağabeyiniz ve ablanız gibi.”</p>

    <p><em>Tanrılar, umarım öyle değildir.</em> “Savaşlar ve düğünler bizi ziyadesiyle oyaladı Prens Oberyn. Dehşet verici olmalarına rağmen, kimse on altı yıllık cinayetleri incelemeye vakit bulamadı korkarım. Elbette inceleyeceğiz, mümkün olan en kısa zamanda. Kral huzurunu geri getirmek üzere Dorne’dan alacağımız her yardım, babamın soruşturmaya başlamasını hızlandıracaktır...”</p>

    <p>“Cüce,” dedi Kızıl Yılan samimiyeti hissedilir şekilde azalmış bir sesle, “Lannister yalanlarını kendine sakla. Bizi koyun mu sanıyorsunuz? Yoksa aptal mı? Ağabeyim kana susamış bir adam değildir ama son on altı yıldır uyumadı da. Jon Arryn, Robert’ın tahtı alışından bir yıl sonra Güneş Mızrağı’na geldi ve emin ol ki iyice sorgulandı. O ve yüz kişi daha. Buraya bir <em>soruşturma</em> maskaralığı izlemeye gelmedim. Elia ile çocukları için adalet almaya geldim ve alacağım. O ahmak Gregor Clegane’den başlayarak... ama orada son bulacağını sanmıyorum. Yürüyen Habis ölmeden önce emirlerin nereden geldiğini söyleyecek, babanız bundan emin olabilir.” Gülümsedi. “Bir zamanlar yaşlı bir rahip, benim tanrıların inayetinin canlı kanıtı olduğumu söylemişti. Sebebinin ne olduğunu biliyor musun İblis?”</p>

    <p>“Hayır,” diye itiraf etti Tyrion endişeli bir halde.</p>

    <p>“Çünkü tanrılar zalim olsaydı, beni annemin ilk çocuğu yaparlardı, Doran’ı da üçüncüsü. Bilirsin, ben kana susamış bir adamım. Ve şimdi siz, benimle uğraşmak zorundasınız; benim sabırlı, ihtiyatlı ve gutlu ağabeyimle değil.”</p>

    <p>Tyrion, yarım mil uzaktaki Karasu Nehri’nin yüzeyinde pırıldayan güneşi ve nehrin ötesindeki Kral Toprakları’nın duvarlarını, kulelerini, tepelerini görebiliyordu. Dönüp Kral Yolu’nda onları takip eden göz alıcı kafileye baktı. “Arkasında büyük bir ordu olan bir adam gibi konuşuyorsunuz,” dedi, “ama ben sadece üç yüz kişi görüyorum. Nehrin kuzeyindeki şehri görüyor musunuz?”</p>

    <p>“Kral Toprakları adını verdiğiniz mezbele.”</p>

    <p>“Ta kendisi.”</p>

    <p>“Sadece duymuyorum, sanırım şimdi kokusunu da alıyorum.”</p>

    <p>“O halde iyice koklayın lordum. Burnunuzu doldurun. Yarım milyon insanın üç yüz kişiden daha beter koktuğunu fark edeceksiniz. Altın pelerinlilerin kokusunu alıyor musunuz? Babamın kendi yeminli kılıçları bir yirmi bin daha eder. Sonra güller de var. Güller çok hoş kokar değil mi? Bilhassa bu kadar <em>çok</em> oldukları zaman. Şehrin içinde bulunan veya şehir dışında kamp kurmuş olan elli, altmış, yetmiş bin gül. Tam olarak kaçının kaldığını söyleyemem ama her halükârda saymak isteyeceğimden fazlalar.”</p>

    <p>Martell omuzlarını silkti. “Bizler Daeron’la evlenmeden önce eski Dorne’da, bütün çiçeklerin güneşin önünde eğildiği söylenirdi. Güller bana köstek olmaya kalkışırsa, onları memnuniyetle ayaklarımın altında ezerim.”</p>

    <p>“Willas Tyrell’i ezdiğiniz gibi?”</p>

    <p>Dornelu adam Tyrion’ın beklediği tepkiyi vermedi. “Willas’tan bir mektup aldım, daha yarım yıl bile olmadı. İyi atlara karşı ortak bir ilgimiz var. Willas müsabaka alanında olanlar yüzünden bana asla kin beslemedi. Ben onun göğüs kalkanına temiz bir vuruş yaptım ama Willas düşerken ayağı üzengiye takıldı ve atı üstüne devrildi. Daha sonra ona bir üstat gönderdim lakin adamın tek yapabildiği delikanlının bacağını kurtarmak oldu. Dizi iyileştirilmez haldeydi. Suçlanacak biri varsa Willas’ın aptal babasıdır. Willas Tyrell giydiği pelerin kadar yeşildi ve öyle rakiplerin arasında at sürmek onun harcı değildi. Şişman Çiçek, onu çok körpe bir yaşta turnuvalara katılmaya zorladı, diğer iki oğluna yaptığı gibi. Willas yeni bir Leo Uzunboynuz olmak istedi ve sakat kaldı.”</p>

    <p>“Sör Loras’ın Leo Uzunboynuz’dan çok daha iyi olduğunu söyleyenler var,” dedi Tyrion.</p>

    <p>“Renly’nin minik gülü mü? Şüphe ederim.”</p>

    <p>“İstediğiniz kadar şüphe edin,” dedi Tyrion, “ama Sör Loras, ağabeyim Jaime de dâhil olmak üzere pek çok iyi şövalyeyi yendi.”</p>

    <p>“<em>Yenmek</em> derken <em>attan düşürmeyi</em> kastediyorsunuz, bir turnuvada. Beni korkutmak istiyorsanız delikanlının bir mücadelede kimi katlettiğini söyleyin.”</p>

    <p>“Sör Robar Royce ve Sör Emmon Cuy. Ayrıca adamlar, Loras’ın Karasu’da Lord Renly’nin hayaletinin yanında dövüşürken olağanüstü cesaret gösterdiğini söylüyorlar.”</p>

    <p>“Yani, bahsettiğiniz olağanüstü cesareti gören adamlar, aynı zamanda hayaleti gören adamlar, öyle mi?” Dornelu adam hafifçe güldü.</p>

    <p>Tyrion, prense uzun bir bakış attı. “İpek Caddesi’ndeki Chataya’nın evinde ihtiyaçlarınıza uygun olabilecek pek çok kız var. Dancy’nin saçları bal rengidir. Marie’nin saçları beyaz altın. İkisinden birini sürekli yanınızda tutmanızı öneririm lordum.”</p>

    <p>“Sürekli?” Prens Oberyn ince, siyah kaşlarından birini kaldırdı. “Ve bunun sebebi nedir sevgili İblis?”</p>

    <p>“Elinizde bir memeyle ölmek istediğinizi söylemiştiniz.” Tyrion, atını eşkin yürüyüşe kaldırarak Karasu’nun güney kıyısında bekleyen mavnalara doğru hızlandı. Dorne zekâsı olarak tanımlanabilecek şeye, katlanmak istediğinden fazla katlanmıştı. <em>Babam, Joffrey’yi göndermeliydi. Joffrey, Prens Oberyn’e, bir Dornelu ile inek bokunun arasındaki farkı sorabilirdi.</em> Bu düşünce her şeye rağmen Tyrion’ı gülümsetti. Kızıl Yılan krala takdim edilirken, Tyrion el altında olmakla ilgili bir gönderme yapmak zorunda kalabilirdi.</p>
  </div>
</body>
</html>
