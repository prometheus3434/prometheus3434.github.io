<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Davos</h1>

    <p>Kral, kendisine söylenen şeyi duymamış gibiydi. Haber karşısında ne memnuniyet, ne öfke, ne de şaşkınlık göstermişti, hatta rahatlamamıştı bile. Dişlerini sıkıp Boyalı Masa’ya baktı. “Emin misin?” diye sordu.</p>

    <p>“Cesedi görmedim Majesteleri, hayır,” dedi Salladhor Saan. “Yine de şehirde zıplayıp dans eden aslanlar var. Sıradan insanlar düğüne <em>Kırmızı Düğün</em> adını vermiş. Lord Frey delikanlının kafasını kesmiş, yerine ulu kurdunun kafasını dikmiş ve alnına bir taç takmış. Delikanlının leydi annesi de katledilmiş ve çırılçıplak vaziyette nehre atılmış.”</p>

    <p><em>Bir düğünde,</em> diye düşündü Davos. <em>Katilinin sofrasında otururken, onun çatısının altında konukken. Bu Freyler lanetli.</em> Yanan kanın kokusunu aldı yine, maltızdaki sıcak kömürlerin üstünde tıslayıp çıtırdayan sülüklerin sesini duydu.</p>

    <p>“Onu Tanrı’nın öfkesi katletti,” dedi Sör Axell Florent. “R’hllor’un eli katletti!”</p>

    <p><em>“Işık Tanrısı’na senada bulunun!”</em> diye şakıdı Kraliçe Selyse; büyük kulakları ve tüylü bir üst dudağı olan, zayıf, uzun, sert bir kadındı.</p>

    <p>“R’hllor’un elleri lekeli ve sarsak mı?” diye sordu Stannis. “Bu herhangi bir tanrının değil Walder Frey’in elişi gibi görünüyor.”</p>

    <p>“R’hllor icap eden vasıtaları kendi arzusuna göre seçer.” Melisandre’nin boğazındaki yakut kıpkırmızı ışıldıyordu. “Usulleri gizemlidir lakin onun ateşli iradesine hiç kimse karşı koyamaz.”</p>

    <p><em>“Hiç kimse ona karşı koyamaz!”</em> diye haykırdı kraliçe.</p>

    <p>“Sessiz ol kadın. Şu anda bir gece ateşinin başında değilsin.” Stannis, Boyalı Masa’yı inceledi. “Kurt hiç vâris bırakmadı, deniz canavarının vârisi çok. Aslanlar onları bir lokmada yutacak, meğerki... Saan, Demir Adaları’na ve Beyaz Liman’a elçiler göndermek üzere en hızlı gemilerine ihtiyacım var. Af teklif edeceğim.” Stannis’in dişlerinden gelen gıcırtı, onun bu kelimeden ne kadar az hoşlandığı gösteriyordu. “Hainliklerinden ötürü nedamet gösterenler ve meşru krallarına bağlılık yemini verenler için tam af. Anlamalılar ki...”</p>

    <p>“Anlamayacaklar.” Melisandre’nin sesi yumuşaktı. “Üzgünüm Majesteleri. Bu bir son değil. Çok yakında, ölen kralların taçlarını almak için daha fazla sahte kral doğacak.”</p>

    <p>“Daha fazla?” Stannis, Melisandre’nin boğazını memnuniyetle sıkabilirmiş gibi görünüyordu. “Daha fazla işgalci? <em>Daha fazla</em> hain?”</p>

    <p>“Alevlerin içinde gördüm.”</p>

    <p>Kraliçe Selyse kralın yanına gitti. “Işık Tanrısı, Melisandre’yi, zafer yolunda size rehberlik etmesi için gönderdi. Onu dinleyin, size yalvarıyorum. R’hllor’un kutsal alevleri yalan söylemez.”</p>

    <p>“Yalanlar ve yalanlar var kadın. Bana öyle geliyor ki o alevler, doğruları konuştuklarında bile hileyle dolular.”</p>

    <p>“Bir kralın sözlerini duyan bir karınca, o kralın ne söylediği anlamayabilir,” dedi Melisandre, “ve tanrının ateşli yüzünün önünde bütün insanlar karıncadır. Eğer ben zaman zaman bir uyarıyı bir kehanetle ve bir kehaneti bir uyarıyla karıştırıyorsam, hata okuyucudadır, kitapta değil. Ama kati olarak bildiğim bir şey var... şimdi elçiler ve aflar işinize yaramaz, sülüklerden fazla değil... Diyara gerçek bir işaret göstermelisiniz. Kuvvetinizi kanıtlayan bir işaret!”</p>

    <p><em>“Kuvvet?”</em> Kral güldü. “Ejderha Kayası’nda bin üç yüz adamım var, Fırtına Burnu’nda üç yüz adam daha.” Eli Boyalı Masa’da gezindi. “Batıdiyar’ın geri kalanı düşmanlarımın elinde. Salladhor Saan’ın donanmasından başka donanmam yok. Paralı asker tutacak sikkem yok. Hürsüvarileri davama çekecek bir ganimet ya da şan ihtimali yok.”</p>

    <p>“Lord kocam,” dedi Kraliçe Selyse, “Aegon’ın üç yüz yıl önce sahip olduğundan daha çok adamınız var. Tek eksiğiniz ejderhalar.”</p>

    <p>Stannis’in kraliçeye attığı bakış karanlıktı. “Üçüncü Aegon’ın gizli yumurtalarını kırmak için dokuz büyücü denizin karşısına geçti. Kutsanmış Baelor yarım yıl boyunca dua etti. Dördüncü Aegon ahşaptan ve demirden ejderhalar yaptırdı. Parlakalev Aerion kendini ejderhaya dönüştürmek için çılgınateş içti. Büyücüler başarısız oldu, Kral Baelor’un duaları yanıtsız kaldı, ahşap ejderhalar yandı ve Prens Aerion çığlıklar atarak öldü.”</p>

    <p>Kraliçe Selyse kararlıydı. “Onların hiçbiri R’hllor’un seçilmişi değildi. Onların gelişini müjdelemek için gökyüzünde kırmızı kuyruklu yıldızlar parlamadı. Onların hiçbiri Işık Getiren’i savurmadı ve hiçbiri bedeli ödemedi. Leydi Melisandre size söyler lordum. Hayatın bedelini yalnızca ölüm ödeyebilir.”</p>

    <p>“Çocuk?” dedi kral, tükürür gibi.</p>

    <p>“Çocuk,” diye onayladı kraliçe.</p>

    <p>“Çocuk,” diye tekrar etti Sör Axell.</p>

    <p>“O sefil çocuk, beni doğumundan önce bile ölümüne hasta ediyordu,” diye sızlandı kral. “Onun adı kulaklarımın içinde bir uğultu, ruhumun üzerinde kara bir bulut.”</p>

    <p>“Çocuğu bana verin ve bir daha asla onun adının söylendiğini duymayın,” dedi Melisandre.</p>

    <p><em>Hayır, ama Melisandre tarafından yakılırken attığı çığlıkları duyarsınız.</em> Davos dilini tuttu. Kral emredene kadar konuşmamak en iyisiydi.</p>

    <p>“Çocuğu R’hllor için bana verin,” dedi kırmızı kadın, “ve kadim kehanet gerçekleşsin. Ejderhanız uyansın ve taş kanatlarını açsın. Krallık sizin olsun.”</p>

    <p>Sör Axell tek dizinin üstüne çöktü. “Size yalvarıyorum efendimiz. Taş ejderhayı uyandırın ve bırakın hainler titresin. Siz de Aegon gibi Ejderha Kayası Lordu olarak başladınız. Aegon gibi fethetmelisiniz. Bırakın da hainler ve kaypaklar alevlerinizi hissetsin.”</p>

    <p>“Kendi karınız da yalvarıyor lord kocam.” Kraliçe Selyse kralın önünde iki dizinin üstüne çöktü, ellerini dua eder gibi birleştirdi. “Robert’la Delena bizim yatağımızı lekeledi ve birliğimizin üstüne bir lanet serdi. Bu çocuk, bir zinanın bozuk meyvesi. Onun gölgesini rahmimden kaldırın, size pek çok meşru oğul doğuracağım, biliyorum.” Kollarını kralın bacaklarına doladı. “O, sizin ağabeyinizin şehvetinden ve benim kuzenimin utancından doğan bir çocuk.”</p>

    <p>“O çocuk benim kanımdan. Bana yapışmayı bırak kadın.” Kral Stannis elini kraliçenin omzuna koydu, beceriksiz hareketlerle kadının kıskacından kurtuldu. “Belki Robert düğün yatağımızı gerçekten lanetledi. Niyetinin beni utandırmak olmadığına dair yemin etti, sarhoş olduğuna ve hangi odaya girdiğini bilmediğine dair. Ama ne fark eder? Gerçek ne olursa olsun çocuğun bir günahı yok.”</p>

    <p>Melisandre elini kralın koluna koydu. “Işık Tanrısı masumu aziz tutar. Ondan daha kıymetli bir kurban yoktur. Çocuğun kral kanından ve lekesiz alevinden bir ejderha doğar.”</p>

    <p>Stannis, Melisandre’nin dokunuşundan, kraliçenin dokunuşundan kaçtığı gibi kaçmadı. Kırmızı kadın, Selyse’nin olmadığı her şeydi; genç ve dolgundu, yürek şeklindeki yüzü ve olağanüstü kırmızı gözleriyle tuhaf bir güzelliğe sahipti. Gönülsüzce de olsa, “Taşın hayat bulduğunu görmek fevkalade bir şey olur,” diye kabul etti Stannis. “Ve bir ejderhaya binmek... babamın beni ilk kez meclise götürdüğü zamanı hatırlıyorum, Robert elimi tutmak zorunda kalmıştı. Dört yaşından büyük değildim sanırım, bu durumda Robert da beş ya da altı yaşındaydı. Daha sonra kralın çok asil, ejderhaların çok korkutucu olduğuna karar vermiştik.” Güldü. “Babamız yıllar sonra, Aerys’in o sabah tahtta kendini kestiğini, bu yüzden onun yerini Kral Eli’nin aldığını söyledi. Bizi o kadar etkileyen adam Tywin Lannister’dı.” Stannis’in parmakları, vernikli tepeleri usulca takip ederek masanın yüzeyinde gezindi. “Robert tacı taktığında kafataslarını duvarlardan indirdi ama gönlü onları yok etmeye razı olmadı. Batıdiyar’ın üzerinde ejderha kanatları... bu son derece...”</p>

    <p><em>“Majesteleri!”</em> Davos öne çıktı. “Konuşabilir miyim?”</p>

    <p>Stannis ağzını öyle sert kapadı ki dişleri birbirine vurdu. “Yağmur Ormanı lordum, eğer konuşman için değilse seni ne için El yaptığımı düşünüyorsun?” Kral, elini salladı. “Ne istiyorsan söyle.”</p>

    <p><em>Savaşçı, bana cesaret ver.</em> “Ejderhalar hakkında az şey bilirim ve tanrılar hakkında bildiklerim daha da azdır... lakin kraliçe lanetlerden bahsetti. Hiçbir adam bir akraba katili kadar lanetli değildir, hem tanrıların hem de insanların gözünde.”</p>

    <p>“R’hllor’dan ve adının anılmaması gereken Öteki’den başka tanrı yok.” Melisandre’nin ağzı ince ve sert bir çizgiye dönüştü. “Ve sıradan adamlar anlayamadıkları şeyleri lanetler.”</p>

    <p>“Ben sıradan bir adamım,” diye kabul etti Davos, “bu yüzden bana anlatın leydim, şu muazzam taş ejderhanızı uyandırmak için neden Edric Fırtına’ya ihtiyacınız var?” Çocuğun adını mümkün olduğunca sık kullanmaya kararlıydı.</p>

    <p>“Hayatın bedelini yalnızca ölüm ödeyebilir lordum. Azametli bir lütuf için azametli bir kurban gerekir.”</p>

    <p>“Azamet, gayrimeşru bir çocuğun neresinde?”</p>

    <p>“Onun damarlarında bir kralın kanı var. Bir damla kanın neler yapabildiğini gördünüz...”</p>

    <p>“Ben sizin birkaç sülük yaktığınızı gördüm.”</p>

    <p>“Ve iki sahte kral öldü.”</p>

    <p>“Robb Stark, Geçit Lordu Walder tarafından öldürüldü ve Balon Greyjoy’un bir köprüden düştüğünü duyduk. Sizin sülükleriniz kimi öldürdü?”</p>

    <p>“R’hllor’un gücünden şüphe mi ediyorsunuz?”</p>

    <p><em>Hayır,</em> diye düşündü Davos. O gece Fırtına Burnu’nun altında, Melisandre’nin rahminden kıvrılarak çıkan canlı gölgeyi çok iyi hatırlıyordu, gölgenin siyah elleri kırmızı kadının kalçalarına tutunmuştu. <em>Şimdi çok dikkatli olmalıyım, yoksa benim peşime de bir gölge düşer.</em> “Bir soğan kaçakçısı bile iki soğanla üç soğan arasındaki farkı bilir. Bir kral eksiğiniz var leydim.”</p>

    <p>Stannis homurdanır gibi güldü. “Sizi yakaladı leydim. İki, üç değildir.”</p>

    <p>“Elbette Majesteleri. Bir kral şans eseri ölebilir, hatta iki... ama üç? Eğer Joffrey, bütün o kuvvetinin ortasında, etrafı orduları ve Kral Muhafızları tarafından çevriliyken ölürse... Tanrı’nın gücünü göstermez mi bu?”</p>

    <p>“Gösterebilir,” dedi kral, sesi kin doluydu.</p>

    <p>“Göstermeyebilir de,” dedi Davos korkusunu saklamaya çalışarak.</p>

    <p>“Joffrey <em>ölecek,</em>” dedi Kraliçe Selyse kendinden emin olmanın verdiği dinginlikle.</p>

    <p>“Halihazırda ölmüş olabilir,” diye ekledi Sör Axell.</p>

    <p>Stannis sıkıntıyla odadakilere baktı. “Sizler, bana sırayla gaklamak için eğitilmiş kargalar mısınız? Yeter.”</p>

    <p>“Kocam, dinleyin beni...” diye üsteledi kraliçe.</p>

    <p>“Neden? İki, üç değildir. Krallar da kaçakçılar kadar sayı sayabilir. Gidebilirsiniz.”</p>

    <p>Melisandre kraliçenin ayağa kalkmasına yardım etti. Selyse hızlı adımlarla odadan çıktı, kırmızı kadın da onun peşinden. Sör Axell bir an durdu ve son bir kez Davos’a baktı. <em>Çirkin bir yüzdeki çirkin bakışlar,</em> diye düşündü Axell’in bakışlarıyla karşılaşan Davos.</p>

    <p>Diğerleri odayı terk ettiğinde Davos boğazını temizledi. Kral yukarı baktı. “Sen neden hâlâ buradasın?”</p>

    <p>“Efendimiz, Edric Fırtına’yla ilgili...”</p>

    <p>Stannis sert bir el hareketi yaptı. “Kendine sakla.”</p>

    <p>Davos ısrar etti. “Kızınız onunla birlikte dersler alıyor. Her gün Aegon’ın Bahçesi’nde onunla oyunlar oynuyor.”</p>

    <p>“Bunu biliyorum.”</p>

    <p>“Çocuğa kötü bir şey olursa kızınız çok üzülür.”</p>

    <p>“Bunu da biliyorum.”</p>

    <p>“Onu bir kez görseniz...”</p>

    <p>“Onu gördüm. Robert’a benziyor. Ve ona tapıyor. Kıymetli babasının onu ne kadar az düşündüğünü söylesem mi ona? Ağabeyim çocuk yapmayı çok severdi lakin doğumdan sonra çocuklar onun için sıkıntı haline gelirdi.”</p>

    <p>“Her gün sizi soruyor, o...”</p>

    <p>“Beni kızdırıyorsun Davos. Şu piç oğlanla ilgili başka bir şey duymak istemiyorum.”</p>

    <p>“Onun adı Edric Fırtına, efendimiz.”</p>

    <p>“Onun adını biliyorum. Bundan daha uygun bir isim var mıdır? Çocuğun piçliğini, soylu kanını ve yarattığı karmaşayı beyan ediyor. Edric Fırtına. İşte söyledim. Tatmin oldun mu lord El’im?”</p>

    <p>“Edric...” diye başladı Davos.</p>

    <p><em>“...yalnızca bir çocuk!”</em> dedi Stannis. “Bugüne kadar yaşayan çocukların en iyisi olabilir ve bu hiçbir şeyi değiştirmez. Benim vazifem diyara karşı.” Elleri Boyalı Masa’da gezindi. “Batıdiyar’da kaç erkek çocuk yaşıyor? Kaç kız çocuk? Kaç erkek, kaç kadın? Karanlık hepsini yiyip yutacak, Melisandre böyle söylüyor. Asla bitmeyen gece. Kehanetlerden bahsediyor... denizde yeniden doğan bir kahraman, ölü taştan can bulan ejderhalar... işaretlerden bahsediyor ve onların beni gösterdiğine dair yemin ediyor. Bunu ben istemedim, kral olmayı istediğimden fazla değil. Ama kadını sarfınazar etmeye cüret edebilir miyim?” Dişlerini gıcırdattı. “Kaderimizi kendimiz seçmiyoruz. Ama vazifemizi yerine getirmeliyiz değil mi? Büyük ya da küçük, <em>vazifemizi yerine getirmeliyiz.</em> Melisandre beni alevlerin içinde gördüğüne dair yemin ediyor, Işık Getiren’i havaya kaldırmış bir halde karanlıkla yüzleşirken. <em>Işık Getiren!</em>” Stannis alaycı bir şekilde güldü. “Çok güzel ışıldıyor, hakkını teslim edeyim. Lakin bu sihirli kılıç, Karasu’da bana sıradan bir çelikten daha iyi hizmet etmedi. Bir ejderha o mücadelenin kaderini değiştirebilirdi. Bir zamanlar Aegon burada duruyor ve bu masaya bakıyordu, benim şimdi yaptığım gibi. Eğer ejderhaları olmasaydı, onu bugün Fatih Aegon adıyla anar mıydık sence?”</p>

    <p>“Majesteleri,” dedi Davos, “Bunun bedeli...”</p>

    <p>“<em>Bedelinin ne olduğunu biliyorum!</em> Geçen gece şömineye bakarken alevlerin içinde ben de bazı şeyler gördüm. Bir kral gördüm, başında alevden bir taç vardı, yanıyordu... <em>yanıyordu</em> Davos. Onu kendi tacı tüketti ve etlerini küle çevirdi. Bunun ne anlama geldiğini Melisandre’den duymaya ihtiyacım var mı sence? Ya da <em>senden?</em>” Kral hareket etti, gölgesi Kral Toprakları’nın üzerine düştü. “Eğer Joffrey ölürse... bir krallığa karşılık bir piçin hayatı nedir kı?”</p>

    <p>“Her şey,” dedi Davos yumuşak bir sesle.</p>

    <p>Stannis ona baktı, çenesi kenetlenmişti. “Git,” dedi kral sonunda, “daha fazla konuşup kendini tekrar zindana attırmadan önce.”</p>

    <p>Bazen fırtına rüzgârları öyle sert eserdi ki, yelkenlerini indirmekten başka seçeneği kalmazdı insanın. “Tamam Majesteleri.” Davos reverans yaptı ama Stannis onu çoktan unutmuş gibi görünüyordu.</p>

    <p>Davos, Taş Davul’dan ayrıldığında avlu soğuktu. Duvarlardaki sancaklar sert esen poyrazla çırpınıp çatırdıyordu. Davos havadaki tuz kokusunu alabiliyordu. <em>Deniz.</em> Bu kokuyu seviyordu. Bu koku ona bir güvertede yürümek isteği veriyordu, Marya ve iki küçük çocuğuna gitmek için güneye yelken açmak isteği. Davos her gün düşünüyordu onları, en çok da geceleri. Bir yanı, Devan’ı da alıp eve gitmeyi her şeyden çok istiyordu. <em>Yapamam. Henüz değil. Şimdi bir lordum ve Kral Eli’yim, kralı yarı yolda bırakamam.</em></p>

    <p>Duvarlara bakmak için gözlerini kaldırdı. Mazgallı siperler yerine, her biri diğerinden farklı bin gargoyle ile karşılaştı; vivernler, grifonlar, şeytanlar, mantikorlar, minotorlar, basiliskler, cehennem tazıları, kokatrisler ve çok daha tuhaf yaratıklar, sanki orada filizlenmiş gibi kale siperlerinde büyümüşlerdi. Ve ejderhalar her yerdeydi. Büyük Salon, karnının üstüne uzanmış bir ejderhaydı, insanlar onun açık ağzından geçerek içeri giriyordu. Mutfak, top gibi kıvrılmış bir ejderhaydı, ocakların dumanı ve buharı ejderhanın burun deliklerinden dışarı çıkıyordu. Kuleler, duvarların üzerine eğilmiş ya da uçmak için durum almış ejderhalardı. Rüzgâr Ejderi meydan okuyormuş gibi görünürken, Deniz Ejderi Kalesi sakince suları seyrediyordu. Daha küçük ejderhalar kapıları çerçeveliyordu. Duvarlardan çıkan pençeler meşaleleri tutuyordu, taş kanatlar dökümhaneyi ve silahhaneyi kucaklıyordu, ejderhaların kuyrukları kemerleri, köprüleri ve dış merdivenleri oluşturuyordu.</p>

    <p>Davos, Valyria büyücülerinin, taşı sıradan taş ustaları gibi kesip yontmadıklarını defalarca duymuştu; onlar taşı ateş ve büyüyle şekillendiriyordu, bir çömlekçinin kili şekillendirdiği gibi. Lakin şimdi merak ediyordu Davos, <em>ya bunlar bir şekilde taşa dönmüş gerçek ejderhalarsa?</em></p>

    <p>“Kırmızı kadın onları hayata döndürürse kale çöker diye düşünüyorum. Hangi ejderha odalarla, basamaklarla ve mobilyalarla dolu olur ki? Ve pencereler. Ve bacalar. Ve tuvalet çukurları.”</p>

    <p>Davos döndü, yanında duran Salladhor Saan’ı gördü. “İhanetimi affettiğin anlamına mı geliyor bu Salla?”</p>

    <p>Yaşlı korsan, parmağını Davos’a salladı. “Affettim, evet. Unutmadım, hayır. Pençe Adası’ndaki onca kıymetli şey benim olabilirdi, bunu düşünmek kendimi yaşlı ve yorgun hissetmeme sebep oluyor. Fakirleşmiş bir halde öldüğümde, karılarım ve metreslerim sana lanet okuyacak Soğan Şövalyesi. Lord Celtigar’ın, artık tadamayacağımı bildiğim kaliteli şarapları vardı, bilekten havalanmayı öğrettiği bir deniz kartalı ve derinlerdeki deniz canavarlarını çağıran bir borusu. Öyle bir boru çok işime yarardı, Tyroshlar’ı ve diğer can sıkıcı yaratıkları dibe çekmek için. Ama o boru benim oldu mu? Hayır. Çünkü kral, benim eski dostumu El ilan etti.” Saan, kolunu Davos’un koluna değdirdi ve, “Kraliçenin adamları seni sevmiyor eski dostum,” dedi. “Duyduğuma göre malum bir El yeni arkadaşlar ediniyormuş. Bu doğru, evet mi?”</p>

    <p><em>Çok fazla şey duyuyorsun yaşlı korsan.</em> Bir kaçakçı, insanları dalgalar kadar iyi tanımalıydı yoksa kaçakçılık yapacak kadar uzun yaşayamazdı. Kraliçenin adamları Işık Tanrısı’nın ateşli takipçileri olmaya devam edebilirdi fakat Ejderha Kayası’nın sıradan insanları bütün ömürleri boyunca tanıdıkları tanrılara geri meylediyorlardı. Stannis’in büyülendiğini söylüyorlardı; Melisandre, kralı Yedi’den döndürmüş ve onu gölgelerden gelen bir şeytanın önünde diz çöktürmüştü... günahların en kötüsü... kırmızı kadın ve kadının tanrısı, Stannis’i yüzüstü bırakmıştı. Aynı şekilde düşünen şövalyeler ve küçük lordlar da vardı. Davos onları arayıp bulmuş, bir zamanlar mürettebat seçerken gösterdiği özenle seçmişti. Sör Gerald, Karasu’da cesurca savaşmıştı ama daha sonra, takipçilerinin bir cüce ve ölü bir adam tarafından kovulmasına göz yuman R’hllor’un güçsüz bir tanrı olması gerektiğini söylerken duyulmuştu. Sör Andrew Estermont kralın kuzeniydi ve yıllar önce onun yaverliğini yapmıştı. Stannis’i, Salladhor Saan’ın kadırgalarının güvenliğine ulaştıran artçı kuvveti Gece Şarkısı Piçi komuta etmişti fakat adam coşkun bir inançla Savaşçı’ya tapıyordu. <em>Kralın adamları, kraliçenin değil.</em> Ama onlarla böbürlenmek yanlış olurdu.</p>

    <p>“Bir zamanlar bir Lysli korsan, iyi bir kaçakçı gözlerden uzak durur demişti bana,” dedi Davos dikkatlice. “Siyah yelkenler, sessiz kürekler ve dilini tutmayı bilen bir mürettebat.”</p>

    <p>Lysli güldü. “Dilsiz bir mürettebat daha da iyidir. Okuma yazma bilmeyen iri ve güçlü dilsizler.” Ama sonra ciddileşti. “Birilerinin seni kolladığını bilmek güzel eski dostum. Kral, çocuğu kırmızı kadına verecek mi sence? Küçük bir ejderha bu büyük savaşı bitirebilir.”</p>

    <p>Davos, eski alışkanlığıyla şansına uzandı ama parmak kemikleri boynunda değildi artık, hiçbir şey bulamadı. “Bunu yapmayacak.” dedi. “Kendi kanına zarar vermez.”</p>

    <p>“Lord Renly bunu duyduğuna sevinecek.”</p>

    <p>“Renly silahlı bir haindi. Edric Fırtına’nın hiçbir suçu yok. Majesteleri adil bir adamdır.”</p>

    <p>Salla omuz silkti. “Göreceğiz. Ya da sen göreceksin. Ben denize dönüyorum. Bazı aşağılık kaçakçılar şu anda bile Karasu Koyu’nu geçiyor olabilir, lordlarına ödemeleri gereken yasal vergilerden kaçmak umuduyla.” Davos’un sırtına vurdu. “Kendinize iyi bakın. Sen ve dilsiz dostların. Artık çok önemli bir adamsın lakin bir adam ne kadar yükselirse düşüşü de o kadar uzun olur.”</p>

    <p>Davos, kuşluğun altındaki üstat dairesine gitmek için Deniz Ejderi Kalesi’nin merdivenlerini tırmanırken Salla’nın söylediklerini düşündü. Çok yükseklere tırmandığını Salla’dan duymasına gerek yoktu. <em>Okuyamıyorum, yazamıyorum, lordlar beni hor görüyor, hükmetmekle ilgili hiçbir şey bilmiyorum, nasıl Kral Eli olurum? Ben bir geminin güvertesine aidim, bir kalenin kulesine değil.</em></p>

    <p>Davos bu kadarını Üstat Pylos’a da söylemişti. “Siz dikkate değer bir kaptansınız,” diye yanıtlamıştı üstat. “Bir kaptan gemilerine hükmeder, öyle değil mi? Tehlikeli sularda gezinir, rüzgârı yakalamak için yelkenlerini açar, fırtınanın ne zaman geleceğini ve ondan nasıl kurtulacağını bilir. Bu da hemen hemen aynı şey.”</p>

    <p>Pylos iyi niyetle konuşmuştu ama teminatları boş tınlıyordu. “Kesinlikle aynı şey değil!” diye itiraz etmişti Davos. “Bir krallık, bir gemi değildir... iyi ki de değil, yoksa bu krallık batar. Ahşabı, ipi ve suyu bilirim evet, lakin bu ne işime yarar şimdi? Stannis’i tahta üfleyecek rüzgârı nereden bulacağım?”</p>

    <p>Üstat gülmüştü. “Buldunuz bile lordum. Kelimeler rüzgârdır ve siz benim kelimelerimi kendi aklıseliminizle tarumar ettiniz. Majesteleri sizde ne bulduğunu biliyor bence.”</p>

    <p>“Soğanlar,” demişti Davos hüzünle. “Bende bulduğu şey bu işte. Kral Eli soylu olmalıdır, akıllı ve eğitimli, bir savaş kumandanı ya da büyük bir şövalye...”</p>

    <p>“Sör Ryam Redwyne zamanının en büyük şövalyesiydi ve bir krala hizmet etmiş Eller’in en kötüsüydü. Rahip Murmison’ın duaları mucizeler yaratırdı ama rahip El olduktan kısa zaman sonra bütün diyar onun ölmesi için dua ediyordu. Lord Butterwelt zekâsıyla meşhurdu, Myles Smallwood cesaretiyle, Sör Otto Hightower tahsiliyle, fakat El olarak hiçbiri başarı gösteremedi. Soylu olmaya gelince, ejderha kralları Eller’ini kendi kanlarının arasından seçerdi, sonuçta Baelor Kırıkmızrak ve Zalim Maegor kadar farklı Eller doğdu. Buna karşılık elimizde Rahip Barth var; bir demircinin oğluydu, Yaşlı Kral tarafından Kızıl Kale’nin kütüphanesinden çıkarıldı, diyara barış ve bereket dolu bir kırk yıl verdi.” Pylos gülümsemişti. “Tarihinizi okuyun Lord Davos, kaygılarınızın yersiz olduğunu göreceksiniz.”</p>

    <p>“Okuma bilmiyorken tarihimi nasıl okuyabilirim?”</p>

    <p>“Herkes okuyabilir lordum,” demişti Üstat Pylos. “Sihre ya da soylu bir kana gerek yok. Kralın emriyle oğlunuza bu sanatı öğretiyorum. İzin verin size de öğreteyim.”</p>

    <p>Davos bu nazik teklifi reddedemezdi. Böylece her gün Deniz Ejderi Kulesi’nin en tepesindeki üstat dairesine gitmeye başlamıştı. Parşömenlerin, kâğıtların ve büyük deri ciltlerin üstüne eğilip birkaç kelime daha öğrenmeye çalışıyordu. Harcadığı çaba çoğu zaman başını ağrıtıyordu ve Davos kendini Yamalı Yüz kadar aptal hissediyordu. Davos’un oğlu Devan on iki yaşına bile basmamıştı ama babasından epey ilerideydi. Okumak, Prenses Shireen ve Edric Fırtına için nefes almak kadar doğal bir şeymiş gibi görünüyordu. İş kitaplara gelince Davos hepsinden daha çocuktu. Ama inat ediyordu. O şimdi Kral Eli’ydi. Kral Eli okuyabilmeliydi.</p>

    <p>Deniz Ejderi Kalesi’nin dar ve dolambaçlı merdivenleri, kalçası kırıldıktan sonra Üstat Cressen için ağrılı bir imtihana dönüşmüştü. Davos yaşlı adamı hâlâ özlüyordu. Stannis’in de özlediğini tahmin ediyordu. Pylos zeki, çalışkan, iyi niyetli bir adamdı ama çok gençti ve kral bu genç adama, Cressen’e güvendiği kadar güvenmiyordu. Cressen çok uzun vakit Stannis’in yanında olmuştu... <em>Melisandre’yle ters düşene ve bu yüzden ölene dek.</em></p>

    <p>Davos, basamakların sonunda, yalnızca Yamalı Yüz’e ait olabilecek çan sesleri duydu. Soytarı, üstadın kapısının dışında sadık bir tazı gibi prensesi bekliyordu. Hamur gibi yumuşak ve düşük omuzlu adamın geniş yüzünde, kare şekilli kırmızı yeşil dövmeler vardı. Yamalı Yüz, üstüne geyik boynuzları bağlanmış teneke bir kovayı miğfer niyetine takıyordu. Boynuzların çatallarına asılmış onlarca çan, soytarı hareket ettikçe çınlıyordu... bu sürekli çınladıkları anlamına geliyordu çünkü soytarının sabit durduğu yoktu. Yamalı Yüz nereye gitse çıngırdayıp tıngırdıyordu; Pylos’un onu Shireen’in derslerine sokmaması boşuna değildi. “Denizin altında yaşlı balık genç balığı yer,” diye mırıldandı soytarı. Başını salladı, çanları çınladı, tınladı, şarkı söyledi. “Ben bilirim, ben bilirim, oh, oh, oh.”</p>

    <p>Her oturup okumaya çalıştığında kendisini hiç olmadığı kadar yaşlı hisseden Davos, “Burada genç balık yaşlı balığı eğitir,” dedi. Ona okumayı öğreten kışi yaşlı Üstat Cressen olsaydı işler değişirdi ama Pylos, Davos’un oğlu olabilecek kadar gençti.</p>

    <p>Pylos’u, kitaplarla ve parşömenlerle kaplı ahşap masanın başında, üç çocuğun karşısında oturmuş halde buldu. Prenses Shireen iki oğlanın arasında oturuyordu. Davos, kendi kanının, bir prenses ve bir kralın piçiyle arkadaşlık ettiğini görmekten şimdi bile büyük memnuniyet duyabilirdi. <em>Devan lord olacak artık, yalnızca bir şövalye değil. Yağmur Ormanı Lordu.</em> Davos bununla, bu unvanı bizzat taşıyor olmaktan fazla gururlanıyordu. <em>Üstelik okuyor. Okuyor ve yazıyor, bunu yapmak için doğmuş gibi.</em> Pylos, Devan’ın çalışkanlığını övüyordu. Silah ustası onun kılıç ve mızrakta da parlak olduğunu söylüyordu. <em>Ayrıca dindar bir delikanlı.</em> Davos ona dört ağabeyinin nasıl öldüğünü anlattığında, “Ağabeylerim, Tanrı’nın yanında oturmak üzere Işıklı Salon’a yükseldi,” demişti Devan. “Gece ateşlerinde onlar için dua edeceğim, senin için de edeceğim baba, hayatının sonuna kadar Işık Tanrısı’nın aydınlığında yürüyebilmen için.”</p>

    <p>Davos’u, “Hayırlı sabahlar baba,” diyerek karşıladı çocuk. <em>Dale’in on iki yaşındaki haline çok benziyor,</em> diye düşündü Davos. Dale, yaver kıyafetlerinin içinde hiçbir zaman Devan kadar şık olmamıştı elbette ama iki kardeş aynı kare şekilli gösterişsiz yüze, aynı dürüst bakışlı kahverengi gözlere ve aynı ince, kahverengi saçlara sahipti. Devan’ın çenesinde ve yanaklarında biten sarı tüyler, münasip bir şeftaliyi kendinden utandırabilirdi ama delikanlı “sakallarıyla” büyük gurur duyuyordu. <em>Tıpkı bir zamanlar Dale’in duyduğu gibi.</em> Masadaki üç çocuğun en büyüğü Devan’dı.</p>

    <p>Buna rağmen Edric Fırtına’nın boyu sekiz santim daha uzundu, göğsü ve kolları daha genişti. Edric bu açıdan tam babasının oğluydu; sabahları kılıç ve kalkan talimlerini de asla kaçırmıyordu. Robert’ın ve Renly’nin çocukluğunu bilecek kadar yaşlı olanlar, piç oğlanın onlara, Stannis’in hiçbir zaman benzemediği kadar çok benzediğini söylüyordu; kömür karası saçlar, koyu mavi gözler, ağız, çene, elmacık kemikleri. Edric’in annesinin bir Florent olduğunu hatırlatan tek şey çocuğun kulaklarıydı.</p>

    <p>“Evet, hayırlı günler lordum,” diye tekrar etti Edric. Öfkeli ve gururlu bir çocuk olabilirdi ama onu yetiştiren üstatlar, kale kumandanları ve silah ustaları, ona nezaket kurallarını da gayet iyi öğretmişlerdi. “Amcamın yanından mı geliyorsunuz? Majesteleri nasıllar?”</p>

    <p>“İyi,” diye yalan söyledi Davos. Dürüst olmak gerekirse kral bitkin ve ruhen perişan görünüyordu ama çocuğu bunlarla tedirgin etmeye gerek yoktu. “Dersinizi bölmedim umarım.”</p>

    <p>“Şimdi bitirdik lordum,” dedi Üstat Pylos.</p>

    <p>“Kral Birinci Daeron’ı okuyorduk.” Prenses Shireen üzgün, tatlı, hassas bir çocuktu ve güzel olmaktan çok uzaktı. Stannis ona kare şekilli çenesini vermişti, Selyse de Florent kulaklarını. Ve zalim bir bilgeliğe sahip olan tanrılar, kızın çirkinliğini gri hastalıkla pekiştirmeyi uygun görmüştü. Shireen’in bir yanağı ve boğazının yarısı, henüz beşikteyken geçirdiği hastalık nedeniyle gri, pürüzlü ve sertti, şükür ki hayatı ve görme yeteneği bağışlanmıştı. “Savaşa gitmiş ve Dorne’u fethetmiş. Ona Genç Ejderha diyorlarmış.”</p>

    <p>“Sahte tanrılara tapıyormuş,” dedi Devan, “ama bunun dışında büyük bir kral ve cesur bir savaşçıymış.”</p>

    <p>“Öyleymiş,” diye onayladı Edric Fırtına, “ama benim babam daha cesurdu. Genç Ejderha bir gün içinde üç mücadele kazanmamış.”</p>

    <p>Prenses kocaman açılmış gözleriyle Edric’e baktı. “Robert amcam bir günde üç mücadele mi kazandı?”</p>

    <p>Piç çocuk başıyla onayladı. “Sancaklarını çağırmak için ilk kez eve geldiği zaman. Lord Grandison, Lord Cafferen ve Lord Fell, Yaz Kalesi’nde kuvvetlerini birleştirmeyi ve Fırtına Burnu’na yürümeyi planlıyorlardı ama babam bir muhbir sayesinde bu planı öğrendi. Hiç vakit kaybetmeden bütün şövalyeleri ve yaverleriyle birlikte yola çıktı. Komplocular teker teker Yaz Kalesi’ne geldiğinde, babam her birini sırayla mağlup edip birleşmelerini engelledi. Lord Fell’i teke tek bir dövüşte öldürdü ve lordun oğlu Gümüş Balta’yı esir aldı.”</p>

    <p>Devan, Pylos’a baktı. “Böyle mi oldu?”</p>

    <p>Üstadın cevap vermesine fırsat bırakmadan, “Öyle olduğunu söyledim, değil mi?” dedi Edric Fırtına. “Üçünü de ezdi ve öyle cesurca dövüştü ki daha sonra Lord Grandison ve Lord Cafferen onun adamları oldular, Gümüş Balta da öyle. Babamı hiç kimse yenemedi.”</p>

    <p>“Edric, bu kadar böbürlenmemelisin,” dedi Üstat Pylos. “Kral Robert da diğer adamlar gibi yenilgiler yaşadı. Ashford’da Lord Tyrell tarafından hezimete uğratıldı ve pek çok turnuva müsabakasını kaybetti.”</p>

    <p>“Ama kaybettiğinden çoğunu kazandı ve Üç Dişli Mızrak’ta Prens Rhaegar’ı öldürdü.”</p>

    <p>“İşte bunu yaptı,” diye onayladı üstat. “Lakin şimdi dikkatimi, bizi sabırla bekleyen Lord Davos’a vermeliyim. Yarın Kral Daeron’un <em>Dorne’u Fethi</em>’ni okumaya devam ederiz.”</p>

    <p>Prenses Shireen ve delikanlılar nazik bir şekilde veda ettiler. Çocuklar odadan ayrıldıktan sonra Üstat Pylos, Davos’a yaklaştı. “Lordum, belki siz de <em>Dorne’un Fethi</em>’nden bir bölüm denemek istersiniz?” Deri ciltli ince kitabı Davos’a doğru itti. “Kral Daeron latif bir sadelikle yazmış ve kralın tarihi kanla, mücadeleyle, kahramanlıkla dolu. Oğlunuz epey ilgilendi.”</p>

    <p>“Oğlum henüz on iki yaşında bile değil. Ben Kral Eli’yim. Mümkünse bana bir mektup daha verin.”</p>

    <p>“Nasıl arzu ederseniz lordum.” Üstat Pylos, çeşitli parşömenleri açıp tekrar bir kenara bırakarak masayı kolaçan etti. “Yeni mektup gelmedi, belki eski bir tanesi...”</p>

    <p>Davos da iyi bir hikâyeden herkes kadar keyif alırdı ama Stannis onu eğlensin diye El yapmamıştı. Onun ilk vazifesi, kralın hükmetmesine yardımcı olmaktı ve bunu yapabilmek için kuzgunların getirdiği kelimeleri anlaması gerekiyordu. Bir şeyi öğrenmenin en iyi yolu o şeyi yapmaktı; yelkenler ya da parşömenler, bir şey fark etmiyordu.</p>

    <p>“Bu işimize yarabilir.” Pylos, Davos’a bir mektup uzattı.</p>

    <p>Davos, kare şeklindeki buruşuk parşömeni açtı ve gözlerini kısarak kargacık burgacık harflere baktı. Okuma işi gözler için zordu, Davos bu kadarını erkenden öğrenmişti. Hisar’ın, en küçük harflerle yazan üstada ödül verdiğini düşünüyordu bazen. Pylos bu fikre gülmüştü ama...</p>

    <p>“<em>Beş...</em> krala,” diye okudu Davos, yazılı haline sık rastlamadığı beşte hafifçe tereddüt etmişti. “Sur’un... öte... Sur’un... ötekindeki?”</p>

    <p><em>“Ötesindeki,”</em> diye düzeltti Pylos.</p>

    <p>Davos yüzünü buruşturdu. “Sur’un Ötesindeki Kral... <em>güneye...</em> geliyor. <em>Büyük</em> bir ordunun baş... başımda...”</p>

    <p><em>“Başında.”</em></p>

    <p>“...bir ya... yaba... yabanıl ordusu. Lord Mo... Mor... Mormont, Te... Te...”</p>

    <p>“Tekinsiz. <em>Tekinsiz Orman.</em>” Pylos, parmağının ucuyla kelimelerin altını çizdi.</p>

    <p>“...Tekinsiz Orman’dan bir kuzgun gönderdi. Saldırı al... <em>altında?</em>”</p>

    <p>“Evet.”</p>

    <p>Davos kendinden memnun bir şekilde devam etti. “O zamandan beri baş... başka kuşlar da geldi... hiç... hiçbiri mektup ta... şı... mıyordu. Mormont’un bütün kü... küveti, hayır <em>kuvveti,</em> kuvvetiyle birlikte... kat... katledil... Mormont’un bütün kuvvetiyle birlikte katledildiğinden korkuyoruz...” Davos bir anda ne okuduğunun farkına vardı. Mektubu çevirdi ve mühür mumunun siyah olduğunu gördü. “Bu mektup Gece Nöbetçileri’nden gelmiş. Üstat, Kral Stannis bu mektubu gördü mü?”</p>

    <p>“Mektup ilk geldiğinde onu Lord Alester’e götürdüm. Kendisi o vakit El’di. Konuyu kraliçeyle tartıştığına inanıyorum. Bir cevap göndermek isteyip istemediğini sorduğumda bana aptallık etmememi söyledi. ‘Majesteleri kendi mücadelesinde dövüşecek adam sıkıntısı çekerken yabanıllar için bir adam bile heba edemez,’ dedi.”</p>

    <p>Bu yeterince doğruydu ve şu beş kral bahsinin Stannis’i kızdıracağına şüphe yoktu. “Sadece açlıktan kırılan bir adam bir dilenciden ekmek dilenir,” diye mırıldandı Davos.</p>

    <p>“Affedersiniz lordum?”</p>

    <p>“Bir zamanlar karımdan duyduğum bir şey.” Davos, kısaltılmış parmaklarını masanın üstüne vurdu. Sur’u ilk gördüğünde Devan’dan daha küçüktü. <em>Pençelikedi</em> isimli bir gemide Roro Uhoris’e hizmet veriyordu. Roro, Dar Deniz’in aşağısında ve yukarısında Kör Piç olarak tanınan bir Tyroshluydu ama gerçekte ne kördü ne de gayrimeşru. Kör Piç, Skagos’u geçip Titreyen Deniz’e girmiş ve daha önce bir ticaret gemisi görmemiş yüzlerce küçük körfezi ziyaret etmişti. Kürk, fildişi, kehribar ve obsidiyenle takas edilmek üzere çelik taşıyordu; kılıçlar, baltalar, miğferler, örgü zırhlar. <em>Pençelikedi</em> güneye döndüğünde ambarları tıka basa doluydu ama Fok Körfezi’nde karşılaştığı üç siyah kadırga tarafından Doğugözcüsü’ne götürülmüştü. Gemi bütün yükünü kaybetmişti. Piç de, yabanıllara silah satmak suçuyla, kafasını.</p>

    <p>Davos, kaçakçılık günlerinde Doğugözcüsü’nde ticaret yapmıştı. Kara kardeşler zorlu düşmanlardı fakat doğru yükü olan bir gemi için iyi müşterilerdi. Davos onların sikkelerini almış olabilirdi ama Kör Piç’in kafasının <em>Pençelikedi</em>’nin güvertesinde nasıl yuvarlandığını asla unutmamıştı. “Küçük bir çocukken birkaç yabanılla tanışmıştım,” dedi Üstat Pylos’a. “İyi hırsızlardı ama kötü pazarlık ediyorlardı. İçlerinden biri kamara kızımızı çalmıştı. Neticede diğer insanlar gibi görünüyorlardı, kimi güzel, kimi çirkin.”</p>

    <p>“İnsan insandır,” diye onayladı Pylos. “Okumamıza geri dönelim mi lord El’im?”</p>

    <p><em>Ben Kral Eli’yim, evet.</em> Stannis ismen Batıdiyar Kralı olabilirdi ama gerçekte Boyalı Masa Kralı’ydı. Ejderha Kayası ile Fırtına Burnu onun elindeydi ve Sallador Saan’la her an bozulabilecek bir ittifakı vardı ama hepsi buydu. Nöbet nasıl olur da yardım almak için ona el açardı? <em>Onun ne kadar güçsüz olduğunu, davasını nasıl kaybettiğini bilmiyor olabilirler.</em> “Kral Stannis’in bu mektubu hiç görmediğinden emin misiniz? Ya da Melisandre’nin?”</p>

    <p>“Evet. Mektubu onlara götüreyim mi? Hatta şimdi?”</p>

    <p>“Hayır,” dedi Davos hemen. “Mektubu Lord Alester’e götürdüğünüzde vazifenizi yerine getirdiniz.” Eğer Melisandre bu mektubu görürse... Ne demişti? <em>Adının anılmaması gereken, kuvvetini sıraya sokmaya başladı Davos Seaworth. Yakında soğuk gelecek.</em> Ve asla bitmeyen gece... Ve Stannis alevlerin içinde imgeler görmüştü; karların içinde, etrafı korkuyla dolu bir meşale çemberi.</p>

    <p>“Lordum, iyi değil misiniz?” diye sordu Pylos.</p>

    <p><em>Korkuyorum üstat,</em> diyebilirdi Davos. Salladhor Saan’ın anlattığı hikâyeyi hatırlıyordu; Azor Ahai’nin, Işık Getiren’i, çok sevdiği karısının kalbine saplayarak soğuttuğu hikâyeyi. <em>Karanlıkla savaşmak için kendi karısını öldürdü. Eğer Stannis yeniden dünyaya gelmiş Azor Ahai ise, Edric Fırtına, Nissa Nissa’nın rolünü mü oynayacak?</em> “Düşünüyordum üstat. Özür dilerim.” Bir yabanıl kralı kuzeyi fethetse ne olurdu? Kuzey Stannis’in elinde değildi ki. Majesteleri’nden, onu kral olarak tanımayı reddeden insanları savunması beklenemezdi. “Bana başka bir mektup verin. Bu mektup çok...”</p>

    <p>“...zor?” dedi Pylos.</p>

    <p><em>Yakında soğuk gelecek,</em> diye fısıldadı Melisandre, <em>ve asla bitmeyen gece.</em> “Rahatsız edici,” dedi Davos. “Çok... rahatsız edici. Başka bir mektup, lütfen.”</p>
  </div>
</body>
</html>
