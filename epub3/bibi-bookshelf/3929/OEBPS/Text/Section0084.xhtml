<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jon</h1>

    <p>Demir Emmett; dayanıklılığı, kuvveti ve kılıçtaki ustalığıyla Doğugözcüsü’nün gururu olan ince uzun, genç bir korucuydu. Jon, onunla yaptığı içtimalardan kaskatı, ağrılı bir halde ayrılıyor ve ertesi gün tepeden tırnağa çürükler içinde uyanıyordu, Jon’un istediği de tam olarak buydu. Saten, Beygir ve hatta Grenn gibilere karşı dövüşerek asla daha iyi olamayacaktı.</p>

    <p>Çoğu günler elinden gelenin en iyisini yaptığını düşünüyordu ama bugün değil. Geçen gece hemen hemen hiç uyumamıştı ve bir saat boyunca huzursuzca dönüp durduktan sonra çabalamaktan bile vazgeçmişti. Giyinmiş ve Stannis Baratheon’ın teklifiyle cebelleşerek güneş doğana kadar Sur’un tepesinde yürümüştü. Uykusuzluk şimdi etkisini gösteriyordu ve Emmett, Jon’a avlu boyunca merhametsizce saldırıyordu, art arda indirdiği uzun ve kavisli darbelerle onu topuklarının üstünde geri itiyor ve ek olarak, ara sıra ona kalkanıyla vuruyordu. Jon’un kolu darbeler yüzünden uyuşmuştu ve kör kenarlı talim kılıcı her geçen an daha ağır çekiyormuş gibi görünüyordu.</p>

    <p>Jon kılıcını indirip dövüşe son vermek üzereydi ki Emmett sahte bir alçak hamle yaptı ve kalkanının üstünden Jon’un şakağını yakalayan vahşi bir ön el vuruşu indirdi. Jon yalpaladı, darbenin kuvveti yüzünden hem miğferi hem de başı çınlıyordu. Göz aralığının ötesindeki dünya yarım kalp atımı zaman boyunca bulanıklaştı.</p>

    <p>Ve sonra yıllar gitti. Jon bir kez daha Kışyarı’ndaydı, örgü zırh ve göğüs kalkanı yerine dolgulu bir deri üstlük giyiyordu, kılıcı ahşaptı ve karşısındaki Robb’du, Demir Emmett değil.</p>

    <p>Yürümeye başladıklarından itibaren her sabah birlikte talim yapmışlardı; Kar ve Stark, Kışyarı’nın avlularında koşup kılıç sallamışlar, bağırmış ve gülmüşler, etrafta görecek kimse olmadığında ağlamışlardı. Dövüşürken küçük çocuklar değildi onlar, şövalyeler ve kudretli kahramanlardı. “Ben Ejderha Şövalyesi Aemon’ım,” diye seslenirdi Jon, “Pekâlâ, ben de Soytarı Florian’ım,” diye geri bağırırdı Robb. Ya da, “Ben Genç Ejderha’yım,” derdi Robb ve, “Ben Sör Ryam Redwyne’ım,” diye karşılık verirdi Jon.</p>

    <p>O sabah ilk olarak Jon seslenmişti. “Ben Kışyarı Lordu’yum!” diye bağırmıştı daha önce yüzlerce kez yaptığı gibi. Fakat bu sefer, Robb cevap vermişti, “Sen Kışyarı Lordu olamazsın, sen piç doğumlusun. Leydi annem senin asla Kışyarı Lordu olamayacağını söylüyor.”</p>

    <p><em>Bunu unuttuğumu sanıyordum.</em> Jon ağzındaki kanın tadını alabiliyordu, yüzüne inen darbenin akıttığı kanın.</p>

    <p>En sonunda, Halder ve Beygir onu Demir Emmett’in üstünden almak zorunda kaldı, her biri bir kolundan tutmuştu. Korucu afallamış halde yerde oturdu, kalkanı parçalara ayrılmıştı, miğferinin göz siperi çarpılmıştı ve kılıcı altı metre uzaktaydı. “Jon yeter,” diye bağırıyordu Halder, “devrildi, onu silahsız bıraktın. Yeter!”</p>

    <p><em>Hayır. Yetmez. Asla yetmez.</em> Jon kılıcını bıraktı. “Üzgünüm,” diye mırıldandı. “Emmett, yaralandın mı?”</p>

    <p>Demir Emmett hurdaya dönmüş miğferini çıkardı. “<em>Teslim olmakta</em> anlayamadığın bir taraf mı vardı Lord Kar?” Bunlar dostça söylenmişti. Emmett dost canlısı bir adamdı ve kılıçların şarkısını seviyordu. “Savaşçı beni koru,” diye inledi, “Qhorin Yarımel’in nasıl hissettiğini şimdi biliyorum.”</p>

    <p>Bu çok fazlaydı. Jon arkadaşlarının elinden kurtuldu ve tek başına silahhaneye gitti. Kulakları hâlâ Emmett’in indirdiği darbe yüzünden çınlıyordu. Jon sıraya oturdu ve başını ellerine gömdü. <em>Neden bu kadar öfkeliyim?</em> diye sordu kendine ama bu aptalca bir soruydu. <em>Kışyarı Lordu. Kışyarı Lordu olabilirim. Babamın vârisi.</em></p>

    <p>Fakat Jon’un gözlerinin önünde canlanan yüz Lord Eddard’ın yüzü değildi; Leydi Catelyn’in yüzüydü. Koyu mavi gözleri ve sert, soğuk ağzıyla bir parça Stannis’e benziyordu kadın. <em>Demir,</em> diye düşündü Jon, <em>ama kırılgan.</em> Leydi, eskiden Kışyarı’nda baktığı gibi bakıyordu Jon’a; onun Robb’u kılıçta, hesapta ya da herhangi bir şeyde geçtiği zaman baktığı gibi. <em>Sen kimsin?</em> diye soruyordu o bakış. <em>Sen buraya ait değilsin. Neden buradasın?</em></p>

    <p>Arkadaşları hâlâ talim avlusundaydı ama Jon onlarla yüzleşecek durumda değildi. Silahhaneyi arka kapıdan terk etti, kalenin iç kalelerini ve kulelerini yeraltından birbirine bağlayan tünellerden oluşan solucan yoluna varmak için dik taş basamakları indi. Hamama kadar kısa bir yol gitti, orada terini yıkamak için soğuk suya daldı ve ardından sıcak suyla dolu taş bir küvete girdi. Suyun ısısı, Jon’un kaslarındaki ağrıyı biraz azalttı ve onun Kışyarı’ndaki çamurlu gölleri düşünmesine sebep oldu, tanrı korusundaki buharlı ve köpüklü suları. <em>Kışyarı,</em> diye düşündü Jon. <em>Theon kaleyi yaktı ve yıktı ama ben onu eski haline döndürebilirim. Babam bunu isterdi şüphesiz, Robb da öyle. Kalenin harabe halinde bırakılmasını asla istemezlerdi.</em></p>

    <p>Robb’un, <em>sen Kışyarı Lordu olamazsın, sen piç doğumlusun,</em> dediğini duydu yine. Ve taş krallar granit dilleriyle homurdanıyordu. <em>Sen buraya ait değilsin. Burası senin yerin değil.</em> Jon gözlerini kapadığında solgun dalları, kırmızı yaprakları ve vakur yüzüyle yürek ağacını gördü. Büvet ağacı Kışyarı’nın kalbiydi, Lord Eddard her zaman bunu söylerdi... ama Jon, kaleyi kurtarabilmek için o kalbi kadim köklerinden sökmek ve kırmızı kadının aç ateş tanrısına yedirmek zorundaydı. <em>Buna hakkım yok,</em> diye düşündü. <em>Kışyarı eski tanrılara ait.</em></p>

    <p>Kubbeli tavandan yankılanan sesler Jon’u Kara Kale’ye geri getirdi. “Bilmiyorum,” diyordu bir adam şüpheyle kalınlaşmış bir sesle. “Belki adamı daha iyi tanısaydım... Lord Stannis onun hakkında iyi şeyler söylemiyor sana o kadarını diyeyim.”</p>

    <p>“Lord Stannis ne zaman herhangi biri hakkında iyi bir şey söyledi ki?” Sör Alliser’ın pürüzlü sesini tanımamaya imkân yoktu. “Eğer Stannis’in Lord Kumandan’ımızı seçmesine izin verirsek, adımız haricinde her şeyimizle onun sancak beyleri oluruz. Lord Tywin bunu unutmaz ve sonunda o kazanacak, bunu biliyorsun. Stannis’i halihazırda bir kez yendi, Karasu’da.”</p>

    <p>“Lord Tywin, Slynt’i tutuyor,” dedi Bowen Marsh aksi ve gergin bir ses tonuyla. “Sana onun mektubunu gösterebilirim Othell. Slynt için ‘sadık dostumuz ve hizmetkârımız’ diyor.”</p>

    <p>Jon Kar aniden ayağa kalktı ve üç adam suyun sesiyle donup kaldı. “Lordlarım,” dedi Jon buzdan bir nezaketle.</p>

    <p>“Burada ne yapıyorsun piç?” diye sordu Thorne.</p>

    <p>“Yıkanıyorum. Ama komplo planlarınızı mahvetmeme izin vermeyin.” Jon sudan çıktı, kurulandı, giyindi ve adamları yalnız bıraktı.</p>

    <p>Dışarıda, nereye gideceğine dair hiç fikri olmadığını fark etti. Bir zamanlar Yaşlı Ayı’yı ölü bir adamdan kurtardığı Lord Kumandan Kulesi’nin yanık kabuğunu geçti; Ygritte’in, yüzünde hüzünlü bir gülümsemeyle can verdiği yeri geçti; Saten ve Sağır Dick Follard’la birlikte, Magnar’ı ve onun Thennler’ini beklediği Kral Kulesi’ni geçti; büyük ahşap merdivenin yere yığılmış yanık enkazını geçti. İç kapı açıktı, Jon tünele girdi, Sur’un içine. Etrafındaki soğuğu ve başının üzerindeki buzun ağırlığını hissetti. Donal Noye ile Kudretli Mag’in dövüştüğü ve birlikte öldükleri yeri geçti, yeni dış kapıdan geçti ve tekrar soğuk, solgun gün ışığına çıktı.</p>

    <p>Ancak o zaman durdu, soluklanmak ve düşünmek için. Othell Yarwyck güçlü hükümlerin adamı değildi; konunun ahşap, taş ve harç olduğu zamanlar dışında. Yaşlı Ayı bunu biliyordu. <em>Thorne ve Mallister onu etki altına alacak, Yarwyck, Lord Janos’u destekleyecek ve Lord Janos, Lord Kumandan seçilecek. Peki bu, bana Kışyarı’ndan başka ne seçenek bırakıyor?</em></p>

    <p>Sur’a çarpan rüzgâr Jon’un pelerinini havalandırdı. Jon buzdan gelen soğuğu hissedebiliyordu, bir ateşten gelen ısı misali. Başlığını kafasına geçirdi ve yürümeye devam etti. Akşam olmak üzereydi, güneş batıda alçalıyordu. Yüz metre ileride, hendeklerden, sivri kazıklardan ve yüksek ahşap çitlerden oluşan çember biçimli kamp vardı, Kral Stannis yabanıl esirleri oraya hapsetmişti. Sur’un dibinde ölen özgür insanların, kocaman devlerin ve küçük Boynuzayak adamlarının zafer sahipleri tarafından aynı şekilde yakıldığı üç büyük ateş çukuru Jon’un solundaydı. Ölüm sahası, kavrulmuş otlardan ve sertleşmiş ziftten ibaret bir ıssızlıktı ama Mance’in insanları diğer yerlerde kendilerinden izler bırakmışlardı; bir çadırın parçası olabilecek parçalanmış bir hayvan derisi, bir devin tokmağı, bir köpek arabasının tekerleği, kırık bir mızrak, bir mamut pisliği yığını. Jon, Tekinsiz Orman’ın kıyısında, eskiden çadırların olduğu yerde bir meşe ağacı kökü buldu ve oturdu.</p>

    <p><em>Ygritte bir yabanıl olmamı istedi. Stannis, Kışyarı Lordu olmamı istiyor. Peki ben ne istiyorum?</em> Güneş gökyüzünden aşağı süründü ve Sur’un batıdaki tepelere doğru kıvrıldığı yerde duvarın arkasına gömüldü. Jon, yüksek ve engin buzun, gün batımının kırmızılarını ve pembelerini alışını izledi. <em>Lord Janos tarafından bir dönek olmak suçuyla asılmayı mı, yoksa yeminlerimi unutup Val’le evlenmeyi ve Kışyarı Lordu olmayı mı tercih edeceğim?</em> Böyle düşününce kolay bir seçim gibi görünüyordu... Ygritte hâlâ hayatta olsaydı daha kolay bir seçim olabilirdi gerçi. Val, Jon için bir yabancıydı. Güzel bir kız olduğuna şüphe yoktu ve Mance Rayder’ın kraliçesinin kardeşiydi ama yine de...</p>

    <p><em>Onun aşkını isteseydim onu çalmam gerekirdi, fakat bana çocuklar verebilir. Bir gün kollarımda kendi kanımı taşıyan bir oğul tutabilirim.</em> Bir oğul sahibi olmak Jon Kar’ın düşlemeye cesaret edemediği bir şeydi, hayatını Sur’da geçirmeye karar verdiğinden beri. <em>Adını Robb koyabilirim. Val, ablasının oğlunu yanında tutmak ister ama çocuğu Kışyarı’nda büyütebiliriz, Şebboy’un oğlunu da. Sam yalan söylemek zorunda kalmaz. Şebboy için de bir yer buluruz, Sam yılda birkaç kez gelip onu ziyaret eder. Mance’in ve Craster’ın oğulları kardeş olarak büyür, bir zamanlar benim Robb’la büyüdüğüm gibi.</em></p>

    <p>Jon bunu istiyordu, artık biliyordu. Daha önce hiçbir şeyi istemediği kadar istiyordu. <em>Her zaman istedim,</em> diye düşündü suçluluk duygusuyla. <em>Tanrılar beni affetsin.</em> Jon’un içindeki açlıktı bu, bir ejderhacamı bıçak kadar keskindi. Açlık... Jon hissedebiliyordu. İhtiyaç duyduğu yemekti bu, avdı, korku kokan bir karaca ya da gururlu ve cüretkâr bir geyikti. Jon’un öldürmeye, karnını taze etle ve sıcak kanla doldurmaya ihtiyacı vardı. Ağzı bu düşünceyle sulandı.</p>

    <p>Jon neler olduğunu anlamadan önce uzunca bir an geçti. Anladığında ayağa fırladı. <em>“Hayalet?”</em> Ormana doğru döndü ve işte geliyordu, sessiz adımlarla yeşil karanlıktan çıkıyordu, açık ağzından ılık ve beyaz soluklar yükseliyordu. <em>“Hayalet!”</em> diye bağırdı Jon ve ulu kurt koşmaya başladı. Eskisinden zayıftı ama daha büyüktü ve çıkardığı tek ses, ayaklarının altında ezilen ölü yaprakların çıtırtısıydı. Jon’a ulaştığında zıpladı. Gökyüzünde yıldızlar belirirken, kahverengi otların ve uzun gölgelerin arasında güreştiler. Hayalet, Jon’un koluyla uğraşmayı bıraktığında, “Tanrılar, kurt, nerelerdeydin?” dedi Jon. “Ölüp beni bıraktığını sandım, Robb, Ygritte ve diğerleri gibi. Sur’u tırmandığımdan beri seni hissedemedim, rüyalarımda bile.” Ulu kurdun verecek cevabı yoktu ama ıslak bir eğeye benzeyen diliyle Jon’un yüzünü yaladı, gözleri günün son ışığını yakaladı ve iki kırmızı güneş gibi ışıldadı.</p>

    <p><em>Kırmızı gözler,</em> diye fark etti Jon, <em>ama Melisandre’nin gözleri gibi değil. Kırmızı gözler, kırmızı ağız, beyaz kürk. Kan ve kemik, bir yürek ağacı gibi. Bu hayvan eski tanrılara ait.</em> Ve bütün ulu kurtların içinde yalnızca bu kurt beyazdı. Robb ve Jon yaz karlarının arasında altı yavru bulmuşlardı; beş yavru gri, siyah ve kahverengiydi, Starklar için beş yavru. Ve bir beyaz yavru, Kar gibi beyaz.</p>

    <p>Jon cevabını almıştı artık.</p>

    <p>Kraliçenin adamları Sur’un altında gece ateşlerini tutuşturuyordu. Jon, Melisandre’nin kralla birlikte tünelden çıktığını gördü. Kırmızı kadın, karanlığı uzakta tutacağına inandığı dualara liderlik edecekti. “Gel Hayalet,” dedi Jon, kurda. “Benimle gel. Aç olduğunu biliyorum. Bunu hissediyorum.” Birlikte kapıya doğru koştular, alevden pençelerini gecenin kara karnına uzatan gece ateşinin etrafından dolaştılar.</p>

    <p>Kralın adamları Kara Kale’nin avlularında dolaşıyordu. Jon geçerken durdular ve ağızları açık halde ona baktılar. <em>Daha önce hiçbiri ulu kurt görmemiş,</em> diye fark etti Jon, Hayalet, güneyin yeşil ormanlarında dolaşan sıradan kurtlardan iki kat büyüktü. Jon silahhaneye doğru yürürken tesadüfen yukarı baktı ve kule penceresinde duran Val’i gördü. <em>Üzgünüm,</em> diye düşündü. Seni oradan çalacak adam ben değilim.</p>

    <p>Talim avlusunda, meşaleler ve uzun mızraklar taşıyan bir düzine kral adamıyla karşılaştı. Adamların çavuşu Hayalet’e baktı ve kaşlarını çattı, birkaç asker mızraklarını indirdiler, sonra çavuş, “Kenara çekilin ve geçmelerine izin verin,” dedi. Jon’a döndü. “Akşam yemeğine geç kaldın.”</p>

    <p>“Öyleyse yolumdan çekilin sör,” diye karşılık verdi Jon ve adam çekildi.</p>

    <p>Jon, daha basamakların başına bile varmadan gürültüyü duydu; yükselmiş sesler, küfürler, masayı yumruklayan biri. Kimsenin dikkatini çekmeden mahzene girdi. Kara kardeşler sıraları ve masaları doldurmuştu ama oturanlardan çok ayakta duran ve bağıranlar vardı, üstelik kimse yemek yemiyordu. Yemek yoktu. <em>Burada neler oluyor?</em> Lord Janos Slynt dönekler ve ihanetler hakkında bağırıyordu. Demir Emmett, elinde çıplak bir kılıçla bir masanın üstünde duruyordu. Üçparmak Hobb, Gölge Kule’den bir korucuya küfür ediyordu... Doğugözcüsü’nden bir adam sessizlik sağlamak için yumruğunu habire masaya vuruyordu ama bu yaptığı kubbeli tavanda yankılanan gürültüyü arttırmaktan başka bir işe yaramıyordu.</p>

    <p>Jon’u ilk gören Pyp’ti. Hayalet’i görünce sırıttı, iki parmağını ağzına soktu ve sadece bir oyuncunun oğlunun çalabileceği gibi bir ıslık çaldı. Tiz ses, gürültünün içinden bir kılıç gibi geçti. Jon masalara doğru yürürken daha çok kardeş onu fark etti ve sessizleşti. Mahzen boyunca bir sükûnet yayıldı, sonunda Jon’un taş zeminde tıkırdayan adımlarından ve şöminedeki kütüklerin yumuşak çıtırtısından başka bir şey duyulmuyordu.</p>

    <p>Sör Alliser sessizliği kırdı. “Dönek, bizi varlığıyla onurlandırdı nihayet.”</p>

    <p>Lord Janos’un yüzü kırmızıydı ve adam titriyordu. <em>“Canavar,”</em> dedi soluğu kesilerek. “Bakın! Yarımel’in canını alan canavar. Aramızda bir varg dolaşıyor kardeşlerim. <em>BİR VARG!</em> Bu... bu <em>yaratık</em> bizim liderimiz olmaya uygun değil. Bu <em>canavar</em> yaşamaya uygun değil!”</p>

    <p>Hayalet dişlerini gösterdi ama Jon elini kurdun başına koydu. “Lordum,” dedi, “bana burada neler olduğunu söyler misiniz?”</p>

    <p>Üstat Aemon salonun en arkasından cevap verdi. “Adın Lord Kumandan olarak öne sürüldü Jon.”</p>

    <p>Bu o kadar saçmaydı ki Jon gülümsemek zorunda kaldı. Arkadaşlarına bakarak, “Kim tarafından?” dedi. Pyp’in şakalarından biriydi şüphesiz. Fakat Pyp omuzlarını silkti ve Grenn başını iki yana salladı. Ayağa kalkan Efkârlı Edd oldu. “Benim tarafımdan. Evet, bir arkadaşa yapılmayacak kadar korkunç bir şey lakin senin olman, benim olmamdan iyidir.”</p>

    <p>Lord Janos tekrar tükürükler saçarak konuşmaya başladı. “Bu, bu tam bir rezalet. Bu <em>oğlanı</em> asmamız gerek. Evet! Onu asalım. Onu bir dönek ve varg olduğu için asalım derim, arkadaşı Mance Rayder’la birlikte. Lord <em>Kumandan</em> mı? Buna izin vermeyeceğim. Buna katlanmayacağım!”</p>

    <p>Cotter Turna ayağa kalktı. “<em>Sen</em> katlanmayacaksın? Şu altın pelerinlileri senin kahrolası kıçını yalasınlar diye eğitmiş olabilirsin ama şimdi siyah bir pelerin giyiyorsun.”</p>

    <p>“Yeminini etmiş bir adam olduğu sürece her kardeş, herhangi bir ismi, değerlendirilmek üzere öne sürebilir,” dedi Sör Denys Mallister. “Tollett de kendi hakları dâhilinde davranıyor lordum.”</p>

    <p>Bir düzine adam aynı anda konuşmaya başladı, her biri ötekinin sesini boğmaya çalışıyordu ve çok geçmeden salon tekrar gürültüyle doldu. Bu sefer Sör Alliser Thorne masanın üstüne çıktı ve sessizlik sağlamak için yumruğunu kaldırdı. <em>“Kardeşlerim!”</em> diye bağırdı, “bu bize hiçbir şey kazandırmaz. Oylama yapalım derim. Kral Kulesi’ni alan şu kral, bir seçim yapmadan evvel bir şey yemememiz ve buradan ayrılmamamız için bütün kapılara adamlar dikti. Peki öyle olsun! Seçeceğiz, tekrar seçeceğiz, gerekirse bütün gece seçeceğiz, ta ki bir lordumuz olana kadar... lakin nişanlarınızı kazana atmadan önce, Baş İnşaatçı’mızın bizlere söyleyecek bir şeyi olduğuna inanıyorum.”</p>

    <p>Othell Yarwyck, kaşlarını çatmış bir halde ağır ağır ayağa kalktı. İri inşaatçı uzun çenesini ovdu ve. “Pekâlâ, çekiliyorum,” dedi. “Beni istiyor olsaydınız, seçmek için on şansınız vardı ve seçmediniz. Daha doğrusu yeterli çoğunluğunuz seçmedi. Benim için nişan atan kardeşlerin, şimdi Lord Janos’u seçmesi gerektiğini söyleyecektim...”</p>

    <p>Sör Alliser başıyla onayladı. “En iyi seçeneğimiz Lord Slynt...”</p>

    <p>“<em>Bitirmemiştim</em> Alliser,” diye şikâyet etti Yarwyck. “Lord Slynt, Kral Toprakları’nda Şehir Muhafızları’nı komuta etti, bunu hepimiz biliyoruz, ayrıca Harrenhal Lordu idi.”</p>

    <p>“Harrenhal’u hiç <em>görmedi,</em>” diye bağırdı Cotter Turna.</p>

    <p>“Evet, aynen öyle,” dedi Yarwyck. “Her neyse, şimdi burada duruyorum ve Janos Slynt’in iyi bir tercih olacağını neden düşündüğümü hatırlayamıyorum. Böyle bir tercih, Kral Stannis’in ağzına bir yumruk indirmeye benzer ve bu bizim ne işimize yarar anlamıyorum. Kar daha iyi olabilir. Daha uzun zamandır Sur’da, Benjen Stark’ın yeğeni ve Yaşlı Ayı’nın yaveriydi.” Yarwyck omuzlarını silkti. “Beni seçmemeye dikkat edin de kimi isterseniz seçin.” Yerine oturdu.</p>

    <p>Jon, Janos Slynt’in kırmızıdan mora döndüğünü gördü ama Sör Alliser Thorne’un benzi atmıştı. Doğugözcüsü adamı yine masayı yumrukluyordu fakat bu sefer kazan için bağırıyordu. Adamın bazı arkadaşları da ona katıldı. Bir ağızdan, <em>“Kazan!”</em> diye kükrediler. <em>“Kazan, kazan, KAZAN!”</em></p>

    <p>İki büyük kulbu olan, ağır kapaklı ve geniş belli kazan, şöminenin yanındaki köşedeydi. Üstat Aemon, Sam’le Clydas’a bir şey söyledi, iki delikanlı köşeye gitti, kulpları tuttu ve kazanı bir masanın üstüne sürükledi. Bazı kardeşler nişan varillerinin başında kuyruğa girmeye başlamıştı, Clydas kazanın kapağını kaldırdı ki az kalsın ayağının üstüne düşürüyordu. Kazanın içinden, boğuk bir çığlık ve kanat sesleriyle birlikte iri bir kuzgun fırladı. Yukarı doğru kanat çırptı, belki kirişleri arıyordu, belki de kaçmak için bir pencere, fakat mahzende kiriş yoktu, pencere de. Kuzgun kapana kısılmıştı. Yüksek sesle gaklayarak salonda bir tur attı, iki, üç. Jon, Samwell Tarly’nin bağırdığını duydu, “Bu kuşu tanıyorum! Bu Lord Mormont’un kuzgunu!”</p>

    <p>Kuzgun, Jon’a en yakın olan masaya kondu. <em>“Kar,”</em> diye gakladı. Yaşlı bir kuştu, pis ve dağınıktı. <em>“Kar,”</em> dedi tekrar. <em>“Kar, kar, kar.”</em> Masanın ucuna doğru yürüdü, tekrar kanatlarını açtı ve Jon’un omzuna uçtu.</p>

    <p>Lord Janos Slynt bir <em>güm</em> sesiyle yığılır gibi yerine oturdu ama Sör Alliser mahzeni alaycı kahkahalarla doldurdu. “Sör Domuzcuk hepimizin aptal olduğunu sanıyor kardeşlerim,” dedi. “Bu küçük numarayı kuşa o öğretti. Kuşların hepsi kar diyor, kuşluğa çıkın ve kendi kulaklarınızla duyun. Mormont’un kuzgunu daha çok kelime biliyordu.”</p>

    <p>Kuzgun kafasını yana eğdi ve Jon’a baktı. <em>“Mısır?”</em> dedi umutla. Ne mısır ne de cevap aldığında gakladı ve mırıldandı, <em>“Kazan? Kazan? Kazan?”</em></p>

    <p>Geri kalanı mızrak uçlarıydı, bir mızrak ucu sağanağı, bir mızrak ucu seli. Son birkaç taşı, deniz kabuğunu ve bakır meteliği boğmaya yetecek kadar mızrak ucu.</p>

    <p>Sayım bittiğinde, Jon kendini kardeşlerle sarılmış halde buldu. Kimi sırtına vuruyor ve kimi o gerçek bir lordmuş gibi önünde diz çöküyordu. Saten, Öküz Owen, Halder, Kurbağa, Eksik Çizme, Dev, Mully, Kral Ormanı’ndan Ulmer, Tatlı Donnel Tepe ve elli kardeş daha Jon’un etrafında toplanmıştı. “Tanrılar merhamet edin, Lord Kumandan’ımız hâlâ kundak bezine sarılı,” dedi Demir Emmett. “Umarım bu, bir dahaki talimimizde sizi iyice benzetemeyeceğim anlamına gelmiyordur lordum.” Üçparmak Hobb, Jon’un hâlâ kardeşlerle mi yemek yiyeceğini, yoksa yemeğinin çalışma odasına mı istediğini sordu. Hatta Bowen Marsh geldi ve Lord Kar’ın arzusu o doğrultuda olursa, görevine Baş Kâhya olarak devam etmekten mutluluk duyacağını söyledi.</p>

    <p>“Lord Kar,” dedi Cotter Turna, “bu işi yüzüne gözüne bulaştırırsan ciğerini sökerim ve soğanla birlikte çiğ çiğ yerim.”</p>

    <p>Sör Denys Mallister daha nazikti. “Genç Samwell’in benden istediği şey zordu,” diye itiraf etti yaşlı şövalye. “Lord Qorgyle seçildiğinde, ‘Sorun değil, o senden daha uzun zamandır Sur’da, senin vaktin gelecek,’ dedim kendime. Lord Mormont seçildiğinde, ‘O güçlü ve ateşli bir adam lakin yaşlı, senin vaktin hâlâ gelebilir,’ diye düşündüm. Ama siz yarı çocuksunuz Lord Kar ve ben vaktimin asla gelmeyeceğini bilerek Gölge Kule’ye dönmek zorundayım.” Yorgun bir ifadeyle gülümsedi. “Beni pişman halde ölmek zorunda bırakmayın. Amcanız büyük bir adamdı. Lord babanız ve büyükbabanız da öyle. Sizden daha azını beklemiyorum.”</p>

    <p>“Evet,” dedi Cotter Turna. “Kralın adamlarına meselenin çözüldüğünü ve lanet yemeğimizi istediğimizi söyleyerek işe başlayabilirsin.”</p>

    <p><em>“Yemek,”</em> diye bağırdı kuzgun. <em>“Yemek, yemek.”</em></p>

    <p>Kardeşler kralın adamlarına seçimden bahsettiğinde, adamlar kapının önünden çekildi ve Üçparmak Hobb’la altı yardımcısı yemekleri getirmek için mutfağa gitti. Jon yemek için beklemedi. Omzunda kuzgun, arkasında Hayalet’le birlikte, rüya mı gördüğünü düşünerek kalenin bir ucundan diğer ucuna yürüdü. Pyp, Grenn ve Sam gevezelik ederek onun peşinden geliyordu ama Grenn, “Sam yaptı,” diye fısıldayana kadar Jon çocukların tek kelimesini duymamıştı. “Sam yaptı!” dedi Pyp. Pyp yanında bir şarap matarası getirmişti, koca bir yudum şarap içti ve şakımaya başladı. “Sam, Sam, büyücü Sam, muhteşem Sam, harika Sam, Sam yaptı. Peki kuzgunu ne ara kazanın içine sakladın? Onun Jon’a gideceğini nasıl bildin? Eğer kuş Janos Slynt’in şişko kafasına konsaydı her şey mahvolurdu.”</p>

    <p>“Kuşla hiç ilgim yok,” diye ısrar etti Sam. “Kazanın içinden çıktığında az kalsın altımı ıslatıyordum.”</p>

    <p>Jon güldü, nasıl gülündüğünü hâlâ hatırlıyor olmasına şaşırarak. “Hepiniz çılgın aptallarsınız, bunu biliyor musunuz?”</p>

    <p>“Biz mi?” dedi Pyp. “<em>Bize</em> mi aptal diyorsun? Gece Nöbetçileri’nin dokuz yüz doksan sekizinci Lord Kumandan’ı olarak seçilen biz değiliz. Biraz şarap içsen iyi olur Lord Jon. Bence çok şarap isteyeceksin.”</p>

    <p>Jon Kar matarayı arkadaşının elinden aldı ve bir yudum şarap içti. Ama yalnızca bir yudum. Sur onundu, gece karanlıktı ve Jon bir kralla yüzleşmek zorundaydı.</p>
  </div>
</body>
</html>
