<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Daenerys</h1>

    <p>Durgun mavi suların üzerinden davulların kararlı vuruşları ve küreklerin yumuşak ıslıkları geliyordu. Büyük göke, kadırgaların peşinde kükredi. Gemilerin arasındaki ağır halat iyice gerildi. <em>Balerion</em>’un sönmüş yelkenleri, geminin direklerinden perişan bir halde sarkıyordu. Buna rağmen, bulutsuz mavi gökyüzünde kovalamaca oynayan ejderhalarını üst güverteden izleyen Daenerys Targaryen daha önce hiç olmadığı kadar mutluydu.</p>

    <p>Dothraklar denize <em>zehirli su</em> diyordu, atlarının içemediği sulara güvenmiyorlardı. Üç geminin Qarth’tan demir aldığı gün, Dothraklar’ın Pentos’a değil de cehenneme yelken açtığını sanabilirdi insan. Dany’nin genç ve cesur kansüvarileri kocaman olmuş gözleriyle gittikçe küçülen kıyı şeridine bakmıştı, üçü de diğer ikisinin önünde korkaklık göstermemeye kararlıydı. Irri ve Jhiqui umutsuzca küpeşteye tutunmuş, her küçük dalgada denize kusmuşlardı. Dany’nin küçük <em>khalasar</em>’ının diğer insanları güvertenin altında kalmıştı; ürkekçe kişneyen atlarının arkadaşlığını, gemilerin etrafını saran topraksız ve dehşet verici dünyaya tercih etmişlerdi. Yolculuğun altıncı gününde ani bir fırtınayla sarıldıklarında, güvertenin altındaki bölmelerden gelen sesleri duymuştu Dany; <em>Balerion</em>’un her yükselip sallanışında atlar tekme atıp kişniyor, süvariler tiz ve titrek sesleriyle dua ediyorlardı.</p>

    <p>Ama Dany’yi hiçbir fırtına korkutamazdı. <em>Daenerys Fırtınadadoğan</em> derlerdi ona; dışarıda Batıdiyar tarihindeki fırtınaların en büyüğü ulurken, soğuk Ejderha Kayası’nda uluyarak gelmişti dünyaya, öyle amansız bir fırtınaydı ki, kale duvarlarındaki gargoyleleri söküp atmış, Dany’nin babasının donanmasını kıymıklara ayırmıştı.</p>

    <p>Dar Deniz genelde fırtınalı olurdu ve Dany küçük bir kızken elli kez geçmişti bu suları, bir Özgür Şehir’den diğerine, İşgalci’nin bıçağından yarım adım önde kaçıp durmuştu. Denizi seviyordu. Havadaki keskin tuz kokusunu ve üzerinde masmavi bir gökyüzü kubbesinden başka bir şey olmayan uçsuz bucaksız ufukları seviyordu. Deniz, kendisini küçücük ve aynı zamanda özgür hissettiriyordu Dany’ye. Dalgaları gümüşi mızraklar gibi yararak <em>Balerion</em>’un yanında yüzen yunusları seviyordu ve arada sırada gördüğü uçan balıkları. Denizcileri bile seviyordu Dany, bütün şarkıları ve hikâyeleriyle birlikte. Bir keresinde, Braavos’a yaptıkları bir yolculuk sırasında, fırtınayla şişen muazzam, yeşil bir yelkenle cebelleşen gemi mürettebatını izlemiş ve bir denizci olmanın ne kadar harika olacağını düşünmüştü. Ama bunu Viserys’e söylediğinde, Dany çığlık atana kadar saçlarını burmuştu ağabeyi. “Sen ejderhanın kanısın,” diye bağırmıştı kardeşine. “Bir <em>ejderha,</em> pis kokulu bir balık değil.”</p>

    <p><em>Bu konuda aptallık ediyordu ve daha pek çok konuda,</em> diye düşündü Dany. <em>Daha akıllı ve sabırlı davransaydı, kanunlarla ona ait olan tahtı almak için batıya yelken açan o olurdu.</em> Viserys aptal ve habisti, Dany bunu anlamıştı nihayet ama yine de zaman zaman özlüyordu ağabeyini. Sonunda dönüştüğü zayıf ve zalim adamı değil; Dany’ye Yedi Krallık hakkında hikâyeler anlatan ve tacını aldığında hayatlarının nasıl da güzel olacağından bahseden çocuğu.</p>

    <p>Geminin kaptanı Dany’nin yanında belirdi. “Keşke bu <em>Balerion</em> da adını aldığı ejderha gibi havalanabilseydi Majesteleri,” dedi, ağır bir Pentos aksanıyla piç Valyria dilinde konuşmuştu. “O zaman ne kürek çekmek, ne gemileri birbirine bağlamak, ne de rüzgâr için dua etmek zorunda kalırdık.”</p>

    <p>“Aynen öyle kaptan,” diye karşılık verdi Dany gülümseyerek, adamı kendi tarafına çekebildiği için memnundu. Kaptan Groleo, tıpkı efendisi Illyrio Mopatis gibi yaşlı bir Pentosluydu, gemisinde üç ejderha taşıyacağını öğrendiğinde bakire bir kız gibi huzursuzlanmıştı. Bir yangına karşı, geminin küpeştelerinde deniz suyuyla dolu elli kova asılıydı. Groleo yolculuğun başında ejderhaların kafese kapatılmasını istemişti ve Dany de adamın korkularını dindirmek için buna razı olmuştu ama daha sonra ejderhaların ızdırabı öyle elle tutulur hale gelmişti ki Dany fikrini değiştirip hayvanların özgür bırakılması için ısrar etmişti.</p>

    <p>Şimdi Kaptan Groleo bile bu karardan memnundu. Küçük bir yangın çıkmış ve kolayca söndürülmüştü ama buna karşılık <em>Balerion</em>’da, <em>Saduelon</em> adıyla yüzdüğü zamankinden çok daha az fare vardı. Ve en başta meraklı oldukları kadar korkak olan denizciler “bizim ejderhalar” dedikleri hayvanlarla tuhaf bir şekilde gurur duymaya başlamıştı. Kaptanından aşçı yamağına kadar içlerindeki her adam, üç ejderhanın gökyüzünde süzülüşünü izlemeye bayılıyordu... ama hiçbiri Dany kadar olamazdı.</p>

    <p><em>Onlar benim çocuklarım,</em> dedi Dany kendine. <em>Ve maegi doğru söylediyse, onlar sahip olacağım tek çocuklar.</em></p>

    <p>Viserion’un pulları taze süt yağı rengindeydi; altın renkli boynuzları, kanat kemikleri ve omurgası güneşin altında metal kadar ışıltılı parlıyordu. Rhaegal yaz yeşilinden ve sonbahar bronzundan yaratılmıştı. Gemilerin üzerinde geniş daireler çizerek uçuyorlardı; yükseğe, daha yükseğe. Her biri diğerinden daha yükseğe tırmanmaya çalışıyordu.</p>

    <p>Ejderhaların her zaman alttan saldırmayı tercih ettiğini öğrenmişti Dany. İçlerinden biri, diğeriyle güneşin arasına girdiğinde, güneşi engellenen ejderha kanatlarını katlayıp çığlık atarak dalışa geçiyor ve saldırdığı ejderhayla birlikte pullu, yuvarlak bir düğüm halinde düşmeye başlıyordu, o sırada çeneleri açılıp kapanıyor ve kuyrukları birer kamçı gibi savruluyordu. Bunu ilk kez yaptıklarında, Dany onların birbirlerini öldürmeye niyetli olduğundan korkmuştu ama sadece oyun oynuyorlardı. Çok zaman geçmeden denize çarpıp ayrılıyor ve çığlık atıp tıslayarak tekrar havalanıyorlardı. Kanatları havayı döverken bedenlerinden tuzlu su buharı yükseliyordu. Drogon da gökyüzündeydi ama görünmüyordu; millerce önde ya da millerce arkada olabilirdi, avlanıyordu.</p>

    <p>Dany’nin Drogon’u her zaman açtı. <em>Aç ve hızla büyüyor. Bir, belki de iki yıl içinde sırtına binip sürülecek kadar olacak. O zaman büyük tuzlu denizi geçmek için gemilere ihtiyaç duymayacağım.</em></p>

    <p>Ama o zaman henüz gelmemişti. Rhaegal ve Viserion birer küçük köpek boyutundaydı, Drogon biraz daha iriydi ve herhangi bir köpek üçünden de ağır gelirdi; kanattan, boyundan ve kuyruktan ibaret ejderhalar göründüklerinden daha hafiflerdi. Daenerys Targaryen eve gitmek için ahşaba, rüzgâra ve branda bezine güvenmek zorundaydı.</p>

    <p>Ahşap ve branda bezi şu ana kadar Dany’ye iyi hizmet etmişti ama rüzgâr hain çıkmıştı. Tam altı gün ve altı gece boyunca rüzgârsızlıktan yol alamamışlardı ve şimdi yedinci gün gelmişti, hâlâ yelkenleri dolduracak bir parça esinti yoktu. Şükür ki Yargıç Illyrio’nun gönderdiği gemilerden ikisi, yüzer tane küreği ve güçlü kürekçileri olan ticaret kadırgalarıydı. Büyük göke <em>Balerion</em> farklı tondan çalınan bir şarkıydı; büyük ambarları ve kocaman yelkenleri olan, geniş kirişli ve son derece ağır bir gemiydi ama durgun denizde çaresizdi. Gökeyi <em>Vhagar</em> ve <em>Meraxes</em>’ten uzatılan halatlar çekiyordu ve bu yüzden acı çektirecek kadar ağır yol alıyorlardı. Üç gemi de kalabalıktı ve yükleri ağırdı.</p>

    <p>“Drogon’u göremiyorum,” dedi Sör Jorah Mormont üst güvertede Dany’ye katıldığında. “Yine mi kayıp?”</p>

    <p>“Kayıp olan bizleriz sör, Drogon bu ıslak sürünüşü benden fazla sevmiyor.” Kardeşlerinden daha cesur olan siyah Drogon, kanatlarını suyun üzerinde deneyen ilk ejderhaydı, bir gemiden diğerine ilk o uçmuştu, bir bulutun içinde ilk o kaybolmuştu... ve ilk öldüren oydu. Bir ateş mızrağıyla vurulduktan kısa zaman sonra su yüzüne çıkan uçan balıklar parçalanıp yutulmuşlardı. “Ne kadar büyük olacak?” diye sordu Dany merakla. “Biliyor musun?”</p>

    <p>“Yedi Krallık’ta ejderhalarla ilgili hikâyeler anlatılır, dev deniz canavarlarını denizden çekip alacak kadar büyük olurlarmış.”</p>

    <p>Dany güldü. “İzlemesi fevkalade bir manzara olur.”</p>

    <p>“Bunlar sadece hikâye <em>Khaleesi,</em>” dedi sürgün şövalye. “Binlerce yıl önce yaşamış yaşlı ve bilge ejderhalardan bahsediyorlar.”</p>

    <p>“Pekâlâ, bir ejderha ne kadar <em>yaşar?</em>” Viserion kanatlarını ağır ağır çırpıp gevşek kanatları hafifçe kımıldatarak geminin üstüne doğru süzülürken Dany yukarı baktı.</p>

    <p>Sör Jorah omuzlarını silkti. “Bir ejderhanın ömrü bir insanın ömründen kat kat uzundur ya da şarkılar böyle olduğuna inanmamızı sağladı... ama Yedi Krallık’ın en iyi bildiği ejderhalar Targaryen Hanedanı’nın ejderhalarıydı. Savaş için yetiştirilmişlerdi ve savaşta öldüler. Bir ejderhayı katletmek kolay iş değildir ama mümkündür.”</p>

    <p>Geminin başını süsleyen büstün yanında duran Yaver Beyazsakal onlara döndü, zayıf eli sert ağaçtan yapılmış uzun bastonunun sapında kıvrılmıştı. “Kara Dehşet Balerion, Arabulucu Jaehaerys’in hükümdarlığı sırasında öldüğünde iki yüz yaşındaydı. Öyle büyüktü ki bir yaban öküzünü bütün halinde yutabilirdi. Bir ejderhanın büyümesi asla durmaz Majesteleri, yiyeceğe ve özgürlüğe sahip olduğu sürece,” dedi. Yaverin adı Arstan’dı fakat Güçlü Belwas adamın ak sakallarından ötürü ona Beyazsakal adını takmıştı, şimdi hemen herkes yaşlı yaveri bu isimle çağırıyordu. Beyazsakal, Sör Jorah’tan uzundu fakat onun kadar kaslı değildi, gözleri soluk maviydi, uzun sakalları kar kadar beyaz ve ipek kadar inceydi.</p>

    <p>“Özgürlük mü?” diye sordu Dany merakla. “Ne demek istiyorsun?”</p>

    <p>“Atalarınız, ejderhaları için Kral Toprakları’nda muazzam bir kale yükseltmişti. Adı Ejderha Çukuru’dur. Şimdi bir enkaz olmasına rağmen hâlâ Rhaenys Tepesi’nde durur. Kraliyet ejderhaları eski zamanlarda orada yaşardı, muazzam büyüklükte mağaramsı bir yerdi. Demir kapıları o kadar genişti ki, otuz atlı şövalye yan yana dizilmiş halde kapılardan geçebilirdi. Buna rağmen, çukur ejderhalarının hiçbirinin atalarının boyutlarına ulaşamadığı görüldü. Üstatlar bunun sebebinin, çevrelerindeki duvarlar ve başlarının üstündeki büyük kubbe olduğunu söyledi.”</p>

    <p>“Eğer duvarlar yüzünden küçük kalıyor olsaydık, köylüler minicik ve krallar dev gibi olurdu,” dedi Sör Jorah. “Kümeslerde doğmuş dev adamlar ve kalelerde yaşayan cüceler gördüm.”</p>

    <p>“İnsanlar insandır,” diye karşılık verdi Beyazsakal. “Ejderhalar ejderhadır.”</p>

    <p>Sör Jorah küçümser şekilde güldü. “Ne kadar bilgece bir yorum.” Sürgün şövalye, yaşlı adamdan hoşlanmıyordu ve bunu en baştan belli etmişti. “Hem, ejderhalar hakkında ne bilirsin ki sen?”</p>

    <p>“Az şey, bu doğru. Ama Kral Aerys’in Demir Taht’ta oturduğu günlerde, bir süre için Kral Toprakları’na hizmet ettim ve taht odasındaki duvarlardan aşağı bakan ejderha kafataslarının altında yürüdüm.”</p>

    <p>“Viserys o kafataslarından bahsederdi,” dedi Dany. “İşgalci onları aldı ve gözden uzağa kaldırdı. Çalıntı tahtında otururken ejderhalar tarafından izlenmeye tahammül edemiyordu.” Beyazsakal’ı yanına çağırdı. “Kral babamla tanıştın mı hiç?” Kral İkinci Aerys, kızı doğmadan önce ölmüştü.</p>

    <p>“O şerefe nail oldum Majesteleri.”</p>

    <p>“İyi ve nazik biri olduğunu düşündünüz mü?”</p>

    <p>Beyazsakal duygularını gizlemek için elinden gelenin en iyisini yaptı ama hisleri yüzünden açıkça okunuyordu. “Kral... çoğu kez latifti.”</p>

    <p>“Çoğu kez?” Dany gülümsedi. “Ama her zaman değil?”</p>

    <p>“Düşmanı olduğunu düşündüğü kişilere karşı epey haşin davranabiliyordu.”</p>

    <p>“Akıllı bir adam bir kralı asla düşmanı yapmaz,” dedi Dany. “Ağabeyim Rhaegar’ı da tanır mıydınız?”</p>

    <p>“Kimsenin Prens Rhaegar’ı tam anlamıyla tanımadığı söylenirdi. Onu bir turnuvada görme ayrıcalığına sahip oldum ama genelde gümüş telli arpını çalarken duyardım onu.”</p>

    <p>Sör Jorah homurdandı. “Bir hasat festivalindeki binlerce insanla birlikte. Az sonra ona yaverlik yaptığını iddia edeceksin.”</p>

    <p>“Böyle bir iddiam yok sör. Prens Rhaegar’ın yaveri Myles Mooton’du, ondan sonra da Richard Lonmouth. Şövalyeliklerini kazandıklarında Prens Rhaegar onları bizzat kutsadı ve prensin yakın arkadaşları olarak kaldılar. Genç Lord Connington da prens için azizdi ama en eski dostu Arthur Dayne’di.”</p>

    <p>“Sabah Kılıcı!” dedi Dany heyecanla. “Viserys bu harikulade beyaz kılıçtan bahsederdi eskiden. Sör Arthur’un, bütün diyarda ağabeyimize denk tek şövalye olduğunu söylerdi.”</p>

    <p>Beyazsakal başını eğdi. “Prens Viserys’in kelimelerini sorgulamak haddim değil.”</p>

    <p>“Kral,” diye düzeltti Dany. “Hiç hüküm sürmemesine rağmen o bir kraldı. Viserys, Bu İsimle Anılan Üçüncü Kral. Ama ne demek istedin?” Beyazsakal’ın verdiği cevap Dany’nin beklediği cevap değildi. “Sör Jorah bir keresinde ağabeyim Rhaegar için ejderha demişti. Böyle anılabilmek için eşsiz bir savaşçı olması gerekirdi şüphesiz.”</p>

    <p>“Majesteleri,” dedi Beyazsakal, “Ejderha Kayası Prensi kudretli bir savaşçıydı fakat...”</p>

    <p>“Devam et,” dedi Dany. “Benimle özgürce konuşabilirsin.”</p>

    <p>“Nasıl emrederseniz.” Yaşlı adam ahşap bastonuna yaslandı, alnı kırıştı. “Kudretli bir savaşçı... bunlar güzel sözler Majesteleri, lakin savaşlar güzel sözlerle kazanılmaz.”</p>

    <p>“Savaşlar kılıçlarla kazanılır,” dedi Sör Jorah sertçe. “Ve Prens Rhaegar kılıç kullanmayı biliyordu.”</p>

    <p>“Biliyordu sör, fakat... yüzlerce turnuva ve arzu ettiğimden çok daha fazla savaş gördüm ben. Bir şövalye ne kadar güçlü, hızlı, yetenekli olursa olsun, onun dengi olacak başkaları mutlaka vardır. Bir adam bir turnuvayı kazanır ama bir sonrakinde hızlıca düşer. Çimlerdeki kaygan bir nokta bir adamın mağlubiyeti anlamına gelebilir ya da bir gün önce akşam yemeğinde ne yediği. Yön değiştiren rüzgâr zafer hediyesi getirebilir.” Yaşlı adam Sör Jorah’a baktı. “Ya da bir leydinin, şövalyenin koluna bağlanmış uğur mendili.”</p>

    <p>Mormont’un yüzü karardı. “Söylediklerine dikkat et yaşlı adam.”</p>

    <p>Arstan, Sör Jorah’ı Lannis Limanı’nda dövüşürken görmüştü, Dany bunu biliyordu. Mormont o turnuvayı, bir leydinin verdiği uğur mendili koluna bağlıyken kazanmıştı. Leydiyi de kazanmıştı; Hightower Hanedanı’ndan Lynesse, ikinci karısı, soylu ve güzel... ama kadın Sör Jorah’ı mahvetmişti, terk etmişti ve leydinin anısı Sör Jorah için acıydı şimdi. “Nazik ol şövalyem,” dedi Dany elini Jorah’ın koluna koyarak. “Arstan’ın seni gücendirmek istemediğinden eminim.”</p>

    <p>“Dediğiniz gibi olsun <em>Khaleesi.</em>” Sör Jorah’ın sesi kin doluydu.</p>

    <p>Dany tekrar yavere döndü. “Rhaegar hakkında az şey biliyorum. Sadece Viserys’in anlattığı hikâyeler. Ağabeyimiz öldüğünde Viserys de küçük bir çocuktu. O gerçekte nasıl biriydi?”</p>

    <p>Yaşlı adam bir an için düşündü. “Muktedir. Bu her şeyin üstünde. Kararlı, planlı, vazifeşinas, azimli. Onunla ilgili bir hikâye vardır... ama şüphesiz Sör Jorah da biliyordur.”</p>

    <p>“Senden dinleyeceğim.”</p>

    <p>“Nasıl isterseniz,” dedi Beyazsakal. “Ejderha Kayası Prensi küçük bir çocukken kitaplara haddinden fazla düşkündü. Okumayı öyle küçük yaşta öğrenmişti ki, insanlar Kraliçe Rhaella’nın hamileyken birkaç kitap ve bir mum yutmuş olabileceğini söylerdi. Rhaegar diğer çocukların oynadığı oyunlara hiç ilgi duymuyordu. Üstatlar onun zekâsı karşısında hayrete düşüyordu ama babasının şövalyeleri, Kutsanmış Baelor’un yeniden dünyaya geldiğini söyleyerek onunla alay ediyordu. Ta ki, bir gün Prens Rhaegar parşömenlerin arasında kendisini tamamen değiştirecek bir şey bulana kadar. Bulduğu şeyin ne olduğunu kimse bilmiyor ama çocuk bir sabah, şövalyeler kılıçlarını kuşanırken avluda belirdi. Sör Willem Darry’nin yanına gitti ve, “Bir kılıç ve bir zırh istiyorum. Görünüşe göre bir savaşçı olmam gerekiyor,” dedi.</p>

    <p>“Oldu da!” dedi Dany heyecanla.</p>

    <p>“Oldu gerçekten.” Beyazsakal reverans yaptı. “Beni bağışlayın Majesteleri. Savaşçılardan bahsetmişken, Güçlü Belwas’ın kalktığını gördüm. Yanına gitmeliyim.”</p>

    <p>Dany geminin kıç tarafına baktı. Hadım, geminin ortasındaki ambarlardan yukarı tırmanıyordu, cüssesine göre çevikti. Belwas kısa ve genişti, vücudunda en az doksan beş kilo kas ve yağ vardı, koyu renkli geniş göbeği solgun yara izleriyle doluydu. Sarkan, bol bir pantolon giymişti. Beline sarı ipekten bir kuşak sarmıştı. Üstüne demir düğmeler kakılmış deri yeleği saçma denecek kadar küçüktü. “Güçlü Belwas acıktı!” diye bağırdı herkese, belli birine hitap etmeden. “Güçlü Belwas şimdi karnını doyuracak!” İri adam arkasına dönünce üst güvertedeki Arstan’ı gördü. “Beyazsakal! Güçlü Belwas’a yemek getir!”</p>

    <p>“Gidebilirsin,” dedi Dany yavere. Arstan tekrar reverans yaptı ve hizmet ettiği adamın ihtiyaçlarını gidermek için uzaklaştı.</p>

    <p>Sör Jorah yaverin gidişini sert ve dürüst yüzündeki hoşnutsuzlukla izledi. Mormont iri ve kuvvetliydi, güçlü bir çenesi, kalın kolları vardı. Yakışıklı bir adam değildi ama Dany’nin tanıdığı en gerçek dosttu. Beyazsakal onları duyamayacak kadar uzaklaştığında, “Bu adamın söylediklerinin fazla ballandırılmış olduğunu anlayacak kadar akıllısınız,” dedi Dany’ye.</p>

    <p>“Bir kraliçe herkesi dinlemeli,” diye hatırlattı Dany. “Soyluları ve alt tabakadan insanları, güçlüleri ve zayıfları, asilleri ve rüşvetçileri. Tek ses sana yalan söyleyebilir ama birden çok sesin içinde bulunacak bir gerçek mutlaka vardır.” Bunu bir kitapta okumuştu.</p>

    <p>“O halde benim sesimi dinleyin Majesteleri,” dedi sürgün şövalye. “Arstan Beyazsakal denen bu adam size karşı dürüst değil. Bir yaver olamayacak kadar yaşlı ve şu sersem hadımın hizmetinde olamayacak kadar düzgün konuşuyor.”</p>

    <p><em>Bu gerçekten tuhaf,</em> Dany kabul etmek zorundaydı. Güçlü Belwas eski bir köleydi, Meereen’in dövüş çukurlarında büyümüş ve eğitilmişti. Yargıç Illyrio tarafından Dany’ye muhafızlık etmek üzere gönderildiğini iddia ediyordu ve Dany’nin korumaya ihtiyacı olduğu gerçekti. Demir Taht’ta oturan İşgalci, Dany’yi öldürecek adama bir arazi ve lordluk vadetmişti. Halihazırda bir girişimde bulunulmuştu; bir kadeh zehirli şarapla. Dany, Batıdiyar’a yaklaştıkça yeni bir saldırı ihtimali de artıyordu. Qarth’ta, Dany tarafından Toz Sarayı’nda yakılan Ölümsüzler’in intikamını almak isteyen büyücü Pyat Pree, Dany’nin peşine Üzgün Adamlar’dan birini göndermişti. Büyücülerin bir yanlışı asla unutmadığı söylenirdi ve Üzgün Adamlar öldürmek konusunda asla başarısız olmazdı. Dothraklar’ın çoğu da Dany’nin karşısında olacaktı. Khal Drogo’nun <em>ko</em>’ları artık kendi <em>khalasar</em>’larının başındaydı ve hiçbiri, Dany’nin küçük kabilesini gördüğü anda saldırmaktan, insanlarını köle olarak almaktan ve katletmekten, Dany’yi, <em>dosh khaleen</em>’in kurumuş kocakarılarının arasındaki uygun yerini almak üzere Vaes Dothrak’a sürüklemekten çekinmeyecekti. Dany, Xaro Xhoan Daxos’un düşman olmadığını <em>umuyordu</em> ama Qarthlı tacir Dany’nin ejderhalarına göz koymuştu. Ve bir de Gölge’den gelen Quaithe vardı; kırmızı boyalı bir maske takıp gizemli öğütler veren o tuhafkadın. O da bir düşman mıydı yoksa tehlikeli bir dost muydu sadece? Dany bilmiyordu.</p>

    <p><em>Sör Jorah beni zehirciden kurtardı, Arstan Beyazsakal da mantikordan. Belki de beni bir sonraki girimimden Güçlü Belwas kurtaracak.</em> Belwas yeterince iriydi, kolları küçük ağaçlar kadardı ve kıvrımlı büyük <em>arakh</em>’ı o kadar keskindi ki pürüzsüz kahverengi yanaklarında sakallar olsa onunla tıraş olabilirdi. Öte yandan Belwas çocuk gibiydi. <em>Bir muhafız olarak büyük eksikleri var. Şükürler olsun ki Sör Jorah’a ve kansüvarilerime sahibim. Ve ejderhalarıma, bunu asla unutma.</em> Ejderhalar zaman içinde Dany’nin en korkutucu muhafızları olacaktı, tıpkı üç yüz yıl önce Fatih Aegon ve kız kardeşleri için oldukları gibi. Ama şimdi, Dany’ye güvenlikten çok tehlike getiriyorlardı. Bütün dünyada sadece üç canlı ejderha vardı ve onlar da Dany’ye aitti. Ejderhalar birer mucizeydi, dehşet salıyorlardı ve paha biçilmezlerdi.</p>

    <p>Dany sonraki kelimelerini düşünürken ensesinde serin bir nefes hissetti ve gümüşi altın saçlarından bir tutam alnına düştü. Branda bezleri çatırdayıp hareket etti, bir anda <em>Balerion</em>’un dört bir yanından çığlıklar yükseldi. “Rüzgâr!” diye bağırdı denizciler. “Rüzgâr çıktı, <em>rüzgâr!</em>”</p>

    <p>Büyük gökenin yelkenleri dalgalanıp şişerken ve halatları gerilip altı uzun gün boyunca özledikleri o tatlı şarkıyı söylerken Dany yukarı baktı. Kaptan Groleo emirler yağdırarak aceleyle kıç tarafına gitti. Pentoslular geminin direklerine tırmanıyordu. Güçlü Belwas bile kükreyip dans etti. “Tanrılar merhametli!” dedi Dany. “Görüyor musun Jorah? Bir kez daha yoldayız.”</p>

    <p>“Evet,” dedi Jorah, “ama neye gidiyoruz kraliçem?”</p>

    <p>Rüzgâr gün boyunca esti, önce doğudan sakin bir şekilde, sonra çılgın boralar halinde. Güneş kırmızı pırıltılarla battı. <em>Batıdiyar’dan hâlâ yarım dünya uzaktayım,</em> diye hatırlattı Dany kendine, <em>ama geçen her saat beni evime biraz daha yaklaştırıyor.</em> Hükmetmek üzere doğduğu toprakları gördüğünde kendini nasıl hissedeceğini hayal etmeye çalıştı. <em>Bugüne kadar gördüğüm en güzel sahil olacak, biliyorum. Aksi mümkün mü?</em></p>

    <p>Ama gecenin ilerleyen vakitlerinde, Balerion karanlığın içinde hızla öne doğru atılırken ve Dany kaptan köşkündeki yatağında bağdaş kurmuş ejderhalarını beslerken –“Denizin üstünde bile,” demişti Groleo son derece nazik bir şekilde, “kraliçeler kaptanlardan önce gelir”– kapı sertçe vuruldu.</p>

    <p>Irri, yatağın ayak tarafında yerde uyuyordu (yatak üç kişinin sığamayacağı kadar dardı, bu gece <em>Khaleesi</em>’yle beraber yumuşak kuş tüyü yatakta yatma sırası Jhiqui’deydi) ama sese uyandı ve hemen kalkıp kapıya gitti. Dany yatak örtüsünü çekip kollarının altına sıkıştırdı. Çıplaktı ve gecenin bu saatinde bir ziyaretçi beklemiyordu. Dışarıda, sallanan bir fenerin altında duran Sör Jorah’ı görünce, “Gel,” dedi.</p>

    <p>Sürgün şövalye içeri girerken kafasını eğdi. “Majesteleri, uykunuzu böldüğüm için üzgünüm.”</p>

    <p>“Uyumuyordum sör. Gel de seyret.” Dany, kucağındaki kâsenin içinden bir parça tuzlu domuz eti aldı ve ejderhaların görebilmesi için yukarı kaldırıp salladı. Üç ejderha da et parçasını aç gözlerle izliyordu. Rhaegal yeşil kanatlarını açıp havayı dalgalandırdı, Dany’nin el hareketlerini takip eden Viserion’un uzun boynu beyaz bir yılan gibi ileri geri hareket ediyordu. “Drogon,” dedi Dany hafifçe, <em>“dracarys.”</em> Ve domuz etini havaya fırlattı.</p>

    <p>Drogon, saldırıya geçmiş bir kobradan daha hızlı hareket etti. Ağzından turuncu, kızıl ve siyah alevler çıktı, et parçası daha düşmeye başlamadan kavrulmuştu. Drogon’un keskin siyah dişleri et parçasının üstünde kapanırken Rhaegal’ın kafası öne çıktı, ağabeyinin ödülünü çalmak istiyormuş gibiydi ama Drogon eti yutup bağırdı ve küçük yeşil ejderha öfkeyle <em>tıs</em>lamaktan başka bir şey yapamadı.</p>

    <p>“Kes şunu Rhaegal,” dedi Dany hayvanın kafasına vururken. “Son parçayı sen yemiştin. Açgözlü ejderhalar istemiyorum.” Sör Jorah’a gülümsedi. “Etleri bir maltızın üstünde kızartmak zorunda değilim artık.”</p>

    <p>“Görüyorum. <em>Dracarys?</em>”</p>

    <p>Üç ejderha da başlarını kelimenin tınısına çevirdiler, Viserion ağzından altın renkli alevler çıkararak havalanınca Sör Jorah telaşla geriledi. Dany kıkırdadı. “Bu kelimeyi kullanırken dikkatli ol sör, yoksa sakalını alevden geçirirler. Dracarys, Yüksek Valyria Dili’nde ‘ejderha alevi’ demek. Kimsenin yanlışlıkla kullanamayacağı bir komut seçmek istedim.”</p>

    <p>Mormont başıyla onayladı. “Majesteleri,” dedi, “sizinle özel olarak birkaç kelime konuşabilir miyiz?”</p>

    <p>“Elbette. Irri, bizi biraz yalnız bırak,” dedi Dany. Tek eliyle Jhiqui’nin çıplak omzunu sarsıp kızı uyandırdı. “Sen de tatlım. Sör Jorah benimle konuşmak istiyor.”</p>

    <p>“Evet <em>Khaleesi.</em>” Jhiqui esneyerek çırılçıplak halde yataktan indi, koyu renk gür saçları dolaşmıştı. Çabucak giyinip Irri’yle birlikte dışarı çıktı, kapıyı arkalarından kapadılar.</p>

    <p>Dany tuzlu domuzdan geri kalanları, oyalanmaları için ejderhalara verdi ve eliyle yatağın üstüne vurdu. “Otur şövalyem ve bana seni neyin rahatsız ettiğini anlat.”</p>

    <p>“Üç şey,” dedi Sör Jorah, oturdu. “Güçlü Belwas. Şu Arstan Beyazsakal. Ve onları yollayan Illyrio Mopatis.”</p>

    <p><em>Yine mi?</em> Dany yatak örtüsünü daha yukarı çekti ve bir ucunu omzunun üstüne aldı. “Peki neden?”</p>

    <p>“Qarth’taki büyücüler üç ihanet göreceğinizi söylemişti,” diye hatırlattı sürgün şövalye. Viserion ve Rhaegal birbirlerini ısırıp pençelemeye başlamışlardı.</p>

    <p>“Biri kanda, biri altında, biri aşkta.” Dany’nin unutması olası değildi. “Mirri Maz Duur ilkiydi.”</p>

    <p>“Bu, iki hain daha kaldığı anlamına gelir... ve şimdi bu iki adam ortaya çıktı. Bunu rahatsız edici buluyorum, evet. Asla unutmayın; Robert, sizi katledecek adama lordluk unvanı vadetti.”</p>

    <p>Dany öne eğildi, Viserion’u yeşil kardeşinin üstünden kaldırmak için hayvanın kuyruğunu çekti. Hareket edince battaniyesi göğsünden aşağı kaydı. Dany battaniyeyi aceleyle yakalayarak tekrar örtündü. “İşgalci öldü,” dedi.</p>

    <p>“Ama onun yerine oğlu geçti.” Sör Jorah başını kaldırdı ve koyu renk gözleri Dany’nin gözlerini buldu. “Vazifeşinas bir oğul babasının borçlarını öder. Kan borçlarını bile.”</p>

    <p>“Şu Joffrey denen oğlan benim ölmemi isteyebilir... sağ olduğumu hatırlarsa. Bunun Belwas’la ve Arstan Beyazsakal’la ne ilgisi var? Yaşlı adamın bir kılıcı bile yok. Gördünüz.”</p>

    <p>“Evet. Ve bastonunu nasıl ustaca kullandığını da gördüm. Qarth’taki mantikoru nasıl öldürdüğünü hatırlıyor musunuz? Ezdiği şey sizin boğazınız da olabilirdi.”</p>

    <p>“Olabilirdi ama değildi,” dedi Dany. “Beni öldürmeye çalışan kancalı bir mantikordu. Arstan hayatımı kurtardı.”</p>

    <p>“<em>Khaleesi,</em> Beyazsakal’ın ve Belwas’ın bu suikast girişiminin bir parçası olabileceği aklınıza geldi mi hiç? Bütün bunlar sizin güveninizi kazanmak için planlanmış bir oyun olabilir.”</p>

    <p>Dany’nin ani kahkahası Drogon’un tıslamasına ve Viserion’un kanatlanarak lombozun üstündeki tüneğe konmasına sebep oldu. “Planları yolunda gitti.”</p>

    <p>Sürgün şövalye Dany’nin gülümsemesine karşılık vermedi. “Bunlar Illyrio’nun gemileri, Illyrio’nun kaptanları ve Illyrio’nun denizcileri... Güçlü Belwas ve Arstan da onun adamları, sizin değil.”</p>

    <p>“Yargıç Illyrio beni geçmişte de korumuştu. Güçlü Belwas, ağabeyim öldüğünde Illyro’nun ağladığını söyledi.”</p>

    <p>“Evet,” dedi Mormont, “ama Viserys için mi ağladı yoksa onunla birlikte yaptığı planlar için mi?”</p>

    <p>“Planlarının değişmesine gerek yok. Yargıç Illyrio, Targaryen Hanedanı’nın dostudur ve zengindir...”</p>

    <p>“Zengin doğmadı. Benim gördüğüm dünyada hiçbir adam iyilik sayesinde zengin olmaz. Büyücüler, ikinci ihanetin <em>altın</em> için olacağını söylemişti. Illyro Mopatis’in altından daha çok sevdiği bir şey var mı?”</p>

    <p>“Derisi.” Drogon kamaranın karşı tarafında huzursuzca dönüp duruyordu, burun deliklerinden buhar çıkıyordu. “Mirri Maz Duur bana ihanet etti ve bu yüzden onu yaktım.”</p>

    <p>“Mirri Maz Duur sizin elinizdeydi. Pentos’ta siz Illyrio’nun elinde olacaksınız. Aynı şey değil. Yargıcı ben de sizin kadar iyi tanıyorum. O hilekâr bir adam, aynı zamanda zeki...”</p>

    <p>“Demir Taht’ı alacaksam etrafımda zeki adamların olması gerek.”</p>

    <p>Sör Jorah homurdandı. “Sizi zehirlemeye çalışan şarap satıcısı da zeki bir adamdı. Zeki adamlar tehlikeli entrikalar düzenler.”</p>

    <p>Dany, battaniyenin altındaki bacaklarını yukarı çekti. “Beni siz koruyacaksınız. Siz ve kansüvarilerim.”</p>

    <p>“Dört adam? <em>Khaleesi,</em> Illyrio Mopatis’i tanıdığınıza inanıyorsunuz, çok güzel. Ama hiç <em>tanımadığınız</em> adamlarla kuşatılmakta ısrar ediyorsunuz. Şu şişinen hadım ve dünyanın en yaşlı yaveri... Pyat Pree ve Xaro Xhoan Daxos’tan bir ders çıkarın.”</p>

    <p><em>İyi niyetli,</em> diye hatırlattı Dany kendine. <em>Yaptığı her şeyi sevgi için yapıyor.</em> “Bana öyle geliyor ki; hiç kimseye güvenmeyen bir kraliçe, herkese güvenen bir kraliçe kadar aptaldır. Hizmetime aldığım her adamın bir risk olduğunu anlıyorum ama böyle riskler almadan Yedi Krallık’ı nasıl kazanabilirim? Batıdiyar’ı bir sürgün şövalye ve Dothraklı üç kansüvarisiyle mi fethedeceğim?”</p>

    <p>Sör Mormont inatla çenesini sıktı. “Yolunuz tehlikeli, bunu inkâr etmeyeceğim. Ama yolunuza çıkan her yalancıya ve entrikacıya körlemesine güvenirseniz sonunuz ağabeyinizinki gibi olur.”</p>

    <p>Şövalyenin inatçılığı Dany’yi kızdırıyordu. <em>Bana bir çocukmuşum gibi davranıyor.</em> “Güçlü Belwas bir kahvaltı planı bile yapamaz. Ve Arstan Beyazsakal bana ne gibi yalanlar söyledi?”</p>

    <p>“Arstan söylediği kişi değil, rol yapıyor. Sizinle bir yaverin asla cesaret edemeyeceği kadar cesur konuşuyor.”</p>

    <p>“Benim emrimle açık konuştu. Ağabeyimi tanıyordu.”</p>

    <p>“Ağabeyinizi pek çok adam tanıyordu. Majesteleri, Batıdiyar’da, Kral Muhafızları Lord Kumandanı küçük konseyde oturur ve kralına, kılıcıyla olduğu kadar zekâsıyla da hizmet eder. Eğer ben, sizin Kraliçe Muhafızları’nızın ilkiysem size yalvarıyorum, beni dinleyin. Sizin de dâhil olmanızı istediğim bir planım var.”</p>

    <p>“Ne planı? Anlat.”</p>

    <p>“Illyrio Mopatis, Pentos’a dönmenizi istiyor, onun çatısının altına. Çok güzel, ona gidin... ama kendi istediğiniz vakitte ve tek başınıza değil. Bırakın da yeni hizmetkârlarınızın ne kadar sadık ve itaatkâr olduğunu görelim. Kaptan Groleo’ya rotayı Köle Körfezi’ne çevirmesini emredin.”</p>

    <p>Dany bundan hiç hoşlanmamıştı. Yunkai, Meereen ve Astapor gibi büyük köle şehirlerindeki et pazarları hakkında duyduğu her şey uğursuz ve korkunçtu. “Köle Körfezi’nde işime yarayacak ne var?”</p>

    <p>“Bir ordu,” dedi Sör Jorah. “Eğer Güçlü Belwas’ı sevdiyseniz, Meereen’in dövüş çukurlarından onun gibi yüzlercesini satın alabilirsiniz... Ama ben olsam dümenimi Astapor’a kırardım. Astapor’da Lekesizler’i alabilirsiniz.”</p>

    <p>“Dikenli bronz şapkalar takan köleler?” Dany, Özgür Şehirler’de Lekesiz muhafızlar görmüştü; yargıçların, baş hâkimlerin ve önemli vârislerin kapısında nöbet tutarlardı. “Neden Lekesizler’i isteyeyim? At bile sürmüyorlar, üstelik çoğu şişman.</p>

    <p>“Sizin Pentos’ta ya da Myr’de gördüğünüz Lekesizler, zengin ailelerin özel muhafızlığını yapanlar. Bu hafif bir görevdir ve hadımlar her halükârda şişmanlamaya meyillidir. İzinli oldukları tek aşırılık yemektir. Bütün Lekesizler’i birkaç ev kölesiyle kıyaslamak, bütün yaverleri Arstan Beyazsakal’la kıyaslamaya benzer. Qohor’un Üç Bini hakkındaki hikâyeyi bilir misiniz?”</p>

    <p>“Hayır.” Yatak örtüsü omzundan kaydı, Dany örtüyü yukarı çekti.</p>

    <p>“Dört yüz yıl önceydi, belki de daha fazla. Dothraklar, önlerine çıkan her kasabayı ve şehri yakıp yağmalayarak ilk kez doğuya gidiyordu. Başlarındaki <em>khal</em>’ın adı Temmo’ydu. <em>Khalasar</em>’ı Drogo’nunki kadar büyük değildi ama yeterliydi. En az elli bin kişi. Yarısından çoğu saçlarında çanlar olan örgülü savaşçılardı.</p>

    <p>Qohorlular, Temmo’nun geldiğini biliyordu. Surlarını güçlendirdiler, muhafızlarının sayısını iki katına çıkardılar ve bunların yanı sıra iki özgür birlik tuttular; Parlak Sancaklar ve İkinci Oğullar. Neredeyse son anda akıllarına geldi ve bir adamı üç bin Lekesiz satın almak üzere Astapor’a gönderdiler. Bununla birlikte, Qohor’a dönen yol çok uzundu, Lekesizler şehre yaklaştığında hava toz ve dumanla kaplıydı ve uzaktan mücadele sesleri duyuluyordu.</p>

    <p>Lekesizler şehre vardığında güneş batmıştı. Kargalar ve kurtlar surların dibinde Qohorluların ağır atlarından geriye kalanları yiyordu. Parlak Sancaklar ve İkinci Oğullar çoktan kaçmıştı, umutsuz şartlarla karşılaşan paralı askerlerin her zaman yaptığı gibi. Dothraklar havanın kararmasıyla birlikte içmek, dans etmek ve ziyafet çekmek için kendi kamplarına dönmüştü ama sabah olduğunda şehir kapılarını parçalamak için döneceklerinden, duvarlara saldıracaklarından, diledikleri gibi tecavüz edip yağmalayacaklarından ve esir alacaklarından kimsenin şüphesi yoktu.</p>

    <p>Ama şafak söktüğünde ve Temmo ile kansüvarileri <em>khalasar</em>’ı kamptan çıkardığında, başlarının üstünde Kara Keçi sancağı dalgalanan üç bin Lekesiz’in şehir kapısında dizildiğini gördüler. Öylesine küçük bir kuvvet, bir kanat taarruzuyla kolaylıkla geçilebilirdi ama Dothraklar’ı bilirsiniz. Lekesizler atsızdı ve atsız adamlar ezilmek içindir.</p>

    <p>Dothraklar saldırdı. Lekesizler mızraklarını indirdiler, kalkanlarını kaldırdılar ve sağlam durdular. Saçları çanlı yirmi bin çığlıkçının karşısında sağlam durdular.</p>

    <p>Dothraklar on sekiz kez saldırdı. Taşlı bir kıyıya vuran dalgalar misali, o kalkanlara ve mızraklara çarpıp kırıldılar. Temmo üç kez yaycılarını gönderdi ve oklar Üç Bin’in üstüne yağmur gibi yağdı ama Lekesizler kalkanlarını başlarının üstüne hafifçe kaldırıp fırtınanın dinmesini beklediler. Sonunda yalnızca altı yüz Lekesiz kalmıştı... ama on iki binden fazla Dothraklı yerde ölü yatıyordu; Khal Temmo, kansüvarileri, <em>ko</em>’ları ve bütün oğulları dâhil. Dördüncü günün sabahında, yeni <em>khal</em> sağ kalan savaşçılarını vakur bir geçit töreniyle şehrin kapısından geçirdi. Her adam, teker teker, saç örgüsünü kesip Üç Bin’in ayaklarına attı.</p>

    <p>O günden beri, Qohor’un şehir muhafızları Lekesizler’den oluşur ve her muhafız, sapına insan saçı örgüsü asılmış uzun mızraklar taşır.</p>

    <p>Astapor’da bulacağınız şey <em>bu</em> Majesteleri. Orada kıyıya çıkın ve Pentos’a karadan gidin. Yol uzayacak, evet... ama Yargıç Illyrio’yla sofraya oturduğunuzda arkanızda dört yerine bin kılıç olacak.”</p>

    <p><em>Bunda bilgelik var,</em> diye düşündü Dany, <em>ama...</em> “Bin köle askeri nasıl satın alacağım? Sahip olduğum tek değerli şey Turmalin Kardeşliği’nin verdiği taç.”</p>

    <p>“Ejderhalar, tıpkı Qarth’ta olduğu gibi Astapor’da da büyük merak uyandıracak. Qarthlılar gibi köleler de sizi hediye yağmuruna tutabilir. Eğer böyle olmazsa... bu gemiler sizin Dothraklar’ınızdan ve onların atlarından fazlasını taşıyor. Qarth’ta ticari mallarla yüklendiler, ambarları gezdim ve kendi gözlerimle gördüm. İpek topları, kaplan derisi balyaları, amber ve yeşim oymalar, safran, kokulu reçine... köleler ucuzdur Majesteleri. Kaplan postları pahalıdır.”</p>

    <p>“Onlar <em>Illyrio</em>’nun postları,” diye itiraz etti Dany.</p>

    <p>“Ve Illyrio, Targaryen Hanedanı’nın dostudur.”</p>

    <p>“Ona ait malları çalmamak için bir sebep daha.”</p>

    <p>“Zenginliklerini emrinize amade etmeyeceklerse zengin dostlar ne işe yarar kraliçem? Yargıç Illyrio sizi reddederse, Xaro Xhoan Daxos’un dört çeneli olanından başka bir şey değil demektir. Illyrio davanıza bağlılığında samimiyse, üç gemi dolusu ticari malı sizden esirgemez. Kaplan derilerini, size bir ordunun başlangıcını satın almaktan daha iyi bir şey için kullanabilir mi?”</p>

    <p><em>Bu doğru.</em> Dany heyecanının arttığını hissediyordu. “O kadar uzun bir kara yolculuğunda tehlikeler olacaktır...”</p>

    <p>“Denizde de tehlikeler var. Güneyde korsanlar avlanıyor ve Valyria’nın kuzeyindeki Tüten Deniz’e ifritler dadanmış. Bir sonraki fırtına bizi batırabilir, bir deniz canavarı bizi dibe çekebilir... ya da kendimizi tekrar durgun denizde bulabiliriz ve rüzgâr çıkmasını beklerken susuzluktan ölebiliriz. Kara yolculuğunun farklı tehlikeleri var kraliçem ama şimdiki tehlikeden büyük değiller.”</p>

    <p>“Ya Kaptan Groleo rota değiştirmeyi kabul etmezse? Arstan ve Güçlü Belwas, onlar ne yapacak?”</p>

    <p>Sör Jorah ayağa kalktı. “Belki de bunu öğrenmenizin zamanı geldi.”</p>

    <p>“Evet,” dedi Dany. “Yapacağım!” Üstündeki yatak örtüsünü atıp ranzadan aşağı atladı. “Kaptanı hemen göreceğim ve ona rotayı Astapor’a çevirmesini emredeceğim.” Sandığının üzerine eğildi, kapağını açtı ve eline gelen ilk şeyi aldı; kum ipeğinden bol bir pantolon. İpeği kalçalarının üzerine çekerken, “Bana madalyonlu kemerimi ver,” dedi Jorah’a. “Ve yeleğimi...” diye devam etti arkasına dönerken.</p>

    <p>Sör Jorah kollarını Dany’ye doladı.</p>

    <p>Jorah onu kendine çekip dudaklarını dudaklarına bastırırken Dany’nin söylemeye zaman bulabildiği tek şey, “Ah,” olmuştu. Ter, tuz ve deri kokuyordu adam, deri yeleğindeki demir düğmeler Dany’nin çıplak göğüslerine batıyordu. Tek eli Dany’nin omzunu tutuyordu, diğeri omurgasının üstünden beline doğru iniyordu. Ve Dany’nin ağzı şövalyenin dili için açıldı, halbuki bunu istememişti Dany. <em>Sakalı batıyor,</em> diye düşündü, ama ağzı tatlı. Dothraklar sakal bırakmazdı, sadece uzun bıyıkları olurdu ve bugüne kadar Dany’yi öpen tek erkek Khal Drogo’ydu. <em>Bunu yapmamalı, ben onun kraliçesiyim, kadını değil.</em></p>

    <p>Dany ne kadar sürdüğünü söyleyemezdi ama uzun bir öpüşmeydi. Bittiğinde Sör Jorah, Dany’yi bıraktı, Dany hızla geri çekildi. “Sen... sen yapmamalıydın, beni...”</p>

    <p>“Öpmek için bu kadar beklememeliydim,” diye tamamladı Sör Jorah. “Seni Qarth’ta öpmeliydim, Vaes Tolorro’da öpmeliydim. Seni kızıl topraklarda öpmeliydim, her gün ve her gece. Sen öpülmek için yaratılmışsın, sık sık ve özenle.” Gözleri, Dany’nin göğüslerindeydi.</p>

    <p>Dany elleriyle kendini örttü, göğüs uçları ona ihanet etmeden önce. “Ben... bu uygun değildi. Ben senin kraliçenim.”</p>

    <p>“Benim kraliçem,” dedi Jorah, “ve gördüğüm en cesur, en tatlı, en güzel kadın. Daenerys...”</p>

    <p><em>“Majesteleri.”</em></p>

    <p>“Majesteleri,” diye kabul etti Jorah, <em>“ejderhanın üç başı var,</em> hatırlıyor musunuz? Toz Sarayı’ndaki büyücülerden duyduğunuzdan beri bunun ne anlama geldiğini merak ediyordunuz. Pekâlâ, işte size anlam: Aegon, Rhaenys ve Visenya tarafından sürülen Balerion, Meraxes ve Vhagar. Targaryen Hanedanı’nın üç başlı ejderhası... üç ejderha ve üç <em>binici.</em>”</p>

    <p>“Evet,” dedi Dany, “ama benim ağabeylerim öldü.”</p>

    <p>“Rhaenys ve Visenya; Rhaegar’ın hem kardeşleri hem de eşleriydi. Sizin ağabeyiniz yok ama kocalarınız olabilir. Ve size doğruyu söyleyeceğim Daenerys; bütün dünyada size benden daha dürüst olacak bir erkek daha yok.”</p>
  </div>
</body>
</html>
