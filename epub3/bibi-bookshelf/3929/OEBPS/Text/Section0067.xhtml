<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jaime</h1>

    <p><em>Kral öldü,</em> dediler ona. Joffrey’nin, onun sadece hükümdarı değil oğlu da olduğunu hiç bilmeden.</p>

    <p>Geceyi geçirdikleri handa, “İblis bir hançerle boğazını kesmiş,” dedi bir seyyar meyve satıcısı. “Büyük bir altın kupadan kanını içmiş.” Kalkanında kocaman bir yarasa olan sakallı ve tek elli şövalyeyi tanımıyordu adam, dinleyenin kim olduğunu bilse söyleyemeyeceği şeyler söylüyordu bu yüzden.</p>

    <p>“Zehir kullanmış,” diye ısrar etti hancı. “Çocuğun yüzü erik gibi morarmış.”</p>

    <p>“Baba onu adilce yargılasın,” diye mırıldandı bir rahip.</p>

    <p>“Cücenin karısı da yardım etmiş,” diye yemin etti Lord Rowan’ın üniformasını giymiş bir okçu. “Cinayetten sonra, kız bir kükürt bulutunun içinde salondan kaybolmuş ve Kızıl Kale’de dolaşan bir ulu kurt görülmüş, ağzından kan damlıyormuş.”</p>

    <p>Bütün bunlar konuşulurken Jaime sessizce oturdu, kelimelerin ona çarpmasına izin verdi, sağlam elindeki birayı unutmuştu. <em>Joffrey. Benim kanım. Benim ilk oğlum.</em> Joffrey’nin yüzünü hayal etmeye çalıştı ama çocuğun hatları Cersei’ye dönüşüp duruyordu. <em>Yas tutacak; saçları dağınık, gözleri ağlamaktan kızarmış olacak; konuşmaya çalıştığında dudakları titreyecek. Beni gördüğünde tekrar ağlayacak ama gözyaşlarıyla mücadele edecek.</em> Cersei, Jaime’yle olduğu zamanlar dışında çok ender ağlardı. Başkalarının onun zayıf olduğunu düşünmesine dayanamazdı. Yaralarını sadece ikizine gösterirdi o. <em>Teselli bulmak ve intikam almak için bana bakacak.</em></p>

    <p>Ertesi gün Jaime’nin ısrarıyla hiç durmadan yol aldılar. Jaime’nin oğlu ölmüştü ve kardeşinin ona ihtiyacı vardı.</p>

    <p>Jaime Lannister, sırrını alacakaranlığa yaslamış gözcü kuleleriyle birlikte önünde beliren şehri gördüğünde, atını Çelikincik Walton’ın yanına sürdü, barış sancağını taşıyan Nage’in arkasına.</p>

    <p>“Bu iğrenç koku da ne?” diye şikâyet etti kuzeyli adam.</p>

    <p><em>Ölüm,</em> diye düşündü Jaime ama, “Duman, ter ve dışkı. Kısaca Kral Toprakları,” dedi. “İyi bir burnun varsa hainliğin kokusunu da alabilirsin. Daha önce bir şehri koklamadın mı hiç?”</p>

    <p>“Beyaz Liman’ı kokladım. Hiç böyle iğrenç kokmazdı.”</p>

    <p>“Kardeşim Tyrion, Sör Gregor Clegane’e kıyasla neyse, Beyaz Liman, Kral Toprakları’na kıyasla odur.”</p>

    <p>Nage kafileyi alçak bir tepeden indirdi. Yedi kuyruklu barış sancağı rüzgârla havalanıp dalgalanıyordu, yedi köşeli yıldız sancak direğinin üzerinde parlıyordu. Jaime çok yakında Cersei’yi görecekti. Ve Tyrion’ı ve babalarını. <em>Kardeşim çocuğu öldürmüş olabilir mi gerçekten?</em> Jaime buna inanmakta zorlanıyordu.</p>

    <p>Tuhaf bir şekilde sakindi. Çocuğunu kaybeden bir adam keder yüzünden çıldırmalıydı, bunu biliyordu. Saçlarını yolmalı, tanrılara lanet okumalı ve kanlı intikam yeminleri etmeliydi. Peki Jaime neden bu kadar az şey hissediyordu? <em>Çocuk, atasının Robert Baratheon olduğunu bilerek yaşadı ve öldü.</em></p>

    <p>Jaime onun doğumunu görmüştü, bu doğruydu ama çocuktan çok Cersei için oradaydı. Lakin bebeği kucağına almamıştı hiç. Kadınlar sonunda odadan ayrıldığında, “Bu nasıl görünür?” diye uyarmıştı Cersei onu. “Joffrey, sen onun üzerine eğilmeden de sana benziyor, bu yeterince kötü.” Jaime hemen hemen hiç mücadele etmeden teslim olmuştu. Ciyaklayan, küçük, pembe bir şeydi çocuk, Cersei’den çok şey talep ediyordu; Cersei’nin zamanı, Cersei’nin sevgisi, Cersei’nin göğüsleri.</p>

    <p><em>Ve şimdi ölü.</em> Joff’u zehirden kararmış bir yüzle, soğuk ve hareketsiz bir şekilde yerde yatarken hayal etti ve yine bir şey hissetmedi. Belki de insanların söylediği gibi bir canavardı o. Yukarıdaki Baba aşağı inse ve ona ya oğlunu ya da elini geri vereceğini söylese, Jaime hangisini tercih edeceğini biliyordu. İkinci bir oğlu ve daha pek çok oğul yapmaya yetecek kadar tohumu vardı nihayetinde. <em>Eğer Cersei bir çocuk daha isterse ona bunu veririm... ve bu defa bebeği kucağıma alırım, bundan hoşlanmayanları da Ötekiler alsın.</em> Robert mezarda çürüyordu ve Jaime yalanlardan bıkmıştı.</p>

    <p>Jaime aniden döndü ve Brienne’i bulmak için dörtnala geri koştu. <em>Neden zahmete girdiğimi tanrılar bilir. Tanıma talihsizliğine nail olduğum en soğuk yaratık o.</em> Fahişe, kafilenin en gerisinde ve birkaç metre açığında at sürüyordu, onlardan biri olmadığını beyan ediyormuş gibi. Brienne için yol boyunca erkek kıyafetleri toplamışlardı; buradan bir tunik, şuradan bir mintan, bir pantolon, başlıklı bir pelerin, hatta eski bir göğüs kalkanı. Brienne erkek kıyafetlerinin içinde daha rahat görünüyordu ama giydiği hiçbir şey onun daha güzel görünmesini sağlayamazdı. Ya da mutlu. Harrenhal’dan ayrıldıktan kısa bir süre sonra, kızın her zamanki domuz kafalı inatçılığı kendini yeniden göstermişti. “Silahlarımı ve zırhımı geri istiyorum,” diye ısrar etmişti fahişe. “Ah elbette, sana tekrar çelik giydirmemize izin ver,” diye yanıtlamıştı Jaime. “Özellikle de bir miğfer. Ağzını ve göz siperini kapalı tutarsan hepimiz daha mutlu oluruz.”</p>

    <p>Brienne bu kadarını yapmıştı ama çok geçmeden kızın iç karartıcı sessizliği Jaime’nin iyi ruh halini yıpratmaya başlamıştı, Qyburn’ün kendini sevdirmek için harcadığı çaba da öyle. <em>Cleos Frey’in arkadaşlığını özleyeceğim aklıma bile gelmezdi, tanrılar bana yardım etsin.</em> Kızı ayıya bırakmadığına pişman olmaya başlıyordu Jaime.</p>

    <p>Brienne’i bulduğunda, “Kral Toprakları,” diye duyurdu. “Yolculuğumuz bitti leydim. Yeminini tuttun ve beni Kral Toprakları’na getirdin. Birkaç parmak ve bir el haricinde, bütün olarak.”</p>

    <p>Brienne’in gözleri cansızdı. “Yeminimin sadece yarısıydı bu. Leydi Catelyn’e kızlarını ona geri götüreceğimi söylemiştim. En azından Sansa’yı. Ve şimdi...”</p>

    <p><em>Robb Stark’la hiç tanışmadı ama onun Robb için duyduğu keder, benim Joffrey için duyduğum kederden büyük.</em> Belki de Leydi Catelyn için yas tutuyordu kız. Haberi Benekağaç Kasabası’nda, Sör Bertram Beesbury isimli kırmızı suratlı bir şövalyeden almışlardı. Şövalyenin arması, siyah ve sarı şeritli zemin üstünde üç arıydı. “Lord Piper’ın adamlarından bir grup, daha dün Benekağaç’tan geçti,” demişti Beesbury. “Kendi barış sancaklarının altında Kral Toprakları’na gidiyorlardı. Genç Kurt ölünce Piper’ın savaşa devam etmesi için bir sebep kalmadı. Oğlu İkizler’de tutsak.” Brienne’in ağzı, geviş getirirken boğulan bir inek gibi açık kalmıştı. Kırmızı Düğün’ün hikâyesini çekmek de Jaime’ye düşmüştü.</p>

    <p>Jaime daha sonra, “Her büyük lordun, onun makamını kıskanan bir sancak beyi vardır,” demişti Brienne’e. “Babamın Reyneler’i ve Tarbeckler’i vardı. Tyrelller’in Florentler’i, Hoster Tully’nin Walder Frey’i. Bu çeşit adamları yerlerinde tutan sadece kuvvettir. Bir zayıflık sezdikleri anda... Kahramanlar Çağı’nda, Boltonlar Starklar’ı yüzer ve derilerinden cübbe diktirirlerdi.” Brienne öyle perişan görünüyordu ki Jaime onu teselli etmek isterken bulmuştu kendini.</p>

    <p>Brienne o günden beri yarı ölü gibiydi. Jaime’nin ona “fahişe” demesi bile kızın bir yanıt vermesini sağlamıyordu. <em>Bütün gücü tükendi.</em> Bu kadın, Robin Ryger’ın üstüne kaya devirmiş, bir ayıya karşı turnuva kılıcıyla dövüşmüş, Vargo Hoat’un kulağını dişleriyle koparmış ve Jaime’yle dövüşüp onu dermansız bırakmıştı... ama çökmüştü işi bitmişti. “Seni Tarth’a geri göndermek için babamla konuşacağım, eğer seni memnun ederse,” dedi Jaime. “Ya da kalmayı tercih edersen sarayda senin için bir yer bulabilirim.”</p>

    <p>“Kraliçenin leydi eşlikçisi olarak mı?” dedi Brienne soğuk bir sesle.</p>

    <p>Jaime, Brienne’in pembe ipek elbisenin içinde nasıl göründüğünü hatırladı ve Cersei’nin böyle bir eşlikçiye neler söyleyeceğini tahmin etmemeye çalıştı. “Belki Şehir Muhafızları’nda bir görev...”</p>

    <p>“Yemin bozanlar ve katillerle birlikte hizmet etmem.”</p>

    <p><em>O halde neden zahmet edip bir kılıç taşıyorsun?</em> diyebilirdi Jaime ama kelimeleri yuttu. “Nasıl istersen Brienne.” Atını tek eliyle çevirdi ve kızın yanından ayrıldı.</p>

    <p>Şehre vardıklarında Tanrı Kapısı açıktı ama yolun kenarına iki düzine araba dizilmişti. Arabalar elma suyu fıçılarıyla, elma kasalarıyla, saman balyalarıyla ve Jaime’nin o güne kadar gördüğü en büyük balkabaklarıyla doluydu. Hemen hemen her arabanın başında muhafızlar vardı; küçük lordların armalarını taşıyan silahlı askerler, örgü zırh ve kaynatılmış deri giyen paralı askerler, uçları ateşte sertleştirilmiş ev yapımı mızraklar taşıyan pembe yanaklı çiftçi çocukları. Jaime arabaların önünden geçerken muhafızlara gülümsedi. Kapıdaki altın pelerinliler, arabaların içeri girmesine izin vermeden önce sürücülerden sikke topluyordu. “Bu ne?” diye sordu Çelikincik.</p>

    <p>“Şehrin içinde mal satma hakkı almak için bedel ödemek zorundalar. Kral Eli’nin ve hazine başının emriyle.”</p>

    <p>Jaime, arabalardan ve yük atlarından oluşan uzun sıraya baktı. “Buna rağmen bedel ödemek için sıraya giriyorlar?”</p>

    <p>“Artık savaş bittiği için şehirde iyi para kazanılıyor,” dedi en yakın arabadaki değirmenci. Sesi neşe doluydu. “Şehri artık Lannisterlar tutuyor, Kaya’nın yaşlı Lord Tywin’i. Onun gümüş sıçtığı söyleniyor.”</p>

    <p>“Altın,” diye düzeltti Jaime. “Ve Serçeparmak sikkeleri sarı başaklardan basıyor, yemin ederim.”</p>

    <p>“Şimdi hazinenin başında İblis var,” dedi kapı kumandanı. “Daha doğrusu vardı, onu kralı öldürmek suçuyla tutukladılar.” Kumandan şüphe dolu gözlerle kuzeyli adamları süzdü. “Siz kimsiniz?”</p>

    <p>“Lord Bolton’ın adamlarıyız. Kral Eli’ni görmeye geldik.”</p>

    <p>Kumandan, barış sancağı taşıyan Nage’e baktı. “Diz çökmeye geldik demek istiyorsunuz. İlk değilsiniz. Doğruca kaleye gidin ve sorun çıkarmayın.” Elini sallayıp içeri girmelerini işaret etti ve arabalara döndü.</p>

    <p>Eğer Kral Toprakları ölen çocuk kral için yas tutuyorsa bile Jaime’nin bunu fark etmesi mümkün değildi. Bir yalvaran kardeş, Tohum Caddesi’nde Joffrey’nin ruhu için yüksek sesle dua okuyordu ama yoldan geçenlerin ona gösterdiği ilgi, rüzgâr yüzünden çarpan bir pencereye gösterecekleri ilgiden fazla değildi. Diğer yerlerde her zamanki kalabalık dolaşıyordu; siyah zırhlı altın pelerinliler; tartlar, ekmekler ve sıcak turtalar satan fırıncı çocuklar; yarısına kadar bağlanmış korsajlarıyla pencerelerden sarkan fahişeler; dışkıyı andıran kokularıyla sefil adamlar. Jaime’nin kafilesi, bir ara sokağın ağzındaki ölü atı sürüklemeye çalışan beş adamın yanından geçti. Başka bir yerde, bir jonglör, bir grup sarhoş Tyrell askerini ve küçük çocukları eğlendirmek için havada bıçaklar döndürüyordu.</p>

    <p>İki yüz kuzeyli, zincirsiz bir üstat ve ucube bir kadınla tanıdık caddelerden geçen Jaime, kimsenin ona ikinci kez bakmadığını fark etti. Eğlenmesi mi, yoksa rahatsız olması mı gerekirdi bilmiyordu. Lostracılar Meydanı’ndan geçerlerken, “Beni tanımıyorlar,” dedi Çelikincik’e.</p>

    <p>“Yüzünüz değişti, armanız da öyle,” dedi kuzeyli adam, “ve şimdi yeni bir Kral Katili’ne sahipler.”</p>

    <p>Kızıl Kale’nin kapıları açıktı ama bir düzine mızraklı Şehir Muhafızı yolu kapatmıştı. Çelikincik yanlarına gittiğinde mızraklarının ucunu aşağı indirdiler fakat Jaime muhafızların başındaki beyaz şövalyeyi tanıyordu. “Sör Meryn.”</p>

    <p>Sör Meryn’in sarkık göz kapakları hayretle açıldı. “Sör Jaime?”</p>

    <p>“Hatırlanmak ne güzel. Adamları kenara çekin.”</p>

    <p>Onun emrini yerine getirmek için bu kadar çabuk hareket eden birini görmeyeli çok uzun zaman olmuştu. Jaime bundan nasıl hoşlandığını unutmuştu.</p>

    <p>Dış avluda iki Kral Muhafızı daha buldular; Jaime buradayken beyaz pelerinler giymeyen iki kişi. <em>Cersei beni Lord Kumandan ilan ediyor ama meslektaşlarımı bana danışmadan seçiyor,</em> diye düşündü Jaime. “Anladığım kadarıyla biri bana yeni kardeşler vermiş,” dedi atından inerken.</p>

    <p>“O şerefe nail olduk sör.” Çiçek Şövalyesi, beyaz pulların ve ipeklerin içinde öyle güzel ve nezih görünüyordu ki Jaime onun karşısında kendini sefil ve bayağı bir şey gibi hissetti.</p>

    <p>Meryn Trant’a döndü. “Sör, yeni kardeşlerimize vazifelerini öğretmekte ihmalkâr davranmışsınız.”</p>

    <p>“Hangi vazife?” dedi Meryn Trant kendini savunur bir tonla.</p>

    <p>“Kralı canlı tutmak. Şehirden ayrıldığımdan bu yana kaç kral kaybettiniz? İki, değil mi?”</p>

    <p>Sonra Sör Balon, Jaime’nin bileğini gördü. <em>“Eliniz...”</em></p>

    <p>Jaime zorla gülümsedi. “Artık sol elimle dövüşüyorum. Mücadeleyi daha zorlu kılıyor. Lord babamı nerede bulabilirim?”</p>

    <p>“Lord Tyrell ve Prens Oberyn ile çalışma odasında.”</p>

    <p><em>Mace Tyrell ve Kızıl Yılan aynı sofrada mı oturuyor? Tuhaf ve daha tuhaf.</em> “Kraliçe de onlarla birlikte mi?”</p>

    <p>“Hayır lordum,” dedi Sör Balon. “Kraliçeyi septte bulabilirsiniz. Kral Joffrey için dua...”</p>

    <p><em>“Sen!”</em></p>

    <p>Son kuzeyli adam da atından inmişti. Ve Sör Loras, Brienne’i görmüştü.</p>

    <p>“Sör Loras.” Brienne, elinde dizgini aptal aptal duruyordu.</p>

    <p>Loras Tyrell kıza doğru yürüdü. “Neden?” dedi. “Bana nedenini söyleyeceksin. Sana her zaman nazik davrandı, sana gökkuşağı pelerini verdi. Onu neden öldürdün?”</p>

    <p>“Öldürmedim. Ben onun için ölürdüm.”</p>

    <p>“Öleceksin.” Sör Loras uzunkılıcını çekti.</p>

    <p>“Ben yapmadım.”</p>

    <p>“Emmon Cuy senin yaptığına dair yemin etti, hem de son nefesinde.”</p>

    <p>“O çadırın dışındaydı, görmedi...”</p>

    <p>“Çadırın içinde senden ve Leydi Stark’tan başka kimse yoktu. Yaşlı bir kadının sert çeliği kesecek bir darbe indirdiğini mi iddia ediyorsun?”</p>

    <p>“Bir <em>gölge</em> vardı. Kulağa nasıl çılgınca geldiğini biliyorum ama... ben Renly’ye zırhını giydiriyordum, sonra mumlar söndü ve her yerde kan vardı. Leydi Catelyn, Stannis’in yaptığını söyledi... onun... gölgesinin. Ben bir şey yapmadım, onurum üstüne yemin...”</p>

    <p>“Senin onurun yok. Kılıcını çek. Seni ellerin boşken katlettiğimi söylemelerine izin vermeyeceğim.”</p>

    <p>Jaime, Loras’la Brienne’in arasına girdi. “Kılıcınızı kaldırın sör.”</p>

    <p>Sör Loras, Jaime’nin etrafından dolaştı. “Hem katil hem de korkak mısın Brienne? Bu yüzden mi kaçtın, elinde onun kanıyla? <em>Kılıcını çek kadın!</em>”</p>

    <p>“Dua edelim de çekmesin.” Jaime tekrar Loras’ın önüne geçti. “Yoksa dışarı çıkaracağımız ceset size ait olur. Bu fahişe, Gregor Clegane kadar güçlü, onun kadar güzel olmasa da.”</p>

    <p>“Bu mesele sizi ilgilendirmez sör.” Sör Loras, Jaime’yi kenara itti.</p>

    <p>Jaime, sağlam eliyle delikanlıyı yakaladı ve sarsarak döndürdü. “Ben <em>Kral Muhafızları Lord Kumandanı</em>’yım seni kibirli köpek yavrusu. O beyaz pelerini giydiğin sürece senin kumandanınım. Şimdi <em>kahrolası kılıcını</em> kınına sok, aksi takdirde o kılıcı alır ve Renly’nin bile bulamadığı yerlere sokarım.”</p>

    <p>Delikanlı bir an tereddüt etti, Sör Balon’ın müdahale etmesine yetecek kadar uzun bir an. “Lord Kumandan’ın söylediğini yap Loras,” dedi adam. O sırada bazı altın pelerinliler kılıçlarını çekti, bu hareket kuzeyli adamların da aynı şeyi yapmasına sebep oldu. <em>Harika,</em> diye düşündü Jaime, <em>atımdan yeni indim ve birazdan avluda bir kan gölümüz olacak.</em></p>

    <p>Sör Loras Tyrell kılıcını öfkeyle kınına soktu.</p>

    <p>“Çok zor sayılmazdı, değil mi?”</p>

    <p>“Onun tutuklanmasını istiyorum,” dedi Sör Loras, Brienne’i göstererek. “Leydi Brienne, sizi Lord Renly Baratheon’ın cinayetiyle suçluyorum.”</p>

    <p>“İnanır mısınız bilmem ama,” dedi Jaime, “kızın onuru var. Sizde gördüğümden daha fazla. Ve hatta Brienne doğru söylüyor olabilir. Tamam, fazla zeki biri sayılmaz ama yalan söylemek isteseydi daha iyi bir yalan bulurdu, benim atım bile bundan daha iyi bir yalan uydurur. Yine de eğer ısrar ediyorsanız... Sör Balon, Leydi Brienne’i bir kule hücresine götürün ve orada gözetim altında tutun. Çelikincik ve adamları için de, babam onları görene kadar kalabilecekleri uygun bir yer bulun.”</p>

    <p>“Tamam lordum.”</p>

    <p>Balon Swann ve bir düzine altın pelerinli tarafından götürülen Brienne’in gözleri kırgınlık doluydu. <em>Bana öpücükler göndermelisin fahişe,</em> demek istedi Jaime. Neden yaptığı her kahrolası şey yanlış anlaşılıyordu? <em>Aerys. Hepsinin kaynağı Aerys.</em> Jaime, sırtını fahişeye döndü ve avlunun karşısına doğru yürüdü.</p>

    <p>Kraliyet septinin kapısında bir başka beyaz zırhlı şövalye vardı; uzun boylu, siyah sakallı, geniş omuzlu ve kanca burunlu bir adam. Şövalye, Jaime’yi gördüğünde pis pis sırıttı ve, “Nereye gittiğini sanıyorsun?” dedi.</p>

    <p>“Septe.” Jaime kesik bileğiyle gösterdi, “Şuradaki septe. Kraliçeyi göreceğim.”</p>

    <p>“Majesteleri yas tutuyor. Ayrıca, neden senin gibi bir adamı görmek istesin?”</p>

    <p><em>Çünkü ben onun âşığıyım ve öldürülen oğlunun babasıyım,</em> demek istedi Jaime. “Sen kimsin?”</p>

    <p>“Kral Muhafızları’nın şövalyesiyim. Sen de biraz saygı öğrensen fena olmaz çolak, yoksa öbür elini de ben keserim, sabahları yulaf lapanı emmek zorunda kalırsın.”</p>

    <p>“Ben kraliçenin kardeşiyim sör.”</p>

    <p>Beyaz şövalye bunun komik olduğunu düşündü. “Kaçtın öyle mi? Boyun da bir parça uzamış lordum.”</p>

    <p>“<em>Öbür</em> kardeşi, ahmak. Ve Kral Muhafızları Lord Kumandanı. Şimdi kenara çekil yoksa pişman olursun.”</p>

    <p>Adam bu sefer daha uzun baktı. “Siz... Sör Jaime.” Duruşunu düzeltti. “Affedin lordum. Sizi tanımadım. Bendeniz, Sör Osmund Karakazan olmak onuruna sahibim.”</p>

    <p><em>Onur bunun neresinde?</em> “Bir süre kardeşimle yalnız kalmak istiyorum. Septe kimse girmesin sör. Rahatsız edilecek olursak kellenizi alırım.”</p>

    <p>“Tamam lordum, emredersiniz.” Sör Osmund kapıyı açtı.</p>

    <p>Cersei, Anne’nin mihrabının önünde diz çökmüştü. Joffrey’nin cenaze teskeresi, yeni ölenleri diğer dünyaya götüren Yabancı’nın altına bırakılmıştı. Havada tütsü kokusu vardı ve yanan yüzlerce mum yukarıya dualar gönderiyordu. <em>Joff’un her duaya ihtiyacı var.</em></p>

    <p>Cersei omzunun üzerinden baktı. “Kim o?” dedi, sonra da, “Jaime?” Ayağa kalktı, gözleri yaşla doluydu. “Gerçekten sen misin?” Fakat Jaime’ye gitmedi. <em>O hiçbir zaman bana gelmedi,</em> diye düşündü Jaime. <em>Hep bekledi, benim ona gitmemi istedi. Verir, ama önce istemem gerekir.</em> Jaime ona sarıldığında, “Daha erken gelmeliydin,” diye mırıldandı Cersei. “Neden daha önce gelip onu korumadın? Oğlum...”</p>

    <p><em>Oğlumuz.</em> “Elimden geldiği kadar çabuk geldim,” dedi Jaime. Cersei’yi bıraktı ve bir adım geri çekildi. “Dışarıda savaş var kardeşim.”</p>

    <p>“Çok zayıf görünüyorsun. Ve saçların, altın saçların...”</p>

    <p>“Saçlar yine uzar.” Jaime kesik bileğini kaldırdı. <em>Bunu görmesi gerek.</em> “Bu uzamaz.”</p>

    <p>Cersei’nin gözleri büyüdü. “Starklar...”</p>

    <p>“Hayır. Bu Vargo Hoat’un marifetiydi.”</p>

    <p>Bu isim Cersei için hiçbir şey ifade etmiyordu. “Kim?”</p>

    <p>“Harrenhal Keçisi. Bir süre için.”</p>

    <p>Cersei döndü ve Joffrey’nin cenaze teskeresine baktı. Ölü krala altın yaldızlı bir zırh giydirmişlerdi. Tüyler ürpertici bir şekilde Jaime’ninkine benzeyen bir zırh. Miğferin göz siperi indirilmişti ama mum ışıkları alanın üstünde yumuşak bir şekilde pırıldıyordu; çocuk, ölümün içinde cesur ve ışıltılı görünüyordu böylece. Mum ışıkları, Cersei’nin yas elbisesinin bedenini süsleyen yakutları da uyandırıyordu. Cersei’nin saçları dağınık bir halde omuzlarına dökülüyordu. “Onu öldürdü Jaime. Söylemişti. Kendimi güvende ve mutlu hissettiğim bir gün geleceğini ve mutluluğumun ağzımdaki küllere dönüşeceğini söylemişti.”</p>

    <p>“Bunu Tyrion mı söyledi?” Jaime buna inanmak istemiyordu. Akraba katletmek kral katletmekten daha kötüydü, hem insanların hem tanrıların gözünde. <em>Çocuğun benim olduğunu biliyordu. Tyrion’ı sevdim. Ona iyi davrandım.</em> Tamam, bir olay haricinde... ama İblis o olayın gerçeğini bilmiyordu. <em>Yoksa biliyor mu?</em> “Joffrey’yi neden öldürsün?”</p>

    <p>“Bir fahişe için.” Cersei, Jaime’nin sağlam elini yakaladı ve kendi ellerinin arasında sıkı sıkı tuttu. “Bunu yapacağını söylemişti bana. Joff biliyordu. Ölürken katilini işaret etti. Bizim küçük, çarpık ve canavar kardeşimizi gösterdi.” Jaime’nin parmaklarını öptü. “Onu benim için öldüreceksin değil mi? Oğlumuzun intikamını alacaksın.”</p>

    <p>Jaime geri çekildi. “O hâlâ benim kardeşim.” Kesik bileğini, belki görmemiştir diye Cersei’nin yüzüne salladı. “Ve herhangi birini öldürecek durumda değilim.”</p>

    <p>“Bir elin daha var değil mi? Senden bir mücadelede Tazı’yı yenmeni istemiyorum. Tyrion bir <em>cüce.</em> Bir hücrede kilitli. Nöbetçiler <em>senin</em> için yoldan çekilir.”</p>

    <p>Tyrion’ı öldürmek fikri Jaime’nin midesini bulandırıyordu. “Bu konuyu daha iyi öğrenmeliyim. Nasıl olduğunu.”</p>

    <p>“Öğreneceksin,” diye söz verdi Cersei. “Bir yargılama olacak. Tyrion’ın yaptığı şeyleri duyduğunda, onun ölmesini sen de benim kadar isteyeceksin.” Jaime’nin yüzüne dokundu. “Sensiz kaybolmuştum Jaime. Starklar bana senin başını gönderecek diye korkuyordum. Buna dayanamazdım.” Jaime’yi öptü. Hafif bir öpücüktü. Dudakları Jaime’nin dudaklarına belli belirsiz dokunmuştu ama Jaime kollarını Cersei’nin bedenine sardığında kadının titrediğini hissetti. “Sensiz yarımım.”</p>

    <p>Jaime’nin Cersei’ye verdiği öpücükte şefkat değil açlık vardı. Cersei’nin ağzı Jaime’nin dili için açıldı. “Hayır,” dedi Cersei, Jaime’nin dudakları onun boynuna inerken, “burada olmaz. Rahipler...”</p>

    <p>“Rahipleri Ötekiler alsın.” Jaime onu tekrar öptü, onu sessizce öptü, onu inletene kadar öptü. Sonra mumları devirdi ve Cersei’yi Anne’nin mihrabına oturttu, kadının eteğini ve eteğin altındaki ipek içliği yukarı sıyırdı. Cersei güçsüz yumruklarla Jaime’nin göğsüne vuruyordu, tehlikeler hakkında mırıldanıyordu, babası hakkında, rahipler hakkında, tanrıların gazabı hakkında. Jaime onu duymadı. Pantolonunun bağcıklarını çözdü, mihraba tırmandı ve Cersei’nin beyaz bacaklarını araladı. Tek parmağı kadının iç çamaşırlarının altına kaydı. Jaime iç çamaşırını yırtıp çıkardığında, çamaşırın üstünde Cersei’nin ay kanı olduğunu gördü ama bunun hiç önemi yoktu.</p>

    <p>“Acele et.” Cersei fısıldıyordu artık, “çabuk, <em>çabuk ol,</em> şimdi, beni şimdi becer. Jaime Jaime Jaime.” Elleri Jaime’ye yol gösteriyordu. Jaime’yi içinde hissettiğinde, “Evet,” dedi Cersei, “kardeşim, tatlı kardeşim, evet, öyle, evet, benimlesin, evdesin artık, <em>evdesin.</em>” Cersei, Jaime’nin kulağını öptü ve kısacık saçlarını okşadı. Jaime kendini onun içinde kaybetti. Cersei’nin, onun kalbiyle birlikte atan kalbini ve onun tohumlarıyla birleşen kanının ıslaklığını hissedebiliyordu.</p>

    <p>Ama işleri biter bitmez, “Beni aşağı indir,” dedi kraliçe. “Bu halde yakalanacak olursak...”</p>

    <p>Jaime gönülsüzce yana yuvarlandı ve Cersei’yi mihraptan indirdi. Soluk renkli mermer kanla lekelenmişti. Jaime kan damlalarını koluyla sildi ve devirdiği mumları almak için yere eğildi. Şükürler olsun ki yere düşen mumların hepsi sönmüştü. <em>Sept tutuşsaydı fark etmezdim bile.</em></p>

    <p>“Bu aptallıktı.” Cersei elbisesini düzeltti. “Babamız kaledeyken... Jaime, dikkatli olmak zorundayız.”</p>

    <p>“Dikkatli olmaktan bıktım. Targaryenlar kardeşleri evlendiriyordu, biz neden aynı şeyi yapmayalım? Cersei evlen benimle. Diyarın önünde dur ve beni istediğini söyle. Kendi düğün ziyafetimizi verelim ve Joffrey’nin yerine yeni bir oğul yapalım.”</p>

    <p>Cersei geri çekildi. “Bu hiç komik değil.”</p>

    <p>“Kıkırdadığımı duydun mu?”</p>

    <p>“Aklını Nehirova’da mı bıraktın?” Cersei’nin sesi keskindi. “Tommen’ın tahttaki hakkı Robert’tan geliyor, bunu biliyorsun.”</p>

    <p>“Casterly Kayası onun olacak, bu yeterli değil mi? Bırak tahtta babamız otursun. Benim tek istediğim sensin.” Jaime, Cersei’nin yanağına dokunmak için hareketlendi. Eski alışkanlıklar kolay unutulmuyordu, Jaime sağ kolunu kaldırmıştı.</p>

    <p>Cersei, Jaime’nin kesik bileğinden kaçtı. “Yapma... böyle konuşma. Beni korkutuyorsun Jaime. Aptal olma. Tek yanlış söz... ve bize her şeyi kaybettirirsin. Sana ne yaptılar?”</p>

    <p>“Elimi kestiler.”</p>

    <p>“Hayır, daha fazlası var, <em>değişmişin.</em>” Cersei bir adım geri gitti. “Sonra konuşuruz. Yarın. Sansa Stark’ın hizmetçilerini bir kule hücresine attırdım, onları sorgulamam gerek... babama gitmelisin.”</p>

    <p>“Sana gelmek için bin fersah aştım ve yolda en iyi parçamı kaybettim. Bana gitmemi söyleme.”</p>

    <p><em>“Beni yalnız bırak,”</em> diye tekrarladı Cersei arkasını dönerken.</p>

    <p>Jaime pantolonunu bağladı ve Cersei’nin dediğini yaptı. Çok yorgun olmasına rağmen bir yatak arayamazdı; lord babası onun şehre döndüğünü öğrenmiş olmalıydı.</p>

    <p>El Kulesi, Lannisterlar’ın özel muhafızları tarafından korunuyordu, muhafızlar Jaime’yi bir bakışta tanıdı. “Tanrılar merhametliymiş sör,” dedi biri, “sizi bize geri verdiler.”</p>

    <p>“Tanrıların bu işle ilgisi yok. Beni Catelyn Stark geri verdi. O ve Dehşet Kalesi Lordu.”</p>

    <p>Jaime merdiveni tırmandı ve kapıyı çalmadan çalışma odasına girdi, babasını ateşin yanında oturur halde buldu. Lord Tywin yalnızdı, Jaime bunun için şükretti; kesik elini Mace Tyrell’e ya da Kızıl Yılan’a göstermek istemiyordu henüz, hele ikisine aynı anda hiç.</p>

    <p>“Jaime,” dedi Lord Tywin, birbirlerini en son kahvaltıda görmüşler gibi. “Lord Bolton seni daha önce göreceğimi inanmamı sağlamıştı. Düğünden önce burada olacağını umuyordum.”</p>

    <p>“Geciktim.” Jaime kapıyı yavaşça kapattı. “Kız kardeşim kendini aşmış diye duydum. Yetmiş yedi çeşit yemek ve bir kral cinayeti, böyle düğün görülmemiştir. Özgür olduğumu ne zamandır biliyorsun?”</p>

    <p>“Kaçışından birkaç gün sonra hadımdan öğrendim. Nehir topraklarına seni aramaları için adamlar gönderdim. Gregor Clegane, Samwell Spicer, Plumm kardeşler. Varys de sağa sola haber saldı ama gizlice. Özgür olduğunu ne kadar az insan bilirse, o kadar az insan peşine düşer diye düşündük.”</p>

    <p>“Varys bundan bahsetti mi?” Jaime, babasının görmesi için ateşe yaklaştı.</p>

    <p>Lord Tywin koltuğundan kalktı, nefesi dişlerinin arasında titriyordu. “<em>Bunu kim yaptı?</em> Eğer Leydi Catelyn...”</p>

    <p>“Leydi Catelyn boğazıma bir kılıç dayadı ve kızlarını geri göndereceğime dair yemin etmemi istedi. Bu, Keçi’nin marifetiydi. Vargo Hoat, Harrenhal Lordu!”</p>

    <p>Lord Tywin tiksintiyle başka tarafa baktı. “Artık değil. Kaleyi Sör Gregor aldı. Paralı askerlerin hemen hepsi sabık kumandanlarını terk etti ve Leydi Whent’in eski adamlarından birkaçı bir yan kapıyı açtı. Clegane, Hoat’u Yüz Şömineli Salon’da yarı delirmiş bir halde buldu. İltihaplı bir yaranın sebep olduğu ateş yüzünden o haldeymiş. Kulağı diye duydum.”</p>

    <p>Jaime gülmek zorundaydı. <em>Çok güzel. Kulağı!</em> Brienne’e söylemek için sabırsızlanıyordu, gerçi fahişe bu olayı Jaime’nin bulduğu kadar komik bulmazdı. “Öldü mü?”</p>

    <p>“Yakındır. Adamın ellerini ve ayaklarını da kestiler ama Clegane, Qohorlunun salya akıtma şeklinden hoşlanıyormuş gibi görünüyor.”</p>

    <p>Jaime’nin gülümsemesi ekşidi. “Cesur Dostlar’dan ne haber?”</p>

    <p>“Harrenhal’da kalanlar öldü. Diğerleri dağıldı. Limanlara gitmeye ya da ormanlarda kaybolmaya çalışacaklarını garanti ederim.” Lord Tywin’in gözleri Jaime’nin kesik bileğine gitti ve ağzı öfkeyle gerildi. “Hepsinin başını alacağız. Her birinin. Sol elinle kılıç kullanabilir misin?”</p>

    <p><em>Bu sabah giyinmeyi bile zor becerdim.</em> Jaime, sözü geçen elini babasının teftişi için yukarı kaldırdı. “Beş parmak, diğerinin aynısı. Neden aynı şekilde çalışmasın?”</p>

    <p>“İyi.” Lord Tywin oturdu. “Bu iyi. Sana bir hediyem var. Dönüşün için. Varys bana senin özgür olduğunu söyledikten sonra...”</p>

    <p>“Eğer yeni bir el değilse bekleyebilir.” Jaime, babasının karşısındaki koltuğa oturdu. “Joffrey nasıl öldü?”</p>

    <p>“Zehir. Bir parça yemek yüzünden boğulmuş gibi görünmesi planlanmış ama Joffrey’nin boğazını açtırdım, üstatlar herhangi bir tıkanıklık bulamadı.”</p>

    <p>“Cersei bunu Tyrion’ın yaptığını iddia ediyor.”</p>

    <p>“Kardeşin krala zehirli şarap sundu, bin kişinin gözlerinin önünde.”</p>

    <p>“Büyük aptallık etmiş.”</p>

    <p>“Tyrion’ın yaverini gözaltına aldım. Karısının hizmetçilerini de. Bize söyleyecek bir şeyleri var mı göreceğiz. Sör Addam’ın altın pelerinlileri Stark kızını arıyor, Varys de bir ödül koydu. Kral adaleti yerini bulacak.”</p>

    <p><em>Kral adaleti.</em> “Öz oğlunu infaz mı edeceksin?”</p>

    <p>“Bir kralı öldürmek ve kendi akrabasını katletmekle suçlanıyor. Eğer masumsa korkacak bir şeyi yok. Önce onun lehine ve aleyhine olan delilleri incelemeliyiz.”</p>

    <p><em>Delil.</em> Jaime, yalancılarla dolu bu şehirde ne çeşit deliller bulunacağını biliyordu. “Renly de tuhaf bir şekilde öldü, Stannis’in onun ölümüne ihtiyacı varken.”</p>

    <p>“Lord Renly kendi muhafızlarından biri tarafından öldürüldü, Tarthlı bir kadın.”</p>

    <p>“O Tarthlı kadın, benim şimdi burada olmamın müsebbibi. Sör Loras’ı memnun etmek için kızı bir kule hücresine attırdım ama onun Renly’ye bir zarar verdiğine inanmadan önce Renly’nin hayaletine inanırım. Lakin Stannis...”</p>

    <p>“Joffrey’yi zehir öldürdü, büyü değil.” Lord Tywin, kesik bileğe baktı. “Kılıç elin olmadan Kral Muhafızları’nda hizmet veremezsin...”</p>

    <p>“Verebilirim,” diyerek babasının sözünü kesti Jaime. “Ve vereceğim. Emsalleri var. İstersen Beyaz Kitap’a bakar bulurum. Sakat ya da bütün, bir Kral Muhafızları şövalyesi ömrünün sonuna kadar hizmet verir.”</p>

    <p>“Cersei, Sör Barristan’ı yaş haddinden görevden aldığında bu teamüle son verdi. İnanç’a bağışlanacak münasip bir hediye, Yüce Rahip’i seni yeminlerinden azat etmeye ikna eder. Kız kardeşin, Sör Selmy’yi göndererek aptallık etti elbette ama artık kapıları açtığına göre...”</p>

    <p>“...birinin o kapıları tekrar kapatması gerekir.” Jaime ayağa kalktı. “Soylu kadınların üstüme bok kovası boşaltmasından bıktım baba. Bana kimse Lord Kumandan olmak isteyip istemediğimi sormadı ama görünüşe göre öyleyim. Bir görevim var...”</p>

    <p>“Evet var.” Lord Tywin de ayağa kalktı. “Lannister Hanedanı’na karşı bir görev. Sen Casterly Kayası’nın vârisisin. Olman gereken yer orası. Tommen sana eşlik etmeli, vesayetindeki yaverin olarak. Bir Lannister olmayı öğreneceği yer Kaya’dır, ayrıca onu annesinden uzaklaştırmak istiyorum. Cersei için yeni bir koca bulmak niyetindeyim. Oberyn Martell olabilir, Tyreller’i bu evliliğin Yüksek Bahçe için bir tehdit olmadığına ikna eder etmez. Ve senin evlilik vaktin geldi de geçiyor bile. Tyreller, Margaery’nin Tommen’la evlenmesi hususunda ısrarlı ama onun yerine seni önerirsem...</p>

    <p><em>“HAYIR!”</em> Jaime katlanabileceği kadarını duymuştu. Hayır, katlanabileceğinden fazlasını. Her şeyden bıkmıştı, lordlardan ve yalanlardan, babasından, kız kardeşinden, bütün bu kanlı işlerden. “Hayır. Hayır. Hayır. Hayır. Hayır. Duyman için daha kaç kez <em>hayır</em> demeliyim? <em>Oberyn Martell?</em> Adamın nasıl kötü bir şöhreti olduğunu bilmiyor musun? Üstelik şöhreti sadece zehirli kılıçlarından kaynaklanmıyor. Robert’ın sahip olduğundan fazla piçi var, oğlanlarla da yatıyor. Ve eğer bir aşağılık an için bile Joffrey’nin duluyla evleneceğimi düşünüyorsan...”</p>

    <p>“Lord Tyrell kızın bakire olduğuna dair yemin ediyor.”</p>

    <p>“İsterse bakire olarak ölebilir, umurumda değil. <em>Onu istemiyorum. Senin Kaya’nı da istemiyorum!</em>”</p>

    <p>“Sen benim oğlumsun...”</p>

    <p>“Ben Kral Muhafızları’nın şövalyesiyim. <em>Kral Muhafızları Lord Kumandanı!</em> Ve olmak istediğim tek şey bu!”</p>

    <p>Lord Tywin’in yüzünü çerçeveleyen sert favoriler, ateşin ışığıyla altın gibi parlıyordu. Lordun alnında bir damar nabız gibi atıyordu ama lord konuşmadı. Ve konuşmadı. Ve konuşmadı.</p>

    <p>Gergin sessizlik Jaime daha fazla dayanamayana kadar devam etti. “Baba...” diyerek söze başladı.</p>

    <p>“Sen benim oğlum değilsin.” Lord Tywin sırtını döndü. “Kral Muhafızları Lord Kumandanı olduğunu söylüyorsun. Pekâlâ sör. Git ve görevini yap.”</p>
  </div>
</body>
</html>
