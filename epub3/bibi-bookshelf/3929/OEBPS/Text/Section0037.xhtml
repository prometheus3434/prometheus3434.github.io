<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Tyrion</h1>

    <p>Kral Kapısı’nın ötesinde çamurdan, külden ve yanık kemik parçalarından başka bir şey kalmamıştı, buna rağmen şehir duvarlarının gölgesinde yaşayan insanlar vardı, diğerleri el arabalarında ya da fıçılarda balık satıyordu. Tyrion atıyla geçip giderken üstündeki gözleri hissediyordu; soğuk, öfkeli ve anlayışsız gözler. Kimse onunla konuşmaya ya da onun yolunu kesmeye cesaret etmiyordu; yağlı siyah zırhının içindeki Bronn onun yanındayken. <em>Ama yalnız olsaydım beni aşağı çeker, tıpkı Preston Greenfield’e yaptıkları gibi yüzümü kaldırım taşıyla ezerlerdi.</em></p>

    <p>“Farelerden daha hızlı geri döndüler,” diye şikâyet etti Tyrion. “Onları bir kez yaktık, bundan bir ders çıkaracaklarını sanırsın.”</p>

    <p>“Bana birkaç düzine altın pelerinli ver hepsini öldüreyim,” dedi Bronn. “Öldüklerinde geri gelemezler.”</p>

    <p>“Hayır ama yerlerine yenileri gelir. Onları rahat bırak... ama duvara yine kulübeler dayamaya başlarlarsa hepsini hemen yerle bir et. Bu aptallar ne düşünürse düşünsün savaş henüz bitmedi.” Tyrion ilerideki Çamur Kapısı’na baktı. “Şimdilik yeterince gördüm. Yarın sabah lonca ustalarıyla birlikte gelir planlarını inceleriz.” İç geçirdi. <em>Pekâlâ, bunların çoğunu ben yaktım ve benim baştan inşa etmem adil olacak sanırım.</em></p>

    <p>Aslında bu görev Tyrion’ın amcasının olmalıydı ama sağlam, sarsılmaz, yorulmaz Sör Kevan Lannister, Nehirova’dan gelen ve oğlunun ölüm haberini getiren kuzgundan beri kendinde değildi. Willem’in ikizi Martyn de Robb Stark tarafından esir alınmıştı ve ikizlerin ağabeyi Lancel, bir türlü iyileşmeyen iltihaplı bir yaranın pençesinde hâlâ yataktaydı. Bir oğlu ölen ve diğer ikisi ölümcül tehlike içinde olan Sör Kevan yas ve korkuyla tükeniyordu. Lord Tywin kardeşine her daim güvenmişti ama şimdi cüce oğluna dönmekten başka seçeneği yoktu.</p>

    <p>Yeniden inşa etmenin bedeli son derece fahiş olacaktı ama yapacak bir şey yoktu. Kral Toprakları diyarın en büyük limanıydı, tek rakibi Eski Şehir’di. Nehir tekrar açılmalıydı ve bu ne kadar çabuk olursa o kadar iyiydi. <em>Peki lanet olası sikkeleri nereden bulacağım?</em> Bu soru, Tyrion’ın, on beş gün önce kuzeye yelken açan Serçeparmak’ı özlemesi için neredeyse yeterliydi. <em>O, Lysa Arryn’le yatağa girip Vadi’ye hükmederken ben onun arkasında bıraktığı pisliği temizlemek zorundayım.</em> Buna karşın Lord Tywin, Tyrion’a kayda değer bir iş vermişti. Altın pelerinlilerin kumandanı Çamur Kapısı’ndan el sallarken, <em>babam beni Casterly Kayası vârisi ilan etmiyor ama mümkün olan her yerde kullanıyor,</em> diye düşündü Tyrion.</p>

    <p>Kapının ardındaki pazar yeri hâlâ Üç Fahişe’nin hâkimiyetindeydi fakat mancınıklar hareketsizdi ve taş toplarıyla zift fıçıları kaldırılmıştı. Büyük ahşap iskeletlere tırmanan çocuklar vardı; kaba yünden kıyafetler giymiş maymunlar gibi yukarı çıkıyor, fırlatma kollarına tüneyip birbirlerine bağırıyorlardı.</p>

    <p>Mancınıkların ikisinin arasından geçerlerken, “Bana hatırlat da Sör Addam’a buraya birkaç altın pelerinli göndermesini söyleyeyim,” dedi Tyrion, Bronn’a. “Aptal bir çocuk düşüp belini kırabilir.” Yukarıdan bir bağırış duyuldu ve bir gübre yığını Tyrion’la Bronn’un bir adım önüne düştü. Tyrion’ın atı şahlandı, onu neredeyse sırtından aşağı atıyordu. Atını kontrol altına aldığında, “Tekrar düşündüm de,” dedi Tyrion, “bırak da bu sefil veletler kaldırım taşlarına çarpıp fazla olgunlaşmış kavunlar gibi dağılsınlar.”</p>

    <p>Tyrion’ın ruh hali karaydı ve bunun tek sebebi birkaç sokak çocuğunun onu dışkı yağmuruyla ıslatmak istemesi değildi. Tyrion’ın evliliği her gün çekilen bir ızdıraptı. Sansa Stark hâlâ bakireydi ve kalenin yarısı bundan haberdarmış gibi görünüyordu. Tyrion bu sabah atını eyerlerken, iki seyis yamağının onun arkasından kıs kıs güldüğünü duymuştu. Atların bile güldüğünü duyar gibi olmuştu. Yatak odasının mahremiyetini korumak umuduyla kendini tehlikeye atmış ve yatağa sokma törenini engellemişti ama bu umut çok çabuk suya düşmüştü. Ya Sansa her biri Cersei’nin muhbiri olan oda hizmetçilerinden birine sır verecek kadar aptaldı ya da bu durumun suçlusu Varys ve onun küçük kuşlarıydı.</p>

    <p>Ne fark ederdi? Nihayetinde herkes Tyrion’a gülüyordu. Kızıl Kale’de bu evliliği bir eğlence kaynağı olarak görmeyen tek kişi Tyrion’ın leydi karısıydı.</p>

    <p>Sansa’nın perişanlığı her gün çoğalıyordu. Tyrion, kızın nezaket duvarını memnuniyetle kırıp onu elinden geldiğince teselli etmek isterdi ama bu işe yaramazdı. Hiçbir söz onu Sansa’nın gözünde kabul edilir yapmayacaktı. <em>Ya da daha az Lannister.</em> Tyrion’a verdikleri eş buydu, hayatının geri kalanında yanında olacaktı ve Tyrion’dan nefret ediyordu.</p>

    <p>O büyük yatağın içinde birlikte geçirdikleri geceler de başka bir işkence kaynağıydı. Tyrion, alışkanlığı öyle olsa da çıplak uyumaya dayanamıyordu artık. Karısı nezaketsiz bir söz söylemeyecek kadar iyi eğitilmişti ama Tyrion’ın vücuduna her bakışında gözlerinde beliren tiksinti Tyrion’ın dayanabileceğinden fazlaydı. Tyrion, Sansa’nın da gecelikle yatmasını emretmişti. <em>Onu istiyorum,</em> diye fark etti. <em>Kışyarı’nı istiyorum ama onu da istiyorum, bir kadın, bir çocuk ya da her ne ise. Onu avutmak istiyorum. Onun güldüğünü duymak istiyorum. Bana kendi arzusuyla gelmesini istiyorum. Bana sevinçlerini, hüzünlerini, şehvetini getirmesini istiyorum.</em> Dudakları acı bir gülümsemeyle kıvrıldı. <em>Evet, Jaime kadar uzun, Yürüyen Dağ Sör Gregor kadar güçlü olmak da istiyorum çünkü bu lanet olası özellikler işe yarıyor.</em></p>

    <p>Hiç istemeden Shae’i düşündü. Kızın, düğün haberlerini başkasının değil onun ağzından duymasını istemişti, bu yüzden düğünden önceki gece Varys’e kızı getirmesini emretmişti. Yine hadımın odasında buluşmuşlardı, Shae deri yeleğinin bağcıklarını çözmeye başladığında Tyrion kızın bileğini yakalayıp onu geri itmişti. “Bekle,” demişti, “bilmen gereken bir şey var. Yarın sabah Sansa Stark’la...”</p>

    <p>“...evleniyorsun. Biliyorum.”</p>

    <p>Tyrion bir an için sözsüz kalmıştı. Henüz Sansa bile bilmiyordu, o gece değil. “Nasıl bilebilirsin? Varys mi söyledi?”</p>

    <p>“Lollys’i septe götürdüğümde Sör Tallad uşaklardan birine söylüyordu. O da, Sör Kevan’la babanın konuşmasını duyan bir hizmetçi kızdan öğrenmiş.” Shae elini Tyrion’ın kıskacından kurtarıp elbisesini çıkarmıştı, her zamanki gibi elbisenin altında çırılçıplaktı. “Umurumda değil. O küçük bir kız sadece. Onun karnını şişirip bana döneceksin.”</p>

    <p>Tyrion’ın bir yanı biraz daha az aldırmazlık ummuştu. <em>Ummuştu,</em> diye alay etti kendiyle, <em>ama şimdi daha iyi biliyorsun cüce. Sahip olabileceğin tek aşk Shae.</em></p>

    <p>Çamurlu Yol kalabalıktı ama askerler ve şehir halkı İblis ve koruması için yol açtı. Çukur gözlü çocuklar sürü halinde ayakaltında dolaşıyordu, bazıları sessiz bir yalvarışla yukarı bakarken bazıları yüksek sesle yakarıyordu. Tyrion kesesinden bir avuç dolusu bakır sikke çıkarıp havaya saçtı, çocuklar itişip bağırarak sikkeleri kapmak için koşturdu. Şanslı olanlar bu gece bayat bir ekmek somununun ucunu satın alabilecekti. Tyrion pazar yerlerini hiç bu kadar kalabalık görmemişti ve Tyrelller’in getirdiği onca yiyeceğe rağmen fiyatlar hâlâ korkunç derecede yüksekti. Bir kavun için altı bakır, bir kile mısır için bir gümüş geyik, bir sığırın bir yanı ya da altı cılız domuz için bir ejderha. Buna karşın müşteri sıkıntısı yok gibi görünüyordu. Bir deri bir kemik adamlar ve çelimsiz kadınlar at arabalarının ve tezgâhların başında toplanmıştı, onlardan bile perişan haldeki diğer insanlar asık yüzleriyle sokak aralarının ağzından bakıyordu.</p>

    <p>Kanca’nın ayağına vardıklarında, “Bu taraftan,” dedi Bronn. “Eğer hâlâ niyetliysen?”</p>

    <p>“Öyleyim.” Nehir kıyısı çok uygun bir mazeret yaratmıştı ama Tyrion’ın bugün başka bir amacı vardı. Keyif aldığı bir iş değildi fakat yapılmalıydı. Yüksek Aegon Tepesi’nden dönüp, Visenya’nın eteğinin çevresinde kümelenen dar sokakların oluşturduğu labirente girdiler. Yolu Bronn gösterdi. Tyrion takıp edilip edilmediklerini anlamak için birkaç kez arkasına baktı ama olağan ayaktakımından başka bir şey görmedi: Atını döven bir arabacı, tuvalet kovasını penceresinden aşağı döken yaşlı bir kadın, sopa dövüşü yapan iki küçük oğlan, bir tutsağa eşlik eden üç altın pelerinli... hepsi de masum görünüyordu ama herhangi biri Tyrion’ın felaketi olabilirdi. Varys’in her yerde muhbirleri vardı.</p>

    <p>Bir köşeden döndüler, bir sonrakinden, bir kuyunun başında toplanmış kadınların arasından geçtiler. Bronn onları kıvrımlı ve dar bir ara sokaktan, kırık bir kemerin altından geçirdi. Yanmış bir evin molozlarının arasından geçip atlarını taş basamaklı alçak merdivenlerin yukarısına sürdüler. Binalar birbirine yakın ve fakirdi. Bronn, iki atın yan yana geçemeyeceği kadar dar, eğri büğrü bir ara sokağın başında dizginlerini çekti. “İki dönemeç var, sonra da bir çıkmaz. Şaraphane son binanın mahzeninde.”</p>

    <p>Tyrion atından indi. “Ben dönene kadar kimse sokağa girip çıkmasın. Uzun sürmez,” dedi. Altınların gizli cebinde durduğundan emin olmak için elini pelerininin içine soktu. Otuz ejderha. <em>Onun gibi bir adam için servet sayılır.</em> Paytak adımlarıyla hızlıca yürümeye başladı, bu işi bir an önce bitirmek için sabırsızlanıyordu.</p>

    <p>Şaraphane kasvetli bir yerdi, karanlık ve rutubetliydi, duvarları güherçileyle kaplıydı, tavanı o kadar alçaktı ki Bronn kirişlere çarpmamak için başını aşağı eğmek zorunda kalırdı. Tyrion Lannister’ın böyle bir sorunu yoktu. Bu saatte, ahşap bir tezgâhın arkasındaki taburede oturan ölü bakışlı kadın dışında ön oda boştu. Kadın, Tyrion’a bir kupa ekşi şarap verip, “Arkada,” dedi.</p>

    <p>Arka oda daha da karanlıktı. Alçak bir masanın üstündeki şarap sürahisinin yanında titrek bir mum yanıyordu. Masanın arkasındaki adam; kısa boyu –gerçi Tyrion için bütün adamlar uzundu– incelmeye başlamış kahverengi saçları, pembe yanakları ve maral derisi yeleğinin kemik düğmelerini zorlayan göbeğiyle bir tehdit gibi görünmekten çok uzaktı. Yumuşak ellerinin arasında, bir uzunkılıçtan daha tehlikeli olan on iki telli ahşap arp vardı.</p>

    <p>Tyrion adamın karşısına oturdu. “Symon Gümüşdil.”</p>

    <p>Adam başını eğdi. Tepesi kelleşmişti. “El lordum,” dedi.</p>

    <p>“Yanılıyorsun. El babamdır. Korkarım ki ben bir parmak bile değilim artık.”</p>

    <p>“Yeniden yükseleceksiniz, buna eminim. Sizin gibi bir adam. Tatlı leydim Shae bana yeni evlendiğinizi söyledi. Keşke beni daha önce çağırtsaydınız. Düğün ziyafetinizde şarkı söylemekten onur duyardım.”</p>

    <p>“Daha fazla şarkı karımın ihtiyacı olan son şey,” dedi Tyrion. “Shae’e gelince, onun bir leydi olmadığını ikimiz de biliyoruz ve onun adını bir daha asla yüksek sesle söylemezsen müteşekkir olurum.”</p>

    <p>“El nasıl emrederse,” dedi Symon.</p>

    <p>Tyrion onu son gördüğünde, sert bir söz bu adamı ter içinde bırakmaya yeterdi ama görünüşe göre şarkıcı bir yerlerden biraz cesaret bulmuştu. <em>Büyük ihtimalle şu şarap sürahisinden.</em> Belki de bu yeni gözü karalığın suçlusu bizzat Tyrion’dı. <em>Onu tehdit ettim ama tehdidim boş çıktı, şimdi benim dişsiz olduğumu düşünüyor.</em> İç geçirdi. “Bana çok yetenekli bir şarkıcı olduğun söylendi.”</p>

    <p>“Böyle söylemekle nezaket gösteriyorsunuz lordum.”</p>

    <p>Tyrion adama gülümsedi. “Müziğini Özgür Şehirler’e götürme vaktidir bence. Braavos’ta, Pentos’ta ve Lys’te pek çok şarkı âşığı var ve kendilerini memnun edenlere karşı oldukça cömertler.” Bir yudum şarap içti. Şarap berbat fakat sertti. “Dokuz şehri kapsayan bir tur en iyisi olur. Kimseyi seni şarkı söylerken dinleme zevkinden mahrum bırakmamalısın. Her şehirde bir yıl kâfi gelir.” Elini pelerinin içine, altınları sakladığı cebe soktu. “Limanın kapalı olması sebebiyle, bir gemiye binebilmek için Gölgeli Vadi’ye gitmen gerekecek ama adamım Bronn senin için bir at bulacak. Yolculuk masraflarını karşılamama izin verirsen şeref duyarım...”</p>

    <p>“Ama lordum,” diye itiraz etti adam, “beni şarkı söylerken duymadınız hiç. Lütfen biraz dinleyin.” Adamın parmakları ahşap arpın tellerinde ustalıkla dolaştı ve mahzen yumuşak bir müzik sesiyle doldu. Symon söylemeye başladı.</p>

    <blockquote class="dize">
      <p><em>Yüksekteki tepesinden aşağı inip</em></p>

      <p><em>şehrin caddelerinde at sürdü.</em></p>

      <p><em>Dar sokaklarda, yokuşlarda, kaldırım taşlarında.</em></p>

      <p><em>Bir kadının iç çekişine doğru gitti.</em></p>

      <p><em>Kadın onun hazinesiydi,</em></p>

      <p><em>onun utancı ve onun sevinci.</em></p>

      <p><em>Ve bir zincir ve bir kale,</em></p>

      <p><em>o kadının öpüşüne kıyasla hiçti.</em></p>
    </blockquote>

    <p>“Dahası var,” dedi adam şarkıyı kesince, “ah çok daha fazlası. Nakaratın güzel olduğunu düşünüyorum. <em>Altından eller her daim soğuktu, kadının elleri her daim sıcak...</em>”</p>

    <p>“Yeter.” Tyrion elini pelerinin içinden çıkardı, eli boştu. “Bir daha duymak istediğim bir şarkı değil bu. Asla.”</p>

    <p>“Öyle mi?” Symon Gümüşdil arpını bir kenara bırakıp bir yudum şarap içti. “Yazık. Yine de, bana arp çalmayı öğreten yaşlı ustamın bir zamanlar söylediği gibi, her adamın kendi şarkısı vardır. Başkaları bu melodiyi daha çok sevebilir. Mesela kraliçe. Ya da lord babanız.”</p>

    <p>Tyrion burnundaki yara kabuğunu ovuşturdu, “Babamın şarkıcılara ayıracak vakti yok ve ablam tahmin edildiği kadar cömert değildir,” dedi. “Akıllı bir adam sessiz kalarak bu şarkının getireceğinden fazla kazanır.” Bundan daha açık anlatamazdı.</p>

    <p>Symon, Tyrion’ın ne demek istediğini çabuk kavramış gibi görünüyordu. “Ücretimi makul bulacaksınız lordum.”</p>

    <p>“Bunu bilmek güzel.” Tyrion, bunun otuz altın ejderha meselesi olmayacağından korktu. “Söyle.”</p>

    <p>“Kral Joffrey’nin düğün ziyafetinde bir şarkıcı turnuvası olacak,” dedi adam.</p>

    <p>“Jonglörler, soytarılar ve dans eden ayılar.”</p>

    <p>Cersei’nin düğün planlarına Tyrion’dan çok daha fazla ilgi gösterdiği ortada olan Symon, “Yalnızca bir tane dans eden ayı olacak lordum,” dedi, “ama yedi şarkıcı. Cuy’dan Galyeon, Bethany Zarif Parmak, Aemon Costayne, Eysen’den Alaric, Arpçı Hamish, Collio Quaynis ve Eski Şehir’den Orland; gümüş telli, altın yaldızlı bir arp için yarışacaklar... ama açıklanamaz bir şekilde, hepsinin ustası olan adama bir davet ulaşmadı.”</p>

    <p>“Bırak tahmin edeyim. Symon Gümüşdil?”</p>

    <p>Symon mütevazı bir şekilde gülümsedi. “Bu iddiamın gerçekliğini kralın ve meclisin önünde kanıtlamaya hazırım. Hamish yaşlıdır ve çoğu zaman şarkı sözlerini unutur. Ve o tuhaf Tyrosh aksanıyla Collio! Söylediği üç sözden birini anlarsanız kendinizi şanslı sayın.”</p>

    <p>“Ziyafeti tatlı ablam düzenliyor. Sana istediğin daveti sağlayabilseydim bile bu tuhaf görünürdü. Yedi krallık, yedi yemin, yedi müsabaka, yetmiş yedi yemek... ama <em>sekiz</em> şarkıcı? Yüce Rahip ne düşünür?”</p>

    <p>“Bana dindar bir adam gibi görünmüyorsunuz lordum.”</p>

    <p>“Mesele dindarlık değil. Bazı teamüllere uyulmalı.”</p>

    <p>Symon bir yudum şarap içti. “Yine de... bir şarkıcının hayatı tehlikelerden uzak değildir,” dedi. “Biz mesleğimizi birahanelerde ve şaraphanelerde serkeş sarhoşların önünde icra ederiz. Ablanızın yedilisinden birinin başına bir talihsizlik gelirse, onun boşluğunu doldurmak üzere beni tercih edeceğinizi umarım.” Kendinden son derece memnun bir halde utangaç bir tavırla gülümsedi.</p>

    <p>“Altı şarkıcı da sekiz şarkıcı kadar talihsiz olur şüphesiz. Cersei’nin yedilisinin sağlığını soruşturacağım. Herhangi biri rahatsızlanacak olursa adamım Bronn seni bulur.”</p>

    <p>“Çok iyi lordum.” Symon bu noktada durabilirdi ama zaferden kızarmış yüzüyle ekledi, “Kral Joffrey’nin düğününde şarkı <em>söylemeliyim.</em> Olur da saraya çağılırsam krala en güzel bestelerimi sunmak isterim, daha önce bin kez söylediğim, memnunluk vereceği kesin olan şarkılar. Ama kendimi iç karartıcı bir şaraphanede şarkı söylerken bulursam... Pekâlâ, bu yeni şarkımı denemek için uygun bir ortam olur. <em>Altından eller her daim soğuktu, kadının elleri her daim sıcak.</em>”</p>

    <p>“Buna gerek olmayacak,” dedi Tyrion. “Sana bir Lannister olarak söz veriyorum, Bronn yakında seni çağıracak.”</p>

    <p>“Çok iyi lordum.” Kelleşmeye başlamış, kazan göbekli şarkıcı tekrar ahşap arpını aldı.</p>

    <p>Bronn atlarla birlikte dar sokağın ağzında bekliyordu. Tyrion’ın eyerine çıkmasına yardım etti. “Adamı ne zaman Gölgeli Vadi’ye götürüyorum?”</p>

    <p>“Götürmüyorsun,” dedi Tyrion, atını çevirdi. “Ona üç gün ver, sonra da Arpçı Hamish’in kolunu kırdığını söyle. Kıyafetlerinin saray için uygun olmadığını ve yeni giysiler için bir an önce ölçülerinin alınması gerektiğini söyle. Hiç vakit kaybetmeden seninle gelecektir.” Yüzünü buruşturdu. “Adamın dilini isteyebilirsin, anladığım kadarıyla gümüşten yapılmış. Geri kalanı asla bulunmamalı.”</p>

    <p>Bronn sırıttı. “Bit Çukuru’nda çok lezzetli kahverengi yapan bir güveççi biliyorum. Duyduğuma göre içinde her tür et varmış.”</p>

    <p>“Hatırlat da orada yemek yemeyeyim.” Tyrion atını mahmuzlayıp tırısa kaldırdı. Banyo yapmak istiyordu, ne kadar sıcak olursa o kadar iyi.</p>

    <p>Ama bu kadar mütevazı bir keyif bile Tyrion’a çok görülmüştü; dairesine döner dönmez, Podrick Payne ona Kral Eli Kulesi’ne çağrıldığını söyledi. “Lordum sizi görmek istiyor. El. Lord Tywin.</p>

    <p>“El’in kim olduğunu hatırlıyorum Pod,” dedi Tyrion. “Burnumu kaybettim, zekâmı değil.”</p>

    <p>Bronn güldü. “Çocuğun kafasını koparma şimdi.”</p>

    <p>“Neden olmasın? Kullandığı yok.” Yine ne yaptığını merak etti Tyrion. <em>Daha doğrusu, neyi yapmakta başarısız oldum?</em> Lord Tywin’den gelen çağrıların dişleri vardı; babası onu sadece birlikte yemek yemek ya da birer kadeh şarap içmek için çağırtmazdı, bu kesindi.</p>

    <p>Tyrion birkaç dakika sonra babasının çalışma odasına girdiğinde, “...kınlar için kiraz ağacı, kırmızı deriyle kaplanacak ve saf altından dökülmüş bir sıra aslan başıyla süslenecek. Gözler için lal taşı olabilir...” diyen bir ses duydu.</p>

    <p>“Yakut,” dedi Lord Tywin. “Lal taşı ateşten yoksun.”</p>

    <p>Tyrion boğazını temizledi. “Lordum, beni çağırtmışsınız?” Babası gözlerini kaldırdı. “Çağırttım. Gel de şuna bir bak.” Tyrion’la babasının arasındaki masanın üstünde bir yağlı bez tomarı duruyordu ve Lord Tywin’in elinde bir uzunkılıç vardı. “Joffrey için düğün hediyesi,” dedi Tyrion’a. Lord Tywin kenarlarını incelemek için kılıcı döndürdüğünde, odanın elmas şekilli camlarından içeri akan ışık, bıçağı siyah ve kırmızı ışıltılarla parlattı, kabza ve balçak altın alevlerle yandı. “Stannis’in sihirli kılıcı hakkındaki soytarı dedikodularından sonra Joffrey’ye de olağanüstü bir şey vermemizin iyi olacağını düşündüm. Bir kral, krallara layık bir silah taşımalı.”</p>

    <p>“Bu kılıç Joffrey için çok fazla,” dedi Tyrion.</p>

    <p>“Bunu kullanacak kadar büyüyecek. Gel, ağırlığını hisset.” Lord Tywin kılıcı Tyrion’a uzattı, önce kabzası.</p>

    <p>Kılıç, Tyrion’ın beklediğinden çok daha hafifti. Silahı elinde çevirirken Tyrion bunun sebebini anladı. Hem bu kadar ince dövülüp hem de dövüşecek kadar sağlam olan bir metal vardı ve o hareleri tanımamak imkânsızdı; binlerce kez kendi üstüne katlanan çeliğin alametifarikası. “Valyria çeliği?”</p>

    <p>Derin bir memnuniyet tonuyla, “Evet,” dedi Lord Tywin.</p>

    <p><em>En nihayetinde baba.</em> Valyria çeliğinden dövülmüş bıçaklar zor bulunurdu ve pahalıydı, buna rağmen dünyada binlercesi kalmıştı ve sadece Yedi Krallık’ta iki yüz tane vardı. Bunlardan hiçbirinin Lannister Hanedanı’na ait olmaması Lord Tywin’i her zaman rahatsız etmişti. Eski Kaya Kralları’nın böyle bir silahı vardı ama büyükkılıç Şanlı Kükreme, Kral İkinci Tommen tarafından aptal bir maceranın peşinde Valyria’ya götürüldüğünde kaybolmuştu. Kral asla geri dönmemişti. Lord Tywin’in en genç ve en pervasız kardeşi olan ve sekiz yıl kadar önce kayıp kılıcı aramaya giden Gery amca da öyle.</p>

    <p>Lord Tywin en azından üç kez, gücünü kaybetmiş ve fakirleşmiş küçük hanedanlardan Valyrialı büyükkılıçlar satın almayı denemişti fakat teklifleri her seferinde şiddetle reddedilmişti. Küçük lordlar bir Lannister istediği takdirde kızlarından seve seve ayrılırdı ama eski aile kılıçlarını her şeyden aziz tutarlardı.</p>

    <p>Tyrion bu kılıcın metalinin nereden geldiğini merak etti. Az sayıda zırh ustası eski Valyria çeliğini yeniden işleyebilirdi fakat bizzat çeliği yapmanın sırları Kıyamet eski Valyria’ya geldiğinde kaybolmuştu. Bıçağı güneş ışığında döndürürken, “Renkler garip,” dedi Tyrion. Çoğu Valyria çeliği öyle koyu gri olurdu ki neredeyse siyah görünürdü, bu kadarı bu kılıç için de doğruydu ama katların arasına en az griler kadar koyu kırmızılar karışmıştı. İki renk birbirine hiç dokunmadan üst üste binmişti, her hat belirgindi, çelikten bir deniz kıyısına vuran gece ve kan dalgaları gibi. “Bu deseni nasıl elde ettiniz? Daha önce böylesini görmedim.”</p>

    <p>“Ben de görmedim lordum,” dedi zırh ustası. “İtiraf ediyorum ki benim düşündüğüm renkler bunlar değildi ve onları tekrar yapabilir miyim bilmiyorum. Lord babanız hanedanınızın kırmızısını istedi ve benim metale aşılamaya çalıştığım renk oydu. Fakat Valyria çeliği inatçıdır. Bu eski kılıçların hatırladığı söylenir ve kolay değişmezler. Elli kez denedim ve kırmızıyı defaatle parlattım fakat renk her seferinde koyulaştı, bıçak kırmızıdaki ışığı içiyordu sanki. Gördüğünüz üzere bazı katlar kırmızıyı hiç kabul etmedi. Eğer Lannister lordlarım memnun kalmadılarsa tekrar denerim elbet, ne kadar denemem gerekirse o kadar ama...”</p>

    <p>“Gerek yok,” dedi Lord Tywin. “Bu işe yarar.”</p>

    <p>“Kırmızı bir kılıç güneşin altında çok güzel ışıldar ama doğruyu söylemem gerekirse bu renkleri daha çok sevdim,” dedi Tyrion. “Meşum bir güzellikleri var... üstelik bu kılıcı eşsiz kılıyorlar. Tahminimce dünyada böyle bir kılıç daha yoktur.”</p>

    <p>“Bir tane var.” Zırh ustası masanın üzerine eğilip yağlı bezi açtı ve ikinci uzun kılıcı gösterdi.</p>

    <p>Tyrion, Joffrey’nin kılıcını bırakıp diğer kılıcı aldı. İki kılıç ikiz olmasalar da en azından kuzenlerdi. Bu diğerinden daha ağır ve daha kalındı, üç santim daha geniş ve altı santim daha uzundu ama iki kılıç aynı temiz çizgileri, aynı özgün rengi, aynı gece ve kan dalgalarını paylaşıyordu. İkinci kılıcın kabzasından ucuna kadar üç derin oluk akıyordu; kralın kılıcında sadece iki oluk vardı. Joff’un kabzası çok daha şatafatlıydı, balçağının kolları aslan pençesi şeklinde yapılmıştı ve pençenin uzun tırnakları yakuttu ama iki kılıcın da kırmızı deriyle kaplı sapları ve aslan başı şeklinde kabza topuzları vardı.</p>

    <p>“Fevkalade.” Kılıç, Tyrion’ınkiler kadar maharetsiz ellerde bile hayat buluyordu. “Daha önce böyle bir denge görmedim.”</p>

    <p>“Oğlum için yapıldı.”</p>

    <p><em>Hangi oğlu için olduğunu sormaya gerek yok.</em> Tyrion, Jaime’nin kılıcını masaya, Joffrey’ninkinin yanına bıraktı. <em>Robb Stark, ağabeyimin bu kılıcı savuracak kadar uzun yaşamasına izin verecek mi? Babamız böyle düşünüyor olmalı, yoksa neden bu kılıcı yaptırsın?</em></p>

    <p>“İyi iş çıkardınız Usta Mott,” dedi Lord Tywin. “Kâhyam ödemenizle ilgilenecek. Ve unutmayın, kınlar için yakut.”</p>

    <p>“Unutmayacağım lordum. Çok cömertsiniz.” Adam yağlı beze sardığı kılıçları kolunun altına sıkıştırıp tek dizinin üstüne çöktü. “Kral Eli’ne hizmet etmek onurdur. Kılıçları düğünden bir gün önce teslim edeceğim.”</p>

    <p>“Bundan emin olun.”</p>

    <p>Muhafızlar zırh ustasını dışarı çıkardığında Tyrion bir sandalyeye tırmandı. “Demek... bir kılıç Joffrey’ye, bir kılıç Jaime’ye ve cüceye bir hançer bile yok, öyle mi baba?”</p>

    <p>“Çelik, iki kılıç için yeterliydi üç değil. Bir hançere ihtiyacın varsa silahhaneden al. Robert öldüğünde yüz tane bıraktı. Gerion düğün hediyesi olarak ona altın yaldızlı, fildişi kabzalı ve safir topuzlu bir hançer vermişti. Saraya gelen elçilerin yarısı, Majesteleri’ne mücevher kakmalı bıçaklar ve gümüş kaplı kılıçlar sunarak göze girmeye çalışırdı.”</p>

    <p>Tyrion gülümsedi. “Kızlarını sunsalar onu daha çok memnun ederlerdi.”</p>

    <p>“Şüphesiz. Robert’ın kullandığı tek bıçak, küçük bir çocukken Jon Arryn’den aldığı av bıçağıydı.” Lord Tywin, Kral Robert’ı ve bütün bıçaklarını huzurundan gönderir gibi elini salladı. “Nehir kıyısında ne buldun?”</p>

    <p>“Çamur,” dedi Tyrion, “ve kimsenin gömme zahmetine katlanmadığı birkaç ölü. Limanı tekrar açabilmemiz için Karasu’nun temizlenmesi gerek, batık gemiler parçalanmalı ya da kaldırılmalı. Rıhtımların dörtte üçünün tamire ihtiyacı var, bazılarını yıkıp tekrar inşa etmemiz gerekebilir. Balık pazarı tamamen yok olmuş. Nehir Kapısı ve Kral Kapısı, Stannis’in koçbaşları yüzünden parçalara ayrılmış, değiştirilmeleri gerek. Maliyeti düşününce titriyorum.” Tyrion, <em>eğer gerçekten altın sıçıyorsan bir tuvalet bul ve işe koyul baba,</em> demek istedi ama bundan daha akıllıydı.</p>

    <p>“Ne kadar altın gerekiyorsa bulacaksın.”</p>

    <p>“Bulacak mıyım? Nereden? Hazine boş, bunu sana söylemiştim. Çılgınateş için simyacılara olan borcumuz bitmedi, benim zincirim için demir ustalarına olan borcumuz da. Üstelik Cersei, Joff’un düğünün maliyetinin yarısını kraliyetin ödeyeceğine dair söz verdi... yetmiş yedi kahrolası çeşit yemek, bin konuk, güvercinlerle dolu bir turta, şarkıcılar, jonglörler...”</p>

    <p>“Aşırılığın bazı faydaları vardır. Casterly Kayası’nın gücünü ve zenginliğini bütün diyara göstermeliyiz.”</p>

    <p>“O halde, masrafları Casterly Kayası ödemeli belki de.”</p>

    <p>“Neden? Serçeparmak’ın hesaplarını gördüm. Kraliyetin geliri Aerys’in zamanında olduğundan on kat fazla.”</p>

    <p>“Kraliyetin masrafları da öyle. Robert sikke konusunda aleti konusunda olduğu kadar cömertti. Serçeparmak büyük borçlar aldı. Senden, başkalarının yanı sıra. Evet, hatırı sayılır bir gelir var fakat Serçeparmak’ın borçlarının faizini kapatmak için bile yeterli değil. Kraliyetin Lannister Hanedanı’na olan borçlarını siler misin?”</p>

    <p>“Saçmalama.”</p>

    <p>“O zaman yedi çeşit yemek kâfi olur belki. Bin yerine üç yüz konuk. Anlıyorum ki bir evlilik, dans eden bir ayı <em>olmadan da</em> bağlayıcıdır.”</p>

    <p>“Tyrelller cimri olduğumuzu düşünür. Düğünü ve nehir kıyısını istiyorum. Masrafları ödeyemeyeceksen söyle, ben de ödeyebilecek bir hazine başı bulayım.”</p>

    <p>Bu kadar kısa zaman sonra azledilmenin utancı Tyrion’ın tahammül edebileceği bir şey değildi. “Parayı bulacağım.”</p>

    <p>“Bulacaksın,” dedi babası, “hazır aramaya başlamışken karının yatağını da bulmaya çalış.”</p>

    <p><em>Konuşmalar ona kadar ulaştı demek.</em> “Buldum, teşekkür ederim. Şömineyle pencerenin arasında duran şu büyük mobilya parçası, kadife bir cibinliği ve kaz tüyü dolu bir şiltesi var.”</p>

    <p>“Yatağı tanımana sevindim. Şimdi de onu seninle paylaşan kadını tanımaya çalışmalısın belki.”</p>

    <p><em>Kadın? Çocuk demek istiyorsun.</em> “Bir örümcek kulağına bir şeyler mi fısıldadı yoksa ablama mı teşekkür etmeliyim?” Cersei’nin çarşaflarının altında olup bitenleri düşününce, onun bu işe burnunu sokmayacak kadar nezaket sahibi olacağını sanırdı insan. “Söyle bana, Sansa’nın bütün hizmetçilerinin Cersei’nin hizmetindeki kadınlar olması niye? Kendi dairemde gözlenmekten bıktım.”</p>

    <p>“Karının hizmetkârlarından hoşlanmıyorsan onları kov ve senin için daha uygun olanlarını bul. Bu senin hakkın. Beni ilgilendiren şey karının bekâreti, hizmetçileri değil. Bu... hassasiyet kafamı karıştırıyor. Fahişelerle yatağa girmekte bir zorluk çekmiyormuşsun gibi görünüyor. Stark kızı farklı mı yaratılmış?”</p>

    <p>“Kahrolası aletimi nereye soktuğum seni neden bu kadar çok ilgilendiriyor?” diye sordu Tyrion. “Sansa çok küçük.”</p>

    <p>“Ağabeyi ölünce Kışyarı Leydisi olacak kadar büyük. Onun bekâretini al ve Kışyarı’nı almaya bir adım daha yaklaş. Onu hamile bırak ve ödülü kazanmış sayılırsın. Şartları yerine getirilmemiş bir evliliğin iptal edilebileceğini hatırlatmama gerek var mı?”</p>

    <p>“Yüce Rahip ya da İnanç Konseyi tarafından. Şu anki Yüce Rahip’imiz, komut verildiğinde havlayan eğitimli bir köpek. Evliliğimi Ay Oğlan’ın feshetmesi daha olası.”</p>

    <p>“Sansa Stark’ı Ay Oğlan’la evlendirmeliydim belki de. Kızla ne yapacağını o biliyor olabilir.”</p>

    <p>Tyrion’ın elleri sandalyenin kollarına perçinlendi. “Karımın bekâreti konusunda duymak istediğim her şeyi duydum. Ama madem evliliklerden bahsediyoruz, neden ablamın yaklaşan nikâhıyla ilgili bir şey duymuyorum? Hatırladığım kadarıyla...”</p>

    <p>Lord Tywin oğlunun sözünü kesti. “Mace Tyrell, vârisi Willas’ı Cersei’yle evlendirmek üzere yaptığım teklifi reddetti.”</p>

    <p>“Bizim tatlı Cersei’mizi <em>reddetti?</em>” Bu haber Tyrion’ın keyfini yerine getirmişti.</p>

    <p>“Evlilik konusunu ona ilk açtığımda Lord Tyrell yeterince mütemayil görünüyordu,” dedi Lord Tywin. “Bir gün sonra her şey değişmişti. Yaşlı kadının marifeti. Oğluyla acımasızca sert konuşuyor, Varys’in iddiasına göre Lord Tyrell’e, Cersei’nin o tek bacaklı kıymetli torunu için çok yaşlı ve fazla <em>kullanılmış</em> olduğunu söylemiş.”</p>

    <p>“Cersei buna bayılmış olmalı.” Tyrion güldü.</p>

    <p>Lord Tywin oğluna dondurucu bir bakış attı. “Cersei bilmiyor. Bilmeyecek de. Bu teklifin hiç yapılmamış olması hepimiz için daha iyi. Bunu sakın unutma Tyrion. <em>Teklif asla yapılmadı.</em>”</p>

    <p>“Hangi teklif?” Tyrion bilakis, Lord Tyrell’in bu ret cevabından pişmanlık duyabileceğini düşünüyordu.</p>

    <p>“Ablan <em>evlenecek.</em> Soru şu, kiminle? Pek çok fikrim var...” Lord Tywin fikirlerini söyleyemeden kapıda ayak sesleri duyuldu ve bir muhafız, kafasını kapı aralığından uzatıp Yüce Üstat Pycelle’in geldiğini duyurdu. “Girebilir,” dedi Lord Tywin.</p>

    <p>Pycelle bir bastona tutunmuş halde sendeleyerek içeri girdi ve Tyrion’a sütü kesecek bir bakış attı. Bir zamanlar fevkalade olan ve esrarengiz biri tarafından kesilen sakalı, seyrek ve ince bir şekilde tekrar büyüyordu, yaşlı adamın çenesinin altında göze nahoş görünen pembe ve sarkık deriler sallanıyordu. “El lordum,” dedi adam, yere düşmeden eğilebileceği kadar eğilip derin bir reverans yaparak, “Kara Kale’den bir kuş daha geldi. Bunu özel olarak görüşmeliyiz belki,” dedi.</p>

    <p>“Buna gerek yok.” Lord Tywin, Pycelle’e oturmasını işaret etti. “Tyrion kalabilir.”</p>

    <p><em>Ahhhhh, kalabilir miyim?</em> Tyrion burnunu ovdu ve bekledi.</p>

    <p>Pycelle bolca öksürüp balgam çıkararak boğazını temizledi. “Mektup, son mektubu gönderen Bowen Marsh’tan geliyor. Kale kumandanı. Lord Mormont’un, büyük sayıda yabanılın güneye doğru ilerlediği haberini verdiğini yazmış.”</p>

    <p>“Sur’un ötesindeki topraklar büyük sayıları kaldıramaz,” dedi Lord Tywin. “Bu uyarı yeni değil.”</p>

    <p>“Bu sonuncusu yeni lordum. Mormont, Tekinsiz Orman’dan bir kuş gönderip saldırı altında olduğunu haber vermiş. O zamandan sonra başka kuşlar da gelmiş ama hiçbiri mektup taşımıyormuş. Bowen Marsh, Lord Mormont’un bütün adamlarıyla birlikte katledildiğinden korkuyor.”</p>

    <p>Tyrion, huysuz tavırları ve konuşan bir kuşu olan yaşlı Jeor Mormont’u seviyordu. “Bu kesin mi?” diye sordu.</p>

    <p>“Değil,” diye kabul etti Pycelle, “ama bu vakte kadar Mormont’un adamlarının hiçbiri geri dönmemiş. Marslı onların yabanıllar tarafından öldürüldüğünden ve sonraki adımın bizzat Sur’a saldırmak olacağından endişe ediyor.” Cübbesinin ceplerini karıştırıp kâğıdı buldu. “Marsh’ın mektubu burada lordum, beş kralın tümüne gönderilmiş bir dilekçe. Adam istiyor, gönderebileceğimiz kadar çok adam.”</p>

    <p>“Beş kral?” Lord Tywin öfkelenmişti. “Batıdiyar’da tek kral var. O siyahlı aptallar Majesteleri tarafından dikkate alınmak istiyorlarsa bunu unutmamaya çalışsınlar. Cevap yazdığında Marsh’a Renly’nin öldüğünü, diğerlerinin de hainler ve taht talipleri olduğunu söyle.”</p>

    <p>“Bunu öğrendiklerine sevinecekler şüphesiz. Sur bir dünya uzakta ve haberler onlara geç ulaşıyor.” Pycelle başını yukarı aşağı salladı. “Marsh’a istediği adamlarla ilgili ne söyleyeyim? Konseyi toplamalı mıyız?”</p>

    <p>“Gerek yok. Gece Nöbetçileri hırsızlardan, katillerden ve gayrimeşru köylülerden oluşan bir sürü ama bana öyle geliyor ki gerekli disiplini alırlarsa tersini ispat <em>edebilirler.</em> Eğer Mormont gerçekten öldüyse kara kardeşler yeni bir Lord Kumandan seçmek zorunda.”</p>

    <p>Pycelle, Tyrion’a aksilik dolu bir bakış attı. “Mükemmel bir fikir lordum. En uygun adamı biliyorum. Janos Slynt.”</p>

    <p>Tyrion bu fikirden hiç hoşlanmamıştı. “Kara kardeşler kendi kumandanlarını kendileri seçer,” diye hatırlattı. “Lord Slynt, Sur’da yeni. Biliyorum; onu oraya ben gönderdim. Slynt’ten daha kıdemli bir düzine adam varken neden onu seçsinler?”</p>

    <p>“Çünkü,” dedi babası, Tyrion’ın epey ahmak olduğunu ima eden bir tonla, “onlara söylendiği gibi oy vermezlerse, Sur, bir adam daha göremeden erir.”</p>

    <p><em>Evet, bu işe yarayabilir.</em> Tyrion öne eğildi. “Janos Slynt yanlış adam baba. Gölge Kule’nin kumandanı daha çok işimize yarar. Ya da Kıyıdaki Doğugözcüsü’nün kumandanı.”</p>

    <p>“Gölge Kule’nin kumandanı bir Mallister. Doğugözcüsü bir demiradamın elinde.” Lord Tywin’in ses tonu, iki adamın da onun amacına hizmet etmeyeceğini açıkça anlatıyordu.</p>

    <p>Tyrion inatla, “Janos Slynt bir kasabın oğlu,” diye hatırlattı babasına. “Bizzat sen bana demiştin ki...”</p>

    <p>“Sana ne söylediğimi hatırlıyorum. Bununla birlikte Kara Kale, Harrenhal değil. Gece Nöbetçileri de kralın konseyi değil. Her iş için bir alet ve her alet için bir iş vardır.”</p>

    <p>Tyrion’ın öfkesi patladı. “Lord Janos, kendini en yüksek fiyat verene satacak olan boş bir zırh takımı.”</p>

    <p>“Bunu onun hanesine bir artı olarak yazarım. Bizden daha yüksek fiyat verecek biri var mı?” dedi Lord Tywin. Pycelle’e döndü. “Bir kuzgun gönder. Kral Joffrey’nin Lord Kumandan Mormont’un ölümüne çok üzüldüğünü fakat arazide bunca asi ve işgalci varken Sur için şimdilik adam ayıramayacağını yaz. Taht sağlama alındığında meselelerin çok farklı olabileceğini ima et... kralın, Nöbet’in liderine tam itimat duyması halinde. Mektubun sonunda Marsh’tan, Majesteleri’nin sadık dostu ve hizmetkârı Lord Janos Slynt’e kralın en içten selamlarını iletmesini iste.”</p>

    <p>“Evet lordum.” Pycelle pörsük kafasını bir kez daha salladı. “Mektubu El’in emrettiği gibi yazacağım, büyük bir memnuniyetle.”</p>

    <p><em>Onun kafasını kestirmeliydim sakallarını değil,</em> diye düşündü Tyrion. <em>Janos Slynt de sevgili dostu Allar Deem’le birlikte yüzmeye gitmeliydi.</em> Tyrion aynı aptalca hatayı Symon Gümüşdil’le yapmamıştı en azından. <em>Görüyor musun baba?</em> diye bağırmak istedi. <em>Dersimi nasıl da hızlı öğrendiğimi görüyor musun?</em></p>
  </div>
</body>
</html>
