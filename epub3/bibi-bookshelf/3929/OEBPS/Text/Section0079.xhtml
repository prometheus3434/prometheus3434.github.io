<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Arya</h1>

    <p>Hanın dışındaki kurumuş darağacında, bir kadının kemikleri rüzgârın her esişinde dönüyor ve tıkırdıyordu.</p>

    <p><em>Bu hanı biliyorum.</em> Arya, Rahibe Mordane’in sıkı gözetimi altında ablası Sansa’yla birlikte bu handa uyuduğunda hanın kapısında bir darağacı yoktu gerçi. “İçeri girmek istemeyiz,” diye karar verdi aniden, “hayaletler olabilir.”</p>

    <p>“En son ne zaman bir kupa şarap içtim biliyor musun?” Sandor eyerinden aşağı atladı. “Ayrıca yakut geçidi kimin tuttuğunu öğrenmemiz gerek. İstersen atların yanında kal, benim için fark etmez.”</p>

    <p>“Ya seni tanırlarsa?” Sandor yüzünü gizlemek için uğraşmıyordu artık. Onu kimin tanıdığı umurunda değilmiş gibi görünüyordu. “Seni tutsak almak isteyebilirler.”</p>

    <p>“Bırak denesinler.” Tazı, kınının içindeki uzunkılıcı gevşetti ve kapıyı itip içeri girdi.</p>

    <p>Arya kaçmak için bundan daha iyi bir fırsat bulamazdı. Ödlek’e binip uzaklaşabilirdi, Yabancıyı da yanına alırdı. Dudağını ısırdı. Sonra atları ahıra götürdü ve Tazı’nın peşinden hana girdi.</p>

    <p><em>Onu tanıyorlar.</em> Sessizlik Arya’ya bunu söylüyordu. Ama en kötü şey bu değildi. Arya da onları tanıyordu. Cılız hancıyı değil, kadınları değil, şöminenin yanındaki çiftlik işçilerini değil. Diğerlerini. Askerleri. Arya askerleri tanıyordu.</p>

    <p>“Ağabeyini mi arıyorsun Sandor?” Polliver’ın eli, kucağındaki kızın korsajının içindeydi ama elini dışarı çıkardı.</p>

    <p>“Bir kupa şarap arıyorum. Hancı, bir sürahi kırmızı.” Clegane yere bir avuç dolusu bakır attı.</p>

    <p>“Sorun istemiyorum sör,” dedi hancı.</p>

    <p>“Öyleyse bana sör deme.” Tazı’nın ağzı seğirdi. “Sağır mısın seni aptal? Şarap istedim.” Hancı koşarak giderken Clegane adamın arkasından bağırdı. “<em>İki kupa!</em> Kız da susadı!”</p>

    <p><em>Sadece üç kişiler,</em> diye düşündü Arya. Polliver ona kısa bir bakış attı, Polliver’ın yanındaki çocuk hiç bakmadı ama üçüncü adam gözlerini uzun süre ona dikti. Adam orta boyluydu, orta yapılıydı, kaç yaşında olduğunu bile belli etmeyen alelade bir yüzü vardı. <em>Vadeci. Vadeci ve Polliver.</em> Kıyafetine ve yaşına bakılırsa, çocuk bir yaverdi. Burnunun kenarında kocaman, beyaz bir sivilce vardı, alnında da birkaç kırmızı sivilce. “Sör Gregor’un bahsettiği kayıp köpek yavrusu bu mu?” diye sordu çocuk, Vadeci’ye. “Altına işedikten sonra kaçan?”</p>

    <p>Vadeci ikaz eder bir tavırla elini çocuğun koluna koydu, başını kısa ve sert bir şekilde salladı. Arya bu uyarıyı açıkça okudu.</p>

    <p>Ama yaver okumadı ya da umursamadı. “Sör Gregor, köpek yavrusu kardeşinin, Kral Toprakları’ndaki mücadele hararetlendiğinde kuyruğunu bacaklarının arasına kıstırdığını ve ağlayarak kaçtığını söyledi.” Çocuk aptal ve alaycı bir sırıtışla Tazı’ya baktı.</p>

    <p>Clegane çocuğu inceledi, tek kelime etmedi. Polliver kucağındaki kızı itip ayağa kalktı. “Delikanlı sarhoş,” dedi. Silahlı asker Tazı kadar uzundu ama onun kadar kaslı değildi. Çenesi ve gıdısı yaprak şekilli bir sakalla kaplıydı, adamın sakalları gür, siyah ve bakımlıydı ama kafası kelleşmeye başlamıştı. “Bünyesi şarap kaldırmıyor.”</p>

    <p>“Öyleyse içmemeli.”</p>

    <p>“Köpek yavrusu beni korkutmuyor...” diye konuşmaya başladı yaver, sonra Vadeci, çocuğun kulağını işaret parmağıyla başparmağının arasına alıp büktü. Yaverin sözleri acı dolu bir feryada dönüştü.</p>

    <p>Hancı, kalaydan bir tepside taşıdığı bir sürahi şarap ve iki taş kadehle birlikte aceleyle geri döndü. Sandor sürahiyi ağzına götürdü. Arya, şarabı yutan adamın boyun kaslarının çalıştığını görebiliyordu. Tazı sürahiyi masanın üstüne bıraktığında şarabın yarısı bitmişti. “Şimdi doldurabilirsin. Ayrıca şu bakırları toplaşan iyi edersin, bugün göreceğin bütün sikkeler onlar.”</p>

    <p>“İçmeyi bitirdiğimizde borcumuzu ödeyeceğiz,” dedi Polliver.</p>

    <p>“İçmeyi bitirdiğinizde hancıyı gıdıklayıp altınlarını nerede sakladığını öğreneceksiniz. Her zaman yaptığınız gibi.”</p>

    <p>Hancı aniden mutfakta bir işi olduğunu hatırladı. Yerli halk da handan ayrılıyordu, kızlar çoktan gitmişti. Ortak salondaki tek ses şöminedeki ateşin hafif çıtırtısıydı. <em>Biz de gitmeliyiz,</em> diye düşündü Arya.</p>

    <p>“Eğer Sör’ü arıyorsan geç kaldın,” dedi Polliver. “Harrenhal’daydı ama şimdi yok. Kraliçe onu çağırttı.” Arya, adamın kemerinde üç bıçak olduğunu gördü; sol kalçasında bir uzunkılıç, sağ kalçasında bir hançer ve kama olamayacak kadar uzun, kılıç olamayacak kadar kısa, ince bir bıçak. “Kral Joffrey öldü,” diye ekledi Polliver. “Kendi düğün ziyafetinde zehirlendi.”</p>

    <p>Arya temkinli adımlarla salonun ortasına doğru ilerledi. <em>Joffrey ölmüş.</em> Arya onu görebiliyordu adeta; sarı buklelerini, sinsi gülüşünü ve şişman, yumuşak dudaklarını. <em>Joffrey ölmüş!</em> Bundan mutlu olması gerektiğini biliyordu fakat içindeki boşluk hâlâ duruyordu. Joffrey ölmüştü ama Robb da ölmüştü, artık ne fark ederdi?</p>

    <p>“Kral Muhafızları’ndaki cesur kardeşlerimin işi bitmiş.” Tazı aşağılama dolu bir kahkaha attı. “Onu kim öldürmüş?”</p>

    <p>“İblis’in yaptığı düşünülüyor. O ve küçük karısı.”</p>

    <p>“Ne karısı?”</p>

    <p>“Unuttum, sen bir kayanın altında saklanıyordun tabii. Kuzeyli kız. Kralı bir büyüyle öldürdüğünü duyduk, sonra da yarasa gibi büyük deri kanatları olan bir kurda dönüşmüş ve bir kule penceresinden uçarak kaçmış. Ama cüceyi arkada bırakmış, Cersei adamın kafasını almaya kararlı.”</p>

    <p><em>Bu aptalca,</em> diye düşündü Arya. <em>Sansa sadece şarkı bilir, büyü değil. Üstelik İblis’le asla evlenmez.</em></p>

    <p>Tazı, kapıya en yakın olan sırada oturuyordu. Ağzı seğirdi ama yalnızca yanık tarafı. “Cersei onu çılgınateşe batırıp pişirmeli,” dedi, “yahut ay siyaha dönene kadar gıdıklamalı.” Şarap kupasını kaldırdı ve bir dikişte boşalttı.</p>

    <p>Arya bunu gördüğünde, <em>o da onlardan biri,</em> diye düşündü. Dudağını öyle sert ısırdı ki kan tadı aldı. <em>Tıpkı onlar gibi. Onu uykusunda öldürmeliyim.</em></p>

    <p>“Yani Gregor, Harrenhal’u aldı.”</p>

    <p>“Aslında alması gerekmedi,” dedi Polliver. “Paralı askerlerin çoğu, bizim geldiğimizi haber alır almaz kaçtı. Aşçılardan biri bizim için bir yan kapıyı açtı, Vargo onun ayağını kesmiş, öç almak için yaptı.” Güldü. “Aşçıyı bize yemek pişirmesi için tuttuk, yataklarımızı ısıtsınlar diye birkaç fahişeyi de sağ bıraktık, geri kalanların hepsini kılıçtan geçirdik.”</p>

    <p>“Geri kalanların <em>hepsi?</em>” deyiverdi Arya.</p>

    <p>“Pekâlâ, Sör Gregor vakit geçirmek için Hoat’u öldürmedi.”</p>

    <p>“Karabalık hâlâ Nehirova’da mı?” diye sordu Sandor.</p>

    <p>“Uzun zaman için değil,” dedi Polliver. “Kuşatma altında. Yaşlı Frey, Karabalık kaleyi teslim etmediği takdirde Edmure Tully’yi asacak. Tek gerçek mücadele Kuzgunağaç’ta. Blackwoodlar ve Brackenlar. Brackenlar artık bizim.”</p>

    <p>Tazı, Arya için bir kupa şarap doldurdu, bir kupa da kendisi için. Şarabını şömineye bakarak içti. “Küçük kuş kaçtı değil mi? Aferin ona. İblis’in kafasına pislemiş ve kaçmış.”</p>

    <p>“Onu bulacaklar,” dedi Polliver. “Casterly Kayası’ndaki altının yarısına mal olsa da.”</p>

    <p>“Güzel bir kızmış diye duydum,” dedi Vadeci. “Bal gibi tatlı.” Dudaklarını şapırdattı ve gülümsedi.</p>

    <p>“Ve nazik,” diye onayladı Tazı. “Münasip bir küçük leydi. Kahrolası kardeşi gibi değil.”</p>

    <p>“Onu da buldular,” dedi Polliver. “Kız kardeşini. Duyduğuma göre Bolton’ın piçiyle evlenecekmiş.”</p>

    <p>Arya, adamlar ağzını görmesin diye şarabını yudumladı. Polliver’ın neden bahsettiğini anlamamıştı. <em>Sansa’nın başka kız kardeşi yok.</em> Sandor Clegane yüksek sesle güldü.</p>

    <p>“Bu kadar komik olan ne?” diye sordu Polliver.</p>

    <p>Tazı, Arya’ya bir kez bile bakmadı. “Bilmenizi isteseydim söylerdim. Tuzçukuru’nda gemiler var mı?”</p>

    <p>“Tuzçukuru? Nereden bileyim? Ticaret gemileri Bakire Havuzu’na dönmüş diye duydum. Randyll Tarly kaleyi almış ve Mooton’ı bir kule hücresine kapatmış. Tuzçukuru hakkında hiçbir şey duymadım.”</p>

    <p>Vadeci öne eğildi. “Ağabeyine veda etmeden denize mi açılacaksın?” Vadeci’yi soru sorarken duymak Arya’nın tüylerini ürpertti. “Sör Gregor, bizimle birlikte Harrenhal’a dönmeni tercih eder Sandor. Bahse girerim eder. Ya da Kral Toprakları’na...”</p>

    <p>“Kral Toprakları’nı becereyim. Onu da. Seni de.”</p>

    <p>Vadeci omuz silkti, doğruldu ve ensesini okşamak için elini başının arkasına uzattı. Sonra her şey aynı anda olmuş gibi göründü; Sandor ayağa fırladı, Polliver uzunkılıcını çekti ve Vadeci’nin eli bir bulanıklığın içinde dönerek odanın karşısına gümüş pırıltılı bir şey fırlattı. Eğer Tazı hareket etmiyor olsaydı, bıçak, adamın boğazındaki âdemelmasının çekirdeklerini çıkarırdı; bunu yapmak yerine Tazı’nın kaburgalarını sıyırıp geçti ve kapının yanındaki duvara saplandı. Tazı o zaman güldü, derin bir kuyunun dibinden geliyormuş gibi soğuk ve boş bir kahkaha. “Aptalca bir şey yapmanızı umuyordum.” Kılıcını kınından tam zamanında çekti ve Polliver’ın ilk darbesini bertaraf etti.</p>

    <p>Uzun çelik şarkısı başlarken Arya bir adım geri çekildi. Vadeci, bir elinde kısakılıç ve diğerinde hançerle sıradan kalktı. Kahverengi saçlı tıknaz yaver bile ayaktaydı, eli kılıcını arıyordu. Arya, masadaki şarap kupasını kaptı ve çocuğun yüzüne fırlattı. Açısı İkizler’de olduğundan iyiydi. Kupa, çocuğun büyük beyaz sivilcesinin tam üstüne çarptı ve yaver kuyruksokumu üstü yere düştü.</p>

    <p>Polliver amansız ve nizamlı bir dövüşçüydü. Sandor’u hiç durmadan geri itiyordu, adamın uzunkılıcı zalim bir keskinlikle hareket ediyordu. Tazı’nın darbeleri daha baştan savmaydı, karşı atakları aceleciydi, adımları ağır ve sarsaktı. <em>Sarhoş,</em> diye fark etti Arya dehşetle. <em>Boş mideye çok fazla ve çok hızlı içti.</em> Vadeci, Tazı’nın arkasına geçmek için duvarın etrafından dolaşıyordu. Arya ikinci kadehi kaptı ve adama fırlattı ama Vadeci yaverden hızlıydı, başını tam zamanında aşağı eğdi, Arya’ya attığı bakışta soğuk bir tehdit vardı. Adamın, <em>kasabada gizlenmiş altınlar var mı?</em> diye sorduğunu duyabiliyordu Arya. Aptal yaver masanın kenarına tutunmuş ayağa kalkmaya çalışıyordu. Arya, boğazının arkasından yükselen korkunun tadını alabiliyordu. <em>Korku, kılıçtan derin keser. Korku, kılıçtan...</em></p>

    <p>Sandor acıyla inledi. Yüzünün yanık kısmı alnından yanağına kadar kıpkırmızıydı ve bir kulağı kökünden kopmuştu. Tazı buna sinirlenmiş gibi görünüyordu. Polliver’ı öfke dolu bir hamleyle geri sürdü, tepelerde bir baltayla takas ettiği çentikli eski kılıcı adamın üstüne savurdu. Sakallı adam geriledi ama darbelerin hiçbiri dokunmadı. Sonra Vadeci, bir yılan kadar hızlı hareket ederek bir sıranın üstüne zıpladı ve kısakılıcının kenarını Tazı’nın boynuna indirdi.</p>

    <p><em>Onu öldürüyorlar.</em> Arya’nın başka kupası yoktu ama fırlatacak daha iyi bir şeyi vardı. Ölen okçudan çaldıkları hançeri çıkardı ve onu az önce Vadeci’nin yaptığı şekilde ona fırlatmaya çalıştı. Fakat bir taş ya da bir yaban elması fırlatmaya benzemiyordu bu. Bıçak yalpaladı ve Vadeci’nin sırtına çarptı, önce kabzası. <em>Hançeri hissetmedi bile.</em> Adam Clegane’le meşguldü.</p>

    <p>Vadeci bıçağını indirirken Tazı hızlıca yana tarafa büküldü, kendine bir kalp atımı kadar dinlenme fırsatı kazandı. Yüzünden ve boynundaki kesikten kan akıyordu. Dağ’ın iki adamı birden Tazı’nın peşindeydi; Vadeci onun sırtını ve karnını hedef alırken, Polliver kafasına ve omuzlarına vuruyordu. Ağır taş sürahi hâlâ masadaydı. Arya, iki eliyle kavradığı sürahiyi tam havaya kaldıracakken biri onu kolundan yakaladı. Sürahi Arya’nın parmaklarının arasından kayıp yere düştü. Arya döndü ve yaver çocukla burun buruna geldi. <em>Seni aptal, yaveri tamamen unuttun.</em> Çocuğun büyük beyaz sivilcesi patlamıştı, Arya gördü.</p>

    <p>“Sen köpek yavrusunun yavrusu musun?” Çocuğun sağ elinde bir kılıç, sol elinde de Arya’nın kolu vardı ama Arya’nın elleri boştu; kız, çocuğun bıçağını kınından çıkardı ve yine çocuğun karnına soktu, büktü. Yaver, örgü zırh veya kaynatılmış deri bile giymemişti, bıçak doğrudan ete girdi, Arya’nın Kral Topraklarında öldürdüğü seyis yamağının karnına giren İğne gibi. Gözleri büyüyen yaver, kızın kolunu bıraktı. Arya kapıya doğru döndü ve Vadeci’nin duvara saplanan bıçağını aldı.</p>

    <p>Polliver ve Vadeci, Tazı’yı bir sıranın arkasındaki köşeye sıkıştırmıştı ve ikisinden biri, adamın üst uyluğuna, diğer yaralarına yakışan çirkin, kırmızı bir kesik açmıştı. Sandor duvara yaslanıyordu, kanıyordu ve gürültüyle nefes alıp veriyordu. Değil dövüşmek, ayakta durmaya hali yokmuş gibi görünüyordu. “Kılıcını yere bırak ve seni Harrenhal’a götürelim,” dedi Polliver.</p>

    <p>“Gregor işimi bizzat bitirsin diye mi?”</p>

    <p>“Bakarsın seni bana verir,” dedi Vadeci.</p>

    <p>“Beni istiyorsan gel de al.” Sandor duvardan ayrıldı, yarı çömelmiş vaziyette sıranın arkasında durdu, kılıcını vücuduna çapraz şekilde tutuyordu.</p>

    <p>“Alamayacağımızı mı sanıyorsun?” dedi Polliver. “Sen sarhoşsun.”</p>

    <p>“Olabilir,” dedi Tazı, “ama sen ölüsün.” Tazı’nın ayağı öne fırladı ve sırayı yakaladı; sıra sert bir şekilde Polliver’ın incik kemiklerine çarptı. Sakallı adam bir şekilde ayakta kaldı ama Tazı, adamın vahşi darbesinin altına çömeldi ve kendi kılıcını acımasız bir ters el vuruşuyla yukarı kaldırdı. Tavana ve duvarlara kan damlaları saçıldı. Bıçak, Polliver’ın yüzünün tam ortasına girmişti, Tazı bıçağı saplandığı yerden kurtardığında adamın kafasının yarısı bıçakla birlikte geldi.</p>

    <p>Vadeci geriledi. Arya adamın korkusunu koklayabiliyordu. Vadeci’nin elindeki kısakılıç, Tazı’nın tuttuğu uzunkılıcın yanında adeta oyuncak gibi görünüyordu ve Vadeci zırhlı da değildi. Seri bir şekilde hareket ediyordu, tetikteydi, gözlerini Sandor Clegane’den ayırmıyordu. Arya’nın adamın arkasına geçmesi ve onu bıçaklaması dünyanın en kolay işiydi.</p>

    <p>Bıçak adamın sırtına girerken, <em>“Kasabada gizlenmiş altınlar var mı?”</em> diye bağırdı Arya. <em>“Gümüş var mı? Değerli taşlar?”</em> İki kez daha bıçakladı. <em>“Yiyecek var mı? Lord Beric nerede?”</em> Adamın üstündeydi artık, hâlâ bıçaklıyordu. <em>“Nereye gitti? Yanında kaç adam vardı? Kaç yaycı? Kaç şövalye? Kaç kişi, kaç kişi, kaç kişi, kaç kişi? Kasabada altın var mı?”</em></p>

    <p>Sandor onu adamın üstünden çektiğinde Arya’nın elleri kırmızı ve yapış yapıştı. Tazı sadece, “Yeter,” dedi. O da doğranmış bir domuz gibi kanıyordu ve yürürken tek bacağını sürüyordu.</p>

    <p>“Bir kişi daha var,” diye hatırlattı Arya.</p>

    <p>Yaver çocuk karnındaki bıçağı çıkarmıştı, kanamayı elleriyle durdurmaya çalışıyordu. Tazı tarafından sertçe çekilip ayağa kaldırıldığında bir bebek gibi zırlamaya başladı. “Merhamet,” diye ağladı, “lütfen, beni öldürmeyin. Anne merhamet et.”</p>

    <p>“Senin kahrolası annen gibi görünüyor muyum?” Tazı insan gibi görünmüyordu. “Bunu da öldürmüşsün,” dedi Arya’ya. “Bağırsaklarını deşmişsin, işi bitmiş. Fakat ölmesi uzun sürecek.”</p>

    <p>Yaver çocuk Tazı’yı duymamış gibiydi. “Ben kızlar için geldim,” diye ağladı. “...bir erkek olmak için, Polly öyle dedi... ah, tanrılar, lütfen, beni bir kaleye götürün... bir üstat, beni bir üstada götürün... sadece kızlar için gelmiştim, sör, merhamet.”</p>

    <p>Tazı, çocuğun yüzüne vurdu, çocuk tekrar çığlık attı. “Bana sör deme.” Tekrar Arya’ya döndü. “Bu senin dişi kurt. Sen yap.”</p>

    <p>Arya, Tazı’nın ne demek istediğini biliyordu. Polliver’ın yanına gitti, adamın kanının içinde diz çöktü ve kılıç kemerini çözdü. Polliver’ın hançerinin yanında daha ince bir bıçak asılıydı, bir kama olamayacak kadar uzun ve bir erkek kılıcı olamayacak kadar kısa... ama tam Arya’nın eline göreydi.</p>

    <p>“Kalbin nerede olduğunu hatırlıyor musun?” diye sordu Tazı.</p>

    <p>Arya başıyla onayladı. Yaver gözlerini yuvarladı. “Merhamet.”</p>

    <p>İğne, yaverin kaburgalarının arasına kaydı ve ona merhamet verdi.</p>

    <p>“Güzel.” Sandor’un sesi acıyla kalınlaşmıştı. “Eğer bu üçü burada zamparalık yapıyorduysa, Gregor, Harrenhal’un yanı sıra geçitleri de tutuyor olmalı. Diğer köpekler her an gelebilir ve biz bir gün için yeterince hayvan öldürdük.”</p>

    <p>“Nereye gideceğiz?” diye sordu Arya.</p>

    <p>“Tuzçukuru’na.” Tazı düşmemek için elini Arya’nın omzuna koydu. “Biraz şarap al dişi kurt. Adamların ne kadar sikkesi varsa onları da al, ihtiyacımız olacak. Eğer Tuzçukuru’nda gemiler varsa Vadi’ye deniz yoluyla gidebiliriz.” Eskiden kulağının olduğu yerden daha fazla kan akarken ağzı Arya’ya seğirdi. “Belki Leydi Lysa seni minik Robert’ıyla evlendirir. İşte <em>bu</em> görmek isteyeceğim bir izdivaç.” Gülmeye başladı, sonra gülmek yerine inledi.</p>

    <p>Gitme vakti geldiğinde Tazı, Yabancı’nın sırtına binmek için Arya’nın yardımına ihtiyaç duydu. Boynuna ve bacağına kumaş şeritleri sarmış, kapının yanındaki kancadan yaverin yeşil pelerinini almıştı. Pelerinin üstündeki beyaz şeritte yeşil bir ok vardı, fakat Tazı bunu katlayıp kulağına bastırdığında yeşil, kırmızıya döndü. Arya, Tazı’nın yola çıktıkları anda devrileceğinden korkuyordu ama adam bir şekilde eyerinin üstünde kaldı.</p>

    <p>Yakut geçidi her kim tutuyorsa, onunla karşılaşmayı göze alamazlardı. Bu sebeple, Kral Yolu’nu takip etmek yerine güneybatıya doğru döndüler; yabani otlarla kaplı tarlalardan, ormanlardan ve bataklıklardan geçtiler. Üç Dişli Mızrak’ın kıyılarına varmaları saatler aldı. Arya, nehrin uysal bir şekilde mutat yatağına dönmüş olduğunu gördü, nehrin bütün o kahverengi öfkesi yağmurlarla birlikte kaybolmuştu. <em>Nehir de yorgun,</em> diye düşündü Arya.</p>

    <p>Suyun kıyısına yakın bir yerde, rüzgârla aşınmış bir kaya yığının içinden yükselen söğüt ağaçları buldular. Kayalar ve ağaçlar bir çeşit doğal istihkâm oluşturmuştu, Arya ve Tazı burada hem nehirden hem de patikadan saklanabilirdi. “Burası işe yarar,” dedi Tazı. “Atlara su içir ve ateş için birkaç dal topla.” Atından indiğinde, yere düşmemek için bir ağacın dalına tutunmak zorunda kaldı.</p>

    <p>“Duman görülmez mi?”</p>

    <p>“Bizi bulmak isteyen birinin yapması gereken tek şey benim kanımı takip etmek. Su ve dal. Ama önce şu şarap matarasını getir.”</p>

    <p>Sandor, ateşi yaktıktan sonra miğferini alevlerin arasına yerleştirdi, şarap matarasının yarısını miğferin içine boşalttı ve sırtını yosunla kaplı bir kaya çıkıntısına vererek yere yığıldı, bir daha asla ayağa kalkmamaya niyetliymiş gibiydi. Arya’ya yaverin pelerinini yıkattı ve şeritler halinde kestirdi. Şeritler de miğferin içine girdi. “Daha çok şarabım olsaydı kendimden geçene kadar içerdim. Belki de seni o kahrolası hana geri göndermeliyim, bana birkaç matara daha getirmen için.”</p>

    <p>“Hayır,” dedi Arya. <em>Göndermez, gönderir mi? Gönderirse onu burada bırakır kaçarım.</em></p>

    <p>Sandor, Arya’nın yüzündeki korkuya güldü. “Şakaydı kurt kız. Lanet olası bir şakaydı. Bana bir sopa bul, şu uzunlukta, çok kalın olmasın. Sopanın üstündeki çamuru yıka. Çamur tadından nefret ederim.”</p>

    <p>Tazı, Arya’nın getirdiği ilk iki sopayı beğenmedi. Arya adam için uygun olanı bulduğunda, alevler Tazı’nın köpeğini burnundan gözlerine kadar alazlamıştı. Miğferin içindeki şarap fokur fokur kaynıyordu. “Şiltemin içinden kupayı al ve yarısına kadar doldur,” dedi Tazı. “Dikkatli ol. Kahrolası şeyi devirirsen seni biraz daha şarap getirmen için hana geri <em>gönderirim.</em> Şarabı al ve yaralarımın üstüne dök. Bunu yapabileceğini düşünüyor musun?” Arya başıyla onayladı. “Öyleyse ne bekliyorsun?” diye homurdandı Tazı.</p>

    <p>Arya kupayı ilk doldurduğunda parmak eklemleri çeliğe sürtündü, teni su toplayacak kadar kötü yandı. Arya çığlık atmamak için dudaklarını ısırmak zorunda kaldı. Tazı da aynı amaç için sopayı kullandı, Arya kaynar şarabı yaraların üstüne dökerken, Tazı sopayı dişlerinin arasında sıktı. Arya önce uyluktaki yarayla ilgilendi, sonra da adamın ensesindeki daha sığ yarıkla. Arya bacağa şarap dökerken, Sandor elini yumruk haline getirdi ve yeri dövdü. Sıra ensesine geldiğinde sopayı öyle sert ısırdı ki ahşap kırıldı ve Arya yeni bir sopa bulmak zorunda kaldı. Tazı’nın gözlerindeki dehşeti görebiliyordu. “Başını çevir,” dedi. Şarabı, eskiden Tazı’nın kulağının olduğu yerdeki çiğ ve kırmızı etin üstüne döktü, kahverengi kan ve kırmızı şaraptan ibaret parmaklar Tazı’nın çenesine yürüdü. Adam o zaman <em>bağırdı,</em> ağzındaki sopaya rağmen. Sonra acı yüzünden bayıldı.</p>

    <p>Arya işin geri kalanını kendi kendine halletti. Yaverin pelerininden kestiği şeritleri miğferin dibinden çıkardı ve yaraları sarmak için kullandı. Sıra kulağa geldiğinde, kanamayı durdurmak için adamın kafasının yarısını sarmak zorunda kaldı. İş bittiğinde Üç Dişli Mızrak’ın üzerine akşam çöküyordu. Arya atların otlamasına izin verdi, sonra onları gece için bağladı ve kendine iki kayanın arasında mümkün olduğunca rahat bir yer hazırladı.</p>

    <p>“Sör Gregor Dağ,” dedi hafifçe. “Dunsen, Tatlı Raff, Sör Ilyn, Kraliçe Cersei.” Polliver’ı ve Vadeci’yi duanın dışında bırakmak kendini tuhaf hissettirdi. Ve Joffrey’yi. Joffrey öldüğü için mutluydu ama orada olmak ve onun nasıl öldüğünü görmek isterdi ya da onu bizzat öldürmek. <em>Polliver, Joffrey’yi Sansa’nın öldürdüğünü söyledi.</em> Bu doğru olabilir miydi? İblis bir Lannister’dı ve Sansa... <em>Keşke kanatlı bir kurda dönüşüp uzaklara uçabilseydim.</em></p>

    <p>Eğer Sansa da gittiyse, artık Arya’dan başka Stark yoktu. Jon bin fersah uzakta, Sur’daydı ama o bir Kar’dı. Tazı’nın Arya’yı satmak istediği farklı amcalar ve teyzeler de Stark değildi. Onlar kurt değildi.</p>

    <p>Sandor inledi, adama bakmak için o tarafa yuvarlandı. Duasında onun adını da söylemediğini fark etti. Bunu neden yapmıştı? Mycah’yı düşünmeye çalıştı ama çocuğun nasıl göründüğü hatırlamak zordu. <em>Bütün suçu benimle kılıç oyunu oynamaktı.</em> Arya onu uzun zamandır tanımıyordu. “Tazı,” diye fısıldadı, <em>“Valar morghulis.”</em> Belki Tazı sabaha ölmüş olurdu.</p>

    <p>Ama solgun şafak ışıkları ağaçların arasından süzülerek geldiğinde, Arya’yı bir çizmenin burnuyla uyandıran Tazı’ydı. Arya rüyasında bir kurt olduğunu görmüştü yine, arkasındaki sürüyle birlikte binicisiz bir atı bir tepeden aşağı doğru kovalıyordu ama tam atı öldürmek için yaklaşmışken Tazı’nın ayağı Arya’yı geri getirmişti.</p>

    <p>Tazı hâlâ güçsüzdü, her hareketi ağır ve sarsaktı. Eyerinin üstünde yığılır gibi oturdu, terledi ve kulağı sargının üstünden kanamaya başladı. Sadece Yabancı’nın sırtında kalabilmek için bütün gücünü kullanması gerekiyordu. Arya, Dağ’ın adamları onları yakalamak için gelirse Tazı’nın kılıç bile kaldıramayacağından şüpheleniyordu. Arkaya baktı ama arkalarında, ağaçtan ağaca konan bir kargadan başka bir şey yoktu. Duyulan tek ses nehirdi.</p>

    <p>Öğlenden epey önce Sandor Clegane eyerinde sallanıyordu. Atını durdurduğunda daha saatlerce sürecek gün ışığı vardı. “Dinlenmem gerek.” dedi sadece. Bu sefer atından indiğinde <em>düştü.</em> Ayağa kalkmak yerine bir ağaca doğru güçsüzce süründü ve sırtını ağacın gövdesine yasladı. “Lanet olsun,” diye küfretti. “Lanet olsun.” Arya’nın ona baktığını gördüğünde, “Bir kupa şarap için seni canlı canlı yüzerdim kızım,” dedi.</p>

    <p>Arya ona şarap yerine su götürdü. Tazı suyun çok azını içti, tadının çamur gibi olduğundan şikâyet etti ve sayıklamalarla dolu ateşli bir uykuya daldı. Arya dokunduğunda adamın teni alev alev yanıyordu. Kız, Tazı’nın yaralarını kokladı, Üstat Luwin’in kesikleri ya da sıyrıkları tedavi ederken zaman zaman yaptığı gibi. Tazı’nın en kötü kanayan yeri yüzüydü ama Arya’ya tuhaf gelen koku adamın bacağındaki yaranın kokusuydu.</p>

    <p>Tuzçukuru’nun ne kadar uzakta olduğunu merak etti Arya, orayı kendi başına bulup bulamayacağını. <em>Onu öldürmek zorunda kalmam. Eğer kaçıp onu burada bırakırsam kendi kendine ölür. Ateşten ölür ve sonsuza kadar o ağacın altında yatar.</em> Belki de Tazı’yı kendi öldürse daha iyi olurdu. Handaki yaveri öldürmüştü ve Tazı onun kolunu tutmaktan başka bir şey yapmamıştı. Tazı, Mycah’ı öldürmüştü. <em>Mycah’ı ve daha pek çoğunu. Bahse girerim ki yüzlerce Mycah öldürdü.</em> Fidye olmasaydı büyük ihtimalle Arya’yı da öldürürdü.</p>

    <p>Arya İğne’yi çekerken silah ışıldadı. Polliver kılıcı temiz ve keskin tutmuştu en azından. Arya, hareketi hiç düşünmeden bedenini yana döndürüp su dansçısı pozisyonu aldı. Ayaklarının altında ölü yapraklar çıtırdadı. <em>Bir yılan kadar hızlı,</em> diye düşündü. <em>Yaz ipeği kadar yumuşak.</em></p>

    <p>Tazı’nın gözleri açıldı. “Kalbin nerede olduğunu hatırlıyor musun?” diye sordu pürüzlü bir fısıltıyla.</p>

    <p>Arya bir taş kadar kıpırtısız duruyordu. “Ben... ben sadece.”</p>

    <p><em>“Yalan söyleme,”</em> diye homurdandı Tazı. “Yalancılardan nefret ederim. Yüreksiz sahtekârlardan daha da çok nefret ederim. Durma, yap.” Arya hareket etmeyince Tazı konuştu. “Kasabın oğlunu öldürdüm. Onu neredeyse ikiye böldüm, sonra da güldüm.” Tuhaf bir ses çıkardı, Tazı’nın hıçkırdığını fark etmek Arya’nın birkaç saniyesini aldı. “Ve küçük kuş, senin tatlı ablan, beyaz pelerinimin içinde öylece durdum ve onu dövmelerine müsaade ettim. O lanet olası şarkıyı zorla <em>aldım,</em> o vermedi. Kendisini de alacaktım. Almalıydım. Ablanı kanlı kanlı becermeli ve onu o cüceye bırakmadan önce kalbini yerinden sökmeliydim.” Tazı’nın yüzü bir acı dalgasıyla çarpıldı. “Beni yalvartmak niyetinde misin sürtük? <em>Yap şunu!</em> Merhamet lütfu... şu senin küçük Michael’ının intikamını al...”</p>

    <p><em>“Mycah.”</em> Arya, Tazı’dan uzaklaştı. “Sen merhamet lütfunu hak etmiyorsun.”</p>

    <p>Tazı, Arya’nın Ödlek’i eyerlemesini ateşle parlaklaşmış gözleriyle izledi. Bir kez olsun ayağa kalkmaya ve onu durdurmaya yeltenmedi. Fakat Arya ata bindiğinde, “Gerçek bir kurt yaralı bir hayvanın işini bitirirdi,” dedi adam.</p>

    <p><em>Belki gerçek kurtlar seni bulur,</em> diye düşündü Arya. <em>Belki güneş batınca kokunu alırlar.</em> Tazı, kurtların köpeklere ne yaptığını o vakit öğrenirdi. “Bana bir baltayla vurmamalıydın,” dedi Arya, “Annemi kurtarmalıydın.” Atı döndürdü, Tazı’dan uzaklaştı ve bir kez bile arkasına bakmadı.</p>

    <p>Altı gün sonra parlak bir sabah vakti, Üç Dişli Mızrak’ın genişlemeye başladığı ve havanın ağaçtan ziyade tuz koktuğu bir yere geldi. Suya yakın kalarak tarlalardan, çiftliklerden geçti ve öğleden biraz sonra önünde küçük bir kasaba belirdi. <em>Tuzçukuru,</em> diye umdu Arya. Kasabaya küçük bir kale hükmediyordu; aslında bir hisardan büyük değildi, avlusu ve perde duvarı olan kare şekilli tek bir iç kaleydi. Limanın çevresindeki dükkânların, hanların ve birahanelerin çoğu yağmalanmış ya da yakılmıştı ama bazılarında hâlâ hayat varmış gibi görünüyordu. Fakat liman oradaydı ve doğuya doğru Yengeç Koyu uzanıyordu, koyun suları güneşin altında mavi yeşil ışıldıyordu.</p>

    <p>Ve gemiler vardı.</p>

    <p><em>Üç,</em> diye düşündü Arya, <em>üç gemi var.</em> İkisi sadece nehir kadırgalarıydı; Üç Dişli Mızrak’ta gidip gelmek için inşa edilmiş sığ yük tekneleri. Üçüncüsü daha büyüktü; iki sıra küreği, yaldızlı bir pruvası, toplanmış halde duran mor yelkenleri ve üç uzun direği olan bir tuzlu deniz ticaret gemisi. Geminin gövdesi de mordu. Arya, daha iyi bakabilmek için Ödlek’i iskeleye doğru sürdü. Yabancılar, bir limanda, küçük köylerde olduğu gibi tuhaf karşılanmıyordu ve kimse Arya’nın kim olduğuyla ya da neden orada bulunduğuyla ilgileniyormuş gibi görünmüyordu.</p>

    <p><em>Gümüşe ihtiyacım var.</em> Arya bunu düşününce dudağını ısırdı. Polliver’ın üstünde bir geyik ve bir düzine bakır bulmuşlardı, Arya’nın öldürdüğü yaverde sekiz gümüş vardı, Vadeci’nin kesesinden sadece birkaç metelik çıkmıştı. Ama Tazı, Arya’ya, adamın çizmelerini çıkarmasını ve kanla sırılsıklam olmuş giysilerini kesmesini söylemişti. Sonuçta Arya adamın ayak parmaklarının arasında birer geyik ve deri yeleğinin astarına dikilmiş üç altın ejderha bulmuştu. Fakat bütün sikkeleri Sandor almıştı. <em>Bu adil değildi. O sikkeler onun olduğu kadar benimdi.</em> Arya, Tazı’ya merhamet lütfunu vermiş olsaydı... ama vermemişti. Geri dönemezdi, yardım da dilenemezdi. <em>Yardım dilenmek insana hiçbir şey kazandırmaz.</em> Ödlek’i satmak ve hayvanın yeteri kadar sikke getireceğini ummak zorundaydı.</p>

    <p>İskelelerin yanındaki bir çocuktan ahırın yandığını öğrendi fakat ahırın sahibesi septin arkasında hâlâ ticaret yapıyordu. Arya kadını kolayca buldu; iri, gürbüz, at kokan bir kadın. Kadın, Ödlek’ten ilk bakışta hoşlandı, Arya’ya ona nasıl rastladığını sordu ve aldığı cevap üzerine sırıttı. “Bunun cins bir at olduğu aşikâr, bir zamanlar bir şövalyeye ait olduğundan şüphem yok tatlım,” dedi. “Ama o şövalye senin merhum ağabeyin değildi. Uzun yıllardır şuradaki kaleyle iş yapıyorum, yani asil doğumluların nasıl göründüğünü bilirim. Bu at soylu ama sen değilsin.” Parmağıyla Arya’nın göğsünü dürttü. “Onu bulmuşsun ya da çalmışsın, hangisi olduğu önemli değil, böyle olmuş. Senin gibi küçük ve hırpani bir kız ancak bu şekilde böyle bir at sürebilir.”</p>

    <p>Arya dudağını ısırdı. “Satın almayacağın anlamına mı geliyor bu?”</p>

    <p>Kadın kıkırdadı. “Sana ne teklif edersem kabul edeceğin anlamına geliyor tatlım. Yoksa kaleye gideriz ve hiçbir şey alamazsın. Hatta belki asılırsın, iyi bir şövalyenin atını çaldığın için.”</p>

    <p>Etrafta kendi işleriyle uğraşan altı Tuzçukuru yerlisi vardı; Arya kadını öldüremeyeceğini biliyordu. Bunun yerine dudağını ısırmak ve kadının onu dolandırmasına izin vermek zorunda kaldı. Aldığı kese acınacak kadar zayıftı. Arya eyer, dizgin ve battaniye için ayrıca sikke istediğinde kadın sadece güldü.</p>

    <p>İskelelere dönen uzun yolu yürürken, <em>Tazı’yı asla dolandıramazdı,</em> diye düşündü Arya. İskeleye olan mesafe, Arya atla katettiğinden bu yana millerce uzamış gibiydi.</p>

    <p>Mor kadırga hâlâ oradaydı. Eğer o soyulduğu sırada gemi denize açılmış olsaydı Arya bunu kaldıramazdı. İskeleye vardığında, bir fıçı bal likörü yuvarlanarak iskele tahtasına çıkarılıyordu. Arya fıçının peşinden gitmeye çalıştığında, geminin güvertesindeki bir denizci Arya’nın bilmediği bir dilde bağırdı. “Kaptanı görmek istiyorum,” dedi Arya adama. Adam sadece daha yüksek sesle bağırdı. Ama gürültü, mor pelerinli iri yarı bir adamın dikkatini çekti ve adam Ortak Dil’i konuşuyordu. “Burada kaptan benim,” dedi. “Ne istiyorsun? Çabuk ol çocuk, dalgayı yakalamamız gerek,”</p>

    <p>“Kuzeye gitmek istiyorum, Sur’a. İşte, ücretini ödeyebilirim.” Arya keseyi adama verdi. “Gece Nöbetçileri’nin denizde bir kalesi var.”</p>

    <p>“Doğugözcüsü.” Kaptan, kesedeki gümüşleri avcuna döktü ve kaşlarını çattı. “Hepsi bu mu?”</p>

    <p><em>Yeterli değil.</em> Arya daha söylenmeden biliyordu bunu. Adamın yüzünde görebiliyordu. “Bir kamaraya ya da başka bir şeye ihtiyacım yok. Aşağıda, ambarda uyuyabilirim ya da...”</p>

    <p>“Onu kamara kızı olarak al,” dedi oradan geçen bir denizci. “Benimle uyuyabilir.”</p>

    <p>“Diline dikkat et,” diye parladı kaptan.</p>

    <p>“Çalışabilirim,” dedi Arya. “Güverteyi fırçalayabilirim. Bir zamanlar bir kalenin merdivenlerini fırçalıyordum. Yahut kürek çekebilirim...”</p>

    <p>“Hayır,” dedi kaptan, “yapamazsın.” Arya’nın sikkelerini geri verdi. “Yapabilseydin de bir şey değişmezdi çocuk. Kuzeyde bizi ilgilendiren hiçbir şey yok. Buz, savaş ve korsanlar. Kırıkpençe Burnu’nu dönerken kuzeye giden yarım düzine korsan gemisi gördüm ve onlarla tekrar karşılaşmaya niyetli değilim. Küreklerimizi eve gitmek için çekeceğiz, sana da aynı şeyi yapmanı öneririm.”</p>

    <p><em>Benim evim yok,</em> diye düşündü Arya. <em>Sürüm yok. Ve şimdi bir atım bile yok.</em></p>

    <p>Kaptan arkasını dönerken, “Bu geminin adı ne?” diye sordu Arya.</p>

    <p>Adam, Arya’ya bezgin bir gülümseme verecek kadar durdu. “Bu kadırganın adı <em>Titan’ın Kızı,</em> Özgür Şehir Braavos’tan.”</p>

    <p>“Bekle,” dedi Arya aniden. “Başka bir şeyim var.” Arya bahsettiği şeyi iç çamaşırlarının altına sıkıştırmıştı, güvende olması için. Bu yüzden, kürekçiler güler ve kaptan gözle görülür bir sabırsızlıkla beklerken Arya kıyafetlerinin altını iyice araştırmak zorunda kaldı. Sonunda, “Fazladan bir gümüş bir şey değiştirmez çocuk,” dedi kaptan.</p>

    <p>“Gümüş değil.” Arya’nın parmakları bulduğu şeyin üstüne kapandı. “Demir. İşte.” Jaqen H’ghar’ın verdiği küçük demir sikkeyi kaptanın eline sıkıştırdı, sikke öyle yıpranmıştı ki üstündeki erkek başının yüz hatları tamamen silinmişti. <em>Büyük ihtimalle değersiz ama...</em></p>

    <p>Kaptan sikkeyi çevirdi ve gözlerini şaşkınlıkla kırpıştırdı, sonra tekrar Arya’ya baktı. “Bu... nasıl?..”</p>

    <p><em>Jaqen sözleri de söylememi söylemişti.</em> Arya kollarını göğsünde birleştirdi. <em>“Valar morghulis,”</em> dedi anlamını biliyormuş gibi yüksek sesle.</p>

    <p>Kaptan, iki parmağıyla alnına dokunarak, <em>“Valar dohaeris,”</em> diye karşılık verdi. “Bir kamara alacaksın <em>elbette.</em>”</p>
  </div>
</body>
</html>
