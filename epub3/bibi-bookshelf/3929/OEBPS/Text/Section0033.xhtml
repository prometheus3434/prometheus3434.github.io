<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Sansa</h1>

    <p>Yeni elbisesinin hazır olacağı sabah, hizmetçiler banyo teknesini üstünden dumanlar tüten sıcak suyla doldurdular ve Sansa’yı pespembe parlayana dek tepeden tırnağa ovdular. Cersei’nin kendi oda hizmetçisi Sansa’nın tırnaklarını törpüledi, kızıl saçlarını fırçalayıp kıvırdı, sonunda kızın saçları yumuşak bukleler halinde sırtına dökülüyordu. Hizmetçi kız, kraliçenin en sevdiği kokuların bir düzinesini de getirmişti. Sansa, çiçek rayihasının altında bir parça limon aroması sezilen keskin ve tatlı bir kokuyu seçti. Hizmetçi kız parfüm damlattığı parmağıyla Sansa’nın kulaklarının arkasına ve çenesinin altına dokundu, sonra da hafifçe göğüs uçlarına.</p>

    <p>Cersei terzilerle birlikte bizzat geldi ve kadınlar Sansa’ya yeni kıyafetlerini giydirirken onları izledi. İç çamaşırlarının tümü ipekti ama elbise fildişi atlastan ve gümüş iplikten dokunmuş kumaştan dikilmişti, astarı gümüşi satendi. Sansa kollarını indirdiğinde elbisenin uzun kesimli kollarının ucu neredeyse yere değiyordu. Ve bu, bir çocuk elbisesi değil bir kadın elbisesiydi, buna hiç şüphe yoktu. Elbisenin göğüs kısmı neredeyse göbeğe kadar kesilmişti, v şekilli derin dekolte güvercin grisi Myr danteliyle kapatılmıştı. Etekleri uzun ve kabarıktı, beli öyle dardı ki, kadınlar elbisenin bağcıklarını bağlarken Sansa nefesini tutmak zorunda kaldı. Sansa’ya yeni ayakkabılar da getirmişlerdi, güvercin derisi gri terlikler Sansa’nın ayaklarına âşıklar gibi sarılıyordu. Sansa giyindiğinde, “Çok güzelsiniz leydim,” dedi terzi kadın.</p>

    <p>“Güzelim değil mi?” Sansa kıkırdadı, eteklerini uçuşturarak döndü. “Ah, <em>güzelim.</em>” Willas’ın onu bu halde görmesi için sabırsızlanıyordu. <em>Beni sevecek, sevecek, sevmeli... beni gördüğünde Kışyarı’nı unutacak. Ona Kışyarı’nı unutturacağım.</em></p>

    <p>Kraliçe Cersei dikkatlice Sansa’yı inceledi. “Birkaç parça mücevher gerek. Joffrey’nin verdiği ay taşları.”</p>

    <p>“Derhal Majesteleri,” dedi Cersei’nin oda hizmetçisi.</p>

    <p>Ay taşları Sansa’nın kulağından ve boynundan sarktığında kraliçe başıyla onayladı. “Evet. Tanrılar sana karşı nazik davranmış Sansa. Güzel bir kızsın. Böylesine tatlı bir masumiyeti o gargoyleye heba etmek neredeyse ahlaksızlık gibi geliyor.”</p>

    <p>“Ne gargoylesi?” Sansa anlamamıştı. <em>Willas’ı mı kastediyor? Nasıl bilebilir?</em> Sansa, Margaery ve Diken Kraliçesi dışında kimse bilmiyordu... ah, bir de Dontos ama o sayılmazdı.</p>

    <p>Cersei Lannister soruyu duymazdan geldi. “Pelerin,” diye emretti ve kadınlar pelerini çıkardı: Beyaz kadifeden dikilmiş, incilerle kaplı uzun bir pelerin. Üstüne gümüş iplikle vahşi bir ulu kurt işlenmişti. Sansa ani bir dehşetle pelerine baktı. Kadınlar pelerinin yakasını ince bir gümüş zincirle Sansa’nın boynuna bağlarken, “Babanın renkleri,” dedi Cersei.</p>

    <p><em>Bir bakire pelerini.</em> Sansa’nın eli boğazına gitti. Cesaret edebilse bu şeyi yırtıp atardı.</p>

    <p>“Ağzın kapalıyken daha güzelsin Sansa,” dedi Cersei. “Şimdi bizimle gel, rahip bekliyor. Düğün davetlileri de öyle.”</p>

    <p>“Hayır,” deyiverdi Sansa. <em>“Hayır.”</em></p>

    <p>“Evet. Sen tacın vesayetindesin. Ağabeyin lekeli bir hain olduğu için kral senin baban yerine geçer. Bu demektir ki, kral seni istediğine verme hakkına sahiptir. Kardeşim Tyrion’la evleneceksin.”</p>

    <p><em>Mirasım,</em> diye düşündü Sansa. Soytarı Dontos o kadar da aptal değildi nihayetinde; gerçeği görmüştü. Sansa kraliçeden uzaklaştı. “Evlenmeyeceğim.” <em>Ben Willas’la evleneceğim. Yüksek Bahçe’nin leydisi olacağını, lütfen...</em></p>

    <p>“Gönülsüzlüğünü anlıyorum. Gerekiyorsa ağla. Ben senin yerinde olsaydım muhtemelen saçlarımı yolardım. Kardeşimin mide bulandırıcı küçük bir iblis olduğuna şüphe yok ama onunla evleneceksin.”</p>

    <p>“Beni mecbur edemezsiniz.”</p>

    <p>“Elbette edebiliriz. Sessizce gelip bir leydiye yakışır şekilde yemin edebilirsin ya da boğuşur, bağırır ve seyis yamaklarının izleyip güleceği bir gösteri sergilersin ama hangisini yaparsan yap sonuçta evlenip yatağa gireceksin.” Kraliçe kapıyı açtı. Kral Muhafızları’nın beyaz pullu zırhlarını giyen Sör Meryn Trant ve Sör Osmund Karakazan dışarıda bekliyordu. “Leydi Sansa’ya septe kadar eşlik edin,” dedi kraliçe adamlara. “Gerekirse kendisini taşıyın ama elbiseyi yırtmamaya çalışın, epey pahalıya mal oldu.”</p>

    <p>Sansa kaçmaya çalıştı ama daha bir metre gidemeden Cersei’nin hizmetçisi onu yakaladı. Sör Meryn’in bakışı Sansa’yı korkudan titretti ama Sör Karakazan ona neredeyse nazikçe dokunup, “Sana söyleneni yap tatlım, çok kötü olmayacak. Kurtlar cesur olmalıdır, öyle değil mi?” dedi.</p>

    <p><em>Cesur.</em> Sansa derin bir nefes aldı. <em>Ben bir Stark’ım, evet, cesur olabilirim.</em> Herkes ona bakıyordu; elbiselerinin Sör Boros Blount tarafından yırtıldığı o gün avluda baktıkları gibi. O gün Sansa’yı dayaktan kurtaran İblis’ti, şimdi onu bekleyen adamın ta kendisi. <em>O diğerleri kadar kötü değil,</em> dedi Sansa kendine. “Geleceğim.”</p>

    <p>Cersei gülümsedi. “Geleceğini biliyordum.”</p>

    <p>Sansa daha sonra odadan nasıl ayrıldığını, merdivenlerden nasıl indiğini ya da avluyu nasıl geçtiğini hatırlamıyordu. Sadece bir ayağını diğerinin önüne koymak bütün dikkatini almış gibiydi. Sör Meryn Trant ve Sör Osmund, Sansa’nınki kadar beyaz pelerinleriyle onun yanında yürüyorlardı ama onların pelerinlerinde inciler ve bir zamanlar Sansa’nın babasına ait olan ulu kurt yoktu. Joffrey kale septinin merdivenlerinde bekliyordu. Kral, kırmızılar ve altınlar içinde göz alıcıydı, tacı başındaydı. “Bugün baban benim,” diye duyurdu.</p>

    <p>“Değilsin,” diye parladı Sansa. “Asla olmayacaksın.”</p>

    <p>Kralın yüzü karardı. “Öyleyim, ben senin babanım ve seni kiminle istersem onunla evlendirebilirim. <em>Herhangi</em> biriyle. İstersem domuz çobanıyla evlenirsin ve onunla ağılda yatağa girersin.” Yeşil gözleri zevkle parıldıyordu. “Belki de seni Ilyn Payne’e vermeliyim, bunu mu tercih edersin?”</p>

    <p>Sansa’nın kalbi tekledi. “Lütfen Majesteleri,” diye yalvardı. “Beni bir zamanlar biraz olsun sevdiyseniz, beni dayınızla...”</p>

    <p>“...evlendirmesin mi?” Tyrion Lannister septin kapısından dışarı çıktı. “Majesteleri,” dedi Joffrey’ye. “Bana Leydi Sansa’yla yalnız kalacağım birkaç dakika bahşetme nezaketini gösterir misiniz?”</p>

    <p>Kral bu ricayı reddetmek üzereydi ama annesi ona sert bir bakış attı. Birkaç adım geri çekildiler.</p>

    <p>Tyrion, altın işiyle kaplı siyah kadife bir takım ve boyuna yedi santim ekleyen uyluk yüksekliğinde çizmeler giymişti, boynuna yakutlardan ve aslan başlarından oluşan bir zincir takmıştı. Ama yüzündeki derin yara açık ve kırmızıydı, burnunda mide bulandırıcı bir yara kabuğu vardı. “Çok güzelsin Sansa,” dedi.</p>

    <p>“Çok naziksiniz lordum.” Sansa başka ne söyleyeceğini bilmiyordu. <em>Ona yakışıklı olduğunu mu söylemeliyim? Bir aptal ya da bir yalancı olduğumu düşünür.</em> Gözlerini yere indirip dilini tuttu.</p>

    <p>“Leydim, düğününüze bu şekilde gelmemeliydiniz. Bunun için üzgünüm. Düğünü bu kadar acil ve gizli yaptığımız için de. Lord babam böyle olmasını gerekli gördü, devlet idaresi icabı. Yoksa size daha önce gelmeyi arzu ediyordum.” Tyrion biraz daha yaklaştı. “Bu evliliği siz istemediniz, biliyorum. Benim istediğimden fazla değil. Sizi reddetseydim kuzenim Lancel’la evlendirilecektiniz. Belki de bunu tercih ederdiniz. Onun yaşı sizinkine daha yakın ve yüzü daha güzel. Eğer arzunuz buysa söyleyin ve bu şarlatanlığa son vereyim.”</p>

    <p><em>Ben hiçbir Lannister’ı istemiyorum,</em> demek istedi Sansa. <em>Ben Willas’ı istiyorum. Ben Yüksek Bahçe’yi, yavru köpekleri, mavnayı ve Eddard, Bran, Rickon isimli oğulları istiyorum.</em> Ama sonra, Dontos’un tanrı korusunda söylediklerini hatırladı. <em>Tyrell ya da Lannister hiç fark etmez, onlar beni değil mirasımı istiyor.</em> “Çok naziksiniz lordum,” dedi mağlup bir halde. “Ben tacın vesayetindeyim, kralın emrettiği gibi evlenmek benim vazifem.”</p>

    <p>Tyrion farklı renklerdeki gözleriyle Sansa’yı inceledi. “Bir genç kızın rüyalarındaki koca olmadığımı biliyorum Sansa,” dedi yumuşak bir sesle, “ama Joffrey de değilim.”</p>

    <p>“Hayır,” dedi Sansa. “Bana karşı naziktiniz, unutmadım.”</p>

    <p>Tyrion kalın, küt parmaklı elini Sansa’ya uzattı. “O halde gel. Vazifemizi yerine getirelim.”</p>

    <p>Sansa elini Tyrion’ın eline koydu. Müstakbel kocası onu evlilik mihrabına, ikisinin hayatlarını birleştirmek üzere Anne’yle Baba’nın arasında bekleyen rahibe götürdü. Sansa, soytarı kıyafeti giyen Dontos’un yuvarlak, kocaman gözlerle ona baktığını gördü. Kral Muhafızları’nın beyazlarını kuşanmış olan Sör Balon Swann ve Sör Boros Blount oradaydı ama Sör Loras yoktu. <em>Tyrelller’in hiçbiri yok,</em> diye fark etti Sansa aniden. Ama pek çok başka şahit mevcuttu; hadım Varys, Sör Addam Marbrand, Lord Philip Foote, Sör Bronn, Jalabhar Xho ve bir düzine insan daha. Lord Gyles öksürüyordu, Leydi Ermesande dadısının göğsündeydi ve Leydi Tanda’nın hamile kızı belli bir sebep olmaksızın ağlıyordu. <em>Bırak ağlasın,</em> diye düşündü Sansa. <em>Belki bugün bitmeden önce ben de aynı şeyi yapmalıyım.</em></p>

    <p>Tören bir rüyadaymış gibi geçti. Sansa ondan beklenen her şeyi yaptı. Dualar, yeminler, şarkılar ve yanan uzun mumlar vardı. Dans eden yüz ışık, Sansa’nın yanaklarındaki gözyaşlarını binlere dönüştürdü. Şükürler olsun ki, orada babasının renklerine sarınmış halde dururken ağladığını kimse fark etmemişti ya da gördülerse bile görmemiş gibi yapmışlardı. Sıra pelerinleri değiştirmeye geldiğinde aradan hiç vakit geçmemişti sanki.</p>

    <p>Joffrey diyarın babası olarak Eddard Stark’ın yerini aldı. Kralın elleri pelerinin kancasını açmak için omuzlarına dokunurken Sansa bir mızrak kadar katı durdu. Ellerden biri Sansa’nın göğsüne değdi ve hafifçe sıkmak için orada oyalandı. Sonra kanca açıldı ve Joffrey, Sansa’nın bakire pelerinini krallara yakışır bir gösteriş ve bir sırıtışla çekip aldı.</p>

    <p>Kralın dayısının bölümü o kadar iyi gitmedi. Tyrion’ın taşıdığı gelin pelerini büyük ve ağırdı, aslanlarla bezenen kırmızı kadifenin eteklerine altın saten geçilmiş ve yakutlar dikilmişti. Ancak kimse bir tabure getirmeyi akıl etmemişti ve Tyrion karısından kırk beş santim kısaydı. İblis arkasına geçtiğinde Sansa eteğinin sertçe çekildiği hissetti. Kızararak, <em>diz çökmemi istiyor,</em> diye düşündü. Çok utanmıştı. Böyle olmaması gerekirdi. Sansa düğününü binlerce kez düşlemişti ve her seferinde, nişanlısının nasıl dimdik ve güçlü bir şekilde onun arkasında duracağını, koruyucu pelerinini omuzlarına sereceğini ve kancayı bağlamak için öne eğilirken yanağını hafifçe öpeceğini hayal etmişti.</p>

    <p>Sansa’nın eteği daha ısrarlı bir şekilde tekrar çekildi. <em>Diz çökmeyeceğim. Yapmayacağım. Kimse benim duygularımı önemsemiyorken ben onunkileri neden önemseyeyim?</em></p>

    <p>Cüce, Sansa’nın eteğini üçüncü kez çekti. Sansa inatla dudaklarını sıktı ve fark etmemiş gibi yaptı. Arkalarındaki biri güldü. <em>Kraliçe,</em> diye düşündü Sansa ama önemli değildi. Artık herkes gülüyordu, en gürültü olan Joffrey’ydi. “Dontos, ellerinin ve dizlerinin üstüne çök,” diye emretti kral. “Dayım karısına tırmanmak için desteğe ihtiyaç duyuyor.”</p>

    <p>Ve böylece, Sansa’nın lord kocası, Lannister Hanedanı’nın renklerini taşıyan pelerini bir soytarının sırtına basarak karısına giydirdi.</p>

    <p>Sansa arkasını döndüğünde küçük adam ona bakıyordu, ağzı gergindi, yüzü Sansa’nın pelerini kadar kırmızıydı. Sansa aniden inatçılık ettiği için utandı. Eteklerini düzeltip cücenin önünde diz çöktü, başları aynı sevideydi şimdi. “Bu öpücükle aşk yemini veriyor, seni lordum ve kocam olarak kabul ediyorum.”</p>

    <p>“Bu öpücükle aşk yemini veriyor, seni leydim ve karım olarak kabul ediyorum,” dedi cüce boğuk bir sesle. Öne uzandı ve dudakları bir an Sansa’nınkilere değdi.</p>

    <p>Cücenin yüzü onun yüzüne yakınken, <em>çok çirkin,</em> diye düşündü Sansa. <em>Tazı’dan bile çirkin.</em></p>

    <p>Rahip, kristalini yukarı kaldırdı, Sansa’yla Tyrion’ın üzerine gökkuşağı düştü. “Burada, tanrıların ve insanların şahitliğinde,” dedi adam, “Lannister Hanedanı’ndan Tyrion’ı ve Stark Hanedanı’ndan Sansa’yı resmi olarak karı koca ilan ediyorum. Şimdi ve daima tek beden, tek yürek, tek ruh olsunlar ve aralarına giren lanetlensin.”</p>

    <p>Sansa hıçkırmamak için dudağını ısırmak zorunda kaldı.</p>

    <p>Düğün ziyafeti Küçük Salon’da verildi. Belki elli konuk vardı; çoğunluğu, düğün töreninde bulunanlara katılan Lannister maiyeti ve müttefikleriydi. Ve Sansa Tyrelller’i orada buldu. Margaery ona üzgün bir bakış attı. Diken Kraliçesi, Sağ ve Sol’un arasında titreyerek salona girerken Sansa’ya bakmadı bile. Elinor, Alla ve Megga, Sansa’yı tanımıyormuş gibi davranmakta kararlılardı. Acıyla, <em>arkadaşlarım,</em> diye düşündü Sansa.</p>

    <p>Sansa’nın kocası çok fazla içti ama çok az yedi. Şerefe kadeh kaldırmak için kalkan herkesi dinledi ve zaman zaman söylenenleri sert bir baş hareketiyle kabul etti, bunun dışında yüzü taştan oyulmuş kadar ifadesizdi. Ziyafet sonsuza kadar sürecekmiş gibi görünüyordu ancak Sansa hiçbir yemeğin tadına bakmadı. Ziyafetin bitmesini istiyordu ama sonundan da korkuyordu, çünkü ziyafetten sonra yatak gelecekti. Adamlar, Sansa’nın kıyafetlerini yolda çıkararak ve çarşafların arasında onu bekleyen kaderle ilgili kaba şakalar yaparak onu düğün yatağına taşıyacaktı. Kadınlar aynı onuru Tyrion’a bağışlayacaktı. Sansa ve Tyrion ancak çırılçıplak bir halde yatağa atıldıktan sonra yalnız kalacaklardı ve o zaman bile, konuklar gelin odasının kapısında bekleyecek ve yüksek sesle edepsiz şarkılar söyleyeceklerdi. Sansa küçük bir kızken, yatağa girmek muhteşem şekilde günahkâr ve heyecanlı bir şeymiş gibi görünürdü ama şimdi vakit yakındı ve Sansa’nın hissettiği tek şey dehşetti. Kıyafetlerinin çekilip çıkarılmasına dayanabileceğini sanmıyordu ve ilk müstehcen şakada gözyaşlarına boğulacağından emindi.</p>

    <p>Müzisyenler çalmaya başladığında Sansa elini ürkekçe Tyrion’ın eline koyup, “Lordum, dansı biz mi açmalıyız?” dedi.</p>

    <p>Tyrion’ın ağzı çarpıldı. “İnsanları halihazırda bir gün için yeterince eğlendirdiğimizi düşünüyorum, ya sen?”</p>

    <p>“Nasıl isterseniz lordum.” Sansa elini geri çekti.</p>

    <p>Onların yerine ilk dansı Joffrey ve Margaery yaptı. <em>Bir canavar nasıl bu kadar güzel dans edebilir?</em> diye merak etti Sansa. Düğününde, bütün gözler onun ve yakışıklı lordunun üstündeyken nasıl dans edeceğini hayal ederdi eskiden. Hayallerinde herkes gülümsüyor olurdu. <em>Kocam bile gülümsemiyor.</em></p>

    <p>Çok vakit geçmeden diğer konuklar da dans pistindeki krala ve nişanlısına katıldı. Elinor genç yaveriyle dans etti, Megga da Prens Tommen’la. Siyah saçlı ve siyah gözlü Myr güzeli Leydi Merryweather öyle kışkırtıcı şekilde dönüyordu ki salondaki bütün erkekler onu izlemeye başladı. Lord ve Leydi Tyrell daha ağırbaşlı hareket ediyorlardı. Sör Kevan Lannister, Lord Tyrell’in kardeşi Leydi Janna Fossoway’e bir dans lütfetmesi için yalvardı. Merry Crane, tüylü kıyafetlerinin içinde olağanüstü görünen sürgün prens Jalabhar Xho’la birlikte piste çıktı. Cersei Lannister ilk olarak Lord Redwyne’la dans etti, sonra Lord Rowan’la en sonunda da gülümsemez bir zarafetle dans eden babası Lord Tywin’le.</p>

    <p>Ellerini kucağına koymuş bir halde oturan Sansa, kraliçenin hareket edişini, gülüşünü, sarı buklelerini savuruşunu izledi. <em>Herkesi büyülüyor,</em> diye düşündü sıkıntıyla. <em>Ondan nasıl da nefret ediyorum.</em> Kafasını çevirip Ay Oğlan’la Dontos’un dans ettiği yere baktı.</p>

    <p>“Leydi Sansa.” Sör Garlan yüksek masanın yanında duruyordu. “Beni onurlandırır mısınız? Lordunuzun rızası olursa?”</p>

    <p>İblis’in farklı renklerdeki gözleri kısıldı. “Leydim istediği herkesle dans edebilir.”</p>

    <p>Belki kocasının yanında kalmalıydı ama Sansa dans etmeyi çok istiyordu... ve Sör Garlan, Margaery’yle, Willas’la ve Sansa’nın Çiçek Şövalyesi’yle kardeşti. “Size neden Güçlü Garlan dediklerini anlayabiliyorum sör,” dedi Sansa şövalyenin elini tutarken.</p>

    <p>“Leydim böyle söylemekle nezaket gösteriyor. Aslında bu ismi bana ağabeyim Willas verdi. Beni korumak için.”</p>

    <p>“Korumak için?” Sansa şaşkın bir halde şövalyeye baktı.</p>

    <p>Sör Garlan güldü. “Kısa boylu ve etli butlu bir çocuktum korkarım, Güdük Garth diye anılan bir amcamız zaten var. Bu yüzden Willas erken davrandı ama beni Grikanlı Garlan, Gevşek Garlan ve Gargoyle Garlan’la tehdit etmeden önce değil.”</p>

    <p>O kadar tatlı ve şapşalcaydı ki Sansa her şeye rağmen gülmek zorundaydı. Daha sonra kendini saçma bir şekilde minnettar hissetti. Kahkaha her nasılsa yeniden umutlu olmasını sağlamıştı. Gülümsedi ve kendini müziğe bıraktı; flütlerin ve arpın sesinde, davulun ritminde, adımların içinde kayboldu... ve bazen de, dans onları yakınlaştırdığında Sör Garlan’ın kollarında. Böyle bir anda, “Leydi karım sizin için endişeleniyor,” dedi Garlan sessizce.</p>

    <p>“Leydi Leonette çok tatlı. Ona iyi olduğumu söyleyin.”</p>

    <p>“Kendi düğünündeki bir gelin <em>iyiden</em> daha iyi olmalı.” Şövalyenin sesi nezaketsiz değildi. “Ağlayacak gibi görünüyordunuz.”</p>

    <p>“Mutluluk gözyaşları sör.”</p>

    <p>“Gözleriniz dilinizi yalanlıyor.” Şövalye, Sansa’yı döndürdü ve kendine çekti. “Leydim, kardeşim Loras’a nasıl baktığınızı gördüm. Loras cesurdur, yakışıklıdır ve hepimiz onu çok severiz... ama sizin İblis’iniz daha iyi bir koca olur. O göründüğünden büyük bir adam bence.”</p>

    <p>Sansa bir cevap düşünemeden önce müzik onları ayırdı. Sansa’nın karşısında kırmızı suratlı ve terli Mace Tyrell vardı, sonra Lord Merryweather ve sonra da Prens Tommen. “Ben de evlenmek istiyorum,” dedi yalnızca dokuz yaşında olan tombul, küçük prens. “Ben dayımdan daha uzunum!”</p>

    <p>Tekrar eş değiştirmeden önce, “Öyle olduğunu biliyorum,” dedi Sansa, prense. Sör Kevan ona güzel olduğunu söyledi. Jalabhar Xho, Sansa’nın anlamadığı Yaz Dili’nde bir şey mırıldandı ve Lord Redwyne ona bir sürü tombul çocuk ve mutlulukla geçecek uzun yıllar diledi. Ve sonra dans Sansa’yı Joffrey’yle yüz yüze getirdi.</p>

    <p>Joffrey’nin elleri ellerine değince Sansa kaskatı kesildi ama kral onu daha sıkı tutup kendine çekti. “Bu kadar üzgün görünmemelisin. Dayım küçük ve çirkin bir yaratık ama ben hâlâ buradayım.”</p>

    <p>“Sen Margaery’yle evleneceksin!”</p>

    <p>“Bir kralın başka kadınları da olabilir. Fahişeler. Babamın vardı. Aegonlar’dan birinin de. Üçüncü ya da dördüncü. Onun bir sürü fahişesi ve bir sürü piçi vardı.” Müzikle birlikte döndüklerinde Joffrey, Sansa’ya ıslak bir öpücük verdi. “Ben her emrettiğimde dayım seni yatağıma getirecek.”</p>

    <p>Sansa başını iki yana salladı. “Yapmayacak.”</p>

    <p>“Yapacak, aksi takdirde onun başını alırım. Şu Kral Aegon istediği her kadına sahip oluyordu, onlarla evli olsun ya da olmasın.”</p>

    <p>Şükürler olsun ki yine eş değiştirme vakti gelmişti ama Sansa’nın bacakları kütüğe dönmüştü; Lord Rowan, Sör Tallad ve Elinor’un yaveri, Sansa’nın çok beceriksiz bir dansçı olduğunu düşünüyor olmalılardı. Ve sonra Sansa bir kez daha Sör Garlan’laydı, çok vakit geçmeden dans sona erdi.</p>

    <p>Sansa’nın ferahlaması kısa sürdü. Müzik biter bitmez Joffrey’nin, “Onları yatağa sokma vakti! Kıyafetlerini çıkaralım ve dişi kurdun dayıma neler vereceğine bir bakalım!” diye bağırdığını duydu. Diğer adamlar da gürültülü bir şekilde bağırmaya başladılar.</p>

    <p>Sansa’nın cüce kocası, gözlerini ağır ağır şarap kadehinden kaldırdı. “Yatağa sokma töreni olmayacak.”</p>

    <p>Joffrey, Sansa’nın kolunu yakaladı. “Ben emredersem olacak.”</p>

    <p>İblis hançerini masaya indirdi, hançer indiği yere saplanıp titredi. “O zaman kendi karına ahşap bir aletle hizmet verirsin. Seni hadım ederim, yemin ediyorum.”</p>

    <p>Salona şaşkın bir sessizlik çöktü. Sansa, Joffrey’den uzaklaşmaya çalıştı ama kral onu sımsıkı tutmuştu, elbisesinin kolu yırtıldı. Kimse yırtılma sesini duymuş gibi görünmüyordu. Kraliçe Cersei babasına döndü. “Onu duydun mu?”</p>

    <p>Lord Tywin ayağa kalktı. “Yatağa sokma töreninden vazgeçebiliriz Tyrion. Niyetinin soylu kralımızı tehdit etmek olmadığından eminim.”</p>

    <p>Sansa, kocasının yüzünün öfkeyle kasıldığını gördü. “Yanlış konuştum,” dedi Tyrion. “Kötü bir şakaydı efendimiz.”</p>

    <p>“Beni <em>hadım</em> etmekle tehdit ettin!”</p>

    <p>“Ettim Majesteleri,” dedi Tyrion, “ama sadece asil erkekliğinizi kıskandığım için. Benimki çok küçük ve güdük.” Yüzü şehvetli bir ifadeyle çarpıldı. “Ve eğer dilimi keserseniz, bana verdiğiniz bu tatlı kadını memnun etmek için hiç yolum kalmaz.”</p>

    <p>Sör Osmund Karakazan’ın dudaklarından bir kahkaha koptu. Başka biri kıs kıs güldü. Ama Joffrey gülmüyordu, Lord Tywin de öyle. “Majesteleri,” dedi lord, “oğlum sizin de gördüğünüz gibi sarhoş.”</p>

    <p>“Sarhoşum,” diye itiraf etti İblis. “Ama kendi yatağa girme törenime katılamayacak kadar değil.” Yüksek platformdan aşağı atladı ve Sansa’yı sertçe yakaladı. “Haydi kadın, yivli kapını kırma zamanı geldi. ‘Şatoma gel’ oynamak istiyorum.”</p>

    <p>Yüzü kıpkırmızı kesilen Sansa, Tyrion’la birlikte Küçük Salon’dan çıktı. <em>Başka ne seçeneğim var?</em> Tyrion yürürken paytaklaşıyordu, özellikle şimdi yaptığı gibi hızlı yürürken. Tanrılar merhametliydi; ne Joffrey ne de diğerleri onların peşinden gelmek için hareketlenmişti.</p>

    <p>Düğün geceleri için Sansa ve Tyrion’a El Kulesi’ndeki havadar bir oda tahsis edilmişti. Tyrion odanın kapısını tekmeleyerek arkalarından kapattı. “İçki dolabında bir sürahi altın Arbor şarabı var Sansa. Bana bir kadeh doldurma nezaketi gösterebilir misin?”</p>

    <p>“Bu akıllıca olur mu lordum?”</p>

    <p>“Hiçbir şey bundan daha akıllıca olamaz. Aslında sarhoş değilim. Ama olmak niyetindeyim.”</p>

    <p>Sansa her ikisi için de birer kadeh doldurdu. <em>Ben de sarhoş olursam daha kolay olur.</em> Cibinlikli yatağın kenarına oturdu ve şarabın yarısını üç büyük yudumda içti. Çok kaliteli bir hasat olduğuna şüphe yoktu ama Sansa şarabın tadını alamayacak kadar gergindi. Başı dönmeye başlamıştı. “Soyunmamı ister misiniz lordum?”</p>

    <p>“Tyrion.” İblis başını yana eğdi. “Benim adım Tyrion, Sansa.”</p>

    <p>“Tyrion. Lordum. Elbisemi çıkarayım mı yoksa beni soymak mı istersiniz?”</p>

    <p>İblis arkasını döndü. “İlk kez evlendiğimde, yanımızda sarhoş bir rahip ve şahit olarak birkaç domuz vardı. Şahitlerimizden birini düğün ziyafetimizde yedik. Tysha bana çıtır jambon yedirdi ve ben onun parmaklarındaki yağı yaladım, yatağa girdiğimizde kahkahalar atıyorduk.”</p>

    <p>“Daha önce evli miydiniz? Ben... ben unutmuşum.”</p>

    <p>“Unutmadın. Hiç bilmiyordun.”</p>

    <p>“Karınız kimdi lordum?” Sansa kendine rağmen merak ediyordu.</p>

    <p>“Leydi Tysha.” Tyrion’ın ağzı çarpıldı. “Gümüşyumruk Hanedanı’ndan. Armalarında bir altın ve yüz gümüş sikke vardır, kanlı bir çarşaf üstünde. Bizimki çok kısa bir evlilikti... çok kısa bir adam için gayet uygun sanırım.”</p>

    <p>Sansa gözlerini indirip ellerine baktı ve hiçbir şey söylemedi.</p>

    <p>“Kaç yaşındasın Sansa?” diye sordu Tyrion bir süre sonra.</p>

    <p>“On üç,” dedi Sansa, “ay döndüğünde.”</p>

    <p>“Tanrılar merhamet edin.” Cüce bir yudum şarap daha içti. “Pekâlâ, konuşmak yaşını büyütmeyecek. Şu işi bitirelim mi leydim? Sizi memnun edecekse?”</p>

    <p>“Lord kocamı memnun etmek beni memnun eder.”</p>

    <p>Tyrion bunun üstüne sinirlenmişti sanki. “Nezaketin arkasına bir kale duvarıymışçasına saklanıyorsun.”</p>

    <p>“Nezaket bir leydinin zırhıdır,” dedi Sansa. Rahibesi her zaman bunu söylerdi.</p>

    <p>“Ben senin kocanım. Artık zırhını çıkarabilirsin.”</p>

    <p>“Ya kıyafetlerimi?”</p>

    <p>“Onları da.” Tyrion şarap kadehini Sansa’ya doğru salladı. “Babam bu evliliğin şartlarını yerine getirmemi emretti.”</p>

    <p>Sansa kıyafetlerini yoklamaya başladığında elleri titriyordu. Parmaklarının yerinde on tane başparmak vardı ve hepsi kırıktı. Ama bir şekilde bağcıkları çözmeyi, düğmeleri açmayı başardı. Pelerini, elbisesi ve ipek içliği yere düştü, sonunda iç çamaşırlarını çıkarıyordu. Kolları ve bacakları ürperdi. Gözlerini yerde tuttu, Tyrion’a bakamayacak kadar utanmıştı ama tamamen soyunduğunda bakışlarını yerden kaldırdı ve Tyrion’ın onu izlediğini gördü. İblis’in yeşil gözünde açlık vardı sanki ve siyah gözünde öfke. Sansa hangisinden daha çok korkuttuğunu bilmiyordu.</p>

    <p>“Sen bir çocuksun,” dedi Tyrion.</p>

    <p>Sansa elleriyle göğüslerini kapattı. “Çiçek açtım.”</p>

    <p>“Bir çocuk,” diye tekrar etti Tyrion, “ama seni istiyorum. Bu seni korkutuyor mu Sansa?”</p>

    <p>“Evet.”</p>

    <p>“Beni de. Çirkin olduğumu biliyorum...”</p>

    <p>“Hayır, lor...”</p>

    <p>Tyrion ayağa kalktı. “Yalan söyleme Sansa. Şekilsizim, yara izlerim var ve küçüğüm ama...” Sansa, adamın kelime bulmak için çabaladığını görebiliyordu. “...yatakta, mumlar söndüğünde, diğer adamlardan daha kötü olmak için yaratılmadım. Ben karanlıkta Çiçek Şövalyesi’yim.” Bir yudum şarap içti. “Cömertim. Bana sadık olanlara sadığım. Bir korkak olmadığımı kanıtladım. Ve pek çok insandan daha zekiyim, zekânın bir anlamı var elbet. Hatta nazik bile olabilirim. Nezaket biz Lannisterlar’ın alışkanlığı değil korkarım ama içimde bir yerde biraz olduğunu biliyorum. Ben... ben sana karşı iyi olabilirim.”</p>

    <p><em>O da benim kadar korkuyor,</em> diye fark etti Sansa. Bu düşünce onun adama karşı şefkat hissetmesini sağlamalıydı belki ama sağlamadı. Hissettiği tek şey acımaydı ve acıma, arzunun ölümüydü. Tyrion ona bakıyordu, bir şey söylemesini bekliyordu ama Sansa’nın bütün kelimeleri kurumuştu. Orada titreyerek durabilirdi sadece.</p>

    <p>Sonunda, Sansa’nın ona verecek bir cevabı olmadığını anladığında Tyrion şarabının son yudumunu içti. “Anlıyorum,” dedi acı acı. “Yatağa gir Sansa. Görevimizi yerine getirmemiz gerek.”</p>

    <p>Sansa kuş tüyü yatağa tırmandı, adamın bakışlarının farkındaydı. Yatağın başındaki komodinin üstünde kokulu arımumu yanıyordu ve yastıkların arasına gül yaprakları serpilmişti. Tyrion’ın, “Hayır,” dediğini duyduğunda, Sansa örtünmek için bir battaniyeyi üstüne çekiyordu.</p>

    <p>Soğuktan titriyordu ama itaat etti. Gözlerini kapadı ve bekledi. Bir an sonra, kocasının çıkardığı çizmelerin sesini ve soyunurken kıyafetlerinden çıkan hışırtıyı duydu. Tyrion yatağa girip tek elini göğsüne koyduğunda Sansa dehşetle titremekten kendini alamadı. Gözleri kapalı halde uzandı, bütün kasları gerilmişti, bundan sonra gelecek şeyden korkuyordu. İblis ona tekrar dokunacak mıydı? Onu öpecek miydi? Şimdi onun için bacaklarını mı açmalıydı? Kendisinden ne beklendiğini bilmiyordu.</p>

    <p>“Sansa.” El gitmişti. “Gözlerini aç.”</p>

    <p>Sansa itaat edeceğine dair söz vermişti; gözlerini açtı. Tyrion yatağın ayak ucunda oturuyordu, çırılçıplak. Bacaklarının birleştiği yerde, bir çalılığa benzeyen sarı tüylerin arasından dik ve sert erkekliği çıkmıştı ama vücudundaki tek dosdoğru şey buydu.</p>

    <p>“Leydim,” dedi Tyrion, “sakın yanlış anlama, güzelsin ama... bunu yapamam. Babama lanet olsun. Bekleyeceğiz. Bir ay dönümü, bir yıl, bir mevsim, ne kadar beklememiz gerekiyorsa. Sen beni daha iyi tanıyana ve belki bir parça güvenene kadar.” Gülümsemesi güven verici olabilirdi ama bir burnu yokken bu gülümseme onu daha grotesk ve daha şeytani yapıyordu sadece.</p>

    <p><em>Ona bak,</em> dedi Sansa kendine, <em>kocana bak, her yerine. Rahibe Mordane bütün insanların güzel olduğunu söylemişti, onun güzelliğini bul, dene.</em> Sansa çarpık bacaklara, vahşi hayvanlarınkine benzeyen şişkin alna, yeşil göze ve siyah olana, adamın çiğ burun köküne ve eğri büğrü pembe yara izine, sakal yerine geçen siyah ve altın renkli karmakarışık kıllara baktı. Erkekliği bile çirkindi, kalın ve damarlıydı, yuvarlak ve mor bir başı vardı. <em>Bu doğru değil, bu adil değil, ben nasıl bir günah işledim ki tanrılar bana bunu yapıyor şimdi, nasıl?</em></p>

    <p>“Lannister onurum üstüne,” dedi İblis, “istemediğin sürece sana dokunmayacağım.”</p>

    <p>Birbirinden farklı renklerdeki gözlere bakmak ve konuşmak Sansa’nın içindeki bütün cesarete mal oldu. “Ya asla istemezsem lordum?”</p>

    <p>Tyrion’ın ağzı tokat yemiş gibi kasıldı. “Asla?”</p>

    <p>Sansa’nın boynu öyle gergindi ki başını güçlükçe sallayıp onayladı.</p>

    <p>“İşte,” dedi Tyrion, “tanrılar bu yüzden benim gibi iblisler için fahişeler yarattı.” Kısa, küt parmaklarını bir yumruğa dönüştürdü ve yataktan indi.</p>
  </div>
</body>
</html>
