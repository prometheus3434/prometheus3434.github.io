<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Arya</h1>

    <p>Gözleri karanlığa alışmıştı. Kafasındaki başlık Harwin tarafından çıkarıldığında Arya tepe mağarasının içindeki kırmızı alevler yüzünden aptal bir baykuş gibi gözlerini kırptı.</p>

    <p>Toprak zeminin ortasına kazılmış büyük ateş çukurunun alevleri bükülüp çıtırdayarak is kaplı tavana doğru yükseliyordu. Yarısı taş yarısı toprak duvarların içinde kıvrılan kalın ve beyaz ağaç kökleri binlerce beyaz yılan gibi görünüyordu. Arya izlerken o köklerin arasından insanlar çıkıyordu; tutsakları görmek için gölgelerin içinden gelenler, zifiri karanlık tünellerin ağzında belirenler, dört bir yandaki çatlakların ve yarıkların içinden çıkanlar. Ateşin arkasında bir yerde, doğal bir merdiven şeklini almış kökler duvardaki bir kovuğa tırmanıyordu, kovukta oturan adam bir büvet ağacı düğümünün içinde kaybolmuştu adeta.</p>

    <p>Lim, Gendry’nin başlığını çıkardı. “Burası neresi?” diye sordu Gendry.</p>

    <p>“Eski bir yer, derin ve gizli. Ne kurtların ne de aslanların gelebileceği bir sığınak.”</p>

    <p><em>Ne kurtlar ne de aslanlar.</em> Arya ürperdi. Gördüğü rüyayı hatırladı, adamın kolunu kopardığında aldığı kan tadını.</p>

    <p>Ateş büyüktü ama mağara daha büyüktü; nerede başlayıp nerede bittiğini söylemek zordu. Tünellerin ağzı iki metre derinliğinde de olabilirdi iki mil uzunluğunda da. Arya erkekler, kadınlar ve çocuklar gördü, her biri temkinli gözlerle onu izliyordu.</p>

    <p>“İşte büyücü, sıska sincap,” dedi Yeşilsakal. “Şimdi istediğin cevapları alacaksın.” Eliyle ateşin olduğu tarafı işaret etti. Yeditelli Tom ateşin başında uzun boylu zayıf bir adamla konuşuyordu, adamın kirli pembe giysilerinin üstünde eski bir zırhın döküntüleri birleştirilmişti. <em>Bu Myrli Thoros olamaz.</em> Arya, kırmızı rahibi pürüzsüz suratlı, kel kafalı, şişman bir adam olarak hatırlıyordu. Bu adamın süzgün bir yüzü ve dağınık gri saçlarla dolu bir kafası vardı. Tom’un söylediği bir şey adamın Arya’ya bakmasına sebep oldu, Arya adamın ona gelmek üzere olduğunu düşündü. Ama sonra Çılgın Avcı ortaya çıktı, tutsağını ışığa doğru itti ve Arya’yla Gendry unutuldu.</p>

    <p>Avcı, yamalı kahverengi deriler giyen tıknaz bir adamdı, kelleşiyordu, zayıf bir çenesi vardı ve kavgacıydı. Taşlı Sept’te, Lim ve Yeşilsakal karga kafeslerinin önünde Avcı’yla yüzleşip adamın tutsağını yıldırım lordu için almak istediklerinde, Arya onların parçalara ayrılacağını düşünmüştü. Avcı’nın tazıları adamların etrafını sarmış ve koklayıp hırlamışlardı ama Yediler’in Tom’u arp çalarak hayvanları sakinleştirmişti, Tansy önlüğünü kemiklerle ve yağlı koyun etleriyle doldurup meydana gelmişti ve Lim, genelevin penceresinde yayını germiş bir halde bekleyen Anguy’u Avcı’ya göstermişti. Çılgın Avcı dalkavuk oldukları için hepsine lanet okumuştu ama nihayetinde, tutsağını yargılanmak üzere Lord Beric’e götürmeyi kabul etmişti.</p>

    <p>Tutsağın bileklerini kenevir iple bağlamışlardı, boynuna bir ilmek dolayıp başına bir çuval geçirmişlerdi, bütün bunlara rağmen adamda bir tehlike vardı. Arya bütün mağarayı dolduran tehlikeyi hissedebiliyordu. Thoros –eğer bu adam <em>gerçekten</em> Thoros ise– tutsağı ve tutsak alanı ateşin yarı yolunda karşıladı. “Onu nasıl yakaladın?” diye sordu rahip.</p>

    <p>“Köpekler kokuyu aldı. Yanmazsın ama sarhoş bir vaziyette bir söğüt ağacının altında uyuyordu.”</p>

    <p>“Kendi cinsinin ihanetine uğramış.” Thoros tutsağa döndü ve adamın başındaki çuvalı çekti. “Mütevazı salonumuza hoş geldin köpek. Robert’ın taht odası kadar büyük değildir ama meclisi daha iyidir.”</p>

    <p>Sürekli yer değiştiren alevler Sandor Clegane’in yanık yüzünü turuncu gölgelerle boyuyordu ve adam gün ışığında göründüğünden bile berbat görünüyordu. Bileklerini bağlayan ipi çektiğinde yere kuru kan parçaları döküldü. Tazı’nın ağzı seğirdi. “Seni tanıyorum,” dedi Thoros’a.</p>

    <p>“Tanıyordun. Meydan dövüşlerinde alevli kılıcıma lanetler okurdun ama seni o kılıçla üç kez alaşağı ettim.”</p>

    <p>“Myrli Thoros. Eskiden kafanı tıraş ederdin.”</p>

    <p>“Mütevazı bir kalbim olduğunu göstermek için. Ama gerçekte kalbim kibirliydi. Ayrıca, usturamı ormanda kaybettim.” Rahip göbeğine vurdu. “Eskisinden azım ama fazlayım. Vahşi doğada geçirilen bir yıl insanın yağlarını eritiyor. Keşke şu derilerimi gerecek bir terzi bulabilseydim. Tekrar genç görünebilirdim ve güzel bakireler beni öpücük yağmuruna tutardı.”</p>

    <p>“Sadece kör olanlar, rahip.”</p>

    <p>Haydutlar güldü, hiçbiri Thoros’tan daha gürültülü değildi. “Aynen öyle. Ama eskiden tanıdığın sahte rahip değilim artık. Işık Tanrısı kalbimde uyandı. Uzun zamandır uyuyan pek çok güç uyanıyor ve diyarda gezinen kuvvetler var. Onları alevlerimin içinde gördüm.”</p>

    <p>Tazı etkilenmemişti. “Alevlerini becereyim. Seni de,” dedi. Diğerlerine baktı. “Kutlu bir adam için tuhaf dostların var.”</p>

    <p>“Bunlar benim kardeşlerim,” dedi Thoros kısaca.</p>

    <p>Lim Limoncübbeli öne fırladı. Salondakilerin arasında sadece o ve Yeşilsakal, Tazı’nın gözlerine bakabilecek kadar uzundu. “Nasıl havladığına dikkat et köpek. Hayatın bizim elimizde.”</p>

    <p>“Parmaklarındaki boku silsen iyi olur o halde.” Tazı güldü. “Kaç zamandır bu delikte saklanıyorsunuz?”</p>

    <p>Yaycı Anguy korkak göndermesine sinirlendi. “Saklanıp saklanmadığımızı Keçi’ye sor Tazı. Ağabeyine sor. Sülük lorduna sor. Hepsini kana buladık.”</p>

    <p>“Bu sürü mü? Beni güldürme. Askerden çok domuz çobanı gibi görünüyorsunuz.”</p>

    <p>“Bazılarımız domuz çobanıydık,” dedi Arya’nın tanımadığı bir adam. “Bazılarımız sepici, bazılarımız şarkıcı, bazılarımız duvar ustasıydık. Ama savaştan önceydi bu.”</p>

    <p>“Kral Toprakları’ndan ayrıldığımızda Kışyarı’nın, Darry’nin, Karaliman’ın, Mallery’nin, Wylde’ın adamlarıydık. Şövalyelerdik, yaverlerdik, silahlı askerlerdik, tek amaç uğruna bir araya gelmiş lordlar ve sıradan insanlardık.” Ses, duvardaki kovuktan, büvet ağacı köklerinin arasında oturan adamdan gelmişti. “Yüz yirmimiz, senin ağabeyine kral adaleti götürmek üzere yola çıktık.” Sözcü, köklerin oluşturduğu merdivenden aşağı iniyordu. “Yıldızlı pelerin giyen bir aptalın liderliğindeki yüz yirmi cesur ve sadık adam.” Korkuluğa benzeyen adam, yıldızlarla lekelenmiş hırpani bir pelerin ve yüzlerce mücadelenin çentiklerini taşıyan bir göğüs kalkanı giyiyordu. Kızıl altın renkli gür saçları yüzünün çoğunu saklıyordu ama sol kulağının üstünde, kafasının içeri göçtüğü yerdeki kel nokta açıktaydı. “Birlikte yola çıktığımız adamların seksenden fazlası şimdi ölü, ama diğerleri onların ellerinden düşen kılıçları aldı.” Adam yere indiğinde haydutlar kenara çekilip ona yol açtı. Arya adamın tek gözünün olmadığını gördü. Göz çukuru buruş buruş, yaralı bir et parçasıyla kaplıydı ve boğazında koyu siyah bir halka vardı. “Onların yardımıyla elimizden geldiğince dövüşmeye devam ettik, Robert ve diyar için.”</p>

    <p>“Robert?” dedi Tazı pürüzlü sesiyle, duyduğuna inanamıyormuş gibi.</p>

    <p>“Bizi Ned Stark göndermişti,” dedi yarım miğfer giyen Şanslı Jack, “ama bize emir verdiğinde Demir Taht’ta oturuyordu, yani biz aslında onun değil Robert’ın adamlarıydık.”</p>

    <p>“Robert şimdi solucanların kralı. Bu yüzden mi toprak altındasınız? Robert’ın sarayını korumak için?”</p>

    <p>“Kral öldü,” diye kabul etti korkuluk şövalye, “ama biz hâlâ kralın adamlarıyız; taşıdığımız kraliyet sancağı, Şarlatan Kıyısı’nda, senin ağabeyinin kasapları tarafından saldırıya uğradığımızda kaybolmuş olsa da.” Yumruğuyla göğsüne dokundu. “Robert katledildi ama diyarı duruyor. Ve biz o kadını koruyoruz.”</p>

    <p><em>“Kadın?”</em> Tazı güldü. “Kadın dediğin diyar senin annen mi yoksa fahişen mi Dondarrion?”</p>

    <p><em>Dondarrion?</em> Beric Dondarrion yakışıklıydı, Sansa’nın arkadaşı Jeyne ona âşık olmuştu. Jeyne Poole bile bu adamın güzel olduğunu düşünecek kadar kör olamazdı. Ama Arya tekrar baktığında gördü; adamın göğüs kalkanının çatlak minesinde, çatallı bir yıldırımdan geri kalanlar vardı.</p>

    <p>“Kayalar, ağaçlar ve nehirler, senin diyarın bunlardan yapıldı,” diyordu Tazı. “Kayaların korunmaya ihtiyacı var mıdır? Robert olsa böyle düşünmezdi. Düzemediği, kavga edemediği ya da içemediği her şey onu sıkardı, siz de sıkardınız... sizi cesur dostlar.”</p>

    <p>Tepe mağarası öfkeyle doldu. “Bizi bir kez daha bu isimle anarsan dilini yutarsın köpek.” Lim uzunkılıcını çekti.</p>

    <p>Tazı aşağılayan gözlerle kılıca baktı. “İşte cesur bir adam, elleri bağlı bir tutsağa çelik gösteriyor. Neden beni çözmüyorsun? O zaman ne kadar cesur olduğunu görürüz.” Arkasında duran Çılgın Avcı’ya döndü. “Senden ne haber? Yoksa bütün cesaretini barınağında mı bıraktın?”</p>

    <p>“Hayır ama seni karga kafesinde bırakmalıydım.” Avcı bıçağını çekti. “Hâlâ yapabilirim.”</p>

    <p>Tazı adamın yüzüne güldü.</p>

    <p>“Biz kardeşiz,” dedi Myrli Thoros. “Kutlu kardeşler, diyara yeminli, tanrıya yeminli, birbirine yeminli.”</p>

    <p>“Sancaksız kardeşlik.” Yeditelli Tom arpının telini çekti. “Tepe mağarasının şövalyeleri.”</p>

    <p><em>“Şövalyeler?”</em> Clegane kelimeye dudak büktü. “Dondarrion şövalye ama diğerleriniz bugüne kadar gördüğüm en acınası haydutlar ve en bozuk adamlarsınız. Ben sizden daha iyi adamlar sıçarım.”</p>

    <p>“Bir şövalye başka şövalyeler yaratabilir,” dedi Beric Dondarrion olan korkuluk, “ve burada gördüğün her adamın omzuna kılıç değmiştir. Biz unutulmuş dostluğuz.”</p>

    <p>“Beni yoluma gönderin ve sizi ben de unutayım,” diye hırladı Clegane. “Ama niyetiniz beni öldürmekse hemen yapın. Kılıcımı, atımı, altınımı aldınız, canımı da alıp bu işi bitirin... ama şu sofuca melemelerinizi kendinize saklayın.”</p>

    <p>“Çok yakında öleceksin köpek,” diye söz verdi Thoros, “ama bu cinayet değil adalet olacak.”</p>

    <p>“Evet,” dedi Çılgın Avcı, “ve senin türünün yaptıklarını düşünürsek, hak ettiğinden daha iyi bir kader olacak. Kendinize aslanlar diyorsunuz. Sherrer’de ve Şarlatan Kıyısı’nda altı, yedi yaşındaki kızlara tecavüz edildi, sütten kesilmemiş bebekler analarının gözü önünde kesildi. Hiçbir aslan bu kadar zalimce öldürmemiştir.”</p>

    <p>“Ben ne Sherrer’deydim ne de Şarlatan Kıyısı’nda,” dedi Tazı. “Ölü çocuklarınızı başkasının kapısına bırakın.”</p>

    <p>Thoros cevap verdi. “Clegane Hanedanı’nın, ölü çocukların üstüne kurulduğunu inkâr mı ediyorsun? Onların, Prens Aegon ve Prenses Rhaenys’i Demir Taht’ın önüne yatırdıklarını gördüm. Aslında senin armanda şu çirkin köpekler yerine kan içinde kalmış iki bebek olmalı.”</p>

    <p>Tazı’nın ağzı seğirdi. “Beni ağabeyimle mi karıştırıyorsun? Bir Clegane olarak doğmak suç mu?”</p>

    <p>“Cinayet bir suç.”</p>

    <p>“Ben kimi öldürdüm?”</p>

    <p>“Lord Lothar Mallery ve Sör Gladden Wylde,” dedi Harwin.</p>

    <p>“Kardeşlerim Lister ve Lennock,” dedi Şanslı Jack.</p>

    <p>“Aile reisi Beck ve değirmencinin oğlu Mudge, Donnelwood’dan,” diye seslendi bir kadın gölgelerin içinden.</p>

    <p>“Merriman’in dulu,” diye ekledi Yeşilsakal.</p>

    <p>“Çamurlu Gölet’teki rahipler.”</p>

    <p>“Sör Andrey Charlton. Yaveri Lucas Roote. Taşlıtarla ve Bezginfare Değirmeni köylerindeki bütün erkekler, kadınlar ve çocuklar.”</p>

    <p>“Çok zengin olan Lord ve Leydi Deddings.”</p>

    <p>Yeditelli Tom sayıma devam etti. “Kışyarı’ndan Alyn, Joth Hızlıyay, Küçük Matt ve kız kardeşi Randa, Örs Ryn. Sör Ormond. Sör Dudley. Mory’den Pate, Mızrak Ormanı’dan Pate, Yaşlı Pate ve Shermer Korusu’ndan Pate. Kör Wyl ve Whitler. Ev kadını Maeri. Fahişe Maeri. Fırıncı Becca. Sör Raymun Darry, Lord Darry, genç Lord Darry. Bracken Piçi. Okçu Will. Harsley. Ev kadını Nolla...”</p>

    <p><em>“Yeter.”</em> Tazı’nın yüzü öfkeyle gerilmişti. “Gürültü yapıyorsun. Bu isimler hiçbir şey ifade etmiyor. Bunlar kimdi?”</p>

    <p>“İnsanlar,” dedi Lord Beric. “Büyük ve küçük insanlar, genç ve yaşlı insanlar. Lannister mızraklarının ucunda ölen ya da karınlarının bir Lannister kılıcıyla yarıldığını gören iyi ve kötü insanlar.”</p>

    <p>“Onların karnındaki <em>benim</em> kılıcım değildi. Bunu iddia eden her adam aşağılık bir yalancıdır.”</p>

    <p>“Sen Casterly Kayası’nın Lannisterları’na hizmet ediyorsun,” dedi Thoros.</p>

    <p>“Eskiden. Ben ve binlerce insan daha. Her birimiz başkalarının suçlarından sorumlu muyuz?” Clegane tükürdü. “Sizler <em>gerçekten</em> şövalyesiniz belki de. Şövalyeler gibi yalan söylüyorsunuz, belki de şövalyeler gibi öldürüyorsunuz.”</p>

    <p>Lim ve Şanslı Jack, Tazı’ya bağırmaya başladı ama Dondarrion sessizlik için elini kaldırdı. “Ne demek istiyorsan söyle Clegane.”</p>

    <p>“Bir şövalye, atlı bir kılıçtır. Geri kalanlar; yeminler, kutsal yağlar ve leydi mendilleri, kılıcın sapına bağlanan ipek şeritlerdir. Sapından ipekler sarkan bir kılıç daha sevimli görünebilir ama o da öldürür. Yani ipek şeritlerinizi alın ve kılıçlarınızı kıçınıza sokun. Ben sizinle aynıyım. Tek farkım, ben ne olduğumla ilgili yalan söylemiyorum. İsterseniz beni öldürün ama orada durup birbirinize bokunuzun kokmadığını söylerken bana katil demeyin. <em>Duydunuz mu?</em>”</p>

    <p>Arya, Yeşilsakal’ın önünden öyle hızlı geçti ki adam onu görmedi bile. “Sen <em>katilsin!</em>” diye bağırdı. “Sen Mycah’yı öldürdün, öldürmediğini söyleme. Onu <em>öldürdün!</em>”</p>

    <p>Tazı hiç hatırlamadan Arya’ya bakı. “Peki bu Mycah kimdi delikanlı?”</p>

    <p>“Ben delikanlı değilim! Ama Mycah öyleydi. O bir kasabın oğluydu ve sen onu <em>öldürdün.</em> Jory, senin onu neredeyse ikiye ayırdığını söyledi, onun bir kılıcı bile yoktu halbuki.” Arya herkesin ona baktığını hissedebiliyordu; kadınlar, çocuklar ve kendilerine tepe mağarasının şövalyeleri diyen adamlar. “Bu da kim?” diye sordu biri.</p>

    <p>Tazı cevap verdi. “<em>Yedi cehennem.</em> Küçük kız kardeş. Joffrey’nin sevimli kılıcını nehre atan velet.” Havlar gibi güldü. “Sen <em>ölüsün,</em> bilmiyor musun?”</p>

    <p>“Hayır <em>sen</em> ölüsün,” diye karşılık verdi Arya.</p>

    <p>Harwin, Aya’nın kolundan tutup onu geri çekerken Lord Beric, “Kız senin katil olduğunu söylüyor. Şu kasabın oğlu Mycah’yı öldürdüğünü inkâr mı ediyorsun?” dedi.</p>

    <p>İri adam omuz silkti. “Ben Joffrey’nin yeminli kalkanıydım. Kasabın oğlu, kraliyetin prensine saldırmıştı.”</p>

    <p>“Bu bir <em>yalan!</em>” Arya, Harwin’in kıskacında debelendi. “Saldıran <em>bendim.</em> Joffrey’ye vurdum, Aslan Dişi’ni nehre attım. Mycah sadece kaçtı, kaçmasını ben söylemiştim.”</p>

    <p>“Kasabın oğlunun Prens Joffrey’ye saldırdığını gördün mü?” diye sordu Lord Beric Dondarrion, Tazı’ya.</p>

    <p>“Soylu dudaklardan duydum. Prensleri sorgulamak benim haddim değil.” Clegane ellerini Arya’ya doğru uzattı. “Bu kızın öz ablası, sizin kıymetli Robert’ınızın önünde dururken aynı hikâyeyi anlattı.”</p>

    <p>“Sansa bir yalancı,” dedi Arya, ablasına tekrar öfkelenerek. “Onun anlattığı gibi <em>değildi.</em>”</p>

    <p>Thoros, Lord Beric’i kenara çekti. Arya köpürürken iki adam fısıltıyla konuştular. <em>Onu öldürmek zorundalar. Onun ölmesi için dua ettim, yüzlerce ve yüzlerce kez.</em></p>

    <p>Beric Dondarrion, Tazı’ya döndü. “Cinayetle suçlanıyorsun ama buradaki kimse suçlamanın doğruluğunu ya da yanlışlığını bilmiyor, bu yüzden seni yargılamak bize düşmez. Bunu sadece Işık Tanrısı yapabilir artık. Seni dövüşle yargılanmaya mahkûm ediyorum.”</p>

    <p>Tazı şüpheyle kaşlarını çattı, kulaklarına inanmıyormuş gibiydi. “Aptal mısın yoksa çılgın mı?”</p>

    <p>“İkisi de değilim. Ben bir lordum yalnızca. Masumiyetini kılıçla kanıtlarsan gitmekte özgür olacaksın.”</p>

    <p>Harwin ağzını kapatamadan, “Hayır,” diye bağırdı Arya. <em>Hayır, bunu yapamazlar, özgür kalacak.</em> Tazı’nın kılıcı ölümcüldü, bunu herkes bilirdi. <em>Onlara gülecek,</em> diye düşündü Arya.</p>

    <p>Güldü de. Mağaranın duvarlarında yankılanan uzun ve hırıltılı bir kahkaha, aşağılamaya boğulmuş bir kahkaha. “Peki kim olacak?” dedi Tazı. Lim Limoncübbeli’ye baktı. “Sidik sarısı cübbe giyen şu cesur adam mı? Hayır mı? Ya sen Avcı? Daha önce köpek tekmeledin, beni dene.” Yeşilsakal’ı gördü. “Yeterince irisin Tyroshlu, öne çık. Yoksa benimle küçük kızı mı dövüştüreceksin?” Tekrar güldü. “Haydi, kim ölmek istiyor?”</p>

    <p>“Benimle yüzleşeceksin,” dedi Lord Beric Dondarrion.</p>

    <p>Arya bütün o hikâyeleri hatırladı. <em>O öldürülemez,</em> diye düşündü her şeye rağmen umut ederek. Çılgın Avcı, Sandor Clegane’in bileklerini bağlayan ipi kesti. “Bir kılıca ve zırha ihtiyacım olacak,” dedi Tazı, yırtık bileklerini ovuşturdu. “Kılıç alacaksın,” dedi Lord Beric, “ama kalkanın masumiyetin olmalı.”</p>

    <p>Clegane’in ağzı seğirdi. “Senin göğüs kalkanına karşılık benim masumiyetim, öyle mi?”</p>

    <p>“Ned, kalkanımı çıkarmama yardım et.”</p>

    <p>Lord Beric’in ağzından babasının adını duyan Arya ürperdi ama bu Ned sadece bir çocuktu; on ya da on iki yaşından büyük olmayan sarı saçlı bir yaver. Çocuk hızlıca hareket edip Hudutlu lordun çentik dolu çeliğini tutan tokaları açtı. Kalkanın altındaki dolgulu örtü eskilikten ve terden çürümüştü, kalkan gevşeyince örtü yere düştü. Gendry soluğunu tuttu. “Anne merhamet et.”</p>

    <p>Lord Beric’in derisinin altından kaburgaları sayılıyordu. Sol göğüs ucunun tam üstünde buruş buruş, çukur bir yara izi vardı, adam kılıcını ve kalkanını istemek için arkasını döndüğünde, Arya adamın sırtında da aynı yara izinden olduğunu gördü. <em>Mızrak onu delip geçmiş.</em> Tazı da görmüştü. <em>Korkuyor mu?</em> Arya onun korkmasını istiyordu; Mycah da korkmuş olmalıydı.</p>

    <p>Ned, Lord Beric’in kılıç kemerini ve siyah uzun pelerinini getirdi. Pelerin zırhın üstüne giyilmek için yapılmıştı, bu yüzden adamın bedeninden dökülüyordu ama drapelerin arasında lordun hanedanının mor yıldırımı kırılıyordu. Lord, kılıcını kınından aldı ve kemeri yavere geri verdi.</p>

    <p>Thoros, Tazı’nın kılıç kemerini getirdi. “Bir köpeğin onuru var mıdır?” diye sordu rahip. “Bu kılıcı kullanıp buradan kaçmaya çalışacak olursan ya da bir çocuğu rehin almaya kalkışırsan... Anguy, Dennet, Kyle, bir hainlik edeceğini anladığınız anda onu delin.” Üç yaycı oklarını taktıktan sonra Thoros kemeri Clegane’e uzattı.</p>

    <p>Tazı, kılıcı kınından kurtarıp kemeri kenara fırlattı. Çılgın Avcı, Tazı’nın meşe ağacından yapılmış sarı boyalı, demir çivili kalkanını getirdi, kalkanın üstünde Clegane’in üç siyah köpekli arması vardı. Ned isimli delikanlı lordun kalkanını verdi, kalkan öyle hasarlı ve çentikliydi ki üstüne serpiştirilmiş yıldızlar neredeyse silinmişti.</p>

    <p>Ama Tazı düşmanına doğru bir adım attığında Myrli Thoros onu durdurdu. “Önce dua edeceğiz,” dedi. Ateşe döndü ve kollarını kaldırdı. “Işık Tanrısı bize yükseklerden bak.”</p>

    <p>Mağaranın dört bir yanındaki sancaksız kardeşler cevaben seslerini yükselttiler. <em>“Işık Tanrısı bizi savun.”</em></p>

    <p>“Işık Tanrısı bizi karanlıktan koru.”</p>

    <p><em>“Işık Tanrısı bizi yüzünle aydınlat.”</em></p>

    <p>“Alevlerini içimizde yak R’hllor,” dedi kırmızı rahip. “Bize bu adamın gerçeğini ya da yalanını göster. Eğer suçluysa onu yok et ve masumsa kılıcına güç ver. Işık Tanrısı bize bilgelik bağışla.”</p>

    <p><em>“Çünkü gece karanlık,”</em> dedi diğerleri, Harwin ve Anguy da onlar kadar yüksek sesliydi, <em>“ve dehşet dolu.”</em></p>

    <p>“Bu mağara da karanlık,” dedi Tazı, “ama buradaki dehşet benim. Umarım tanrın tatlı biridir Dondarrion. Yakında onunla tanışacaksın.”</p>

    <p>Lord Beric hiç gülümsemeden kılıcının kenarını sol elinin avcuna koydu ve kılıcı ağır ağır aşağı çekti. Açılan kesikten kopkoyu akan kan çeliği yıkadı.</p>

    <p>Ve sonra kılıç alev aldı.</p>

    <p>Arya, Gendry’nin dua ettiğini duydu.</p>

    <p>“Yedi cehennemde yanın,” diye lanet okudu Tazı. “Sen de, Thoros da.” Kırmızı rahibe bir bakış attı. “İşim bittiğinde sıra sana gelecek Myrli.”</p>

    <p>“Söylediğin her söz suçunu ilan ediyor köpek,” diye karşılık verdi Thoros. Lim, Yeşilsakal ve Şanslı Jack tehditler savurup küfürler ediyordu. Lord Beric sessizce bekliyordu, durgun su kadar sakin, kalkanı sol kolundaydı ve kılıcı sağ elinde yanıyordu. <em>Onu öldür,</em> diye düşündü Arya, <em>lütfen, onu öldürmek zorundasın.</em> Lordun aşağıdan aydınlanan yüzü ölü bir maskeydi, eksik gözü kırmızı ve öfkeli bir yaraydı. Kılıcı sapından ucuna kadar alev içindeydi ama Dondarrion ısıyı hissetmiyormuş gibi görünüyordu. Öyle kıpırtısız duruyordu ki taştan oyulmuş bile olabilirdi.</p>

    <p>Ama Tazı atağa geçtiğinde lord yeterince hızlı hareket etti.</p>

    <p>Alevli kılıç soğuk olanı karşılamak için yukarı kalktı, kılıcın peşinden gelen uzun ışık huzmeleri Tazı’nın bahsettiği şeritlere benziyordu. Çelik çeliğin üstünde çınladı. İlk darbesi engellendikten hemen sonra Tazı ikinci darbesini indirdi ama araya Lord Beric’in kalkanı girdi ve havaya ahşap kıymıkları uçuştu. Vuruşlar sert ve hızlı geliyordu, alçaktan ve yüksekten, sağdan ve soldan ama Dondarrion her birini engelliyordu. Kılıcının etrafında dönen alevler, kırmızı ve sarı hayaletler bırakarak çeliğin geçtiği yolu işaretliyordu. Lord Beric’in yaptığı her hareket alevleri canlandırıyor ve daha parlak yanmalarına sebep oluyordu, sonunda yıldırım lordu bir ateş kafesinin içinde duruyormuş gibi görünüyordu. “Bu çılgınateş mi?” diye sordu Arya, Gendry’ye.</p>

    <p>“Hayır. Bu farklı. Bu...”</p>

    <p>“...sihir?” diye tamamladı Arya, Tazı geri çekilirken. Şimdi Lord Beric saldırıyordu, havayı ateşten sicimlerle dolduruyordu, kendinden iri adamı topuklarının üstünde geri geri yürütüyordu. Clegane bir darbeyi kalkanın üst tarafıyla yakaladı ve bir boyalı köpek başını kaybetti. Tazı karşı atağa geçti ama Dondarrion darbeyle arasına kendi kalkanını koyup öfkeli bir ters darbe indirdi. Haydut kardeşliği lideri için bağırıyordu. <em>“Senindir!”</em> dediklerini duydu Arya, <em>“Üstüne! Üstüne!”</em> Tazı başına doğru inen bir darbeyi savuşturdu, alevlerin ısısı yüzüne vururken suratını buruşturdu. Kükredi, küfretti ve geriye çekildi.</p>

    <p>Lord Beric ona hiç süre vermedi. İri adamın peşinden gitti, kolu asla sabit durmuyordu. Kılıçlar birbirine çarptı, ayrıldı, tekrar çarptı; kıvrılan alevler kılıçları bir, iki, üç kez öperken yıldırımlı kalkandan kıymıklar uçtu. Tazı lordun sağına geçti ama Dondarrion adamı hızlı bir yan adımla engelleyip diğer yola geri itti... ateş çukurunun öfkeli ve kırmızı alevlerine doğru. Clegane sırtında ısıyı hissedene kadar geri çekildi. Omzunun üzerinden bakıp arkasında ne olduğunu gördü ve Lord Beric yeni bir atağa kalktığında o bakış neredeyse Tazı’nın kafasına mal oluyordu.</p>

    <p>Sandor Clegane bütün gücüyle tekrar öne doğru giderken adamın gözlerinin akını görebiliyordu. Üç adım ileri ve iki adım geri, Lord Beric tarafından engellenen sağa doğru bir hareket, öne doğru iki adım daha ve bir tane geri, <em>çıtı çın,</em> büyük meşe kalkanlara tekrar tekrar inen darbeler. Tazının koyu renkli cansız saçları, bir ter tabakasıyla kaplı alnına yapışmıştı. <em>Şarap teri,</em> diye düşündü Arya, adamın sarhoşken ele geçirildiğini hatırlamıştı. Tazı’nın gözlerinde korkunun uyanmaya başladığını görebiliyordu. Lord Beric’in alevli kılıcı hızla dönüp darbeler indirirken Arya, <em>Tazı kaybedecek,</em> dedi kendine, sevinçle. Yıldırım lordu bir vahşi rüzgârla Tazı’nın kazandığı bütün alanı geri aldı, Clegane’i tekrar ateş çukurunun kenarına sürdü. <em>Evet, evet, Tazı ölecek.</em> Arya daha iyi görebilmek için ayak parmaklarının ucunda yükseldi.</p>

    <p>Alevlerin, bacaklarının arkasını yaladığını hissettiğinde, <em>“Kahrolası piç!”</em> diye bağırdı Tazı. Ağır kılıcını her seferinde daha sert savurarak öne atıldı, kendinden cüssesiz adamı acımasız bir kuvvetle ezmeye; kılıcını, kalkanını veya kolunu kırmaya çalışıyordu. Fakat Dondarrion darbeleri savuştururken, kılıcının alevleri Tazı’nın gözlerine saldırıyordu. Alevlerden kaçarken tökezleyen Tazı tek dizinin üstüne düştü. Lord Beric hiç vakit kaybetmeden kapandı, indirdiği darbe havada çığlık attı ve arkasında alev sancakları bıraktı. Harcadığı güç yüzünden nefes nefese kalan Clegane kalkanını tam zamanında başının üzerine kaldırdı, kıymıklara ayrılan ahşabın çatırtısı mağarayı çınlattı.</p>

    <p>“Kalkanı alev aldı,” dedi Gendry sessizce. Arya o anda gördü. Alevler pul pul dökülen sarı boyanın üstüne yayıldı ve üç köpek bir ateş girdabıyla sarıldı.</p>

    <p>Sandor Clegane pervasız bir karşı atakla tekrar ayağa kalktı. Tazı, yüzünün o kadar yakınında kükreyen ateşin yanan kalkanı olduğunu, Lord Beric bir buçuk metre geri çekilene kadar fark etmemişti. Bir tiksinti çığlığı atarak kırık meşeye vahşice vurmaya başladı, kalkanın yarım kalmış felaketini tamamladı. Kalkan kırıldı, bir parçası döne döne havaya uçtu, hâlâ yanıyordu, diğer parçası inatla adamın koluna tutunuyordu. Tazı’nın kurtulmak için harcadığı çaba sadece alevleri canlandırmaya yarıyordu. Kıyafetinin yeni alev aldı, şimdi adamın bütün kolu yanıyordu. <em>“Bitir işini!”</em> diye bağırdı Yeşilsakal, Lord Beric’e. Diğer sesler, <em>“Suçlu,”</em> diyen bir şarkıya başladı. Arya da onlarla birlikte bağırdı. <em>“Suçlu, öldür onu, suçlu!”</em></p>

    <p>Lord Beric önündeki adamın sonunu getirmek için yaz ipeği kadar yumuşak bir şekilde kaydı. Tazı hırıltılı bir çığlık attı, kılıcını iki eliyle birden kaldırdı ve bütün gücüyle aşağı indirdi. Lord Beric darbeyi rahatça engelledi...</p>

    <p><em>“Hayııııııııır,”</em> diye bağırdı Arya.</p>

    <p>...ama alevli kılıç ikiye ayrıldı, Tazı’nın soğuk çeliği Lord Beric’in omzuyla boynunun birleştiği yerdeki ete gömüldü ve adamı göğüs kemiğine kadar ikiye ayırdı. Kan, simsiyah ve sıcak bir sel gibi hızla dışarı aktı.</p>

    <p>Sandor Clegane geri sendeledi, hâlâ yanıyordu. Kalkanından kalanları kolundan söktü ve küfrederek fırlattı, sonra kolundaki alevleri söndürmek için toprağa yuvarlandı.</p>

    <p>Lord Beric’in dizleri ağır ağır katlandı, dua etmek için çöküyordu sanki. Ağzını açtığında dışarı sadece kan çıktı. Beric yüzüstü devrilirken Tazı’nın kılıcı hâlâ bedenindeydi. Toprak, adamın kanını içti. Tepe mağarasında alevlerin çıtırtısından ve Tazı’nın ayağa kalkmak için uğraşırken çıkardığı iniltilerden başka ses yoktu. Arya sadece Mycah’yı ve Tazı’nın ölmesi için ettiği bütün o aptal duaları düşünebiliyordu. <em>Eğer tanrılar varsa neden Lord Beric kazanmadı?</em> Arya, Tazı’nın suçlu olduğunu biliyordu.</p>

    <p>“Lütfen,” diye hırladı Sandor Clegane kolunu tutarak. “Yandım. Bana yardım edin. Biri bana yardım etsin.” Ağlıyordu. <em>“Lütfen.”</em></p>

    <p>Arya hayretler içinde adama baktı. <em>Küçük bir bebek gibi ağlıyor,</em> diye düşündü.</p>

    <p>“Melly, şunun yanıklarıyla ilgilen,” dedi Thoros. “Lim, Jack, Lord Beric’i taşımama yardım edin. Ned, sen de gelsen iyi olur.” Kırmızı rahip, Tazı’nın kılıcını devrik lordun bedeninden çıkardı ve kılıcın ucunu kanla ıslanmış toprağa sapladı. Lim büyük ellerini Dondarrion’ın kollarının altına kaydırırken Şanslı Jack lordun ayaklarını kavradı. Adamı ateş çukurunun çevresinden dolaştırıp tünellerden birinin karanlığına taşıdılar. Thoros ve Ned onların peşinden gitti.</p>

    <p>Çılgın Avcı tükürdü. “Onu Taşlı Sept’e geri götürüp bir karga kafesine koyalım derim.”</p>

    <p>“Evet,” dedi Arya. “O Mycah’yı öldürdü. <em>Öldürdü.</em>”</p>

    <p>“Ne kadar da kızgın bir sincap,” diye mırıldandı Yeşilsakal.</p>

    <p>Harwin iç geçirdi. “R’hllor onun masum olduğuna karar verdi.”</p>

    <p>“<em>Rulore</em> kim?” diye sordu Arya. Bu adı telaffuz bile edemiyordu.</p>

    <p>“Işık Tanrısı. Thoros bize öğretti...”</p>

    <p>Thoros’un onlara ne öğrettiği Arya’nın umurunda değildi. Yeşilsakal’ın hançerini kınından kaptı ve adam onu yakalayamadan kaçtı. Gendry de onu tutmak için hareketlendi ama Arya, Gendry için her zaman fazla hızlıydı.</p>

    <p>Yeditelli Tom ve bir kadın Tazı’nın ayağa kalkmasına yardım ediyordu. Tazı’nın kolunun görüntüsü Arya’yı dehşetten sözsüz bıraktı. Deri kayışın yapıştığı yerde pembe bir şerit vardı ama şeridin altındaki ve üstündeki etler açılıp kızarmıştı, adamın kolu dirseğinden bileğine kadar kanıyordu. Gözleri Arya’nın gözleriyle buluşan Tazı’nın ağzı seğirdi. “Ölmemi bu kadar çok mu istiyorsun? O zaman öldür kurt kız. Hançeri sapla. Ateşten daha temiz olur.” Clegane ayağa kalkmaya çalıştı ama hareket ettiğinde kolundan bir parça yanık et koptu. Tom adamı sağlam kolundan yakalayıp kaldırdı.</p>

    <p><em>Kolu,</em> diye düşündü Arya, <em>ve yüzü.</em> Ama o Tazı’ydı. Öfkeli bir cehennemde yanmayı hak ediyordu. Arya’nın elindeki bıçak ağırlaşmış gibiydi. Arya hançeri daha sıkı kavradı. “Sen Mycah’yı öldürdün,” dedi bir kez daha. “Öldürdün. <em>Yaptın.</em>”</p>

    <p>“Öldürdüm,” dedi Tazı. Bütün yüzü çarpılmıştı. “Onu ezip geçtim, bedenini ikiye böldüm ve güldüm. Ablanı kanlar içinde bırakarak dövmelerini izledim, babanın kafasını kesmelerini seyrettim.”</p>

    <p>Lim, Arya’nın bileğini tutup kıvırdı, hançeri elinden aldı. Arya onu tekmeledi ama Lim hançeri geri vermedi. “Cehenneme git Tazı,” diye bağırdı Arya, çaresiz ve elleri boş bir öfkeyle. <em>“Cehenneme git!”</em></p>

    <p>“Gitti,” dedi fısıltıdan biraz daha güçlü bir ses.</p>

    <p>Arya döndüğünde Lord Beric Dondarrion arkasında duruyordu, kanlı eliyle Thoros’un omzuna tutunmuştu.</p>
  </div>
</body>
</html>
