<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Daenerys</h1>

    <p><em>“Hepsi?”</em> Köle kızın sesi temkinliydi. “Majesteleri, bu kulunuzun değersiz kulakları sizi yanlış mı duydu?”</p>

    <p>Eğimli üçgen duvarlara yerleştirilmiş elmas şekilli çerçevelerin renkli camlarından sakin, yeşil ışıklar süzülüyordu ve arkadaki bahçenin meyve ve çiçek kokularını taşıyan hafif esinti teras kapılarından içeri giriyordu. “Kulakların doğru duydu,” dedi Dany. “Hepsini almak istiyorum. İyi Usta’ya söyle lütfen.”</p>

    <p>Dany bugün bir Qarth kıyafeti tercih etmişti. Koyu menekşe rengi ipek, gözlerinin erguvan rengini ortaya çıkarıyordu. Elbisenin kesimi Dany’nin tek göğsünü açıkta bırakıyordu. Astapor’un İyi Ustalar’ı kendi aralarında alçak seslerle tartışırken, Dany ince uzun bir kadehten mayhoş hurma şarabı yudumluyordu. Adamların bütün sözlerini seçemiyordu ama açgözlülüğün sesini duyabiliyordu.</p>

    <p>Sekiz simsarın her birine üçer köle muhafız eşlik ediyordu... ama içlerindeki en yaşlı adam olan Grazdan’ın altı koruması vardı. Dany, bir dilenci gibi görünmemek için kendi eşlikçilerini getirmişti; boyalı yelekler ve ipek pantolonlar giyen Irri ve Jhiqui, Beyazsakal ve kudretli Belwas, Dany’nin kansüvarileri. Mormont Hanedanı’nın ayısının işli olduğu yeşil cübbesinin içinde eriyen Sör Jorah, Dany’nin arkasında duruyordu. Adamın ter kokusu, Astaporlular’ı yıkayan şekerli parfümlere verilmiş kaba bir cevaptı.</p>

    <p>Bugün şeftali gibi kokan Kraznys mo Nakloz, “Hepsi,” diye homurdandı. Köle kız kelimeyi Batıdiyar’ın Ortak Dil’inde tekrarladı. “Binlikten sekiz tane var. <em>Hepsi</em> derken bunu mu kastediyor? Ayrıca altı tane yüzlük var, tamamlandığında dokuzuncu binin parçası olacaklar. Onları da almak ister mi?”</p>

    <p>Soru kendisine tercüme edildiğinde, “İsterim,” dedi Dany. “Sekiz bini, altı yüzü... ve hâlâ eğitimde olanları. Çivili miğferi kazanmayanları.”</p>

    <p>Kraznys dostlarına döndü. Adamlar tekrar kendi aralarında tartıştılar. Mütercim, Dany’ye adamların adını söylemişti ama isimleri akılda tutmak zordu. Görünüşe göre içlerinden dördüne, muhtemelen şafak günlerinde Eski Ghis’i kuran Muhteşem Grazdan’a nazire ile Grazdan adı verilmişti. Hepsi birbirine benziyordu; kehribar tenli, geniş burunlu, koyu renk gözlü etli adamlar. Fırça gibi saçları siyah ya da koyu kırmızıydı veya Ghiscarlılara özgü kırmızı ve siyah karışımı. Hepsinin bedenine, sadece özgür doğan Astaporlu erkeklerin kullanmasına izin verilen bir esvap olan <em>tokar</em> sarılmıştı.</p>

    <p>Kaptan Groleo, bir adamın statüsünü belli eden şeyin, <em>tokarın</em> eteklerindeki püsküller olduğunu söylemişti Dany’ye. Piramidin tepesindeki bu serin ve yeşil odada, köle tacirlerinden ikisi gümüş püsküllü <em>tokarlar</em> giyiyordu, ikisinin altın püskülleri vardı ve en yaşlıları olan Grazdan, adam hareket ettikçe ya da bir kolunu kımıldattıkça hafif bir şekilde tıkırdayan şişman incilerle süslü bir püskül sergiliyordu.</p>

    <p>Gümüş püsküllü Grazdanlar’dan biri, “Yarı eğitimli oğlanları satamayız,” diyordu diğerlerine.</p>

    <p>“Eğer kadının altınları iyiyse satabiliriz,” dedi püskülleri altın olan daha şişman bir adam.</p>

    <p>“Onlar Lekesiz değil. Henüz bebek öldürmediler. Arazide başarısız olurlarsa bizi utandırırlar. Üstelik yarın beş bin taze çocuğu hadım etsek, satılmaya uygun duruma gelmeleri on yıl alır. Lekesiz bulmaya gelen bir sonraki alıcıya ne diyeceğiz?”</p>

    <p>“Ona beklemesi gerektiğini söyleyeceğiz,” dedi şişman adam. “Kesemde olan altın, geleceğimde olan altından iyidir.”</p>

    <p>Dany, yüzünü ifadesiz ve ilgisiz tutmaya çalışarak mayhoş hurma şarabını içti ve adamların tartışmasına izin verdi. <em>Hepsini satın alacağım, fiyat ne olursa olsun,</em> dedi kendine. Şehirde yüz köle taciri vardı ama en büyükleri Dany’nin önünde duran sekiz adamdı. Bu adamlar yatak köleleri, tarla işçileri, kâtipler, zanaatkârlar ve hocalar satarken rakipti fakat ataları, Lekesiz yaratmak ve satmak amacıyla birbirleriyle anlaşma yapmışlardı. <em>Astapor’u kiremit ve kan inşa etti, kiremit ve kan insanlarını.</em></p>

    <p>Sonunda, adamların kararını açıklayan Kraznys oldu. “Sekiz bini alabileceğini söyle, altını yeterli gelirse. Dilerse altı yüzü de alabilir. Ona bir yıl sonra geri gelmesini söyle, o zaman iki bin daha satarız.”</p>

    <p>Tercümeyi duyduğunda, “Bir yıl sonra Batıdiyar’da olacağım,” dedi Dany. “Benim zaruretim <em>şimdi.</em> Lekesizler iyi eğitimli lakin pek çoğu mücadele sırasında gidecek. Onların yerine geçip düşürdükleri kılıçları almaları için çocuklara da ihtiyacım var.” Şarabı bir kenara bırakıp köle kıza doğru eğildi. “İyi Ustalar’a, henüz köpek yavruları sağ olan küçük çocukları dahi istediğimi söyle. Daha dün kestikleri bir çocuk için, çivili miğferi olan bir Lekesiz’e ödediğim fiyatı ödeyeceğimi söyle.”</p>

    <p>Kız söyledi. Cevap hâlâ hayırdı.</p>

    <p>Dany kızgınlıkla kaşlarını çattı. “Pekâlâ. Onlara iki katını ödeyeceğimi söyle, hepsini aldığım takdirde.”</p>

    <p>“İki katı?” Altın püsküllü şişman adam dışında hepsinin ağzının suyu akıyordu.</p>

    <p>“Bu küçük fahişe tam bir aptal,” dedi Kraznys mo Nakloz. “Üç katını isteyelim derim. Ödeyecek kadar umutsuz. Her kölenin ederinin on katını isteyelim, evet.”</p>

    <p>Çatal sakallı, uzun boylu Grazdan, köle kız kadar iyi olmasa da Ortak Dil’de konuştu. “Majesteleri,” diye homurdandı, “Batıdiyar zengin oluyor, evet ama sen şimdi kraliçe olmuyor. Belki asla kraliçe olmuyor. Yedi Krallık’ın çelik şövalyeleriyle dövüşürken Lekesizler bile savaş kaybedebiliyor. Ben hatırlatıyorum. Astapor’un İyi Ustalar’ı söz karşılığında et satmıyor. İstiyor olduğun hadımların fiyatını ödemek için yeterli altının ve malın var mıdır?”</p>

    <p>“Sorunun cevabını benden iyi biliyorsunuz İyi Usta,” diye yanıtladı Dany. “Adamlarınız gemilerimi araştırdı ve her kehribar boncuğun, her safran kavanozunun çetelesini tuttu. Ne kadara sahibim?”</p>

    <p>“Binlerden bir tane alacak kadar,” dedi İyi Usta aşağılayan bir gülümsemeyle. “Ama iki katını öderim diyorsun. O zaman bütün alacağın beş tane yüzlük.”</p>

    <p>“Güzel tacınız bir yüzlük daha satın alabilir,” dedi şişman olan, Valyria dilinde. “Üç ejderhalı tacınız.”</p>

    <p>Dany adamın sözlerinin tercüme edilmesini bekledi. “Tacım satılık değil.” Annelerinin tacını sattığında, Viserys’in içindeki son neşe kırıntısı da gitmiş, geriye sadece öfke kalmıştı. “İnsanlarımı köleleştirmeyeceğim. Ne atlarını ne de mallarını satacağım. Ama gemilerimi alabilirsiniz. Büyük göke <em>Balerion,</em> kadırgalar <em>Vhagar</em> ve <em>Meraxes.</em>” Groleo ve diğer kaptanlar bunun gerekliliği konusunda ateşli itirazlar da bulunmuş olsalar da, Dany işin bu noktaya varabileceğine dair onları uyarmıştı. “Üç iyi geminin değeri birkaç önemsiz hadımınkinden fazladır.”</p>

    <p>Şişman Grazdan diğer adamlara döndü. Alçak seslerle tekrar konuştular. Çatal sakallı olan adam Dany’ye döndüğünde, “İki tane binlik,” dedi. “Aslında çok fazla ama sizin ihtiyacınız büyük ve İyi Ustalar cömert davranıyor.”</p>

    <p>İki bin asker Dany’nin yapmaya niyetli olduğu şey için kesinlikle yeterli değildi. <em>Hepsini almalıyım.</em> Ağzında hurma şarabının bile temizleyemeyeceği bir acılık bırakmasına rağmen Dany şimdi ne yapması gerektiğini biliyordu. Çok uzun süre, çok fazla düşünmüş ve başka bir yol bulamamıştı. <em>Tek seçeneğim bu.</em> “Bana hepsini verin,” dedi, “ve bir ejderha alın.”</p>

    <p>Dany’nin yanındaki Jhiqui’nin iç çekişi duyuldu. Kraznys dostlarına gülümsedi. “Size demedim mi? Bize her şeyini verir.”</p>

    <p>Beyazsakal beyninden vurulmuş gibiydi. Asasına kenetlenen eli titriyordu. “Hayır,” dedi, Dany’nin önünde diz çöktü. “Majesteleri size yalvarıyorum, tahtınızı ejderhalarla kazanın, kölelerle değil. Bunu yapmamalısınız...”</p>

    <p>“<em>Sen</em> bana talimat vermeye kalkışarak haddini aşma. Sör Jorah, Beyazsakal’ı huzurumdan al.”</p>

    <p>Mormont yaşlı adamı kolundan sertçe tutup çekerek ayağa kaldırdı ve terasa götürdü.</p>

    <p>“İyi Ustalar’a bu rahatsızlıktan ötürü üzgün olduğumu söyle,” dedi Dany, köle kıza. “Onlara cevaplarını beklediğimi söyle.”</p>

    <p>Dany cevabı biliyordu gerçi; cevabı adamların pırıldayan gözlerinde, saklamak için üstün çaba harcadıkları gülümsemelerinde görüyordu. Astapor’da binlerce hadım ve kesilmeyi bekleyen çok daha fazla köle çocuk vardı ama kocaman dünyada sadece üç ejderha yaşıyordu. <em>Ghiscarlılar ejderhaları şiddetle istiyor.</em> Nasıl istemezlerdi ki? Dünya henüz gençken Eski Ghis, Valyria’yla beş kez çarpışmıştı ve beş kez kederli bozgunlara uğramıştı. Çünkü Özgürkale’nin ejderhaları vardı ve İmparatorluk’un yoktu.</p>

    <p>En yaşlı Grazdan koltuğunda kıpırdandı, incileri hafifçe tıkırdadı. “Ejderhayı biz seçeceğiz,” dedi ince, sert bir sesle. “Siyah ejderha en iri ve en sağlıklı olanları.”</p>

    <p>“Onun adı Drogon.” Dany başıyla onayladı.</p>

    <p>“Sizde kalmasına izin vereceğimiz tacınız ve kraliçe kıyafetleriniz dışında bütün mallarınız. Üç gemi. Ve Drogon.”</p>

    <p>“Anlaştık,” dedi Dany, Ortak Dil’de.</p>

    <p>“Anlaştık,” diye karşılık verdi yaşlı Grazdan kalın Valyria lisanıyla.</p>

    <p>Diğerleri inci püsküllü adamı tekrar etti. “Anlaştık,” diye tercüme etti köle kız. “Anlaştık, anlaştık, sekiz kere anlaştık.”</p>

    <p>Bütün ayarlamalar yapıldıktan sonra, “Lekesizler sizin vahşi dilinizi çabucak öğrenir,” diye ekledi Kraznys mo Nakloz, “ama o zamana kadar onlarla konuşmak için bir köleye ihtiyacınız olacak. Bu kızı bir hediye olarak alın, isabetli bir alışverişin hatırası.”</p>

    <p>“Alırım,” dedi Dany.</p>

    <p>Köle kız, adamın sözlerini Dany’ye, Dany’nin sözlerini adama çevirdi. Bir hatıra olarak verilmekten gocunduysa bile duygularını belli etmedi.</p>

    <p>Dany terasa çıkıp yanından geçtiğinde Arstan Beyazsakal da dilini tuttu. Basamaklardan inen Dany’yi sessizlik içinde takip etti ama Dany, adamın kırmızı kiremitlere vuran asasının tak taklarını duyabiliyordu. Yaşlı adamı öfkesinden ötürü suçlamıyordu. Dany sefil bir iş yapmıştı. <em>Ejderhaların Anası en kuvvetli çocuğunu sattı.</em> Sadece bu düşünce bile midesini bulandırıyordu.</p>

    <p>Ama Gurur Meydanı’nda, köle tacirlerinin piramidiyle hadımların barakası arasındaki kırmızı kiremitlerde dururlarken Dany yaşlı adama döndü. “Beyazsakal,” dedi. “Senden tavsiyeler istiyorum, benimle açık konuşmaktan hiç çekinmemelisin... yalnız olduğumuzda. Ama beni <em>asla</em> yabancıların yanında sorgulama. Anlaşıldı mı?”</p>

    <p>“Evet Majesteleri,” dedi adam mutsuzlukla.</p>

    <p>“Ben çocuk değilim,” dedi Dany. “Kraliçeyim.”</p>

    <p>“Ama kraliçeler de hata yapar. Astaporlular sizi kandırdı Majesteleri. Bir ejderhanın değeri bir ordudan fazladır. Aegon bunu üç yüz yıl önce Ateş Tarlası’nda kanıtladı.”</p>

    <p>“Aegon’ın neyi kanıtladığını biliyorum. Ben de birkaç şey kanıtlamak niyetindeyim.” Dany, tahtırevanın yanında uysalca bekleyen köle kıza döndü. “Bir adın var mı yoksa her gün bir fıçının içinden yeni bir isim çekmek zorunda mısın?”</p>

    <p>“Bu sadece Lekesizler için,” dedi kız. Sonra sorunun Yüksek Valyria dilinde sorulduğunu fark etti. Gözleri kocaman açıldı. “Ah.”</p>

    <p>“Adın, Ah mı?”</p>

    <p>“Hayır. Bu kulunuzun şaşkınlığını bağışlayın Majesteleri. Kölenizin adı Missandei ama...”</p>

    <p>“Missandei artık bir köle değil. Seni şu andan itibaren azat ediyorum. Benimle birlikte tahtırevana bin, konuşmak istiyorum.” Rakharo tahtırevana binmelerine yardım etti, Dany toza ve sıcağa karşı perdeleri örttü. “Benimle kalırsan hizmetçilerimden biri olarak hizmet edeceksin,” dedi yola koyulduklarında. “Seni, benim adıma konuşman için yanımda tutacağım, Kraznys için konuştuğun gibi. Fakat yanına dönmeyi tercih edeceğin bir annen ya da baban varsa dilediğin zaman hizmetimden ayrılabilirsin.”</p>

    <p>“Bu kulunuz kalacak,” dedi kız. “Bu kulunuzun... ben... benim gidecek hiçbir yerim yok. Bu kulunuz... ben size memnuniyetle hizmet edeceğim.”</p>

    <p>“Sana özgürlük verebilirim ama güvenlik değil,” diye uyardı Dany, kızı. “Aşmam gereken bir dünya ve yapmam gereken savaşlar var. Aç kalabilirsin. Yorulabilirsin. Öldürülebilirsin.”</p>

    <p><em>“Valar morghulis,”</em> dedi Missandei, Yüksek Valyria dilinde.</p>

    <p>“Bütün insanlar ölmeli,” diye onayladı Dany, “ama dua edelim de yakın zamanda olmasın.” Minderlere uzanıp kızın elini tuttu. “Şu Lekesizler gerçekten korkusuz mu?”</p>

    <p>“Evet Majesteleri.”</p>

    <p>“Artık bana hizmet ediyorsun. Hiç acı hissetmedikleri doğru mu?”</p>

    <p>“Cesaret şarabı o çeşit hisleri öldürür. Bebeklerini katlettiklerinde şarabı yıllardır içiyor olurlar.”</p>

    <p>“İtaatkârlar mı?”</p>

    <p>“Bütün bildikleri itaattir. Onlara nefes almamalarını söyleseniz, bunu itaatsizlik etmekten kolay bulurlar.”</p>

    <p>Dany başıyla onayladı. “Peki onlarla işim bittiğinde?”</p>

    <p>“Majesteleri?”</p>

    <p>“Savaşımı kazanıp babama ait olan tahtı aldığımda, şövalyelerim kılıçlarını kınlarına sokup kalelerine dönecekler; karılarına, çocuklarına, annelerine... <em>hayatlarına.</em> Ama bu hadımların bir hayatı yok. Geriye mücadele kalmadığında sekiz bin hadımla ne yapacağım?”</p>

    <p>“Lekesizler’den iyi muhafızlar ve kusursuz nöbetçiler olur Majesteleri,” dedi Missandei. “Ve böylesine iyi bir birlik için alıcı bulmak zor değildir.”</p>

    <p>“Batıdiyar’da adamların alınıp satılmadığını söylüyorlar.”</p>

    <p>“Saygısızlık etmek istemem ama Lekesizler adam değildir Majesteleri.”</p>

    <p>“Eğer Lekesizler’i tekrar satarsam, onların bana karşı kullanılmayacağını nasıl bilebilirim?” diye sordu Dany. “Bunu yaparlar mı? Bana <em>karşı</em> dövüşürler mi, hatta bana zarar verirler mi?”</p>

    <p>“Eğer ustaları emrederse. Onlar sorgulamaz Majesteleri. Onlar bütün sorulardan aridir. Onlar itaat eder.” Kız rahatsız görünüyordu. “Siz... onlarla işiniz bittiğinde kendi kılıçlarının üstüne düşmelerini emredebilirsiniz Majesteleri.”</p>

    <p>“Ve bunu bile yaparlar?”</p>

    <p>“Evet.” Missandei’nin sesi yumuşamıştı. “Majesteleri.”</p>

    <p>Dany kızın elini sıktı. “Ama sen onlara bunu emretmememi tercih edersin. Neden? Neden umursuyorsun?”</p>

    <p>“Bu kulunuz... ben... Majesteleri...”</p>

    <p>“Söyle.”</p>

    <p>Kız gözlerini indirdi. “İçlerinden üçü bir zamanlar benim ağabeylerimdi Majesteleri.”</p>

    <p><em>Öyleyse ağabeylerinin senin kadar cesur ve senin kadar zeki olmasın umarım.</em> Dany tekrar minderlere yaslandı ve tahtırevanın onu ileri taşımasına izin verdi, hayatını son bir kez derleyip toparlamak üzere Balerion’a götürmesine. <em>Ve Drogon’a.</em> Ağzı öfkeyle büküldü.</p>

    <p>Günü takip eden gece uzun, karanlık ve rüzgârlıydı. Dany her zaman olduğu gibi ejderhalarını besledi ama onun hiç iştahı yoktu. Bir süre kamarasında tek başına ağladı, sonra Groleo’yla yeni bir tartışma yapmaya yetecek bir zaman için gözyaşlarını kuruttu. “Yargıç Illyrio burada değil,” dedi sonunda kaptana, “burada olsaydı o da fikrimi değiştiremezdi. Lekesizler’e bu gemilerden daha fazla ihtiyacım var ve başka itiraz duymak istemiyorum.”</p>

    <p>Öfke, birkaç saatliğine de olsa içindeki acıyı ve korkuyu küle çevirmişti. Dany daha sonra kansüvarilerini ve Sör Jorah’ı kamarasına çağırdı. Sadece onlara gerçekten güveniyordu.</p>

    <p>Adamlar gittikten sonra, sabaha iyice dinlenmiş olmak için uyumaya niyetlendi ama kamaranın havasız darlığında bir saat boyunca huzursuzca dönüp durduktan sonra umutsuz olduğuna karar verdi. Kapıya çıktı, sallanan yağ lambasının ışığında yayına yeni bir tel takan Aggo’yu gördü. Bir bileği taşıyla <em>arakh</em>’ını bileyen Rakharo bağdaş kurup Aggo’nun yanına, döşemeye oturmuştu. Dany onlara işlerine devam etmelerini söyledi ve serin gece havasını koklamak için güverteye çıktı. Gemi mürettebatı kendi işine bakarak Dany’yi yalnız bıraktı ama çok geçmeden Sör Jorah küpeştenin yanına gelip ona katıldı. <em>Asla uzakta değil,</em> diye düşündü Dany. <em>Ruh hallerimi çok iyi biliyor.</em></p>

    <p>“<em>Khaleesi.</em> Uyuyor olmalıydınız. Yarın çok sıcak ve çok zor olacak bana inanın. Güce ihtiyaç duyacaksınız.”</p>

    <p>“Eroeh’i hatırlıyor musun?” diye sordu Dany, Jorah’a.</p>

    <p>“Lhazarlı kız?”</p>

    <p>“Ona tecavüz ediyorlardı, onları durdurdum ve kızı korumama aldım. Ama güneşim ve yıldızım öldüğünde Mago kızı geri aldı, onu tekrar kullandı ve öldürdü. Aggo, kızın kaderinin bu olduğunu söyledi.”</p>

    <p>“Hatırlıyorum,” dedi Sör Jorah.</p>

    <p>“Ben çok uzun zaman yalnızdım Jorah. Ağabeyimden başka kimsem yoktu. Küçücük, korkak bir şeydim. Viserys beni korumalıydı ama bunun yerine canımı yaktı ve beni daha beter korkuttu. Bunu yapmamalıydı. O benim sadece ağabeyim değildi, benim <em>kralımdı.</em> Eğer kendilerini koruyamayanları korumayacaklarsa, tanrılar neden krallar ve kraliçeler yaratır?”</p>

    <p>“Bazı krallar kendi kendilerini yaratır. Robert gibi.”</p>

    <p>“O gerçek bir kral değildi,” dedi Dany küçümseyerek. “O adaleti yerine getirmedi. Adalet... krallar <em>bunun</em> için vardır.”</p>

    <p>Sör Jorah cevap vermedi. Sadece gülümsedi ve hafifçe Dany’nin saçlarına dokundu. Bu yeterliydi.</p>

    <p>Dany o gece rüyasında Rhaegar’dı, Üç Dişli Mızrak’a gidiyordu. Ama bir ejderhanın sırtındaydı bir atın değil. İşgalci’ye ait isyancı ordunun nehri geçtiğini gördü, askerler buzdan zırhlar giymişti ama Dany onları ejderha aleviyle yıkadı, çiğ taneleri gibi eriyen adamlar Üç Dişli Mızrak’ı taşkın bir akıntıya dönüştürdü. Dany’nin küçük bir yanı bunun bir rüya olduğunu biliyordu ama diğer yanı zafer sarhoşuydu. <em>Bu iş böyle olmalı. Diğeri bir kâbustu ve ben daha yeni uyandım.</em></p>

    <p>Kamarasının karanlığında, hâlâ zafer coşkusuyla dolu bir halde aniden uyandı. <em>Balerion</em> da onunla birlikte uyanmış gibiydi; Dany ahşabın hafif çatırtısını, geminin gövdesine vuran suyun şıpırtısını, yukarıdaki güverteden gelen ayak seslerini duydu. Ve bir şey daha.</p>

    <p>Kamarada biri vardı.</p>

    <p>“Irri, Jhiqui? Neredesiniz?” Hizmetçiler cevap vermedi. Çok karanlıktı, Dany bir şey göremiyordu ama kızların nefes alıp verişini duyabiliyordu. “Jorah, sen misin?”</p>

    <p>“Uyuyorlar,” dedi bir kadın. “Hepsi uyuyor.” Ses çok yakındı. “Ejderhalar bile uyumalıdır.”</p>

    <p><em>Tepemde duruyor.</em> “Kim var orada?” Dany karanlığa baktı. Bir gölge gördüğünü düşündü, bir suretin belli belirsiz çizgilerini. “Benden ne istiyorsun?”</p>

    <p>“Hatırla. Kuzeye gitmek için güneye yolculuk etmelisin. Batıya varmak için doğuya gitmelisin. İlerleyebilmek için geriye dönmelisin. Işığa dokunmak için gölgelerden geçmelisin.”</p>

    <p><em>“Quaithe?”</em> Dany yataktan fırlayıp kapıyı ardına dek açtı. Soluk sarı fener ışığı kamaraya sızdı, Irri ve Jhiqui uykulu bir halde doğruldular. Jhiqui gözlerini ovuşturarak, <em>“Khaleesi?”</em> diye mırıldandı. Viserion uyandı, ağzını açtı ve alevli nefesi kamaranın en karanlık köşelerini bile aydınlattı. Kırmızı cilalı maske takan kadından iz yoktu. “<em>Khaleesi,</em> iyi değil misiniz?” diye sordu Jhiqui.</p>

    <p>“Bir rüya,” dedi Dany kafasını sallayarak. “Bir rüya gördüm, hepsi bu. Uyumaya devam edin. Hepimiz, uyuyalım.” Ama Dany ne kadar denerse denesin uyku geri gelmedi.</p>

    <p>Ertesi sabah, liman kapılarından Astapor’a girerken, <em>arkama bakarsam kaybolurum,</em> dedi Dany kendi kendine. Maiyetinin aslında ne kadar küçük ve önemsiz olduğunu kendine hatırlatamıyordu, yoksa bütün cesaretini kaybederdi. Bugün at kılından örülmüş bir pantolon ve boyalı deri yelek giymişti, beline bronz madalyonlu bir kemer takmıştı ve göğüslerinin arasında çapraz şekilde duran iki kemer daha vardı, gümüş atını sürüyordu. Irri ve Jhiqui, Dany’nin saçlarını örmüş ve örgüsüne küçük, gümüş bir çan asmışlardı. Çanın çınlaması Toz Sarayı’nda yanan Qarth’ın Ölümsüzleri’nin şarkısını söylüyordu.</p>

    <p>Astapor’un kırmızı kiremitten caddeleri bu sabah neredeyse kalabalıktı. Köleler ve hizmetkârlar yolların kenarına dizilmişti, <em>tokarlarını</em> kuşanmış köle tacirleri ve onların kadınları basamaklı piramitlerden aşağıyı seyrediyordu. <em>Qarthlılardan çok farklı değiller aslında,</em> diye düşündü Dany. <em>Çocuklarına ve çocuklarının çocuklarına anlatabilmek için ejderhaları görmek istiyorlar.</em> Bu düşünce, o çocuklardan kaçının çocuk sahibi olabileceğini merak etmesine sebep oldu.</p>

    <p>Aggo, büyük Dothrak yayıyla birlikte Dany’nin önünden gidiyordu. Güçlü Belwas, Dany’nin kısrağının sağında yürüyordu, Missandei soldaydı. Örgü zırhını ve pelerinini giymiş olan Sör Jorah Mormont arkadaydı, fazla yakına gelen herkese yiyecekmiş gibi bakıyordu. Rakharo ve Jhogo tahtırevanı koruyordu. Dany, tahtırevanın tavanının sökülmesini emretmişti, böylece kraliçenin üç ejderhası tavanın iskeletine zincirlenebildi. Irri ve Jhiqui ejderhaları sakin tutabilmek için onların yanında yolculuk ediyordu. Buna rağmen Viserion’un kuyruğu sağı solu kamçılıyordu ve hayvanın burun deliklerinden öfkeli dumanlar yükseliyordu. Rhaegal de bir şeylerin yanlış olduğunu sezmişti. Üç kez havalanmaya çalıştı ama Jhiqui’nin elindeki ağır zincir tarafından aşağı çekildi. Drogon kıvrılıp bir top şeklini almıştı, kuyruğu ve kanatları sımsıkı katlanmıştı. Uyanık olduğu sadece gözlerinden anlaşılıyordu.</p>

    <p>Dany’nin kalan insanları arkadan geliyordu: Groleo, diğer kaptanlar, onların mürettebatları ve bir zamanlar Drogo’nun <em>khalasar</em>’ında at süren yüz bin kişiden Dany’ye kalan seksen üç Dothraklı. Dany en yaşlı ve en zayıfları; emziren ve hamile kadınlar, küçük kızlar ve saçı örülemeyecek kadar genç oğlanlarla birlikte kafilenin iç tarafına koymuştu. Geri kalanlar –öyle denebilirse Dany’nin savaşçıları– kafilenin dış tarafında at sürüyor, hem kızıl topraklardan hem de siyah tuzlu denizden sağ çıkmış yüz küsur sıska attan oluşan kederli sürüyü yol boyunca yürütüyorlardı.</p>

    <p>Dany, perişan güruhunun başında Astapor’un menderesli nehrinin yukarısına doğru yol alırken, <em>bir sancak diktirmeliydim,</em> diye düşündü. Gözlerini kapatıp sancağın nasıl görüneceğini hayal etti: Uçuşan siyah ipeğin üstünde, Targanyenlar’ın altın alev soluyan üç başlı kırmızı ejderhası. <em>Rhaeger’ın taşıyacağı türden bir sancak.</em> Nehir kıyıları tuhaf bir şekilde sakindi. Astaporlular bu akarsuya Solucan diyordu. Ağaçlıklı küçük adacıklarla beneklenmiş nehir geniş, ağır ve kıvrımlıydı. Dany adalardan birinde oyun oynayan çocuklar gördü, zarif mermer heykellerin arasında koşturuyorlardı. Başka bir adada, uzun ve yeşil ağaçların gölgesinde iki âşık, bir Dothrak düğününde olabileceğinden daha fazla utanç duymadan öpüşüyordu. Üzerlerinde kıyafet olmadan köle mi yoksa özgür insanlar mı olduklarını anlayamazdı Dany.</p>

    <p>Muazzam bronz harpiyasıyla Gurur Meydanı, Dany’nin satın aldığı Lekesizler’in tümünün sığamayacağı kadar küçüktü. Bu yüzden Lekesizler, Astapor’un ana kapılarına bakan Ceza Meydanı’nda toplanmıştı, böylece Dany idarelerini aldığında şehirden doğruca ayrılabileceklerdi. Bu meydanda bronz heykeller yoktu; sadece, asi kölelerin işkence gördüğü, yüzüldüğü ve asıldığı bir platform. Meydana geldiklerinde, “Yeni kölelerin şehre girer girmez gördüğü ilk şey olsunlar diye, İyi Ustalar onları buraya koyar,” dedi Missandei, Dany’ye.</p>

    <p>Dany ilk bakışta, platformdaki insanların derilerinin, Jogod Nhai’nin siyah beyaz atları gibi çizgili olduğunu düşündü. Sonra gümüş kısrağını daha yakına sürdü ve kımıldayan siyah şeritlerin altındaki kırmızı çiğ eti gördü. <em>Sinekler. Sinekler ve kurtçuklar.</em> Asi köleler, bir adamın bir elmayı soyacağı gibi uzun ve kıvrımlı şeritler halinde soyulmuştu. Bir adamın kolu, parmaklarından dirseğine kadar karasineklerle kaplıydı ve sineklerin altındaki deri kırmızı beyazdı. Dany adamın yanında dizginlerini çekti. “Bunun suçu ne?”</p>

    <p>“Sahibine el kaldırdı.”</p>

    <p>Dany’nin midesi kalkmıştı, gümüş kısrağını döndürüp meydanın ortasına ve çok pahalıya satın aldığı orduya doğru koşturdu. Dany’nin taştan yaratılmış, kiremit kalpli yarı insanları sıra sıra dizilmişti; çivili miğferlerini takmış tam eğitimli sekiz bin altı yüz Lekesiz ve onların arkasında, çıplak kafalı fakat mızraklar ve kılıçlarla silahlanmış beş bin küsur miğfersiz. En arka sıradakiler henüz çocuktu ama en az diğerleri kadar dik ve hareketsiz duruyorlardı.</p>

    <p>Kraznys mo Nakloz ve dostları Dany’yi karşılamak için oradaydı. Diğer yüksek doğumlu Astaporlular gruplar halinde köle tacirlerinin arkasında duruyordu; köleler zeytin, kiraz ve incir tepsileriyle aralarında dolaşırken adamlar gümüş kadehlerden şarap yudumluyordu. Yaşlı Grazdan, bakır tenli dört iri köle tarafından taşınan bir tahtırevanda oturuyordu. Yarım düzine atlı mızrakçı meydanın sınırları boyunca koşturuyor ve izlemeye gelen kalabalığı geride tutuyordu. Mızrakçıların pelerinlerine dikilmiş bronz disklerden yansıyan güneş ışığı kör ediciydi ama Dany adamların atlarının nasıl huzursuz olduğunu görebiliyordu. <em>Ejderhalardan korkuyorlar. Korkmaları da gerekir.</em></p>

    <p>Kraznys, bir köleye, Dany’nin eyerinden inmesine yardım etmesini emretti. Kendi elleri doluydu; biri <em>tokarını</em> tutuyordu, diğerinde süslü bir kamçı vardı. “İşte buradalar,” dedi adam. Missandei’ye baktı. “Ona ait olduklarını söyle... tabii ödeyebilirse.”</p>

    <p>“Ödeyebilir,” dedi kız.</p>

    <p>Sör Jorah bağırarak emri verdi ve ticari mallar öne getirildi. Altı balya kaplan derisi, üç yüz top ince ipek. Safran kavanozları, reçine kavanozları, biber, köri ve kakule kavanozları. Bir akik maske. On iki yeşim maymun. Kırmızı, siyah ve yeşil mürekkep fıçıları. Bir kutu nadir ametist, bir kutu inci. Bir adet, kurtçuklarla doldurulmuş çekirdeksiz zeytin fıçısı. Bir düzine salamura edilmiş mağara balığı fıçısı. Devasa bir pirinç gong ve tokmağı. On yedi fildişi göz. Dany’nin anlamadığı dillerde yazılmış kitaplarla dolu büyük bir sandık. Ve daha fazlası ve daha fazlası. Dany’nin insanları hepsini köle tacirlerinin önüne yığdı.</p>

    <p>Ödeme yapılırken Kraznys mo Nakloz, Dany’ye birliklerini nasıl idare edeceği hakkında son birkaç söz lütfetti. “Henüz yeşiller,” dedi Missandei aracılığıyla. “Batıdiyarlı fahişeye söyle, onları çabucak kana bularsa akıllılık etmiş olur. Burasıyla orası arasında pek çok küçük şehir var, yağmalanmaya hazır şehirler. Aldığı ganimetler sadece onun olur. Lekesizler’in altın ya da değerli taşlara düşkünlüğü yoktur. Şehirlerden tutsaklar alacak olursa, onları Astapor’a getirmek için birkaç muhafız yeterlidir. Sağlıklı olanları iyi bir fiyat karşılığında satın alırız. Ve kim bilir? Bize gönderdiği çocukların bazıları on yıl içinde Lekesiz olabilir. O günleri görürsek...”</p>

    <p>Sonunda yığına ekleyecek başka mal kalmamıştı. Dothraklar bir kez daha atlarına bindiler. “Taşıyabildiğimizin hepsi buydu,” dedi Dany. “Geri kalanlar sizleri gemide bekliyor; büyük miktarda kehribar, şarap ve esmer pirinç. Ve gemiler de sizindir. Bu durumda geriye sadece...”</p>

    <p>“...ejderha kalıyor,” diye bitirdi Ortak Dil’i kabaca konuşan çatal sakallı Grazdan.</p>

    <p>“O da burada bekliyor.” Sör Jorah ve Belwas, Dany’yi tahtırevanın yanına götürdü, Drogon ve kardeşleri güneşin altında uzanmış miskinlik ediyordu. Jhiqui zincirin bir ucunu çözüp aşağı, Dany’ye uzattı. Dany zinciri sertçe çektiğinde siyah ejderha tıslayarak başını kaldırdı; gece rengi ve kızıl kanatlarını açtı. Ejderhanın gölgesi İyi Ustalar’ın üzerine düşerken Kraznys mo Nakloz keyifle gülümsedi.</p>

    <p>Dany, Drogon’un zincirinin ucunu köle tacirine uzattı. Adam bunun karşılığında Dany’ye kırbacını sundu. Kırbacın siyah ejderhacamından yapılmış sapı ince ince işlenmiş ve altın kakmalarla süslenmişti. Saptan, her birinin ucunda altın yaldızlı pençeler olan dokuz deri kamçı sarkıyordu. Sapın altın topuzu, fildişinden oyulmuş sivri dişleri olan bir kadın başıydı. “Harpiyanın parmakları,” dedi Kraznys.</p>

    <p>Dany kamçıyı elinde döndürdü. <em>Bunca ağırlığı taşımak için nasıl da hafif.</em> “O halde tamam mı? Bana mı aitler?”</p>

    <p>Drogon’u tahtırevanın üstünden kaldırmak için zinciri sertçe çekerek, “Tamamdır,” diye onayladı Kraznys.</p>

    <p>Dany gümüş kısrağına bindi. Kalbinin gümlediğini duyabiliyordu. Umutsuzca korkuyordu. <em>Ağabeyim de bunu mu yapardı?</em> Bütün sancakları rüzgârla dalgalanan İşgalci ordusunun Üç Dişli Mızrak’ın karşısında toplandığını gördüğünde Prens Rhegar’ın da bu kadar huzursuz olup olmadığını merak etti.</p>

    <p>Üzengilere basıp ayağa kalktı ve bütün Lekesizler’in görebilmesi için harpiyanın parmaklarını başının üzerine kaldırdı. <em>“TAMAMDIR!”</em> diye bağırdı ciğerlerini patlatırcasına. <em>“ARTIK BANA AİTSİNİZ!”</em> Kısrağı mahmuzladı ve parmakları yukarıda tutarak ilk sıra boyunca dörtnala koşturdu. <em>“ARTIK EJDERHAYA AİTSİNİZ! BEDELİNİZ ÖDENDİ VE SATIN ALINDINIZ! TAMAMDIR! TAMAMDIR!”</em></p>

    <p>Dany, yaşlı Grazdan’ın başını sertçe döndürdüğünü gördü. <em>Valyria dilinde konuştuğumu duydu.</em> Diğer köle tacirleri dinlemiyordu. Kraznys’le ejderhanın etrafında toplanmış, yüksek sesle önerilerde bulunuyorlardı; Astaporlu zinciri çekiştiriyordu ama Drogon tahtırevanın üstünden kalkmıyordu. Hayvanın açık ağzından gri dumanlar yükseliyordu, köle tacirinin yüzünü ısırmaya çalışırken uzun boynu kıvrılıp düzleşiyordu.</p>

    <p>Gümüş kısrağını çevirip geri dönerken, <em>Üç Dişli Mızrak’ı geçme vaktidir,</em> diye düşündü Dany. Kansüvarileri ona yakın hareket ediyordu. “Zorluk çekiyorsunuz,” dedi köle tacirlerine.</p>

    <p>“Gelmiyor,” dedi Kraznys.</p>

    <p>“Bir sebebi var. Ejderhalar köle değildir.” Ve Dany kamçıyı bütün gücüyle köle tacirinin yüzüne indirdi. Kraznys çığlık atarak geriledi. Kan, adamın yanaklarından parfümlü sakallarına kıpkırmızı akıyordu. Harpiyanın parmakları adamın yüz hatlarını tek darbede parçalara ayırmıştı ama Dany enkazı izlemek için duraksamadı. “Drogon,” dedi şarkı söyler gibi yüksek sesle, tatlılıkla, bütün korkular unutulmuştu. <em>“Dracarys.”</em></p>

    <p>Siyah ejderha kanatlarını açıp kükredi.</p>

    <p>Döne döne ilerleyen bir kara alev mızrağı Kraznys’in yüzüne saplandı. Adamın eriyen gözleri yanaklarına aktı, saçlarındaki ve sakallarında yağ öyle hızlı alev aldı ki köle taciri bir an için kafasından iki kat uzun bir ateş tacı taktı. Yanık et kokusu Kraznys’in parfümünü bile bastırmıştı ve adamın çığlığı diğer bütün sesleri boğuyordu.</p>

    <p>Sonra, Ceza Meydanı bir patlamayla kana ve kaosa dönüştü. İyi ustalar tiz çığlıklar atıyor, birbirlerini kenara itiyor ve o aceleyle tokarlarındaki püsküllerine takılıp tökezliyorlardı. Drogon neredeyse tembel bir şekilde Kraznys’e doğru uçuyordu, kara kanatları havayı dövüyordu. Siyah ejderha, köle tacirine ikinci kez ateş tattırırken Irri ve Jhiqui, Viserion’la Rhaegal’in zincirlerini çözdüler. Dany bakmak için döndüğünde, Astapor’un gururlu şeytan boynuzlu savaşçılarının üçte biri, dehşet içindeki atlarının sırtında kalabilmek için mücadele veriyordu. Diğer üçte biri, ışıltılı bronzun parlak alevleri içinde kaçıyordu. Bir adam, kılıcını çekmeye yetecek kadar bir vakit eyerinde kalmayı başardı ama Jhogo’nun kamçısı adamın boğazına dolandı ve çığlığını kesti. Elini Rakharo’nun <em>arakh</em>’ına kaptıran bir diğer adam sendeleyerek ve kanlar fışkırtarak uzaklaştı. Aggo sakince oturuyordu, yayına taktığı okları <em>tokarların</em> üstüne gönderiyordu; gümüş, altın veya sade, püsküller umurunda bile değildi. Güçlü Belwas da <em>arakh</em>’ını çıkarmıştı, silahını savurarak saldırıyordu.</p>

    <p>Bir Astaporlunun, <em>“Mızraklar!”</em> diye bağırdığını duydu Dany. Grazdan’dı. <em>Tokarı</em> incilerle ağırlaşmış olan yaşlı Grazdan. “<em>Lekesizler!</em> Bizi savunun, onları durdurun, ustalarınızı savunun. Mızraklar! Kılıçlar!”</p>

    <p>Rakharo, yaşlı Grazdan’ın boğazına bir ok saplayınca, adamın tahtırevanını taşıyan köleler sahiplerini kabaca yere bırakıp dağılarak kaçtılar. Yaşlı adam ilk hadım sırasına doğru emekledi, kanı kiremitlere akıyordu. Lekesizler adamın ölümünü izlemek için yere bakmadılar bile. Sıra sıra, öylece durdular.</p>

    <p>Ve kımıldamadılar. <em>Tanrılar dualarımı duydu.</em></p>

    <p>“Lekesizler!” Dany askerlerinin önünde dörtnala koştu, gümüşi altın saç örgüsü arkasında uçuyordu, çanı her adımda çınlıyordu. “İyi Ustalar’ı öldürün, askerleri öldürün, tokar giyen ve bir kamçısı olan her adamı öldürün ama on iki yaşın altındaki hiçbir çocuğa zarar vermeyin ve gördüğünüz her kölenin zincirlerini kırın.” Harpiyanın parmaklarını havaya kaldırdı... ve sonra kamçıyı kenara fırlattı. <em>“Özgürlük!”</em> diye bağırdı Dany. <em>“Dracarys! Dracarys!”</em></p>

    <p>“Dracarys!” diye geri bağırdılar, Dany’nin duyduğu en güzel kelimeydi bu. <em>“Dracarys! Dracarys!”</em> Ve etraftaki bütün köle tacirleri kaçtılar, ağladılar, yalvardılar ve öldüler. Tozlu hava mızraklarla ve kanla doldu.</p>
  </div>
</body>
</html>
