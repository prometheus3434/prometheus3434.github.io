<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jon</h1>

    <p>Geçen gece aysız ve karanlıktı ama şimdi bir kereliğine de olsa gökyüzü açıktı. “Hayalet’i aramak için tepeye çıkıyorum,” dedi Jon mağaranın ağzındaki Thennler’e, adamlar homurdandılar ve Jon’un geçmesine izin verdiler.</p>

    <p>Çamların, köknarların ve dişbudakların arasından geçerek ağır ağır yukarı tırmanırken, <em>ne çok yıldız var,</em> diye düşündü Jon. Kışyarı’nda küçük bir çocukken, Üstat Luwin ona bütün yıldızları öğretmişti; cennetin on iki hanedanının ismini ve her birinin hükümdarını biliyordu. İnanç için kutsal olan yedi göçebeyi bulabilirdi. Buz Ejderha, Gölgekedisi, Aykız ve Sabah Kılıcı eski arkadaşlarıydı. Jon bunları Ygritte’le paylaşmıştı ama bazılarını değil. <em>Aynı yıldızlara bakıyoruz ve çok farklı şeyler görüyoruz.</em> Ygritte’e göre Kralın Tacı, Beşik’ti. Aygır, Boynuzlu Lord’du. Rahiplerin, Demirci için kutsal olduğunu söyledikleri kızıl göçebeye burada Hırsız deniyordu. Ve Hırsız’ın Aykız’da olması, bir adamın bir kadını çalması için uygun zaman olduğu anlamına geliyordu. “Beni çaldığın gece gibi,” diye ısrar etmişti Ygritte. “O gece Hırsız çok parlaktı.”</p>

    <p>“Amacım seni çalmak değildi,” demişti Jon. “Bıçağımı boğazına dayayana kadar senin bir kız olduğunu bile bilmiyordum.”</p>

    <p>“Hiç istemeden öldürdüğün bir adam da isteyerek öldürdüğün adam kadar ölüdür,” demişti Ygritte inatla. Jon onun kadar inatçı biriyle hiç karşılaşmamıştı, belki kardeşi Arya dışında. <em>O hâlâ benim kardeşim mi?</em> diye merak etti. <em>Peki kardeşim miydi?</em> Jon asla gerçek bir Stark olmamıştı, Lord Eddard’ın annesiz piçiydi sadece, Kışyarı’nda Theon Greyjoy’dan fazla yeri yoktu ve bu kadarını bile kaybetmişti. Gece Nöbetçileri’ne katılan bir adam yeminin sözlerini söylediğinde eski ailesini bir kenara bırakır, yeni ailesine katılırdı ama Jon Kar yeni kardeşlerini de kaybetmişti.</p>

    <p>Hayalet’i tam da düşündüğü gibi tepenin zirvesinde buldu. Beyaz kurt asla ulumuyordu ama bir şeyler onu yükseklere çekiyordu. Orada arka ayaklarının üzerine çöküyordu, kırmızı gözleri yıldızları içerken, sıcak nefesi beyaz bir sis halinde havaya yükseliyordu.</p>

    <p>Ulu kurdun yanına çöküp ensesindeki beyaz tüyleri kaşırken, “Onlara da isimler verdin mi?” diye sordu Jon. “Tavşan? Maral? Dişi Kurt?” Hayalet, Jon’un yüzünü yaladı; hayvanın pütürlü ıslak dili, kartal pençesinin Jon’un yanağında bıraktığı yara kabuklarına sürtünüyordu. <em>Kartal ikimizi de işaretledi,</em> diye düşündü Jon. “Hayalet,” dedi sessizce, “yarın sabah gidiyoruz. Burada merdivenler yok, vinçli kafes yok, seni diğer tarafa geçirmemin bir yolu yok. Ayrılmak zorundayız. Anlıyor musun?”</p>

    <p>Ulu kurdun kırmızı gözleri karanlıkta siyah görünüyordu. Burnunu Jon’un boynuna sürttü; her zamanki gibi sessizdi, nefesi sıcak bir sis gibiydi. Yabanıllar, Jon Kar’a varg diyordu ama öyleyse bile pek zavallı bir vargdı Jon. Orell’in ölmeden önce kartalıyla yaptığı gibi, bir kurdun derisine nasıl bürüneceğini bilmiyordu. Bir keresinde rüyasında Hayalet olduğunu görmüştü, Sütnehri Vadisi’nden aşağı, Mance Rayder’ın insanlarını topladığı yere bakmıştı ve o rüya gerçek olmuştu. Ama artık rüya görmüyordu, elinde sadece kelimeler vardı.</p>

    <p>Ulu kurdun kafasını iki elinin arasına aldı ve hayvanın gözlerinin içine bakıp, “Benimle gelemezsin,” dedi. “Kara Kale’ye gitmek zorundasın. Anlıyor musun? <em>Kara Kale.</em> Orayı bulabilir misin? Sadece buzu takip et, doğuya ve doğuya, güneşe doğru, kaleyi bulacaksın. Kara Kale’de seni tanıyacaklar ve belki gidişin onları ısıtacak.” Jon, bir uyarı mesajı yazıp Hayalet’le birlikte göndermeyi düşünmüştü ama mürekkebi, parşömeni hatta tüy kalemi bile yoktu, üstelik yakalanma riski çok büyüktü. “Seninle Kara Kale’de buluşacağım ama oraya tek başına gitmelisin. Bir süre için yalnız avlanmak zorundayız. <em>Yalnız.</em>”</p>

    <p>Ulu kurt kıvrılarak Jon’un ellerinden kurtuldu, kulakları dikildi. Ve aniden, zıplayarak uzaklaşıyordu. Bir çalılığın içinden geçti, devrik bir ağacın üstünden atladı ve tepeden aşağı koşmaya başladı, ağaçların arasında beyaz bir çizgi gibiydi. <em>Kara Kale’ye mi?</em> diye merak etti Jon. <em>Yoksa bir tavşanın peşine mi?</em> Bilmek isterdi. Bir yeminli kardeş ve bir muhbir olmakta, bir varg olmaktaki kadar başarısızlık göstereceğinden korkuyordu.</p>

    <p>Çamların kokusuyla zenginleşmiş rüzgâr, ağaçların arasında iç çekti ve Jon’un solmuş siyahlarını çekiştirdi. Güneyde, yıldızları engelleyen muazzam bir gölgeye benzeyen yüksek ve karanlık Sur’u görebiliyordu Jon. Sert ve tepelik arazi, Gölge Kule’yle Kara Kale arasında bir yerde olmaları gerektiğini düşündürtüyordu ve ihtimalle ilkine daha yakınlardı. Çakmaktaşı bayırlar ve çamlarla kaplı tepeler birbirlerini iki yana iterken, dar vadilerin zeminlerine uzun parmaklar gibi yayılmış derin göllerin arasında günlerdir güneye doğru yol alıyorlardı. Bu çeşit bir arazi hızlı at sürmek için uygun değildi ama Sur’a görünmeden yaklaşmak isteyenler için rahat bir gizlilik sağlıyordu.</p>

    <p><em>Yabanıl süvarileri için,</em> diye düşündü Jon. <em>Bizim gibiler için. Benim gibiler için.</em></p>

    <p>Sur’un arkasında Yedi Krallık uzanıyordu. Ve Jon’un korumak üzere yemin ettiği her şey. Sözleri söylemişti, hayatı ve onuru üzerine ant içmişti ve kanunlara göre Sur’un üstünde nöbet tutuyor olması gerekirdi. Dudaklarına bir boru götürmeli ve silahlanmaları için Gece Nöbetçileri’ni uyandırmalıydı şimdi. Ama borusu yoktu. Yabanıllardan bir boru çalmanın zor olmayacağını düşünüyordu ama bu neye yarardı? Boruyu üflese bile sesi duyacak kimse yoktu. Sur, yüz fersah uzunluğundaydı ve Nöbet üzücü bir şekilde küçülmüştü. Karakolların üçü dışında hepsi terk edilmişti; kırk millik bir mesafede Jon’dan başka hiçbir kardeş olmayabilirdi, eğer Jon hâlâ bir kardeşse...</p>

    <p><em>Yumruk’ta Mance Rayder’ı öldürmeyi denemeliydim, hayatımı kaybetmek anlamına gelse bile.</em> Qhorin Yarımel olsa böyle yapardı ama Jon tereddüt etmişti ve fırsat kaçmıştı. Jon ertesi gün Magnar Styr, Jarl ve yüzden fazla seçilmiş Thennliyle birlikte yola düşmüştü. Kendi kendine sadece zaman kolladığını ve doğru an geldiğinde gizlice kaçıp Kara Kale’ye gideceğini söylemişti. O an hiç gelmemişti. Geceleri genellikle boş yabanıl köylerinde konaklıyorlardı ve Styr atların başına bir düzine Thenn dikiyordu. Jarl şüpheyle Jon’u izliyordu ve Ygritte asla uzakta olmuyordu, gece ve gündüz.</p>

    <p><em>Tekmiş gibi atan iki kalp.</em> Mance’in alaycı sözleri Jon’un kafasında acı bir şekilde çınlıyordu. Jon’un kafası ender olarak bu kadar çok karışırdı. İlk seferinde, Ygritte uyku kürklerinin altına girdiğinde, <em>başka seçeneğim yok,</em> demişti Jon kendine. <em>Onu reddedersem beni bir dönek olarak bilir. Ben, Qhorin’in oynamamı söylediği rolü oynuyorum.</em></p>

    <p>Bedeni bu rolü yeterince istekli oynamıştı. Dudakları kızın dudaklarındaydı, elleri kızın maral derisi mintanının altındaydı, kız kıyafetlerinin üstünden kalçasını sürtünce Jon’un erkekliği sertleşmişti. <em>Yeminlerim,</em> diye düşünmüştü Jon sözleri söylediği ağaçlığı hatırlayarak; oyulmuş kırmızı yüzleriyle izleyen, dinleyen, bir çember halinde dizilmiş dokuz muazzam ve beyaz büvet ağacı. Ama Ygritte’in parmakları Jon’un bağcıklarını çözüyordu, dili Jon’un ağzının içindeydi, eli Jon’un iç çamaşırının altına kaymış ve onu dışarı çıkarmıştı. Jon büvet ağaçlarını göremiyordu artık, sadece Ygritte vardı. Kız, Jon’un boynunu ısırmıştı. Jon da onun boynuna sokulmuş, burnunu kızın kızıl saçlarına gömmüştü. <em>Şanslı,</em> diye düşünmüştü, <em>o şanslı, ateşle öpülmüş.</em> “Bu çok güzel değil mi?” diye fısıldamıştı Ygritte onu içine alırken. Bacaklarının arası ıslaktı ve kız bakire değildi, bu çok açıktı ama Jon umursamamıştı, sadece kızın sıcaklığı önemliydi, sadece Jon’un ağzındaki ağız, göğüs ucunu sıkan parmak. “Çok tatlı değil mi?” demişti kız tekrar. “O kadar hızlı değil, ah, yavaş, evet, böyle. Orası işte, orası, güzel, güzel. Hiçbir şey bilmiyorsun Jon Kar ama sana öğretebilirim. Şimdi daha sert. Evetttt.”</p>

    <p>Jon daha sonra, <em>bir rol,</em> diye hatırlatmaya çalışmıştı kendine. <em>Bir rol oynuyorum. Yeminlerimi terk ettiğimi kanıtlamak için bunu bir kez yapmalıydım. Onun bana güvenmesini sağlamak zorundaydım.</em> Bir daha olmasına gerek yoktu. O hâlâ Gece Nöbetçileri’nin adamıydı ve Eddard Stark’ın oğluydu. Yapılması gerekeni yapmıştı, kanıtlanması gerekeni kanıtlamıştı.</p>

    <p>Ama kanıtlamak çok tatlıydı. Ygritte, başını Jon’un göğsüne koyup onun yanında uyuyakalmıştı ve bu da çok tatlıydı, tehlikeli şekilde tatlı. Jon büvet ağaçlarını düşünmüştü tekrar, ağaçların önünde söylediği sözleri. <em>Sadece bir kez oldu ve olmak zorundaydı. Babam bile bir kez tökezledi, evlilik yeminini unuttu ve bir piçin babası oldu.</em> Jon, kendisi için de böyle olacağına dair yemin etti; <em>bir daha asla olmayacak.</em></p>

    <p>O gece iki kez daha olmuştu ve sabah bir kez daha; Ygritte uyanıp da onu sert bulunca. O sırada yabanıllar uyanmaya başlamıştı ve pek çoğu uyku kürklerinin altında neler olduğunu fark etmişti. Jarl işlerini çabuk halletmelerini söylemişti, yoksa üstlerine bir kova su dökmek zorunda kalacaktı. <em>Çiftleşen köpekler gibi,</em> diye düşünmüştü Jon daha sonra. Dönüştüğü şey bu muydu? <em>Ben Gece Nöbetçileri’nin adamıyım,</em> diye ısrar ediyordu içindeki cılız ses ama o ses her gece her gece biraz daha zayıflıyordu ve Ygritte, Jon’un kulaklarını öptüğünde ya da boynunu ısırdığında ses tamamen duyulmaz oluyordu. <em>Babam için de böyle miydi?</em> diye merak etti Jon. <em>Annemin yatağında yeminini bozarken o da benim kadar zayıf mıydı?</em></p>

    <p>Arkasında, bir şeyin tepeye tırmandığını fark etti aniden. Bir an için Hayalet’in geri geldiğini düşündü ama ulu kurt hiçbir zaman bu kadar gürültü çıkarmazdı. Jon, tek ve yumuşak bir hareketle Uzunpençe’yi çekti fakat gelen Thennler’den biriydi, bronz bir miğfer takmış geniş bir adam. “Kar,” dedi davetsiz misafir. “Gel. Magnar istemek.” Thennler Eski Dil konuşuyordu ve pek çoğu Ortak Dil’den sadece birkaç kelime biliyordu.</p>

    <p>Magnar’ın ne istediği Jon’un fazla umurunda değildi ama onu zar zor anlayan biriyle tartışmanın faydası yoktu, adamı takip ederek tepeden indi.</p>

    <p>Bir asker çamın arkasında gizlenen mağaranın ağzı, bir atın zar zor geçebileceği kadar geniş bir kaya yarığıydı. Kuzeye açılıyordu, bu yüzden içeride yanan ateş Sur’dan görülemezdi. Bu gece bir devriye şans eseri Sur’un üstünde yürüse bile; tepelerden, çamlardan ve yarı donmuş gölün üzerine vuran yıldız ışıklarının buzlu pırıltısından başka bir şey göremezdi. Mance Rayder hamlesini gayet iyi planlamıştı.</p>

    <p>Kayanın içindeki geçit, Kışyarı’ndaki Büyük Salon kadar geniş bir alana açılmadan önce altı metre kadar aşağı iniyordu. Sütunların arasında yanan yemek ateşlerinden yükselen dumanlar taşlı tavanı karartıyordu. Bacakları bağlanmış atlar sığ bir gölcüğün yanındaki duvar boyunca sıralanmıştı. Zeminin ortasındaki obruk, aşağıdaki daha büyük bir mağaraya açılıyor olabilirdi ama karanlık yüzünden emin olmak zordu. Jon, aşağıda bir yerde akan bir yeraltı deresinin hafif sesini de duyabiliyordu.</p>

    <p>Jarl, Magnar’la birlikteydi; Mance onlara ortak komuta vermişti. Styr’in bundan hiç de memnun olmadığını daha başlarda fark etmişti Jon. Mance Rayder bu genç ve karanlık adama, ‘Val’in evcil hayvanı’ diyordu. Val, Mance’in kraliçesi Dalla’nın kız kardeşiydi ve bu durum Jarl’ı, Sur’un Ötesindeki Kral’ın kendinden bir nesil genç erkek kardeşi yapıyordu. Magnar, yetkisini paylaşmaktan açıkça hoşnutsuzdu. Yanında yüz Thenn getirmişti, Jarl’ın adamlarının beş kat fazlası, çoğu zaman bütün komuta ondaymış gibi davranıyordu. Ama Jon, onları buzun üstünden atlatacak kişinin genç adam olacağını biliyordu. Jarl yirmi yaşından büyük olamazdı ama sekiz yıldır akıncıydı, üstelik Kargakatili Alfyn ve Ağlak gibi adamlarla birlikte onlarca kez Sur’u geçmişti, yakın zamanda aynı şeyi kendi çetesiyle de yapmıştı.</p>

    <p>Magnar lafı dolandırmadı. “Jarl beni yükseklerde devriye gezen kargalara karşı uyardı. Bana devriyeler hakkında bildiğin her şeyi anlat.”</p>

    <p><em>Bana anlat dedi,</em> diye düşündü Jon, <em>bize anlat,</em> değil. Halbuki Jarl adamın hemen yanındaydı. Jon, bu kaba emri reddetmeyi her şeyden çok isterdi ama Styr’in onu en küçük sadakatsizlikte öldüreceğini biliyordu, Jon’a ait olmak suçundan Ygritte’i de öldürürdü. “Her devriyede dört adam vardır, iki korucu ve iki inşaatçı,” dedi. “İnşaatçılar çatlakları, erimeleri ve diğer yapısal sorunları not eder, korucular düşman izi arar. Katır sürerler.”</p>

    <p>“Katır?” Kulaksız adam yüzünü buruşturdu. “Katırlar yavaştır.”</p>

    <p>Yavaşlardır ama buzda ayakları kaymaz. Devriyeler, genelde Sur’un üstünde dolaşır ve Kara Kale’nin haricinde yukarı çıkan yollara uzun yıllardır taş dökülmemiştir. Katırlar Doğugözcüsü’nde yetiştirilir ve özellikle bu görev için eğitilir.”</p>

    <p>“<em>Genelde</em> Sur’un üstünde dolaşırlar? Her zaman değil?”</p>

    <p>“Hayır. Dört devriyeden biri duvarın dibini dolaşır, buz temeldeki çatlakları ya da tünel kazma girişimlerini tespit etmek için.”</p>

    <p>Magnar başıyla onayladı. “Arson Buzbalta ve tünelinin hikâyesi uzak Thenn’de bile bilinir.”</p>

    <p>Hikâyeyi Jon da biliyordu. Arson Buzbalta, tüneli Gece Kalesi’nin korucuları tarafından bulunduğunda Sur’un yarısını delmişti. Korucular adamın tünel kazmasına engel olmamıştı; arkasındaki yolu buz, taş ve karla kapatmışlardı sadece. Efkârlı Edd, Sur’a kulağını dayarsan Arson’ın balta seslerini hâlâ duyabileceğini söylerdi eskiden.</p>

    <p>“Bu devriyeler ne zaman dışarı çıkar? Hangi sıklıkla?”</p>

    <p>Jon omuzlarını silkti. “Değişir. Lord Kumandan Qorgyle’ın, onları her üç günde bir Kara Kale’den Kıyıdaki Doğugözcüsü’ne ve her iki günde bir Kara Kale’den Gölge Kule’ye gönderdiğini duymuştum. Ama onun zamanında Nöbet’in daha fazla adamı vardı. Lord Kumandan Mormont devriyelerin sayısını ve dışarı çıkacakları günleri değiştirmeyi tercih eder, gidiş gelişlerinin takip edilmesini güçleştirmek için. Ve bazen, terk edilmiş kalelerden birine on beş gün ya da bir ay dönümü için daha büyük kuvvetler gönderir.” Jon bu taktiği amcasının bulduğunu biliyordu. Düşmanın aklını karıştırmak için her şey.</p>

    <p>“Şu anda Taşkapı’da adam var mı?” diye sordu Jarl. “Bozkalkan’da?”</p>

    <p><em>Yani bu ikisinin arasındayız, öyle mi?</em> Jon yüzünü dikkatle ifadesiz tutuyordu. “Ben Sur’dan ayrıldığımda sadece Karakale’de, Doğugözcüsü’nde ve Gölge Kule’de adam vardı. Bowen Marsh’ın ya da Sör Denys’in o zamandan beri neler yapmış olabileceğini söyleyemem.”</p>

    <p>“Kalelerde kaç karga kalıyor?” diye sordu Styr.</p>

    <p>“Kara Kale’de beş yüz kişi. Gölge Kule’de iki yüz, Doğugözcüsü’nde de üç yüz kadar.” Hesaba üç yüz adam eklemişti Jon. <em>Keşke bu kadar kolay olsaydı...</em></p>

    <p>Ama Jarl kanmamıştı. “Yalan söylüyor,” dedi Styr’e. “Ya da Yumruk’ta kaybolan adamları da hesaba katıyor.”</p>

    <p>“Karga,” diye uyardı Magnar. “Beni Mance Rayder’la karıştırma. Bana yalan söylersen dilini keserim.”</p>

    <p>“Ben karga değilim ve bana yalancı denmesine müsaade etmiyorum.” Jon, kılıç elinin parmaklarını esnetti.</p>

    <p>Thenn Magnar’ı buz gibi gri gözleriyle Jon’u inceledi. “Yakında sayılarını öğreneceğiz,” dedi bir süre sonra. “Git. Başka sorum olursa seni çağırtırım.”</p>

    <p>Jon sert bir şekilde başını eğdi ve gitti. <em>Bütün yabanıllar Styr gibi olsaydı onlara ihanet etmek kolaylaşırdı.</em> Ama Thennler diğer özgür insanlara benzemiyordu. Magnar, İlk İnsanlar’ın sonuncusu olduğunu iddia ediyordu ve halkını demir yumrukla yönetiyordu. Thenn isimli küçük arazisi, Ayazdiş’in en kuzey zirvelerinin arasında kalan yüksek bir dağ vadisiydi ve mağara adamlarıyla, Boynuzayaklar’la, devlerle ve buzlu nehirlerin yamyam kabileleriyle çevriliydi. Ygritte, Thenler’in vahşi savaşçılar olduğunu söylemişti ve Magnar onlar için tanrıydı. Jon buna inanırdı. Jarl’ın, Harma’nın ve Çıngıraklı’nın aksine, Styr adamlarından mutlak itaat istiyordu ve Mance’in, Sur’u geçecek adam olarak onu seçmesinde bu disiplinin rolü olduğu şüphesizdi.</p>

    <p>Jon, yemek ateşlerinin başında bronz miğferlerinin üstünde oturan Thennler’in yanından geçti. <em>Ygritte nereye kayboldu?</em> Ygritte’in eşyalarını ve kendininkileri aynı yerde buldu ama kızdan eser yoktu. Keçi Grigg mağaranın arkasını işaret ederek, “Bir meşale aldı ve şu tarafa gitti,” dedi.</p>

    <p>Jon adamın parmağını izledi, kendini sütunlardan ve sarkıtlardan oluşan bir labirentin içinde uzanan loş bir arka odada buldu. Kızın kahkahalarını duyduğunda, <em>burada olamaz,</em> diye düşünüyordu. Sese doğru döndü ama on beş metre sonra çıkmazdaydı, pembe ve beyaz akantaştan oluşan boş bir duvarla yüz yüzeydi. Kafası karışmış halde geldiği yoldan geri döndü ve sonra gördü: Islak bir kaya çıkıntısının altındaki karanlık delik. Diz çöktü, dinledi ve suyun belli belirsiz sesini duydu. “Ygritte?”</p>

    <p>Kızın, “Buradayım,” diyen sesi hafifçe yankılandı.</p>

    <p>Mağara genişlemeden önce Jon on sekiz metre kadar emeklemek zorunda kaldı. Tekrar ayağa kalktığında gözlerinin karanlığa alışması için birkaç saniye gerekti. Ygritte bir meşale getirmişti ama başka ışık yoktu. Kız, kayadaki bir çatlaktan çıkıp geniş ve karanlık bir havuza dökülen küçük bir şelalenin yanında duruyordu. Turuncu sarı alevlerin pırıltısı yeşil sulara yansıyordu.</p>

    <p>“Burada ne yapıyorsun?” diye sordu Jon, kıza.</p>

    <p>“Suyun sesini duydum. Mağaranın ne kadar derine indiğini görmek istedim.” Ygritte meşaleyle gösterdi. “Daha aşağı inen bir tünel var. Yüz elli metre kadar takip edip geri döndüm.”</p>

    <p>“Çıkmaz yol muydu?”</p>

    <p>“Hiçbir şey bilmiyorsun Jon Kar. Uzayıp duruyordu. Bu dağlarda yüzlerce mağara var ve derinlerde hepsi birbirine bağlı. Şu senin Sur’un altında bile bir yol var. Gorne’un Yolu.”</p>

    <p>“Gorne,” dedi Jon. “Gorne, Sur’un Ötesindeki Kral’dı.”</p>

    <p>“Evet,” dedi Ygritte. “Üç bin yıl önce, kardeşi Gendel’le birlikte. Mağaraların içinden bir özgür insanlar ordusu geçirdi, Nöbet her şeyden bihaberdi. Ama ordu mağaralardan çıktığında Kışyarı kurtlarının saldırısıyla karşılaştı.”</p>

    <p>“Bir mücadele oldu,” diye hatırladı Jon. “Gorne, Kuzey Kralı’nı katletti ama kralın oğlu babasının sancağını kaldırdı, tacını başından aldı ve Gorne’u öldürdü.”</p>

    <p>“Ve kılıç sesleri kaledeki kargaları uyandırdı, siyahlara bürünmüş kargalar dışarı çıktı ve özgür insanları arkadan yakaladı.”</p>

    <p>“Evet. Gendel’in güneyinde kral vardı, doğusunda Umberlar ve kuzeyinde de Nöbet. O da öldü.”</p>

    <p>“Hiçbir şey bilmiyorsun Jon Kar. Gendel ölmedi. Mücadele ederek kargaların <em>içinden</em> geçti ve insanlarını kuzeye geri götürdü, kurtlar hemen arkalarından geliyordu. Ama Gendel, mağaraları Gorne kadar iyi bilmiyordu, yanlış yola saptı.” Ygritte elindeki meşaleyi ileri geri salladı, gölgeler hareket edip zıpladı. “Derinlere indi, daha derinlere. Geri dönmeye çalıştı ama tanıdık görünen yolların sonunda gökyüzü yerine taş vardı. Kısa zaman sonra meşaleleri sönmeye başladı, teker teker, sonunda karanlıktan başka hiçbir şey kalmadı. Gendel’in insanları bir daha asla görülmedi ama sessiz bir gecede, onların çocuklarının çocuklarının çocuklarına ait hıçkırık seslerini duyabilirsin; dağların altında hâlâ çıkış yolunu ararlar. Dinle. Onları duyuyor musun?”</p>

    <p>Jon, akan suyun sesinden ve alevlerin hafif çıtırtısından başka bir şey duymuyordu. “Sur’un altındaki yol da kayboldu?”</p>

    <p>“Bazıları o yolu aradı. Gendel’in çocuklarını bulmak için çok derinlere inenler. Fakat Gendel’in çocukları sürekli açtı.” Ygritte gülümsedi, meşaleyi dikkatlice bir kaya yarığına yerleştirdi. Jon’un boynunu ısırırken, “Karanlığın içinde insan etinden başka yiyecek bir şey yoktur,” diye fısıldadı.</p>

    <p>Jon, yüzünü kızın saçlarına gömdü ve burnunu onun kokusuyla doldurdu. “Bran’a bir canavar hikâyesi anlatan Yaşlı Dadı gibi konuşuyorsun.”</p>

    <p>Ygritte, Jon’un omzunu yumrukladı. “Yaşlı bir kadınım, öyle mi?”</p>

    <p>“Benden yaşlısın.”</p>

    <p>“Evet. Ve daha akıllıyım. Hiçbir şey bilmiyorsun Jon Kar. “Ygritte, Jon’dan uzaklaştı, tavşan derisi yeleğini çıkardı.</p>

    <p>“Ne yapıyorsun?”</p>

    <p>“Sana ne kadar yaşlı olduğumu gösteriyorum.” Maral derisinden yapılmış mintanını çıkarıp kenara attı. Üst üste giydiği üç yün içliği aynı anda başından yukarı çekti. “Beni görmeni istiyorum.”</p>

    <p>“Yapmamalıyız...”</p>

    <p><em>“Yapmalıyız,”</em> dedi Ygritte. Çizmesini çıkarmak için tek bacağının üstünde durduğunda göğüsleri hopladı. Göğüs uçları geniş ve pembeydi. “Sen de,” dedi koyun derisi pantolonunu aşağı indirirken. “Bakmak istiyorsan göstermek zorundasın. Hiçbir şey bilmiyorsun Jon Kar.”</p>

    <p>Jon, “Seni istediğimi biliyorum,” derken duydu kendini, bütün yeminleri ve bütün onuru unutulmuştu. Ygritte, isim günündeki kadar çıplak bir halde önünde duruyordu ve Jon mağaradaki kayalar kadar sertti. Şimdiye kadar elli kez Ygritte’in içine girmişti ama her seferinde kürklerin altındalardı ve etraflarında insanlar vardı. Ygritte’in ne kadar güzel olduğunu daha önce hiç görmemişti. Kızın bacakları ince fakat kaslıydı, uyluklarının birleştiği yerdeki tüyler başındaki saçlardan daha parlak bir kırmızıydı. <em>Bu onu daha şanslı mı yapıyor?</em> Jon, Ygritte’i kendine çekti. “Kokunu seviyorum,” dedi. “Kırmızı saçlarını seviyorum. Ağzını ve beni öpüş şeklini seviyorum. Gülümsemeni seviyorum. Göğüslerini seviyorum.” Kızın göğüslerini öptü, önce birini sonra diğerini. “Sıska bacaklarını seviyorum. Ve onların arasındaki şeyi.” Kızı oradan öpmek için diz çöktü, önce hafifçe üstünden ama Ygritte bacaklarını biraz araladı ve Jon içerideki pembeliği gördü, orayı da öptü ve kızın tadını aldı. Ygritte nefesini tuttu. “Her yerimi bu kadar çok seviyorsan neden soyunmadın hâlâ?” diye fısıldadı. “Hiçbir şey bilmiyorsun Jon Kar. <em>Hiçbir ş... ah. Ah. AHHH.</em>”</p>

    <p>Daha sonra neredeyse utangaçtı kız ya da en fazla Ygritte’in olabileceği kadar utangaç. Birlikte kıyafetlerinin üstüne uzandıklarında, “Şu yaptığın şey,” dedi Ygritte, “ağzınla yaptığın...” Tereddüt etti. “Lordlar... güneydeki lordlar leydilerine bunu mu yapıyor?”</p>

    <p>“Sanmıyorum.” Lordların leydileriyle neler yaptığını kimse Jon’a anlatmamıştı. “Ben sadece... seni oradan da öpmek istedim. Bundan hoşlanmış görünüyordun.”</p>

    <p>“Evet. Ben... biraz hoşlandım. Bunu sana kimse öğretmedi mi?”</p>

    <p>“Hayatımda kimse olmadı,” diye itiraf etti Jon. “Sadece sen.”</p>

    <p>“Bir bakir,” diye dalga geçti Ygritte. “Sen bakirdin.”</p>

    <p>Jon kızın göğüs ucunu oyun oynar gibi sıktı. “Ben Gece Nöbetçileri’nin adamıydım.” Jon, <em>adamıydım,</em> derken duydu kendini. Peki şimdi neydi? Bunu düşünmek istemiyordu. “Sen bakire miydin?”</p>

    <p>Ygritte dirseğinin üstünde doğruldu. “On dokuz yaşımdayım, bir mızrak karısıyım ve ateşle öpüldüm. Nasıl bakire olabilirim?”</p>

    <p>“Kimdi?”</p>

    <p>“Beş yıl önce bir bayramda karşılaştığım bir çocuk. Ağabeyleriyle birlikte alışverişe gelmişti, benimkiler gibi ateşle öpülmüş saçları vardı, ben de onun şanslı olacağını düşündüm. Ama zayıftı. Geri dönüp beni çalmaya çalıştığında Uzunmızrak onun kolunu kırdı, çocuk kaçtı ve bir daha asla denemedi, bir kez bile.”</p>

    <p>“O halde Uzunmızrak değildi.” Jon rahatlamıştı. Cana yakın yüzü ve dostça tavırları yüzünden Uzunmızrak’ı seviyordu.</p>

    <p>Ygritte, Jon’u yumrukladı. “Bu çok iğrenç. Kız kardeşinle yatar mıydın?”</p>

    <p>“Uzunmızrak senin kardeşin değil.”</p>

    <p>“O benim köyümden. Hiçbir şey bilmiyorsun Jon Kar. Gerçek bir erkek çok uzaklardan bir kadın çalar, kabilesini güçlendirmek için. Kardeşleriyle, babalarıyla ya da kabile akrabalarıyla yatan kadınlar tanrıları kızdırır, zayıf ve hastalıklı çocuklarla cezalandırılır. Canavarlar bile.”</p>

    <p>“Craster kendi kızlarıyla evleniyor,” diye hatırlattı Jon.</p>

    <p>Ygritte onu tekrar yumrukladı. “Craster bizim türümüzden çok sizin türünüzden. Babası, Beyazağaç Köyü’nden kadın çalmış bir kargaydı ama kadına sahip olduktan sonra Sur’a geri döndü. Kadın, kargaya oğlunu göstermek için Kara Kale’ye gittiğinde kardeşler borularını üfleyip onu kaçırdılar. Craster’ın kanı karadır ve üzerinde büyük bir lanet vardır.” Parmaklarını hafifçe Jon’un karnında gezdirdi. “Bir zamanlar senin de aynı şeyi yapacağından korkuyordum. Sur’a kaçacağından. Beni çaldıktan sonra ne yapacağını bilemedin.”</p>

    <p>Jon doğruldu. “Ygritte, ben seni çalmadım.”</p>

    <p>“Evet çaldın. Dağdan atladın ve Orell’i öldürdün. Ben daha baltama uzanamadan sen bıçağını boğazıma dayamıştın. Bana sahip olacağını düşündüm ya da beni öldüreceğini, belki ikisi birden ama yapmadın. Sana Ozan Bael’in hikâyesini ve Kışyarı gülünü nasıl kopardığını anlattıktan sonra beni koparman gerektiğini anlayacağını düşündüm ama yapmadın. <em>Hiçbir şey</em> bilmiyorsun Jon Kar.” Ygritte utangaç bir şekilde gülümsedi. “Ama birkaç şey öğreniyor olabilirsin.”</p>

    <p>Jon birdenbire, kızın bedeninde ışıkların kımıldadığını fark etti. Etrafa baktı. “Yukarı çıksak iyi olacak. Meşale sönmek üzere.”</p>

    <p>“Karga, Gendel’in çocuklarından mı korkuyor?” dedi Ygritte sırıtarak. “Fazla derinde değiliz ve seninle işim bitmedi Jon Kar.” Jon’u tekrar kıyafetlerin üstüne devirdi ve ata biner gibi üstüne çıktı. “Sen yine...” Tereddüt etti.</p>

    <p>Meşale sönmeye başlarken. “Ne?” diye sordu Jon aceleyle.</p>

    <p>“Aynı şeyi yapar mısın?” deyiverdi Ygritte. “Ağzınla? Lordların öpücüğü? Ve ben... ben de bundan hoşlanıp hoşlanmadığı görebilirim.”</p>

    <p>Meşale söndü fakat Jon’un umurunda değildi artık.</p>

    <p>Sonra suçluluk geldi ama öncekinden zayıftı. <em>O kadar yanlış bir şeyse,</em> diye düşündü Jon, <em>tanrılar neden bu kadar güzel olmasını sağlamış?</em></p>

    <p>İşleri bittiğinde mağara zifiri karanlıktı. Tek ışık, arkadaki daha geniş mağaranın yirmi ateşle aydınlanan tünelinden gelen loş pırıltıydı. Kısa zaman sonra, karanlıkta el yordamıyla hareket ederek giyinmeye çalışıyor ve birbirlerine çarpıp duruyorlardı. Ygritte tökezleyip havuza düştü ve suyun soğukluğu yüzünden tiz bir çığlık attı. Jon gülmeye başlayınca kız onu da suya çekti. Karanlıkta güreşip sular sıçrattılar, kız yine Jon’un kollarının arasındaydı ve anladılar ki işleri henüz bitmemişti.</p>

    <p>Jon tohumlarını içine boşaltınca, “Jon Kar,” dedi kız, “şimdi hiç kımıldama, çok güzel. Seni orada hissetmeyi seviyorum, evet seviyorum. Hadi Sytr ve Jarl’a dönmeyelim. Hadi daha derinlere inelim ve Gendel’in çocuklarına katılalım. Bu mağaradan ayrılmak istemiyorum Jon Kar. Hiç.”</p>
  </div>
</body>
</html>
