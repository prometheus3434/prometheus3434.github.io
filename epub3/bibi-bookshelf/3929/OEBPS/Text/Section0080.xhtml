<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Samwell</h1>

    <p>“Benimkinden güçlü emiyor.” Şebboy, göğüs ucuna tuttuğu bebeğin başını okşadı.</p>

    <p>“Karnı aç,” dedi sarışın kadın Val, kara kardeşlerin yabanıl prensesi dediği kadın. “Şimdiye kadar keçi sütüyle ve şu kör üstadın verdiği şuruplarla yaşadı.”</p>

    <p>Oğlanın bir adı yoktu, Şebboy’un oğlu gibi. Yabanılların usulü buydu. Görünüşe göre Mance Rayder’ın oğlu bile üçüncü yaşına kadar bir isim sahibi olmayacaktı. Gerçi Sam, kara kardeşlerin bebeğe ‘küçük prens’ ve ‘savaştadoğan’ dediğini duymuştu.</p>

    <p>Şebboy’un göğsündeki bebeği izledi, sonra da Jon’u. <em>Jon gülümsüyor.</em> Hüzünlü bir gülümsemeydi ama bir çeşit gülümsemeydi yine de. Sam bunu gördüğü için mutluydu. <em>Geri döndüğümden beri onu ilk kez gülümserken görüyorum.</em></p>

    <p>Sur’u hiç gözden kaybetmeden, dar bir patikayı takip ederek Gece Kalesi’nden Derin Göl’e ve Derin Göl’den Kraliçe Kapısı’na yürümüşlerdi. Kara Kale’den bir buçuk gün uzakta, nasırlı ayaklarıyla güç bela ilerlerken, Şebboy arkadaki at seslerini duymuş ve dönüp baktığında batıdan gelen siyah süvarileri görmüştü. “Kardeşlerim,” diye güvence vermişti Sam kıza. “Bu yolu Gece Nöbetçileri’nden başka kimse kullanmaz.” Süvarilerin, Gölge Kule’den Sör Denys Mallister, yaralı Bowen Marsh ve Kafatası Köprüsü’ndeki mücadeleden sağ çıkan adamlar olduğu anlaşılmıştı. Sam, Dywen’i, Dev’i ve Efkârlı Edd’i gördüğünde duygularına hâkim olamamış ve ağlamıştı.</p>

    <p>Sur’un altındaki mücadeleyi onlardan öğrenmişti. “Stannis şövalyelerini Doğugözcüsü’ne indirdi. Cotter Turna onları korucu yollarından geçirdi, yabanılları gafil avlamak için,” demişti Dev. “Stannis yabanılları ezdi. Mance Rayder esir alındı ve Köpekbaşlı Harma dâhil olmak üzere en iyi adamlarından bini katledildi. Geri kalanlar fırtınaya tutulan yapraklar gibi dağılmış diye duyduk.” <em>Tanrılar merhametli,</em> diye düşünmüştü Sam. Şebboy’la birlikte Craster Kalesi’nden güneye giderken kaybolmasalardı, mücadelenin ortasına yürüyebilirlerdi... ya da en azından Mance Rayder’ın kampına. Bu Şebboy ve bebeği için iyi olabilirdi ama Sam için olmazdı. Sam, yabanılların esir kargalara neler yaptığını duymuştu. Bunu düşününce titremişti.</p>

    <p>Bununla birlikte, kardeşlerinin anlattığı hiçbir şey onu Kara Kale’de bulduğu şey için hazırlayamazdı. Ortak salon tamamen yanmıştı. Ahşap merdiven, kırık buzlardan ve kararmış tahtalardan ibaret bir yığına dönüşmüştü. Donal Noye’la birlikte Rast, Sağır Dick, Kırmızı Alyn ve pek çok adam ölmüştü. Fakat kale, Sam’in daha önce hiç görmediği kadar kalabalıktı; kalabalığın sebebi kara kardeşler değil, kralın binden fazla askeriydi. Kral Kulesi’nde, canlı hafızada ilk kez olmak üzere bir kral vardı. Mızrak’ta, Hardin Kulesi’nde, Gri Kule’de ve çok uzun yıllardır boş duran diğer yapıların tepesinde sancaklar dalgalanıyordu. “Şu büyük sancak, altın zeminde siyah erkek geyik, Baratheon Hanedanı’nın kraliyet sancağı,” demişti Sam daha önce hiç sancak görmemiş olan Şebboy’a. “Tilki ve çiçekler Florent Hanedanı’nın arması. Kaplumbağa, Estermontlar’ın, kılıç balığı Bar Emmon’ın ve çapraz duran borazanlar da Wensingtonlar’ın.”</p>

    <p>“Hepsi de çiçekler gibi parlak.” Şebboy eliyle göstermişti. “Şu sarıları sevdim, ateşli olanları. Bak. bazı savaşçıların mintanlarında da aynı şey var.”</p>

    <p>“Alevli bir kalp. Kimin arması olduğunu bilmiyorum.”</p>

    <p>Çok geçmeden öğrenmişti Sam. “Kraliçe’nin adamları,” demişti Pyp –“Koşun, kapıları sürgüleyin delikanlılar, Katil Sam mezardan çıkıp gelmiş,” dedikten sonra, o sırada Grenn, Sam’e öyle sıkı sarılmıştı ki Sam kaburgalarının kırılacağını düşünmüştü– “ama sakın gidip de kraliçenin nerede olduğunu sorma. Stannis onu Doğugözcüsü’nde bırakmış, kızıyla ve donanmasıyla birlikte. Buraya kırmızı olandan başka kadın getirmedi.”</p>

    <p>“Kırmızı olan?” demişti Sam kuşkuyla.</p>

    <p>“Asshai’den Melisandre,” demişti Grenn. “Kralın büyücüsü. Ejderha Kayası’nda bir adamı canlı canlı yaktığı söyleniyor, Stannis’in kuzey yolculuğu için uygun rüzgârlar essin diye. Mücadelede de kralın yanında at sürmüş ve ona sihirli bir kılıç vermiş. Kılıca Işık Getiren diyorlar. Görene kadar bekle. İçinde güneşten bir parça varmış gibi ışıldıyor.” Tekrar Sam’e bakmış ve karşı koyamadığı kocaman, aptal bir gülümsemeyle sırıtmıştı. “Burada olduğuna hâlâ inanamıyorum.”</p>

    <p>Sam’i gördüğünde Jon da gülümsemişti ama yorgunluk dolu bir gülümsemeydi, şimdi dudaklarında olan gibi. “Nihayetinde geri döndün,” demişti Jon. “Ve Şebboy’u da getirdin. İyi iş çıkardın Sam.”</p>

    <p>Grenn’in anlattıklarına göre Jon, Sam’den çok daha iyi bir iş çıkarmıştı. Yine de Kış Borusu’nu ve bir yabanıl prensini ele geçirmek Sör Alliser Thorne ve arkadaşları için yeterli değildi, onlar Jon’a hâlâ dönek diyordu. Üstat Aemon, Jon’un yarasının güzelce iyileşmekte olduğunu söylüyordu ama onun başka yaraları vardı, gözünün etrafındakilerden çok daha derin yaralar. <em>Yabanıl kızın ve kardeşlerinin yasını tutuyor.</em></p>

    <p>“Tuhaf,” dedi Jon, Sam’e. “Craster, Mance’i sevmezdi, Mance de Craster’ı, ama şimdi Craster’ın karısı Mance’in oğlunu emziriyor.”</p>

    <p>“Bende süt var,” dedi Şebboy, sesi yumuşak ve utangaçtı. “Benim bebeğim çok az emiyor. Bunun kadar obur değil.”</p>

    <p>Yabanıl kadın Val onlara döndü. “Kraliçenin adamları, kırmızı kadının Mance’i ateşe vereceğini söylüyor, Mance yeterince güçlenir güçlenmez.”</p>

    <p>Jon, kadına yorgun bir bakış attı. “Mance, Gece Nöbetçileri’nden firar etti. Bunun cezası ölümdür. Nöbet tarafından ele geçirilmiş olsaydı şimdiye kadar asılırdı. Ama şimdi kralın tutsağı ve kralın aklından neler geçtiğini kırmızı kadından başka hiç kımse bilmiyor.”</p>

    <p>“Onu görmek istiyorum,” dedi Val. “Ona oğlunu göstermek istiyorum. Öldürülmeden önce bu kadarını hak ediyor.”</p>

    <p>Sam açıklamaya çalıştı. “Onu Üstat Aemon’dan başka kimsenin görmesine izin verilmiyor leydim.”</p>

    <p>“Eğer benim elimde olsaydı Mance oğlunu kucağına alırdı,” dedi Jon, gülümsemesi kaybolmuştu. “Üzgünüm Val.” Arkasını döndü. “Sam’in ve benim yapmak zorunda olduğumuz görevlerimiz var. Yani, en azından Sam’in var. Mance’i görme talebini gerekli yerlere ileteceğiz. Sadece bu kadarı için söz verebilirim.”</p>

    <p>Sam, Şebboy’un elini tutacak ve akşam yemeğinden sonra tekrar geleceğini söyleyecek kadar bir zaman oyalandı, sonra aceleyle Jon’un peşine düştü. Kapının dışında nöbetçiler vardı; kraliçenin mızraklı adamları. Jon basamakların yarısını inmişti ama arkasından poflayarak gelen Sam’i duyduğunda bekledi. “Şebboy’a çok düşkünsün değil mi?”</p>

    <p>Sam kızardı. “Şebboy iyi. İyi ve nazik.” Sam, uzun kâbus sona erdiği için mutluydu, tekrar Kara Kale’de kardeşleriyle birlikte olduğu için mutluydu... ama bazı geceler, hücresinde tek başınayken, bebeği aralarına alıp kürklerin altına kıvrıldıkları gecelerde kızın nasıl sıcak olduğunu hatırlıyordu. “O... o beni daha cesur yaptı Jon. <em>Cesur</em> değil... ama daha cesur.”</p>

    <p>“Onu yanında tutamayacağını biliyorsun,” dedi Jon nazikçe, “benim Ygritte’le kalamadığım gibi. Sen yemin ettin Sam, benim gibi, hepimiz gibi.”</p>

    <p>“Biliyorum. Şebboy benim karım olabileceğini söyledi ama... ona yemini ve ne anlama geldiğini anlattım. Bu onu üzdü mü yoksa mutlu mu etti bilmiyorum ama anlattım.” Sam gergin bir şekilde yutkundu, “Bir yalanda onur olabilir mi Jon?” diye sordu. “Eğer... iyi bir amaç için söylendiyse?”</p>

    <p>“Yalanın ve amacın ne olduğuna bağlı sanırım.” Jon, Sam’e baktı. “Bunu tavsiye etmem. Sen yalan söylemek için yaratılmamışsın Sam. Kızarıyorsun, ciyaklıyorsun ve kekeliyorsun.”</p>

    <p>“Evet,” dedi Sam, “ama bir mektupta yalan söyleyebilirim. Elimde bir kalem varken daha iyiyim. Bir... fikrim var. Burada işler yoluna girdiğinde, düşündüm de belki de Şebboy için en iyi şey... onu Boynuz Tepe’ye gönderebileceğimi düşündüm. Annemin, kardeşlerimin ve ba-ba-babamın yanına. Eğer Şebboy bebeğin be-be-benim olduğunu söylerse...” Sam yine kızarıyordu. “Annem bebeği ister, biliyorum. Şebboy için bir yer bulur, bir çeşit hizmetçilik, Craster’a hizmet etmek kadar zor olmaz. Ve Lord Ra-Randyll... bunu asla söylemez ama benim bir yabanıl kızdan bir piçim olduğunu bilmek onu memnun edebilir. En azından bir kadınla yatacak ve çocuk peydahlayacak kadar erkek olduğum kanıtlanır. Babam bir keresinde, kesinlikle bakir olarak öleceğimi söylemişti bana, hiçbir kadının benimle... bilirsin işte... Jon, bunu yaparsam, bu yalanı yazarsam... bu iyi bir şey olur mu? Çocuğun sahip olacağı hayat...”</p>

    <p>“Büyükbabasının kalesinde bir piç olarak büyümek?” Jon omuzlarını silkti. “Bu büyük ölçüde babana bağlı, bir de çocuğun nasıl biri olacağına. Eğer sana çekerse...”</p>

    <p>“Çekmeyecek. Bebeğin gerçek babası Craster. Adamı gördün, yaşlı bir ağacın kökü kadar sağlamdı, Şebboy da göründüğünden daha güçlü...”</p>

    <p>“Çocuk kılıçta ya da mızrakta maharet gösterdiği takdirde babanın hane muhafızlarında bir yer edinebilir en azından,” dedi Jon. “Piçlerin yaver olarak eğitim alıp şövalyeliğe yükseltilmesi görülmemiş şey değildir. Fakat Şebboy’un bu oyunu ikna edici bir şekilde oynayacağından emin olmalısın. Baban hakkında söylediğin şeyleri düşününce, Lord Randyll’in kandırılmayı müşfik bir şekilde karşılayacağından şüpheliyim.”</p>

    <p>Kulenin dışındaki basamaklara daha çok nöbetçi yerleştirilmişti. Fakat bunlar kralın adamlarıydı; Sam aradaki farkı çabucak öğrenmişti. Kralın adamları her asker gibi sağlam ve inançsızdı ama kraliçenin adamları, Asshaili Melisandre’ye ve onun Işık Tanrısı’na hararetle bağlıydı. Avluyu geçerlerken, “Yine talim avlusuna mı gideceksin?” diye sordu Sam. “Bacağın tam olarak iyileşmeden bu kadar çok talim yapman akıllıca mı?”</p>

    <p>Jon omuzlarını silkti. “Yapacak başka neyim var? Marsh, hâlâ bir dönek olduğum korkusuyla beni görevden aldı.”</p>

    <p>Sam, “Sadece birkaç kişi buna inanıyor,” diye temin etti Jon’u. “Sör Alliser ve arkadaşları. Kardeşlerin çoğu işin aslını biliyor. Bahse girerim ki Kral Stannis de biliyor. Ona Kış Borusu’nu getirdin ve Mance Rayder’ın oğlunu esir aldın.”</p>

    <p>“Benim bütün yaptığım, yabanıllar kaçtığında Val ile bebeği yağmacılara karşı korumak ve korucular bizi bulana kadar onları güvende tutmaktı. Ben kimseyi <em>esir almadım.</em> Kral Stannis adamlarını gayet iyi kontrol ediyor, bu çok açık. Onların biraz yağma yapmasına izin verdi ama sadece üç yabanıl kadına tecavüz edildiğini duydum ve bunu yapan adamların hepsi iğdiş edildi. Yabanıllar kaçarken içlerinden birkaçını öldürmeliydim sanırım. Sör Alliser, mücadele boyunca kılıcımı çektiğim tek zamanın düşmanımızı savunmak için olduğunu anlatıp duruyor. Mance Rayder’ı öldürmediğimi, zira onunla işbirliği içinde olduğumu söylüyor.”</p>

    <p>“Sör Alliser işte,” dedi Sam. “Onun ne çeşit bir adam olduğunu herkes biliyor.” Sör Alliser Thorne asil kanıyla, şövalyeliğiyle ve Nöbet’te geçirdiği uzun yıllarla Lord Kumandan unvanı için güçlü bir aday olabilirdi fakat silah ustası olarak geçirdiği yıllarda eğittiği adamların hemen hepsi ondan nefret ediyordu. Adı bu unvan için önerilmişti elbette, lakin seçimin ilk günü ancak altıncı geldikten ve ikinci gün fiilen oy <em>kaybettikten</em> sonra Thorne, Lord Janos Slynt’i desteklemek üzere adaylıktan çekilmişti.</p>

    <p>“Herkesin bildiği şey; ben Qhorin Yarımel’i öldüren ve bir mızrak karısıyla yatan bir piçken, Sör Alliser’ın asil bir kandan gelen meşru doğumlu bir şövalye olduğu. Bana varg dediklerini duydum. Bir kurdum yokken nasıl varg olabilirim, sorarım sana?” Jon’un ağzı çarpıldı. “Hayalet’i rüyamda bile görmüyorum artık. Rüyalarımda sadece mahzen mezarlar ve tahtlarında oturan taş krallar var. Bazen Robb’un ve babamın seslerini duyuyorum, bir ziyafettelermiş gibi. Fakat aramızda bir duvar oluyor ve ben, masada benim için yer hazırlanmadığını biliyorum.”</p>

    <p><em>Ölülerin ziyafetinde, yaşayanlar için yer yoktur.</em> O anda sessiz kalmak Sam’in yüreğini parçaladı. <em>Bran ölmedi Jon,</em> demek istedi Sam. <em>Arkadaşlarıyla birlikte. Dev bir geyiğin sırtında, Tekinsiz Orman’ın derinliklerinde üç gözlü bir karga bulmak üzere kuzeye gidiyorlar.</em> Bu kulağa o kadar çılgınca geliyordu ki, Sam Tarly her şeyi hayal etmiş olması gerektiğini düşünüyordu bazen, bütün bunları ateş, korku ve açlıktan yarattığını... ama yine de gerçeği ağzından kaçırabilirdi, eğer yemin etmiş olmasaydı.</p>

    <p>Bu sırrı saklayacağına dair üç kez yemin etmişti; bir kez bizzat Bran’a, bir kez Jojen Reed denen tuhaf çocuğa ve son olarak da Soğukel’e. “Bütün dünya çocuğun ölü olduğuna inanıyor,” demişti Sam’in kurtarıcısı. “Bırak da kemikleri hiç rahatsız edilmeden dinlesin. Peşimizde bizi arayan insanlar istemiyoruz. Yemin et Gece Nöbetçileri’nin Sam’i. Bana borçlu olduğun hayatın üstüne yemin et.”</p>

    <p>Sam perişan bir halde ağırlığını bir bacağından diğerine verdi. “Lord Janos asla Lord Kumandan olarak seçilmeyecek,” dedi. Jon’a verebileceği en iyi teselli buydu, tek teselli buydu. “Bu olmayacak.”</p>

    <p>“Sam, sen tatlı bir aptalsın. Gözlerini aç. Bu günlerdir oluyor.” Jon saçlarım gözlerinden çekti ve, “Hiçbir şey bilmesem de bunu biliyorum,” dedi. “Şimdi lütfen bana izin ver, birilerine kılıçla vurmam gerek, çok sert şekilde.”</p>

    <p>Sam’in, silahhaneye ve talim avlusuna doğru yürüyen Jon’u seyretmekten başka yapabileceği bir şey yoktu. Jon uyanık olduğu zamanların çoğunu orada geçiriyordu. Sör Endrew ölü ve Sör Alliser lakayıtken, Kara Kale bir silah ustasından yoksundu, Jon da acemi askerlerden bazılarını eğitme işini üstüne almıştı; Saten, Beygir, düz tabanıyla Robin, Arron ve Emrick. Delikanlıların işi olduğunda, Jon tek başına saatlerce kılıç, kalkan ve mızrak talimi yapıyor ya da onunla kapışmayı göze alan herkesin rakibi oluyordu.</p>

    <p>Sam üstadın kulesine giderken, <em>sen tatlı bir aptalsın,</em> diyen Jon’u duyabiliyordu. <em>Gözlerini aç. Bu günlerdir oluyor.</em> Jon haklı olabilir miydi? Bir adamın Gece Nöbetçileri Lord Kumandanı olabilmesi için, Yeminli Kardeşler’in oylarının üçte ikisini alması gerekiyordu, dokuz günün ve dokuz oylamanın ardından kimse bu orana yaklaşamamıştı. Lord Janos’un oyları artıyordu, bu doğruydu; adam önce Bowen Marsh’ı, sonra da Othell Yarwyck’i sürünerek geçmişti fakat Gölge Kule’den Sör Denys Mallister ve Kıyıdaki Denizgözcüsü’nden Cotter Turna’nın hâlâ ziyadesiyle gerisindeydi. <em>İkisinden biri yeni Lord Kumandan olacak, bu kesin,</em> dedi Sam kendine.</p>

    <p>Stannis, üstadın kapısına da nöbetçiler koymuştu. İçerideki odalar sıcaktı ve mücadelede yaralanan insanlarla doluydu; kara kardeşler, kralın adamları ve kraliçenin adamları, üçü birden. Clydas keçi sütü ve rüya şarabı sürahileriyle yaralıların arasında dolaşıyordu ama Üstat Aemon, Mance’e yaptığı sabah ziyaretinden henüz dönmemişti. Sam, pelerinini bir kancaya astı ve Clydas’a yardım etmeye gitti ama bir şeyler taşırken, dökerken ve sargıları değiştirirken bile Jon’un sözleri onu rahatsız etti. <em>Sam, sen tatlı bir aptalsın. Gözlerini aç. Bu günlerdir oluyor.</em></p>

    <p>Sam kuzgunları beslemek için müsaade istediğinde aradan en az bir saat geçmişti. Kuşluğa çıkarken, geçen gece tuttuğu kayıtları incelemek için durdu. Oylamanın en başında otuzdan fazla isim önerilmişti ama adayların çoğu, kazanamayacakları netleştiği anda geri çekilmişti. Geçen gece itibarıyla yedi aday kalmıştı. Sör Denys Mallister iki yüz on üç nişan toplamıştı, Cotter Turna yüz seksen yedi, Lord Janos yetmiş dört, Bowen Marsh kırk dokuz, Üçparmak Hobb beş ve Efkârlı Edd bir. <em>Pyp ve şapşal şakaları.</em> Sam daha önceki sayımlara baktı. Sör Denys, Cotter Turna ve Bowen Marsh üçüncü günden beri oy kaybediyordu, Othell Yarwyck de altıncı günden beri. Sadece Lord Janos her geçen gün biraz daha yükseliyordu.</p>

    <p>Sam kuşlukta gaklayan kuzgunları duyabiliyordu, kâğıtları kaldırdı ve hayvanları beslemek için basamakları tırmandı. Üç kuşun daha döndüğünü görünce mutlu oldu. <em>“Kar,”</em> diye bağırdı kuşlar Sam’e. <em>“Kar, kar, kar.”</em> Bunu onlara Sam öğretmişti. Kuşluk, yeni gelen kuzgunlarla bile keder verecek kadar boş görünüyordu. Üstat Aemon’ın gönderdiği kuşların sadece birkaçı geri dönmüştü. <em>Ama kuzgunlardan biri Stannis’e ulaştı. Kuzgunlardan biri Ejderha Kayası’nı buldu, hâlâ umursayan bir kral buldu.</em> Sam, bin fersah güneydeki kendi babasının, Tarly Hanedanı’nı Demir Taht’ta oturan çocuğun davasına kattığını biliyordu. Fakat Nöbet yardım çığlığı attığında ne Kral Joffrey ne de küçük Kral Tommen harekete geçmişti. İlk İnsanların Yumruğu’ndaki geceyi ve karanlığın, korkunun, gökyüzünden düşen karın içinde Craster Kalesi’ne yapılan korkunç göçü hatırlayan Sam, <em>diyarını korumayan bir kral ne işe yarar?</em> diye düşündü öfkeyle. Kraliçenin adamları onu huzursuz ediyordu, bu doğruydu ama onlar gelmişti en azından.</p>

    <p>O akşam Sam, kara kardeşlerin yeni yemek salonu olan mağaramsı taş mahzende Jon Kar’ı aradı ama hiçbir yerde göremedi. Sonunda diğer arkadaşlarına yakın bir sıraya oturdu. Pyp, Efkârlı Edd’e, hangi saman askerin daha çok ok toplayacağına dair bahse girdikleri yarışmayı anlatıyordu. “Sen uzun vakit öndeydin ama Uzun Göl’den Watt geçen gün üç ok aldı ve seni geçti.”</p>

    <p>“Asla bir şey kazanamıyorum,” diye sızlandı Efkârlı Edd. “Ama tanrılar Watt’a daima gülümsedi. Yabanıllar onu Kafatası Köprüsü’nden aşağı devirdiğinde, Watt bir şekilde, derin ve güzel bir su havuzuna düştü. Onca kayayı ıskalaması nasıl bir şans?”</p>

    <p>“Uzun bir düşüş müydü?” diye sordu Grenn. “Su havuzuna düşmek onun hayatını kurtardı mı?”</p>

    <p>“Hayır,” dedi Efkârlı Edd. “Halihazırda ölüydü, kafasındaki balta yüzünden. Yine de, onca kayayı ıskalaması büyük şanstı.”</p>

    <p>Üçparmak Hobb, kardeşlere o gece için mamut sağrısı rostosu söz vermişti, belki birkaç oy daha almayı umut etmişti. Dişlerinin arasındaki kıkırdak parçasını çıkarırken, <em>eğer Hobb’un aklındaki fikir buysa daha genç bir mamut seçmeliydi,</em> diye düşündü Sam. İç geçirerek yemeği ileri itti.</p>

    <p>Birazdan yeni bir oylama yapılacaktı ve havadaki gerginlik dumandan daha yoğundu. Cotter Turna ateşin yanında oturuyordu, etrafı Doğugözcüsü’nün korucuları tarafından sarılmıştı. Sör Denys Mallister, Gölge Kule’nin adamlarından oluşan daha küçük bir grupla birlikte kapının yakınındaydı. <em>En iyi yeri Janos Slynt almış,</em> diye fark etti Sam, <em>alevlerin ve cereyanın tam ortasında.</em> Sam, Bowen Marsh’ı Slynt’in yanında görünce paniğe kapıldı; adamın yüzü solgun ve bitkindi, kafası hâlâ sargılıydı ama Lord Janos’un söylediği şeyleri dikkatle dinliyordu. Sam bunu arkadaşlarına gösterdiğinde, “Bir de şuraya bakın,” dedi Pyp, “Sör Alliser, Othell Yarwyck’le fısıldaşıyor.”</p>

    <p>Yemekten sonra, Üstat Aemon ayağa kalktı ve oylamaya geçmeden önce konuşmak isteyen kardeşler olup olmadığını sordu. Efkârlı Edd kalktı, her zamanki gibi taş suratlı ve kederliydi. “Bana oy veren her kimse, ona kesinlikle çok berbat bir Lord Kumandan olacağımı söylemek istiyorum. Lakin bütün bu diğerleri de öyle olacak.” Edd’i Bowen Marsh takip etti, adam tek elini Lord Slynt’in omzuna koyarak ayağa kalktı. “Kardeşlerim ve dostlarım, ismimin bu seçimden geri çekilmesini istiyorum. Yaralarım bana hâlâ sıkıntı veriyor ve korkarım ki bu görev benim için ziyadesiyle büyük... ama Kral Toprakları’nın altın pelerinlilerini uzun yıllar boyunca komuta etmiş olan Lord Janos için öyle değil. Kendisine hepimiz destek verelim.”</p>

    <p>Sam, odanın Cotter Turna’ya ait olan ucundan gelen öfkeli mırıltıları duydu ve Sör Denys başını iki yana sallayarak dostlarına baktı. <em>Çok geç, iş işten geçti.</em> Sam, Jon’un nerede olduğunu ve neden seçimden uzak durduğunu merak etti.</p>

    <p>Kardeşlerin çoğunun okuma yazması yoktu; bu yüzden oylama, âdet olduğu üzere, Üçparmak Hobb ve Öküz Owen’ın mutfaktan getirdiği geniş belli demir kazana nişan atarak yapıldı. Nişan varilleri uzak bir köşede ağır bir perdenin arkasındaydı, bu sayede oy verenler tercihlerini gizlilik içinde yapabildi. Eğer bir görevin varsa, bir arkadaşının senin adına oy kullanmasına izin veriliyordu, bu yüzden bazı adamlar iki, üç ya da dört nişan aldı. Sör Denys ve Cotter Turna da geride bıraktıkları garnizonları için oy kullandılar.</p>

    <p>Salon nihayet boşaldığında, Sam ve Clydas, Üstat Aemon’ın önündeki kazanı baş aşağı etti. Deniz kabuklarından, taşlardan ve bakır meteliklerden oluşan bir çağlayan masanın üstünü kapladı. Aemon’ın buruşuk elleri şaşırtıcı bir hızla nişanları ayırdı; deniz kabukları şuraya, taşlar buraya, metelikler bir kenara, arada çıkan ok uçları, çiviler ve meşe palamutları başka bir yana. Sam ve Clydas yığınları saydı, her biri kendi kaydını tuttu.</p>

    <p>Bu gece sonuçları ilk açıklama sırası Sam’deydi. “Sör Denys Mallister için iki yüz üç,” dedi Sam. “Cotter Turna için yüz altmış dokuz. Lord Janos için yüz otuz yedi, Othell Yarwyck için yetmiş iki, Üçparmak Hobb için beş ve Efkârlı Edd için iki.”</p>

    <p>“Bende Turna için yüz altmış sekiz var,” dedi Clydas. “Benim sayımıma göre iki, Sam’inkine göre bir oy açığımız var.”</p>

    <p>“Sam’in sayımı doğru,” dedi Üstat Aemon. “Jon Kar oy kullanmadı. Bir şey fark etmez. Kimse yaklaşamadı.”</p>

    <p>Sam, hayal kırıklığından çok rahatlama hissediyordu. Lord Janos, Bowen Marsh’ın desteğine rağmen üçüncü sıradaydı. “Sürekli Üçparmak Hobb için oy veren beş kişi kim?” diye sordu Sam.</p>

    <p>“Onu mutfaktan uzak tutmak isteyen kardeşler olabilir mi?” dedi Clydas.</p>

    <p>“Sör Denys dünden bu yana on oy kaybetmiş,” diye belirtti Sam. “Cotter Turna da neredeyse yirmi. Bu iyi değil.”</p>

    <p>“Onların Lord Kumandan olmaya dair umutları için iyi değil şüphesiz,” dedi Üstat Aemon. “Ama nihayetinde Gece Nöbetçileri için iyi olabilir. Buna karar vermek bize düşmez. On gün çok uzun sayılmaz. Bir vakitler iki yıl süren bir seçim olmuştu, yedi yüz küsur oy. Kardeşler kendileri için uygun olan zamanda bir karara varacaklar.”</p>

    <p><em>Evet,</em> diye düşündü Sam, <em>ama hangi karara?</em></p>

    <p>Daha sonra, Pyp’in hücresinin mahremiyetinde, sulandırılmış şarap dolu kupaların etkisiyle dili çözüldü ve Sam kendini yüksek sesle düşünürken buldu. “Cotter Turna ve Sör Denys Mallister geriliyor ama oyların hemen hemen üçte ikisi hâlâ onlara ait,” dedi Pyp ve Grenn’e. “Her ikisi de Lord Kumandan olarak iyi hizmet verir. Biri, iki adamdan birini adaylıktan çekilmeye ve diğerini desteklemeye ikna etmeli.”</p>

    <p>“Biri?” dedi Grenn şüpheyle. “O biri kim?”</p>

    <p>“Grenn o kadar budala ki <em>birinin</em> kendisi olabileceğini düşünüyor,” dedi Pyp. “Belki o biri Turna ve Mallister’la işini bitirince Kral Stannis’i Kraliçe Cersei’yle evlenmeye de ikna eder.”</p>

    <p>“Kral Stannis evli,” diye itiraz etti Grenn.</p>

    <p>“Ben bununla ne yapacağım Sam?” diye iç geçirdi Pyp.</p>

    <p>“Cotter Turna ve Sör Denys birbirlerinden pek hoşlanmıyorlar,” diye ısrar etti Grenn. “<em>Her konuda</em> kavga ediyorlar.”</p>

    <p>“Evet ama bunun tek sebebi, Nöbet için neyin en iyi olduğu hakkında farklı fikirlere sahip olmaları,” dedi Sam. “Biz onlara açıklarsak...”</p>

    <p><em>“Biz?”</em> dedi Pyp. “<em>Biri</em> nasıl <em>bize</em> dönüştü? Ben soytarı maymunuyum unuttun mu? Ve Grenn de... Grenn işte.” Sam’e gülümsedi ve kulaklarını oynattı. “Ama sen... sen bir lordun oğlusun ve üstadın kâhyasısın.”</p>

    <p>“Ve Katil Sam’sin,” dedi Grenn. “Bir Öteki öldürdün.”</p>

    <p>“Onu <em>ejderhacamı</em> öldürdü,” dedi Sam, Grenn’e, yüzüncü kere.</p>

    <p>“Bir lordun oğlu, bir üstadın kâhyası ve Katil Sam,” dedi Pyp düşünür gibi. “Onlarla konuşabilirsin, belki...”</p>

    <p>“Konuşabilirdim,” dedi Sam, sesi Efkârlı Edd kadar kederliydi. “Onlarla yüzleşemeyecek kadar korkak olmasaydım.”</p>
  </div>
</body>
</html>
