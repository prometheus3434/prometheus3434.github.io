<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Sansa</h1>

    <p>Davet yeterince masum görünüyordu ama Sansa mesajı ne zaman okusa midesi düğümleniyordu. <em>Yakında kraliçe olacak. Güzel, zengin ve herkes onu seviyor. Neden bir hainin kızıyla birlikte yemek yemek istesin ki?</em> Merak yüzünden olabileceğini düşündü Sansa; Margaery Tyrell, yerine geçtiği rakibeyi tartmak istiyordu belki de. <em>Benden rahatsız mı oluyor acaba? Ona karşı husumet beslediğimi mi düşünüyor?</em></p>

    <p>Sansa, Margaery Tyrell ve maiyetinin Yüksek Aegon Tepesi’ni tırmanarak gelişini kalenin duvarlarından izlemişti. Joffrey müstakbel karısını Kral Kapısı’nda karşılamış, mutlulukla şehre buyur etmişti. Joffrey ve Margaery, tezahürat yapan kalabalığın arasında yan yana at sürmüşlerdi. Joff, altın yaldızlı zırhının içinde parlıyordu ve Tyrell kızı, omuzlarından sonbahar çiçekleri sarkan yeşil pelerinin içinde fevkalade görünüyordu. Margaery on altı yaşındaydı. Kahverengi saçları ve kahverengi gözleri vardı. İnce ve güzeldi. Margaery önlerinden geçerken insanlar onun adını bağırıyor, kızın duasını almak için çocuklarını yukarı kaldırıyor ve atının ayaklarının altına çiçekler atıyorlardı. Annesi ve büyükannesi kızın hemen arkasından geliyordu; iki yanına, her biri altın yaldızla kaplı yüzlerce sarmaşık gül oyulmuş yüksek bir arabanın içinde yolculuk ediyorlardı. Şehir ahalisi onları da alkışlıyordu.</p>

    <p><em>Aynı insanlar beni atımdan aşağı çekmişti ve Tazı yetişmeseydi beni öldüreceklerdi.</em> Sansa, sıradan insanların ondan nefret etmesini gerektirecek hiçbir şey yapmamıştı, tıpkı Margaery Tyrell’in bu sevgiyi kazanmak için bir şey yapmamış olması gibi... <em>Onu benim de sevmemi mi istiyor?</em> Sansa, Margaery’nin kendi el yazısıyla yazılmış gibi görünen davetiyeyi inceledi. <em>Benim rızamı mı istiyor?</em> Joffrey’nin bu yemekten haberdar olup olmadığını merak ediyordu. Belki de bu davet Joffrey’nin işiydi. Bu düşünce Sansa’yı korkuttu. Eğer davetin arkasında Joffrey varsa, Sansa’yı yeni kızının önünde utandırmak için zalim bir oyun planlanlamış olabilirdi. Kral Muhafızı’na, Sansa’yı herkesin gözü önünde bir kez daha soymasını mı emredecekti? Bunu son yaptığında onu dayısı Tyrion durdurmuştu ama İblis şimdi kurtaramazdı Sansa’yı.</p>

    <p><em>Beni Florian’ımdan başka kimse kurtaramaz.</em> Sör Dontos, Sansa’nın kaçmasına yardım edeceğine söz vermişti fakat Joffrey’nin düğün gecesine kadar değil. Planlar özenle yapılmıştı, şövalyeden dönme sadık soytarı Sansa’yı bu konuda temin etmişti, düğüne kadar sabretmekten ve günleri saymaktan başka yapılacak bir şey yoktu.</p>

    <p><em>Ve yerimi alan kızla yemek yemekten başka.</em></p>

    <p>Belki de Margaery Tyrell’e haksızlık ediyordu. Belki de bu davet basit bir iyilikten, bir nezaket gösterisinden başka bir şey değildi. <em>Sadece bir akşam yemeği olabilir.</em> Ama burası Kızıl Kale’ydi, burası Kral Toprakları’ydı, Bu İsimle Anılan İlk Kral Joffrey’nin sarayıydı burası ve Sansa Stark’ın burada öğrendiği tek şey varsa, güvensizlikti.</p>

    <p>Buna rağmen daveti kabul etmek zorundaydı. Artık hiçbir şeydi Sansa; bir vatan haininin gözden düşmüş kızı ve isyancı bir lordun yüz karası kardeşi. Joffrey’nin müstakbel kraliçesine hayır diyemezdi.</p>

    <p><em>Keşke Tazı burada olsaydı.</em> Mücadele gecesi, Sandor Clegane onu şehirden çıkarmak için odasına gelmişti ama Sansa adamı reddetmişti. Bazen, geceleri uyanık halde yatağına uzanıyor ve akıllıca davranıp davranmadığını merak ediyordu. Tazı’nın lekelenmiş beyaz pelerinini sedir ağacından yapılmış sandığının içine, yazlık ipeklilerinin altına gizlemişti. Pelerini neden sakladığını bilmiyordu. Tazı’nın bir korkağa dönüştüğünün söylendiğini duymuştu Sansa; mücadelenin en zorlu anında öyle sarhoş olmuştu ki onun adamlarına İblis liderlik etmek zorunda kalmıştı. Ama Sansa anlıyordu. Tazı’nın yanık yüzünün sırrını biliyordu. <em>O sadece ateşten korkuyordu.</em> O gece, çılgınateş nehri bile tutuşturmuş ve gökyüzünü yeşil alevlerle doldurmuştu. Sansa kalenin içinde olmasına rağmen korkmuştu. Dışarısı... hayal bile edemiyordu.</p>

    <p>Sansa iç geçirerek kalem ve mürekkep çıkardı. Margaery Tyrell’e, davetini kabul ettiğini bildiren zarif bir not yazdı.</p>

    <p>Kararlaştırılmış akşam geldiğinde, Kral Muhafızları’ndan biri Sansa’yı almaya geldi. Tazı’dan farklı bir adam... <em>bir çiçekle bir köpek kadar farklı.</em> Kapı eşiğinde duran Sör Loras Tyrell’in görüntüsü Sansa’nın kalbini hızlandırdı. Sör Loras, babasının ordusunun öncü kuvvetine liderlik ederek Kral Toprakları’na döndüğünden beri Sansa ona ilk kez bu kadar yakındı. Bir an için ne söyleyeceğini bilemedi. “Sör Loras,” demeyi başardı nihayet, “siz... çok hoş görünüyorsunuz.”</p>

    <p>Sör Loras şaşkın bir şekilde gülümsedi. “Leydim çok nazik. Ve bunun yanı sıra güzel. Kardeşim hevesle sizi bekliyor.”</p>

    <p>“Bu akşam yemeğini iple çektim.”</p>

    <p>“Margaery ve leydi büyükannem de öyle.” Şövalye, Sansa’nın kolunu tuttu ve onu merdivenlere doğru götürdü.</p>

    <p>“Büyükanneniz?” Sör Loras koluna dokunurken, Sansa aynı anda yürümekte, konuşmakta ve düşünmekte zorlanıyordu. İpeğin üstünden şövalyenin elinin sıcaklığını hissedebiliyordu.</p>

    <p>“Leydi Olenna. O da yemekte olacak.”</p>

    <p>“Ah,” dedi Sansa. <em>Onunla konuşuyorum ve bana dokunuyor, kolumu tutuyor ve bana dokunuyor.</em> “Diken Kraliçesi diye anılıyor, öyle değil mi?”</p>

    <p>“Öyle.” Sör Loras güldü. Şövalye konuşmaya devam ederken, <em>gördüğüm en sıcak gülüş,</em> diye düşündü Sansa. “Ama onun huzurunda bu ismi kullanmasanız iyi olur, aksi takdirde iğnelenebilirsiniz.”</p>

    <p>Sansa kızardı. Herhangi bir budala bile hiçbir kadının “Diken Kraliçesi” diye anılmaktan mutluluk duymayacağını bilirdi. <em>Belki de Cersei Lannister’ın söylediği kadar aptalım gerçekten.</em> Umutsuzluk içinde, şövalyeye söyleyecek zekice ve cazip bir şeyler düşünmeye çalıştı ama aklı onu terk etmişti. Ona ne kadar güzel göründüğünü söylemek üzereydi ki bunu halihazırda söylediğini hatırladı.</p>

    <p>Delikanlı gerçekten güzeldi. Sansa’nın onunla ilk karşılaştığı zamankinden daha uzun görünüyordu ama hâlâ ince ve zarifti. Sansa, böyle harikulade gözleri olan başka bir çocuk görmemişti daha önce. <em>Çocuk değil gerçi, yetişkin bir erkek, Kral Muhafızları’ndan bir şövalye.</em> Loras Tyrell’in, beyazlar içinde, Tyrell Hanedanı’nın yeşilleri ve altınları içinde olduğundan bile güzel göründüğünü düşündü Sansa. Şimdi şövalyenin üstündeki tek renk, pelerininin yakasını kopçalayan broştu; yumuşak sarı altından oyulmuş ve narin yeşim taşı yapraklarının içine yuvalanmış Yüksek Bahçe gülü.</p>

    <p>Sör Balon Swann geçmeleri için Maegor’ın kapısını tuttu. O da beyazlara bürünmüştü ama beyazlar Sör Loras’ta durduğu gibi durmuyordu onda. Kazıklı hendeğin karşısında, iki düzine adam kılıç ve kalkanlarla talim yapıyordu. Kale çok kalabalık olduğundan dış avlu, çadırlarını kurmaları için konuklara tahsis edilmişti. Talim yapmak için küçük iç avlular kalmıştı sadece. Redwyne ikizlerinden biri Sör Tallad tarafından geri itiliyordu, gözler kalkanındaydı. Uzunkılıcını her kaldırışında oflayıp puflayan tıknaz Sör Kennos, Osney Karakazan karşısında durumunu koruyormuş gibi görünüyordu ama Osney’nin ağabeyi Sör Osfyrd, kurbağa suratlı yaver Morros Slynt’i vahşice cezalandırıyordu. Kılıçlar körleştirilmiş de olsa, yarın sabah Slynt’in vücudunda pek çok morluk olacaktı. Talim yapanları izlemek bile Sansa’yı titretiyordu. <em>Daha son mücadelede ölenleri gömmeyi bitiremediler ve şimdiden bir sonrakine hazırlanıyorlar.</em></p>

    <p>Avlunun kenarında, kalkanına bir çift altın gül işlenmiş yalnız bir şövalye üç rakiple birden dövüşüyordu. Loras ve Sansa ona bakarken adamlardan birini kafasından yakalayıp bilinçsiz bir halde yere devirdi. “Ağabeyiniz mi?” diye sordu Sansa.</p>

    <p>“Evet leydim,” dedi Sör Loras. “Garlan ekseriyetle üç adama karşı talim yapar, hatta bazen dört. Bir mücadelede çok ender olarak teke tek dövüşüldüğünü söyler, bu yüzden hazırlıklı olmak ister.”</p>

    <p>“Çok cesur olmalı.”</p>

    <p>“Büyük bir şövalyedir,” diye karşılık verdi Sör Loras. “Doğrusu benden daha iyi bir kılıçtır ama ben daha iyi bir mızrağım.”</p>

    <p>“Hatırlıyorum,” dedi Sansa. “Kusursuz bir binicisiniz sör.”</p>

    <p>“Leydim bunu söylemekle nezaket gösteriyor. Beni ne zaman ata binerken gördü?”</p>

    <p>“El turnuvasında, hatırlamıyor musunuz? Bir süvari atı sürüyordunuz ve kalkanınızda yüzlerce çeşit çiçek vardı. Bana bir gül vermiştiniz. <em>Kırmızı</em> bir gül. O gün beyaz gülleri başka kızlara atmıştınız.” Bu konudan bahsetmek Sansa’nın kızarmasına sebep olmuştu. “Hiçbir zaferin, güzelliğimin yarısı etmeyeceğini söylemiştiniz.”</p>

    <p>Sör Loras mütevazı bir şekilde gülümsedi. “Gözleri olan her adamın görebileceği basit bir gerçekten bahsetmiştim.”</p>

    <p><em>Hatırlamıyor,</em> diye fark etti Sansa şaşkınlıkla. <em>Sadece nezaket gösteriyor. Ne beni hatırlıyor ne de gülü. Hiçbirini hatırlamıyor.</em> O gülün bir anlamı olduğundan çok emindi Sansa, her şey anlamına geldiğinden. <em>Kırmızı</em> bir gül, beyaz değil. “Sör Robar Royce’u atsız bırakmanızdan sonraydı,” dedi umutsuzca.</p>

    <p>Şövalye elini Sansa’nın kolundan çekti. “Robar’ı Fırtına Burnu’nda öldürdüm leydim.” Böbürlenmiyordu; sesi üzgündü.</p>

    <p><em>Robar. Ve Kral Renly’nin Gökkuşağı Muhafızları’ndan bir şövalye daha, evet.</em> Sansa, kadınların kuyu başında bundan bahsettiğini duymuştu ama bir an için unutmuştu. “Lord Renly’nin öldürüldüğü zamandı değil mi? Zavallı kardeşiniz için nasıl da korkunç bir şey.”</p>

    <p>“Margaery için mi?” Loras’ın sesi gergindi. “Şüphesiz. Ama o Acı Köprü’deydi. Görmedi.”</p>

    <p>“Görmese de, duyduğunda...”</p>

    <p>Sör Loras kılıcının kabzasını hafifçe okşadı. Kılıcın sapı beyaz deriyle kaplanmıştı, kabza topuzu kaymaktaşından yapılmıştı. “Renly öldü. Robar da öyle. Onlardan bahsetmek neye yarar?”</p>

    <p>Şövalyenin sesindeki keskinlik Sansa’yı şaşırttı. “Ben... lordum... Ben sizi gücendirmek istememiştim.”</p>

    <p>“Zaten gücendiremezsiniz Leydi Sansa,” diye karşılık verdi Sör Loras ama sesindeki bütün sıcaklık uçup gitmişti. Sansa’nın kolunu da tekrar tutmadı.</p>

    <p>Derin bir sessizlik içinde sarmal merdivenleri çıktılar.</p>

    <p><em>Ah, neden Sör Robar’dan bahsettim?</em> diye düşündü Sansa. <em>Her şeyi mahvettim. Artık bana kızgın.</em> Durumu telafi etmek için söyleyecek bir şeyler düşünmeye çalıştı ama aklına gelen bütün kelimeler yavan ve zayıftı. <em>Sessiz ol, yoksa her şeyi daha beter edeceksin,</em> dedi kendine.</p>

    <p>Lord Mace Tyrell ve maiyeti, kraliyet septinin arkasındaki taş çatılı iç kaleye yerleştirilmişti. Kral Kutsanmış Baelor, kız kardeşlerini görüp şehevi arzulara kapılmamak için onları buraya hapsetmişti ve kaleye o zamandan beri Bakire Zindanı deniyordu. Kalenin yüksek ve oymalı kapılarının önünde, yaldızlı miğferler ve kenarlarına altın rengi saten dikilmiş yeşil pelerinler giyen iki muhafız duruyordu. Göğüslerine Yüksek Bahçe’nin altın gülü işlenmişti. Geniş omuzlu, ince belli, olağanüstü kaslı adamların ikisi de iki metrelikti. Sansa, yüzlerini görebilecek kadar yaklaştığında onları birbirinden ayırt edemedi. Aynı güçlü çeneye, aynı koyu mavi gözlere, aynı kızıl bıyıklara sahiplerdi. Sör Loras’a, “Kimler?” diye sordu Sansa, az önceki utandırılmışlığı bir an için unutuldu.</p>

    <p>“Büyükannemin şahsi muhafızları,” dedi Sör Loras. “Anneleri onlara Erryk ve Arryk adlarını vermiş ama büyükannem ikisini birbirinden ayırt edemediği için onlara Sağ ve Sol diyor.”</p>

    <p>Sağ ve Sol, kapıları açtılar. Margaery Tyrell kısa merdivenlerin başında bizzat belirdi ve konuğunu karşılamak için basamakları indi. “Leydi Sansa,” dedi, “geldiğiniz için çok memnunum. Lütfen buyurun.”</p>

    <p>Sansa, müstakbel kraliçesinin önünde diz çöktü. “Bana büyük bir onur bahşettiniz Majesteleri.”</p>

    <p>“Bana Margaery diyemez misiniz? Lütfen kalkın. Loras, Leydi Sansa’nın ayağa kalkmasına yardım et. Size Sansa diyebilir miyim?”</p>

    <p>“Nasıl isterseniz.” Sör Loras, Sansa’nın kalkmasına yardım etti.</p>

    <p>Margaery ağabeyini kardeşçe öperek gönderdi ve Sansa’nın elini tuttu. “Gel, büyükannem bekliyor ve leydilerin en sabırlısı olduğu söylenemez.”</p>

    <p>Şöminede ateş çıtırdıyordu, yere hoş kokulu kabarık halılar serilmişti. Uzun ahşap masada bir düzine kadın oturuyordu.</p>

    <p>Sansa sadece Lord Tyrell’in uzun boylu ve vakur karısı Leydi Alerie’yi tanıyordu. Kadının gümüşi saç örgüsüne mücevherli halkalar takılmıştı. Diğer takdimleri Margaery yaptı. Üç Tyrell kuzeni vardı; Megga, Alla ve Elinor, üçü de Sansa’ya yakın yaşlardaydı. Etine dolgun Leydi Janna, Lord Tyrell’in kardeşiydi ve yeşil elmalı Fossowayler’den biriyle evliydi; çıtı pıtı, parlak gözlü Leydi Leonette de Fossowayler’dendi ve Sör Garlan’ın karısıydı. Rahibe Nysterica’nın çiçek bozuğu çirkin bir yüzü vardı ama neşeli bir kadınmış gibi görünüyordu. Solgun ve zarif Leydi Graceford bir çocuk taşıyordu ve Leydi Bulwer bir çocuktu, sekiz yaşından büyük olamazdı. Güleç anlamına gelen <em>Merry,</em> Sansa’nın şamatacı ve tombul Meredyth Crane için kullanacağı kısa isimdi ama koyu renkli muhteris gözlere sahip Myr güzeli Leydi Merryweather’ın aynı lakapla çağrılamayacağı şüphesizdi.</p>

    <p>Son olarak Margaery, Sansa’yı masanın başında oturan buruşuk tenli, beyaz saçlı, oyuncak bir bebeğe benzeyen kadının önüne götürdü. “Anısıyla huzur bulduğumuz Yüksek Bahçe Lordu merhum Luthor Tyrell’in dul eşi, büyükannem Leydi Olenna’yı takdim etmekten şeref duyarım.”</p>

    <p>Yaşlı kadın gül suyu kokuyordu. <em>Nasıl da ufak tefek.</em> Bu kadında diken namına en küçük bir şey yoktu. Yumuşak, lekeli eliyle Sansa’nın bileğini çekerek, “Beni öp çocuğum,” dedi. “Benimle ve aptal tavuk sürümle birlikte yemek yemen büyük incelik.”</p>

    <p>Sansa itaatkâr bir tavırla yaşlı kadının yanağını öptü. “Beni davet etmeniz büyük incelikti leydim.”</p>

    <p>“Yakından olmasa da büyükbabanı tanırdım, Lord Rickard’ı.”</p>

    <p>“Ben doğmadan önce ölmüş.”</p>

    <p>“Bunun farkındayım çocuğum. Tully büyükbaban Lord Hoster’ın da ölmek üzere olduğu söyleniyor, sana da söylemişlerdir şüphesiz? Yaşlı bir adam ama benim kadar değil. Sonunda hepimiz için gece çöküyor, bazılarımız için daha erken. Sen bunu pek çok insandan iyi bilirsin zavallı çocuğum. Sen de kederlerden payına düşeni aldın, biliyorum. Kayıpların için çok üzgünüz.”</p>

    <p>Sansa, Margaery’ye baktı. “Lord Renly’nin ölümünü duyduğumda çok üzülmüştüm Majesteleri. Yiğit bir adamdı.”</p>

    <p>“Çok naziksin,” diye karşılık verdi Margaery.</p>

    <p>Leydi Olenna homurdandı. “Yiğit, evet. Ve cazibeli ve çok temiz. Giyinmeyi, gülümsemeyi, banyo yapmayı biliyordu ve her nasılsa bu özelliklerin onu kral yapabileceği fikrine kapılmıştı. Baratheonlar’ın her daim tuhaf fikirleri olmuştur şüphesiz. Bence damarlarındaki Targaryen kanı yüzünden.” Havayı kokladı. “Zamanında beni bir Targaryen’la evlendirmek istemişlerdi ama ben buna engel oldum.”</p>

    <p>“Renly cesur ve nazikti büyükanne,” dedi Margaery. “Babam da onu severdi, Loras da öyle.”</p>

    <p>“Loras çok genç,” dedi Leydi Olenna kuru bir sesle. “Ve elindeki sopayla adamları atlarından düşürmekte çok başarılı. Ama bu onu akıllı biri yapmaz. Babana gelince, kocaman bir tahta kaşığa sahip köylü bir kadın olarak doğsaydım, babanın o şişko kafasına vura vura içine biraz hissiselim sokabilirdim.”</p>

    <p><em>“Anne,”</em> dedi Leydi Alerie kaşlarını çatarak.</p>

    <p>“Sessiz ol Alerie, benimle konuşurken o tonu kullanma ve bana anne deme. Seni doğurmuş olsaydım mutlaka hatırlardım. Ben sadece senin kocanın suçlusuyum, Yüksek Bahçe’nin sersem lordunun.”</p>

    <p>“Büyükanne,” dedi Margaery, “sözlerine dikkat et, yoksa Sansa bizim hakkımızda ne düşünür?”</p>

    <p>“Başımızda birazcık akıl olduğunu düşünebilir. En azından birimizin başında.” Yaşlı kadın tekrar Sansa’ya döndü. “Bu hainlik, onları uyardım. Robert’ın iki oğlu var ve Renly’nin de bir ağabeyi. Renly şu çirkin demir koltuk üzerinde nasıl hak iddia edebilir? Cık-cık, dedi oğlum, tatlı torununun kraliçe olmasını istemez misin anne? Siz Starklar bir zamanlar kraldınız, Arrynler ve Lannisterlar da öyle, hatta anne tarafından Baratheonlar bile, ama Tyrelller, Ejderha Aegon gelip de gerçek Menzil Kralı’nı Ateş Tarlası’nda kızartana kadar kâhyadan başka bir şey değildiler. Doğruyu söylemek gerekirse, bizim Yüksek Bahçe üstündeki iddiamız bile biraz şaibeli, şu berbat Florentler bununla ilgili mızırdanıp durur. ‘Ne önemi var?’ diyebilirsin, benim oğlum gibi sersemler dışında kimse için bir önemi yok elbette. Torununu bir gün Demir Taht’ta otururken görebileceği fikri, oğlum Mace’i şey gibi şişiriyor... adı neydi onun? Margaery, sen akıllısın, iyi bir kız ol ve yarı deli yaşlı büyükannene, Yaz Adaları’nda yaşayan ve dürtüldüğü zaman kendi cüssesinin on katı kadar şişen tuhaf balığın adını söyle.”</p>

    <p>“Onlara şişen balık diyorlar büyükanne.”</p>

    <p>“Tabii ki öyle diyorlar. Yaz Adalıların hiç hayal gücü yok. Doğruyu söylemek gerekirse, oğlum arma olarak şişen balığı almalı. Balığın başına bir taç takabilir, tıpkı Baratheonlar’ın geyiklerine taktığı gibi, belki de onu bu mutlu eder. Bana sorarsanız, onun aptallığından hepimiz uzak durmalıydık ama inek bir kere sağıldıktan sonra sütü tekrar memesinden içeri sokmanın bir yolu yok. Lord Şişen Balık o tacı Renly’nin kafasına taktığında hepimiz dizlerimize kadar pisliğe battık, işte şimdi buradayız, başladığımız işi bitirmek için. Buna sen ne diyeceksin Sansa?”</p>

    <p>Sansa’nın ağzı açılıp kapandı. Kendini şişen balık gibi hissediyordu. “Tyrelller’in soyu Garth Yeşilel’e kadar uzanır,” dedi, o kadar kısa zaman içinde bulabildiği en iyi cevap buydu.</p>

    <p>Diken Kraliçesi güldü. “Florentler, Rowanlar, Oakheartlar ve güneydeki soylu ailelerin yarısından çoğu gibi. Rivayete göre Garth, tohumlarını bereketli topraklara saçmayı severdi. Ellerinin yeşil olmasına şaşmamak gerekir.”</p>

    <p><em>“Sansa,”</em> diyerek araya girdi Leydi Alerie, “çok acıkmış olmalısın. Birlikte bir parça yaban domuzu ve biraz limonlu kek yiyelim mı?”</p>

    <p>“Limonlu keki çok severim,” diye itiraf etti Sansa.</p>

    <p>“Bize de öyle söylenmişti,” dedi susturulmaya hiç niyeti olmayan Leydi Olenna. “Varys denen yaratık bu bilgi için müteşekkir olmamız gerektiğini düşünüyor gibiydi. Doğruyu söylemek gerekirse, bir hadımın ne işe yaradığını asla anlayamadım. İşe yarar parçaları kesilmiş erkekler gibi görünüyorlar bana. Alerie, yemeği getirmelerini söyleyecek misin yoksa açlıktan ölmemi mi bekliyorsun? Buraya, yanıma otur Sansa, şu gördüklerinden çok daha az sıkıcıyım ben. Umarım soytarılardan hoşlanıyorsundur.”</p>

    <p>Sansa eteklerini düzeltip oturdu. “Bence... soytarılar, leydim? Siz... renkli kıyafetler giyen soytarılardan mı bahsediyorsunuz?”</p>

    <p>“Bu durumda tüyler takanlardan. Kimden bahsettiğimi düşünmüştün Sansa? Oğlumdan mı? Yoksa bu latif leydilerden mi? Hayır, yüzün kızarmasın, şu saçlarınla birlikte nar gibi görünmene sebep oluyor. Doğruyu söylemek gerekirse bütün erkekler soytarıdır ama renkli kıyafetler giyenler taç takanlardan daha komik görünür. Margaery, çocuğum, Yağtoparı’nı çağır, bakalım Leydi Sansa’yı gülümsetebilecek miyiz? Diğerleriniz, oturun, size her şeyi ben söylemek zorunda mıyım? Sansa, torunuma bir koyun sürüsünün hizmet ettiğini düşünüyor olmalı.”</p>

    <p>Yağtoparı yemeklerden önce geldi, sarı yeşil tüylü bir soytarı kıyafeti giymiş, başına horoz ibiği takmıştı. Olağanüstü şişmandı, üç Ay Oğlan kadar büyüktü. Salona parende atarak girdi, masanın üstüne zıpladı ve Sansa’nın önüne devasa bir yumurta koydu. “Kırın leydim,” dedi. Sansa yumurtayı kırdığında içinden onlarca sarı civciv çıktı ve dört bir yana koşuşmaya başladılar. “Yakalayın!” diye bağırdı Yağtoparı. Küçük Leydi Bulwer civcilerden birini yakaladı ve soytarıya verdi; soytarı kafasını geriye attı, civcivi kocaman ağzına tıkıştırdı ve bütün halinde yutmuş gibi göründü. Geğirdiğinde burnundan sarı tüyler çıktı. Leydi Bulwer üzüntüyle ağlamaya başladı ama civciv elbisesinin yeninden sürünerek çıkıp kolunda yürümeye başladığında kızın hıçkırışları bir mutluluk çığlığına dönüştü.</p>

    <p>Hizmetçiler pırasa ve mantar çorbasını getirirken Yağtoparı portakallarla hokkabazlık yapmaya başladı, Leydi Olenna öne eğilip dirseklerini masaya koydu. “Oğlumu tanıyor musun Sansa? Yüksek Bahçe’den Lord Şişen Balık?”</p>

    <p>“Büyük bir lord,” diye cevapladı Sansa nezaketle.</p>

    <p>“Büyük bir sersem,” dedi Diken Kraliçesi. “Babası da sersemdi. Kocam, merhum Lord Luthor. Ah, onu sevdim, sakın yanlış anlama. Müşfik bir adamdı ve yatak odasında beceriksiz değildi ama bunlara rağmen çok sersemdi. Kuş avı sırasında bir uçurumdan aşağı düşmeyi başardı. O sırada gökyüzüne baktığını ve atının onu nereye götürdüğüne dikkat etmediğini söylüyorlar.”</p>

    <p>“Şimdi benim sersem oğlum da aynı şeyi yapıyor, ama o bir at yerine bir aslan sürüyor. Bir aslanın sırtına binmek kolaydır ama inmesi zordur, onu uyardım ama o sadece kıkırdadı. Eğer bir oğlun olursa Sansa, onu sık sık döv ki seni dinlemeyi öğrensin. Benim yalnızca bir oğlum oldu ve onu neredeyse hiç dövmedim; Yağtoparı’nı beni dinlediğinden fazla dinliyor şimdi. Bir aslan, evcil bir kedi değildir dedim ona ve o bana ‘cık-cık’ yaptı. Bana sorarsan bu diyarda çok fazla cık-cık yapılıyor. Bütün bu krallar kılıçlarını bir kenara bırakıp annelerini dinleseler çok daha iyi işler yaparlar.”</p>

    <p>Sansa ağzının yine açık olduğunu fark etti. Leydi Alerie ve diğer kadınlar Yağtoparı’nın portakallarla yaptığı gösteriye gülerken Sansa ağzını bir kaşık çorbayla doldurdu.</p>

    <p>“Bana şu kral çocuğuyla ilgili gerçekleri söylemeni istiyorum,” dedi Leydi Olenna aniden. “Joffrey denen çocuk.”</p>

    <p>Sansa’nın parmakları kaşığın sapında kıvrıldı. <em>Gerçek? Söyleyemem. Lütfen sormayın. Söyleyemem.</em> “Ben... Ben... Ben...”</p>

    <p>“Evet, sen. Senden daha iyi kim bilebilir? Hakkını teslim edeyim, delikanlı bir kral gibi görünüyor. Biraz kibirli gibi ama bu Lannister kanından geliyor olmalı. Bununla birlikte, bazı rahatsız edici hikâyeler duyduk. Doğrulukları var mı? Bu delikanlı sana kötü mü davrandı?”</p>

    <p>Sansa gergin bir şekilde etrafa bakındı. Yağtoparı bütün bir portakalı ağzına soktu, çiğneyip yuttu, yanaklarına vurdu ve portakalın çekirdeklerini burnundan çıkardı. Kadınlar kıkırdayıp güldüler. Hizmetçiler gelip gidiyordu, Bakire Zindanı’nda çatal kaşık sesleri yankılanıyordu. Civcivlerden biri tekrar masaya çıktı ve Leydi Graceford’un çorbasına girdi. Sansa ve Leydi Olenna’yla kimse ilgilenmiyordu ama Sansa yine de korkuyordu. Leydi Olenna’nın sabrı tükenmek üzereydi. “Neden gözlerini açmış Yağtoparı’na bakıyorsun? Bir soru sordum, bir cevap bekliyorum. Dilini Lannisterlar mı çaldı çocuk?”</p>

    <p>Sör Dontos, sadece tanrı korusunda özgürce konuşması için uyarmıştı Sansa’yı. “Joff... Kral Joffrey, o... Majesteleri çok nazik ve yakışıklıdır... ve bir aslan kadar cesurdur.”</p>

    <p>“Evet, bütün Lannisterlar aslandır ve Tyreller’in osuruğu gül kokar,” dedi yaşlı kadın. “Ama ne kadar <em>nazik?</em> Ne kadar zeki? İyi bir kalbi ve halim bir eli var mı? Bir kral olabilecek kadar mert mi? Margaery’yi el üstünde tutacak ve ona şefkatli davranacak mı? Onun onurunu kendi onuru gibi koruyacak mı?”</p>

    <p>“Evet,” diye yalan söyledi Sansa. “Joffrey çok... çok yakışıklıdır.”</p>

    <p>“Bunu söylemiştin. Bazıları, senin Yağtoparı kadar büyük bir aptal olduğunu söylüyor ve ben onlara inanmaya başlıyorum. <em>Yakışıklı?</em> Margaery’ye güzelliğin ne değeri olduğunu öğretmiş olmayı umuyorum. Bir soytarının osuruğundan değersizdir. Parlakalev Aerion da yakışıklıydı ama buna rağmen bir canavardı. Soru şu: Joffrey ne?” Kadın, masanın yanında geçen bir hizmetçiyi yakalamak için uzandı. “Pırasadan hoşlandığım söylenemez. Bu çorbayı götür ve bana peynir getir.”</p>

    <p>“Peynir, limonlu kekten sonra servis edilecek leydim.”</p>

    <p>“Peynir ben ne zaman istersem o zaman servis edilecek ve ben şimdi servis edilmesini istiyorum.” Yaşlı kadın tekrar Sansa’ya döndü. “Korkuyor musun çocuğum? Korkmana gerek yok, burada kadın kadınayız. Bana gerçekleri söyle, sana hiç zarar gelmeyecek.”</p>

    <p>“Babam her zaman gerçekleri söylerdi.” Sansa fısıltıyla konuşuyordu, buna rağmen kelimeleri ağzından çıkarmak zordu.</p>

    <p>“Lord Eddard, evet, böyle bir şöhreti vardı ama buna rağmen onu hain ilan edip kafasını aldılar.” Yaşlı kadının gözleri Sansa’ya saplandı, bakışları kılıç ucu kadar parlak ve keskindi.</p>

    <p>“Joffrey,” dedi Sansa. “Bunu Joffrey yaptı. Merhametli olacağına dair söz vermişti bana ama babamın kafasını kesti. Bunun merhamet olduğunu söyledi. Beni siperlere çıkarıp ona bakmaya zorladı. Kafaya. Ağlamamı istiyordu ama...” Sansa birdenbire durdu ve eliyle ağzını kapadı. <em>Çok fazla konuştum, tanrılar yardım edin, duyacaklar, biri onlara söyleyecek.</em></p>

    <p>“Devam et.” Israr eden Margaery’ydi. Joffrey’nin müstakbel kraliçesi. Kızın ne kadar duyduğunu bilmiyordu Sansa.</p>

    <p>“Yapamam.” <em>Ya Joffrey’ye söylerse? Beni mutlaka öldürür ya da beni Sör Ilyn’e verir.</em> “Ben öyle demek istemedim... benim babam bir vatan hainiydi, ağabeyim de hain, ben hain kanı taşıyorum, lütfen başka bir şey söyletmeyin bana.”</p>

    <p>“Sakinleş çocuk,” diye emretti Diken Kraliçesi.</p>

    <p>“Çok korkuyor büyükanne, baksana.”</p>

    <p>Yaşlı kadın Yağtoparı’na seslendi. “Soytarı! Bize bir şarkı söyle. Uzun bir şarkı bulmalıyım. ‘Ayı ve Güzel Bakire’ iyi olur.”</p>

    <p>“Olur!” dedi kocaman soytarı. “Gerçekten iyi olur. Amuda kalkıp mı söyleyeyim leydim?”</p>

    <p>“Amuda kalkarsan daha iyi mi söyleyeceksin?”</p>

    <p>“Hayır.”</p>

    <p>“O halde ayaklarının üstünde dur. Şapkanın düşmesini istemeyiz. Hatırladığım kadarıyla saçlarını hiç yıkamıyorsun.”</p>

    <p>“Leydim nasıl emrederse.” Yağtoparı tumturaklı bir reverans yaptı, gürültülü şekilde geğirdi, doğruldu, göbeğini saldı ve kükredi. <em>“Bir ayı vardı, bir ayı, bir AYI! Baştan ayağa karaydı ve kıllarla kaplıydı...”</em></p>

    <p>Leydi Olenna öne eğildi. “Ben henüz senden bile küçük bir kızken Kızıl Kale’nin duvarlarının kulakları olduğu iyi bilinirdi. Pekâlâ, biz kızlar rahatça konuşurken o kulaklar şarkı dinleyecek.”</p>

    <p>“Ama,” dedi Sansa, “Varys... o <em>duyar,</em> o her zaman...”</p>

    <p><em>“Daha yüksek sesle!”</em> diye bağırdı Diken Kraliçesi, Yağtoparı’na. “Bu yaşlı kulakların nerdeyse sağır olduğunu biliyorsun. Bana fısıldıyor musun seni şişko soytarı? Sana fısıldaman için altın vermiyorum. <em>Şarkı söyle!</em>”</p>

    <p><em>“...AYI!”</em> diye gürledi Yağtoparı, güçlü ve pes sesi kirişlerde yankılandı. <em>“AH, GEL, DEDİLER, SEN DE FESTİVALE GEL. FESTİVAL Mİ? DEDİ AYI, AMA BEN BİR AYIYIM, BAŞTAN AYAĞA KARAYIM VE TÜYLERLE KAPLIYIM!”</em></p>

    <p>Buruşuk, yaşlı leydi gülümsedi. “Yüksek Bahçe’de, çiçeklerin arasında gezinen örümceklerimiz var. Kendi işlerine baktıkları sürece küçük ağlarını örmelerine müsaade ediyoruz ama ayak altında dolaşırlarsa onları eziyoruz.” Elinin tersiyle Sansa’nın sırtına hafifçe vurdu. “Çocuğum, şimdi gerçekler. Kendine Baratheon diyen ama daha çok bir Lannister gibi görünen bu Joffrey ne çeşit bir adamdır?”</p>

    <p><em>“VE BURADAN ORAYA GİDEN YOLDA. BURADAN! ORAYA! BİR KEÇİ, ÜÇ DELİKANLI VE DANS EDEN BİR AYI!”</em></p>

    <p>Sansa, kalbinin sıkıştığını hissetti. Diken Kraliçesi o kadar yakınındaydı ki kadının ekşi nefesinin kokusunu alabiliyordu. Kadının zayıf parmakları Sansa’nın bileğini deliyordu. Diğer yanda Margaery de dinliyordu. Sansa’nın içinden bir ürperti geçti. “Bir canavar,” diye fısıldadı, öyle ürkekti ki kendi sesini zor duyuyordu. “Joffrey bir canavar. Kasabın oğlu hakkında yalan söyledi ve babamı kurdumu öldürmeye zorladı. Onu sinirlendirdiğimde beni Kral Muhafızları’na dövdürdü. O bir şeytan ve bir canavar leydim. Bu gerçek. Kraliçe de öyle.”</p>

    <p>Leydi Olenna ve torunu bakıştılar. “Ah,” dedi yaşlı kadın, “çok yazık.”</p>

    <p><em>Tanrılar,</em> diye düşündü Sansa dehşetle. <em>Eğer Margaery onunla evlenmezse Joffrey bu işin suçlusunun ben olduğumu anlar.</em> “Lütfen,” dedi, “lütfen düğünü iptal etmeyin...”</p>

    <p>“Korkma çocuğum. Lord Şişen Balık, Margaery’yi kraliçe yapmakta kararlı. Ve bir Tyrell’in verdiği söz Casterly Kayası’ndaki bütün altından daha değerlidir. En azından benim zamanımda öyleydi. Yine de, sana gerçekler için teşekkür ederiz çocuğum.”</p>

    <p><em>“...FESTİVALE DANS EDİP DURDULAR, FESTİVALE KADAR! FESTİVALE KADAR!”</em> Yağtoparı zıplayıp kükrüyor, ayağını yere vuruyordu.</p>

    <p>“Sansa, Yüksek Bahçe’yi ziyaret etmek ister misin?” Margaery Tyrell gülümsediğinde ağabeyi Loras’a çok benziyordu. “Bütün sonbahar çiçekleri açtı artık, korular ve çeşmeler var, gölgeli avlular ve mermer sütunlar. Lord babamın sarayında her daim şarkıcılar olur, yanımızdaki Topar’dan daha tatlı şarkıcılar, flütçüler, kemancılar, arpçılar. En iyi atlar Yüksek Bahçe’dedir, Mander boyunca yelken açmak için zevk teknelerimiz de var. Kuş avlamayı bilir misin Sansa?”</p>

    <p>“Biraz,” dedi Sansa.</p>

    <p><em>“AH NE TATLI KIZDI, SAF VE GÜZELCE! SAÇLARINDA BAL OLAN BAKİRE!”</em></p>

    <p>“Yüksek Bahçe’yi en az benim kadar seveceksin. Bunu biliyorum.” Margaery, Sansa’nın alnına düşen bir bukle saçı eliyle geri taradı. “Bir kez gördüğünde oradan ayrılmak istemeyeceksin. Ve belki ayrılmak zorunda da kalmazsın.”</p>

    <p><em>“SAÇLARI! SAÇLARI! SAÇLARINDA BAL OLAN BAKİRE!”</em></p>

    <p>“Sus çocuk,” dedi Diken Kraliçesi sertçe. “Sansa, Yüksek Bahçe’yi ziyaret etmek istediğini söylemedi henüz.”</p>

    <p>“Ah, ama isterim,” dedi Sansa. Yüksek Bahçe her zaman hayalini kurduğu yere benziyordu; bir zamanlar Kral Toprakları’nda bulacağına inandığı o büyülü saraya.</p>

    <p><em>“...YAZ RÜZGÂRINDA KOKUYU ALDI. AYI! AYI! BAŞTAN AŞAĞI KARAYDI VE KILLARLA KAPILIYDI!”</em></p>

    <p>“Ama kraliçe,” diye devam etti Sansa, “gitmeme izin vermez...</p>

    <p>“Verecek. Yüksek Bahçe olmazsa Lannisterlar’ın Joffrey’yi tahtta tutma umudu da olmaz. Eğer oğlum sersem lord isterse, kraliçenin bu arzuyu yerine getirmekten başka seçeneği kalmaz.”</p>

    <p>“Yapar mı?” diye sordu Sansa, “ister mi?”</p>

    <p>Leydi Olenna kaşlarını çattı. “Ona bir seçenek vermeye gerek görmüyorum. Gerçek niyetimizle ilgili bir fikri olmayacak elbette.”</p>

    <p><em>“YAZ RÜZGÂRINDA KOKUYU ALDI!”</em></p>

    <p>Sansa alnını buruşturdu. “Gerçek niyetimiz nedir leydim?”</p>

    <p><em>“KOKLADI, KÜKREDİ VE KOKUYU ALDI! YAZ RÜZGÂRINDA BAL VARDI!”</em></p>

    <p>“Seni kazasız belasız evlendirmek çocuğum,” dedi yaşlı kadın, Yağtoparı eski şarkıyı söylerken. “Torunumla.”</p>

    <p><em>Sör Loras’la evlenmek...</em> Sansa’nın nefesi kesilmişti. Pırıl pırıl safir zırhının içinde ona bir gül uzatan Sör Loras’ı hatırladı. Beyaz ipekler içinde saf, masum ve güzel görünen Sör Loras’ı. Gülümsediği zaman ağzının kenarında beliren gamzeyi. Gülüşündeki tatlılığı, dokunuşundaki sıcaklığı. Loras’ın gömleğini çıkarıp altındaki pürüzsüz teni okşamanın, ayak parmaklarının ucunda yükselip onu öpmenin, parmaklarını kahverengi gür saçlarının içinden geçirmenin ve onun koyu kahverengi gözlerinde kaybolmanın nasıl olacağını sadece hayal edebilirdi Sansa. Boğazına kadar kızardı.</p>

    <p><em>“AH, BİR BEN, SAF VE GÜZELİM BEN! KILLI BİR AYIYLA ASLA DANS ETMEM. BİR AYI! BİR AYI! KILLI BİR AYIYLA ASLA DANS ETMEM!”</em></p>

    <p>“Bunu ister misin Sansa?” diye sordu Margaery. “Benim hiç kız kardeşim olmadı, sadece ağabeylerim var. Ah, lütfen evet de, lütfen ağabeyimle evlenmeye rızan olduğunu söyle.”</p>

    <p>Kelimeler Sansa’nın ağzından yuvarlanarak çıktı. “Evet, rızam var. Bunu her şeyden çok isterim. Sör Loras’la evlenmek, onu sevmek...”</p>

    <p><em>“Loras?”</em> Leydi Olenna sinirlenmiş gibiydi. “Aptal olma çocuk. Bir Kral Muhafızı asla evlenmez. Kışyarı’nda hiçbir şey öğretmediler mi sana? Torunum Willas’tan bahsediyorduk. Senin için biraz yaşlı olabilir ama çok tatlı bir delikanlıdır. Benim sersem oğluma hiç benzemez ve bunun yanı sıra Yüksek Bahçe vârisidir.”</p>

    <p>Sansa’nın başının döndüğünü hissetti; kafası bir an için Loras’ın hayalleriyle doluydu ve bir sonraki an bütün hayalleri paramparça olmuştu. <em>Willas? Willas?</em> “Ben,” dedi aptal gibi. <em>Nezaket bir leydinin kalkanıdır. Onları gücendirmemelisin, ağzından çıkanlara dikkat et.</em> “Ben Sör Willas’ı tanımıyorum. Bu zevke nail olamadım leydim. O da... o da kardeşleri gibi büyük bir şövalye mi?”</p>

    <p><em>“...KIZI HAVAYA KALDIRDI! AYI! AYI!”</em></p>

    <p>“Hayır,” dedi Margaery. “O yemin etmedi.”</p>

    <p>Leydi Olenna kaşlarını çattı. “Kıza gerçeği söyle. Zavallı delikanlı sakat, gerçek bu.”</p>

    <p>“Yaverken yaralandı, ilk turnuvasında,” diye açıkladı Margaery. “Atı devrildi ve bacağını ezdi.”</p>

    <p>“Şu yılan Dornelunun suçu, Oberyn Martell’in. Adamın üstadı da suçlu.”</p>

    <p><em>“BEN BİR ŞÖVALYE İSTEDİM SEN BİR AYISIN! BİR AYI! BİR AYI! BAŞTAN AŞAĞI VE KILLA KAPLI!”</em></p>

    <p>“Willas’ın ayağı sakattır ama sağlam bir kalbi vardır,” dedi Margaery. “Ben küçük bir kızken bana kitaplar okurdu ve benim için yıldızların resmini çizerdi. Onu sen de bizim kadar seveceksin Sansa.”</p>

    <p><em>“GÜZEL KIZ AĞLADI, TEKME ATTI AMA SAÇLARINDAKİ BALI YALADI! SAÇLARI! SAÇLARI! SAÇLARINDAKİ BALI YALADI!”</em></p>

    <p>“Onunla ne zaman tanışabilirim?” diye sordu Sansa tereddütle.</p>

    <p>“Yakında,” diye söz verdi Margaery. “Joffrey ve ben evlendikten sonra, Yüksek Bahçe’ye gittiğinde. Büyükannem seni götürecek.”</p>

    <p>“Götüreceğim,” dedi Yaşlı kadın hafifçe gülümseyip Sansa’nın elini tutarak. “Götüreceğim gerçekten.”</p>

    <p><em>“SONRA KIZ İÇİNİ ÇEKTİ, İNLEDİ, HAVAYI TEKMELEDİ! BENİM AYIM DİYE ŞARKI SÖYLEDİ! BENİM AYIM ÇOK GÜZEL. SONRA BURADAN ORAYA GİTTİLER BİRLİKTE. AYI, AYI VE GÜZEL BAKİRE.”</em> Yağtoparı şarkının son satırında kükredi, havaya zıpladı ve masadaki kadehleri titreten bir darbeyle iki ayağının üstüne indi. Kadınlar alkışlayıp güldüler.</p>

    <p>“Bu korkunç şarkının asla bitmeyeceğini düşünmüştüm,” dedi Diken Kraliçesi. “Ama bakın, peynirim de geldi.”</p>
  </div>
</body>
</html>
