<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Sansa</h1>

    <p>Üst güverteye çıkan merdiven dar ve kaygandı; Sansa, Lothor Brune’un uzattığı eli kabul etti. <em>Sör Lothor,</em> diye hatırlatmak zorunda kaldı kendine; adam, Karasu’da gösterdiği cesaretten ötürü şövalye ilan edilmişti. Gerçi hiçbir münasip şövalye şu yamalı kahverengi pantolonu, eski püskü çizmeleri ya da su lekeleriyle kaplı deri ceketi giymezdi. Kare suratlı, basık burunlu, tüy gibi gri saçlara sahip, tıknaz bir adam olan Brune çok ender konuşuyordu. <em>Ama göründüğünden daha güçlü.</em> Sansa, adamın onu hiç ağırlığı yokmuş gibi kolayca kaldırmasından anlamıştı bunu.</p>

    <p>Merling Kralı’nın pruvasının önünde taşlı, rüzgârlı, ağaçsız ve cazibesiz bir sahil uzanıyordu. Buna rağmen memnuniyet verici bir manzaraydı. Gemi uzun zamandır kendi rotasına dönmeye çalışıyordu. Son fırtına, gemiyi kara görüntüsünün dışına sürüklemiş ve bordaları aşıp güverteye çarpan dalgalar yaratmıştı. Dalgalar öyle şiddetliydi ki Sansa gemideki herkesin boğulacağından emin olmuştu. Yaşlı Oswell iki adamın denize sürüklendiğini, bir diğerinin de direkten düşerek boynunu kırdığını söylemişti.</p>

    <p>Sansa çok ender olarak tek başına güverteye çıkmaya cesaret ediyordu. Küçük kamarası nemli ve soğuktu ama Sansa yolculuğun büyük bölümünde hastaydı... korkudan hastaydı, ateşten hastaydı ya da deniz tutması yüzünden hastaydı... Midesinde hiçbir şey kalmıyordu. Uyumak bile zor geliyordu. Sansa ne zaman gözlerini kapasa; kendi kıyafetinin yakasını yırtan, boğazının yumuşak derisini parçalayan, dudaklarında turta kırıntıları ve takımında şarap lekeleriyle ölen Joffrey’yi görüyordu. Geminin halatlarında ağıt yakan rüzgâr, Joffrey’nin nefes almaya çalışırken çıkardığı o ince, korkunç sesi hatırlatıyordu. Sansa rüyasında Tyrion’ı da görüyordu bazen. “O hiçbir şey yapmadı,” demişti bir keresinde Serçeparmak’a, adam onun nasıl olduğuna bakmak için kamaraya geldiğinde.</p>

    <p>“Joffrey’yi öldürmedi, bu doğru. Fakat cücenin elleri o kadar da temiz sayılmaz. Senden önce bir karısı vardı, bunu biliyor muydun?”</p>

    <p>“Bana söylemişti.”</p>

    <p>“Peki ondan sıkıldığında onu babasının muhafızlarına hediye ettiğini de söylemiş miydi? Zaman içinde sana da aynı şeyi yapabilirdi. İblis için hiç gözyaşı dökme leydim.”</p>

    <p>Rüzgâr, tuzlu parmaklarını Sansa’nın saçlarının içinden geçirdi, kız titredi. Karaya bu kadar yakınken bile, geminin sallanışı midesini bulandırıyordu. Banyo yapmaya ve üstünü değiştirmeye gerçekten ihtiyacı vardı. <em>Bir ceset kadar perişan görünüyor ve kusmuk kokuyor olmalıyım.</em></p>

    <p>Lord Petyr her zamanki neşeli haliyle Sansa’nın yanına geldi. “İyi sabahlar. Tuzlu hava insana zindelik veriyor, öyle değil mi? Benim iştahımı açar.” Kolunu şefkatle Sansa’nın omuzlarına doladı. “İyi misin? Çok solgun görünüyorsun.”</p>

    <p>“Sadece midem. Deniz tutması.”</p>

    <p>“Biraz şarap buna iyi gelir. Karaya çıkar çıkmaz sana bir kadeh şarap içireceğiz.” Petyr, ana hatları çıplak ve gri gökyüzüne çizilmiş eski taş kuleyi gösterdi. Dev dalgalar kulenin dibindeki kayaları dövüyordu. “Mutluluk verici, öyle değil mi? Korkarım burada güvenli bir demirleme yeri yok. Karaya bir tekneyle çıkacağız.”</p>

    <p>“Burada?” Sansa burada karaya çıkmak istemiyordu. Parmaklar’ın kasvetli bir yer olduğunu duymuştu, üstelik bu küçük kulenin görüntüsünde meyus ve perişan bir şeyler vardı. “Beyaz Liman’a gitmek için yelken açana kadar gemide kalamaz mıyım?”</p>

    <p>“<em>Kral,</em> Braavos’a gitmek üzere buradan batıya dönecek. Bizsiz.”</p>

    <p>“Ama... lordum, siz dediniz ki... eve gittiğimizi söylediniz.”</p>

    <p>“İşte karşında duruyor, bütün perişanlığıyla. Atalarımdan kalan evim. Bir adı yok korkarım. Büyük bir lordun makamı bir isme sahip olmalı, sence de öyle değil mi? Kışyarı, Kartal Yuvası, Nehirova, bunlar <em>kale.</em> Şimdi Harrenhal Lordu’yum, tatlı bir tınısı var fakat ben daha önce neydim? Koyunboku Lordu ve Kasvetkalesi Beyi. Bu unvanlarda bariz bir eksiklik var.” Adamın gri yeşil gözleri masum bir şekilde Sansa’ya baktı. “Üzgün ve tedirgin görünüyorsun. Kışyarı’na gittiğimizi mi düşünüyordun tatlım? Kışyarı ele geçirildi, yakıldı ve yağmalandı. Tanıdığın ve sevdiğin herkes öldü. Demiradamlara yenilmeyen kuzeyliler ise kendi aralarında savaşıyor. Kışyarı senin çocukluğunun eviydi Sansa ama artık çocuk değilsin. Yetişkin bir kadınsın ve kendi yuvanı kurman gerek.”</p>

    <p>“Ama burada değil,” dedi Sansa kederle. “Çok küçük, kasvetli ve...”</p>

    <p>“...yoksul mu görünüyor? Bunların hepsi ve daha azı. Parmaklar güzel bir yerdir, eğer bir taşsan. Ama korkma, burada on beş günden fazla kalmayacağız. Teyzen bizimle buluşmak için yola çıkmıştır bile. Leydi Lysa ve ben evleniyoruz.”</p>

    <p>“Evlenmek?” Sansa afallamıştı. “Siz ve teyzem?”</p>

    <p>“Harrenhal Lordu ve Kartal Yuvası Leydisi.”</p>

    <p><em>Annemi sevdiğini söylemiştin.</em> Ama Leydi Catelyn ölmüştü, yani Petyr’ı gizlice sevmiş ve ona bekâretini vermiş olsa bile bunların bir önemi yoktu artık.</p>

    <p>“Çok sessizsin leydim?” dedi Petyr. “Bana hayır duası vermek isteyeceğinden emindim oysa. Taşların ve koyun pisliklerinin vârisi olarak doğmuş bir çocuğun, Hoster Tully’nin kızı ve Jon Arryn’in duluyla evlenmesi az rastlanır bir şeydir.”</p>

    <p>“Ben... birlikte uzun yıllar geçirmenizi, pek çok çocuk sahibi olmanızı ve birbirinizi mutlu etmenizi dilerim.” Sansa, annesinin kardeşini en son yıllar önce görmüştü. <em>Annemin hatrına bana iyi davranacak elbette. O benim kendi kanım.</em> Üstelik Arryn Vadisi güzel bir yerdi, bütün şarkılar böyle söylerdi. Bir süre burada kalmak o kadar da kötü bir şey değildi belki de.</p>

    <p>Onları kıyıya götüren teknenin küreklerini Lothor ve Oswell çekti. Sansa, rüzgâra karşı başlığını yüzüne indirerek ve onu neler beklediğini merak ederek pelerininin altında kamburlaşıp teknenin baş tarafında oturdu. Kuleden onları karşılamak üzere hizmetkârlar çıktı; zayıf, yaşlı bir kadın ve tombul, orta yaşlı bir kadın; çok yaşlı, beyaz saçlı iki adam ve gözünde arpacık olan iki ya da üç yaşında bir kız çocuğu. Lord Petyr’ı görüp tanıdıklarında kayaların üstünde diz çöktüler. “Hanem,” dedi Serçeparmak. “Çocuğu tanımıyorum. Kella’nın piçlerinden biri sanırım. Birkaç yıl arayla bir tane doğurur.”</p>

    <p>İki yaşlı adam, Sansa’nın eteklerinin ıslanmaması için uyluklarına kadar suya girdiler ve onu tekneden kıyıya taşıdılar. Oswell, Lothor ve Serçeparmak suyun içinden yürüyerek kıyıya çıktılar. Petyr yaşlı kadını yanağından öptü ve daha genç olan kadına sırıttı. “Bunun babası kim Kella?”</p>

    <p>Şişman kadın güldü. “Kesin olarak söyleyemem lordum. Onlara hayır diyemiyorum.”</p>

    <p>“Bunun için bütün delikanlıların minnettar olduğundan eminim.”</p>

    <p>“Sizi evde görmek güzel lordum,” dedi yaşlı adamlardan biri. En az seksen yaşında görünüyordu ama çivili bir göğüs zırhı giyiyordu ve kalçasında bir uzunkılıç asılıydı. “Ne kadar kalacaksınız?”</p>

    <p>“Mümkün olduğunca kısa Bryen, endişelenme. Kule şu anda yaşanacak halde mi?”</p>

    <p>“Geleceğinizi bilseydik temiz hasırlar sererdik lordum,” dedi yaşlı kadın. “Yanan bir tezek ateşimiz var.”</p>

    <p>“Hiçbir şey yanan tezeğin kokusundan daha iyi <em>ev</em> diyemez.” Petyr, Sansa’ya döndü. “Grisel benim sütannemdi ama şimdi kalemle ilgileniyor. Umfred benim kâhyam. Ve Bryen... buraya son gelişimde seni muhafızların komutanı ilan etmemiş miydim ben?”</p>

    <p>“Ettiniz lordum. Birkaç adam getireceğinizi de söylediniz ama getirmediniz. Bütün nöbetleri ben ve köpekler tutuyoruz.”</p>

    <p>“Ve bu işi çok iyi yapıyorsunuz. Açıkça görüyorum ki kimse kayalarımı ya da koyun pisliklerimi çalmamış.” Petyr, şişman kadını gösterdi. “Kella benim sürülerimle ilgilenir. Şu anda kaç koyunum var Kella?”</p>

    <p>Kadın bir an düşünmek zorunda kaldı. “Yirmi üç lordum. Yirmi dokuzdu ama köpekler birini öldürdü. Biz de bazılarını kestik ve eti tuzladık.”</p>

    <p>“Ah, soğuk ve tuzlu koyun eti. Evde <em>olmalıyım.</em> Kahvaltıda martı yumurtası ve yosun çorbası içtiğimde bundan emin olacağım.”</p>

    <p>“Eğer isterseniz lordum,” dedi yaşlı kadın Grisel.</p>

    <p>Lord Petyr yüzünü buruşturdu. “Gelin, evim hatırladığım kadar kasvetli mi bir bakalım.” Çürük yosunlarla kayganlaşmış kayaların üstüne basarak kıyıdan uzaklaşıp yukarı doğru yürüdüler. Taş kulenin dibinde gezinen bir avuç koyun, ağıl ile saz çatılı ahırın arasında büyüyen ince otları yiyordu. Sansa dikkatli adımlar atmak zorundaydı; her yerde koyun pislikleri vardı.</p>

    <p>Kule, içine girildiğinde daha da küçük görünüyordu. Açık bir taş merdiven, iç duvara tutunarak döne döne mahzenden çatıya kadar çıkıyordu. Her kat tek odaydı. Hizmetkârlar zemin kattaki mutfakta yaşıyordu, burayı benekli bir çomar ve yarım düzine çoban köpeğiyle paylaşıyorlardı. Mutfağın üstünde mütevazı bir salon ve salonun üstünde yatak odası vardı. Hiç pencere yoktu ama dış duvara, merdivenin kıvrımları boyunca belli aralıklarla okçu delikleri gömülmüştü. Şöminenin üzerine kırık bir uzunkılıç ve yıpranmış bir meşe kalkan asılmıştı, kalkanın boyası pul pul dökülmüştü.</p>

    <p>Sansa, kalkanın üstüne boyanmış olan armayı tanımıyordu; açık yeşil zeminde, acımasız gözleri olan gri bir taş kafa. Arya’nın kalkana baktığını gören Petyr, “Büyükbabamın kalkanı,” diye açıkladı. “Kendi babası, Lord Corbray tarafından tutulduktan sonra Vadi’ye gelen Braavoslu bir paralı askermiş, bu sebeple büyükbabam, şövalye ilan edildiğinde Titan’ın başını arma olarak seçmiş.”</p>

    <p>“Acımasız görünüyor,” dedi Sansa.</p>

    <p>“Benim gibi dost canlısı bir adam için çok daha acımasız,” dedi Petyr. “Ben kendi alaykuşumu ziyadesiyle tercih ederim.”</p>

    <p>Oswell, gemideki erzakları karaya çıkarmak için iki kez daha <em>Merling Kralı</em>’na gidip geldi. Yüklerin arasında çok sayıda şarap fıçısı da vardı. Petyr, söz verdiği gibi Sansa’ya bir kadeh şarap doldurdu. “İşte leydim, bunun midene iyi geleceğini umuyorum.”</p>

    <p>Ayağının altında sert bir zemin olması iyi gelmişti halihazırda; Sansa iki eliyle tuttuğu kadehi nezaketle kaldırdı ve bir yudum aldı. Şarap çok kaliteliydi; <em>Arbor mahsulü,</em> diye düşündü Sansa. Meşe ağacı, meyve ve yaz güneşi tadı, güneşte açan çiçekler misali ağzına yayıldı. Sansa şarabı midesinde tutabilmek için dua ediyordu yalnızca. Lord Petyr çok nazik davranıyordu ve Sansa adamın üstüne şarap kusarak her şeyi mahvetmek istemiyordu.</p>

    <p>Petyr, kendi şarap kadehinin üzerinden Sansa’yı inceliyordu, gri yeşil gözlerini dolduran... zevk miydi o? Yoksa başka bir şey mi? Sansa emin değildi. “Grisel,” diye seslendi Petyr yaşlı kadına, “biraz yiyecek getir. Ağır bir şeyler olmasın, leydimin midesi hassas. Meyve olabilir. Oswell, <em>Kral</em>’dan portakal ve nar getirdi.”</p>

    <p>“Tamam lordum.”</p>

    <p>“Sıcak bir banyo da rica edebilir miyim?” diye sordu Sansa.</p>

    <p>“Kella’ya su çektiririm leydim.”</p>

    <p>Sansa bir yudum şarap daha içti ve söyleyecek nazik bir şeyler düşündü ama Lord Petyr onu bu çabadan kurtardı. Grisel ve diğer hizmetkârlar gittiğinde, “Lysa tek başına gelmeyecek,” dedi Petyr. “O buraya varmadan önce senin kim olduğun hususunu netleştirmemiz gerekiyor.”</p>

    <p>“Kim olduğum... anlamadım.”</p>

    <p>“Varys’in her yerde muhbirleri var. Eğer Sansa Stark, Vadi’de görülürse, hadım bir ay dönümü içinde bunu öğrenir ve bu bazı talihsiz... karışıklıklar yaratır. Şu anda bir Stark olmak güvenli değil. Bu yüzden Lysa’nın maiyetine, senin, benim nüfusuma kabul ettiğim kızım olduğunu söyleyeceğiz.”</p>

    <p>“Nüfusunuza kabul ettiğiniz?” Sansa dehşet içindeydi. “Bir piç demek istiyorsunuz.”</p>

    <p>“Pekâlâ, benim meşru kızım olma ihtimalin yok. Hiç evlenmedim ve bu gayet iyi biliniyor. Adın ne olsun?”</p>

    <p>“Ben... ben <em>annemin</em> adıyla anılabilirim.”</p>

    <p>“Catelyn? Fazla bariz... ama benim annemin adı işe yarayabilir. Alayne. Beğendin mi?”</p>

    <p>“Alayne güzel bir isim.” Sansa bu adı hatırlamayı umdu. “Hizmetinizdeki bir şövalyenin meşru kızı olamaz mıyım? Bir mücadelede kahramanca ölmüş ve...”</p>

    <p>“Benim hizmetimde kahraman şövalyeler yok Alayne. Böyle bir hikâye, kargaları kendine çeken bir ceset misali istenmeyen sorular çeker. Aslında bir adama gayrimeşru çocuğuyla ilgili sorular sormak kabalıktır.” Serçeparmak başını yana eğdi. “Pekâlâ, sen kimsin?”</p>

    <p>“Alayne... Taş mı olacak?” Petyr başıyla onayladığında, “Ama annem kim?” diye sordu Sansa.</p>

    <p>“Kella?”</p>

    <p>“Hayır, lütfen,” dedi Sansa dehşetle.</p>

    <p>“Şaka yapıyordum. Annen Braavoslu bir hanımefendiydi, tacir bir prensin kızıydı. Onunla, ben oradaki limanın başındayken Martı Kasabası’nda tanıştık. Annen seni doğururken öldü ve seni İnanç’a emanet etti. Göz gezdirmen için birkaç dini kitap vereceğim. O kitaplardan bir iki alıntı öğren. İstenmeyen soruların cesaretini kırmanın en iyi yolu dindar mırıltılardır. Soran olursa, çiçek açtığında bir rahibe olmak istemediğine karar verdin ve bana mektup yazdın. Senin varlığından ilk o zaman haberim oldu.” Petyr, sakalına dokundu. “Bütün bunları hatırlayabilir misin?”</p>

    <p>“Umarım. Bir oyun oynamak gibi olacak, değil mi?”</p>

    <p>“Oyunları sever misin Alayne?”</p>

    <p>Bu yeni isme alışmak biraz vakit alacaktı. “Oyunlar. Ben... sanırım oyunun ne olduğuna...”</p>

    <p>Başka bir şey söylenmeden, Grisel elinde geniş bir tepsiyle tekrar ortaya çıktı. Getirdiklerini Sansa’yla Serçeparmak’ın arasına koydu. Elmalar, armutlar, narlar, solgun üzümler ve kocaman bir kan portakalı vardı. Yaşlı kadın yuvarlak bir ekmek ve bir çanak yağ da getirmişti. Petyr narı hançeriyle ikiye böldü, yarısını Sansa’ya uzattı. “Yemeye çalışmalısın leydim.”</p>

    <p>“Teşekkür ederim lordum.” Nar taneleriyle uğraşmak pis bir işti; Sansa tepsiden bir armut seçti ve meyveden küçük, nazik bir ısırık aldı. Armut çok olgundu. Meyvenin suyu Sansa’nın çenesinden aşağı aktı.</p>

    <p>Lord Petyr hançerinin ucuyla bir nar tanesi çıkardı. “Babanı çok özlüyor olmalısın, biliyorum. Lord Eddard cesur, dürüst ve sadık bir adamdı... ama umutsuz bir oyuncuydu.” Bıçağın ucundaki taneyi ağzına götürdü. “Kral Toprakları’nda iki çeşit insan vardır. Oyuncular ve piyonlar.”</p>

    <p>“Ve ben bir piyon muydum?” Sansa alacağı cevaptan korkuyordu.</p>

    <p>“Evet ama bunun seni rahatsız etmesine izin verme. Sen hâlâ yarı çocuksun. En başta her adam bir piyondur, her kız da öyle. Oyuncu olduğunu düşünenlerden bazıları bile.” Petyr bir nar tanesi daha yedi. “En başta Cersei. Kurnaz olduğunu sanıyor ama gerçekte son derecede tahmin edilebilir bir kadın. Onun gücü güzelliğine, soyuna ve zenginliğine dayanıyor. Bunlardan sadece ilki gerçekten ona ait ve yakın zamanda onu terk edecek. İşte o vakit Cersei’ye acırım. O güç istiyor ama gücü kazandığında ne yapacağını bilmiyor. Herkes bir şey ister Alayne. Ve bir insanın ne istediğini öğrendiğinde, onun kim olduğunu ve onu nasıl oynatacağını da öğrenirsin.”</p>

    <p>“Joffrey’yi zehirlemesi için Dontos’u oynattığınız gibi mi?” Dontos yapmış <em>olmalıydı,</em> Sansa bu sonuca varmıştı.</p>

    <p>Serçeparmak güldü. “Sör Kırmızı Dontos bacakları olan bir şarap matarasıydı. Böylesine büyük ve habis bir görevde ona asla güvenilemezdi. Ya her şeyi yüzüne gözüne bulaştırır ya da bana ihanet ederdi. Hayır, Dontos’un bütün yaptığı seni kaleden çıkarmaktı... ve gümüş saç filesini taktığından emin olmak.”</p>

    <p><em>Siyah ametistler.</em> “Ama... eğer Dontos değilse kim? Başka... piyonlarınız mı var?”</p>

    <p>“Bütün Kral Toprakları’nı baş aşağı eder ve kalbinin üstüne alaykuşu işlenmiş bir adam bile bulamazsın ama dostlarım olmadığı anlamına gelmez bu.” Petyr basamaklara gitti. “Oswell, buraya gel de Leydi Sansa sana bir baksın.”</p>

    <p>Yaşlı adam bir an sonra sırıtarak ve reverans yaparak ortaya çıktı. Sansa tereddütle adama baktı. “Ne görmem gerekiyor?”</p>

    <p>“Onu tanıyor musun?”</p>

    <p>“Hayır.”</p>

    <p>“Daha dikkatli bak.”</p>

    <p>Sansa, yaşlı adamın rüzgâr yanığı çizgili yüzünü, kancalı burnunu, beyaz saçlarını ve büyük eklemli ellerini inceledi. Adamda tanıdık bir şeyler vardı ama Sansa başını iki yana salladı. “Onu tanımıyorum. Oswell’i o gemiye binmeden önce hiç görmedim, eminim.”</p>

    <p>Oswell, çarpık dişlerle dolu ağzını göstererek sırıttı. “Hayır. Lakin leydim üç oğlumla tanışmış olabilir.”</p>

    <p>Sansa’yı uyandıran ‘üç oğul’ ve o gülümsemeydi. <em>“Karakazan!”</em> Sansa’nın gözleri genişledi. “Sen bir Karakazan’sın!”</p>

    <p>“Evet leydim, memnun olacaksanız.”</p>

    <p>“Memnuniyetten kendini kaybetti.” Lord Petyr bir el hareketiyle adamı gönderdi, Oswell basamaklardan aşağı inerken Petyr narına geri döndü. “Söyle bana Alayne... hangisi daha tehlikelidir, düşmanın tarafından sağa sola savrulan bir hançer mi yoksa hiç tanımadığın biri tarafından sırtına dayanan gizli bir hançer mi?”</p>

    <p>“Gizli hançer.”</p>

    <p>“İşte zeki bir kız.” Petyr gülümsedi, ince dudakları nar taneleri yüzünden parlak kırmızıya boyanmıştı. “Muhafızları İblis tarafından gönderildiğinde, Cersei kendine paralı askerler tutmak için Sör Lancel’ı görevlendirdi. Lancel, Karakazanlar’ı buldu. Bu durum senin lord kocanı ziyadesiyle memnun etti zira Karakazanlar’ı, kendi adamı Bronn üzerinden maaşa bağlamıştı.” Güldü. “Ama Bronn’un kılıç aradığını duyduğumda, Oswell’e, oğullarını Kral Toprakları’na göndermesini söyleyen bendim. Kusursuzca yerleştirilmiş üç gizli hançer Alayne.”</p>

    <p>“Yani zehri Joffrey’nin kadehine koyan kişi Karakazanlar’dan biriydi?” Sansa, Sör Osmund’ın bütün gece boyunca kralın yakınında olduğunu hatırladı.</p>

    <p>“Ben böyle bir şey söyledim mi?” Lord Petyr kan portakalını hançeriyle ikiye kesti ve yarısını Sansa’ya uzattı. “O delikanlılar böyle bir komploya dâhil edilemeyecek kadar hainler... ve Osmund, Kral Muhafızları’na katıldığından beri özellikle güvenilmez biri oldu.” Çenesini yukarı kaldırıp kan portakalını sıktı, böylece meyvenin suyu ağzının içine aktı. “Portakalın suyunu seviyorum ama parmaklarımın yapış yapış olmasından hiç hoşlanmıyorum,” diye şikâyet etti ellerini silerken. “Temiz eller Sansa. Ne yaparsan yap, ellerinin temiz olduğundan emin ol.”</p>

    <p>Sansa kendi portakalının suyunu kaşıkladı. “Fakat Karakazanlar ya da Sör Dontos yapmadıysa... siz şehirde bile değildiniz, Tyrion da olamaz...”</p>

    <p>“Başka tahminin yok mu tatlım?”</p>

    <p>Sansa başını salladı... “Yok...”</p>

    <p>Petyr gülümsedi. “Bahse girerim ki o akşam devam ederken bir noktada, biri sana saç filenin yamulduğunu söyledi ve fileyi senin için düzeltti.”</p>

    <p>Sansa elini ağzına götürdü. “Kastettiğiniz... o beni Yüksek Bahçe’ye götürmek ve torunuyla evlendirmek istedi...”</p>

    <p>“Nazik, dindar, iyi yürekli Willas Tyrell. Kurtulduğun için şükretmelisin. Willas’ın sıkıcılığından ağzın kururdu. Ama hakkını yemeyeyim, yaşlı kadın hiç sıkıcı değil. Korkunç bir cadaloz. Zayıf ve kırılganmış gibi yapıyor ama kesinlikle değil. Margaery için pazarlık etmek üzere Yüksek Bahçe’ye gittiğimde, oğlunun bağırıp çağırmasına izin verdi ama bana Joffrey’nin mizacıyla ilgili maksatlı sorular sordu. Joffrey’yi övüp göklere çıkardım elbette... adamlarım Lord Tyrell’in hizmetkârlarının arasında rahatsız edici hikâyeler yayarken. Oyun böyle başladı işte.</p>

    <p>Sör Loras’ın beyazları giymesi fikrini de ben ortaya attım. Açık açık <em>önermedim</em> tabii, bu çok acemice olurdu. Ama kafilemdeki adamlar, ayaktakımının Sör Preston Greenfield’i nasıl öldürdüğü ve Leydi Lollys’e nasıl tecavüz ettiğiyle ilgili tüyler ürpertici hikâyeler anlattılar ve Lord Tyrell’in şarkıcı ordusunun eline; Lord Redwyne, Ayna Kalkanlı Serwyn ve Ejderha Şövalyesi Prens Aemon hakkında şarkılar söylemeleri için birkaç gümüş sıkıştırdılar. Bir arp, doğru ellerde bir kılıç kadar tehlikeli olabilir.</p>

    <p>Mace Tyrell, Sör Loras’ın Kral Muhafızları’na dahlini evlilik anlaşmasının bir parçası yapmanın kendi fikri olduğuna gerçekten inandı. Kızını, şövalye oğlundan daha iyi kim koruyabilirdi? Üstelik bu sayede, üçüncü bir oğul için araziler ve bir gelin bulmaya çalışmak gibi zor bir işten kurtuldu, bu asla kolay değildir, Sör Loras’ın durumunda iki kat zordur.</p>

    <p>Leydi Olenna, kıymetli torununun Joff tarafından incitilmesine izin vermeye niyetli değildi lakin oğlunun aksine, Sör Loras’ın bütün o çiçeklerin ve güzel kıyafetlerin altında en az Jaime Lannister kadar asabi olduğunu da biliyordu. Joffrey’yi, Margaery’yi ve Loras’ı bir kazana atarsan, bir kral katili yahnisi için gerekli malzemelerin var demektir. Yaşlı kadın başka bir şeyi de iyi anlamıştı; oğlu, Margaery’yi kraliçe yapmaya kararlıydı ve bunun için bir krala ihtiyacı vardı... ama <em>Joffrey</em>’ye ihtiyacı yoktu. Yakında bir düğünümüz daha olacak, bekle ve gör. Margaery, Tommen’la evlenecek. Kraliçe, tacını ve bekâretini koruyacak, aslında her ikisi de özellikle istediği şeyler değil ama ne fark eder? Büyük batı birliği muhafaza edilecek... en azından bir süre için.”</p>

    <p><em>Margaery ve Tommen.</em> Sansa ne diyeceğini bilmiyordu. Margaery’den hoşlanmıştı, onun keskin dilli ufak tefek büyükannesinden de. Özlem dolu bir halde, avluları ve müzisyenleriyle Yüksek Bahçe’yi düşündü, Mander’daki zevk mavnalarını; bu kasvetli sahilden dünyalar kadar farklı. <em>En azından burada güvendeyim. Joffrey öldü, artık bana zarar veremez ve ben şimdi piç bir kızım sadece.</em> Alayne Taş’ın ne bir kocası ne de bir mirası vardı. Üstelik Lysa da yakında burada olacaktı. Kral Toprakları’nın uzun süren kâbusu geride kalmıştı, Sansa’nın evlilik diye yaşadığı o maskaralık da öyle. Burada kendine yeni bir yuva yaratabilirdi, tıpkı Petyr’ın söylediği gibi.</p>

    <p>Lysa gelene kadar sekiz uzun gün geçti. Sekiz günün beşinde yağmur yağdı. Sansa o günler boyunca sıkıntı ve huzursuzlukla ateşin başında, yaşlı köpeğin yanında oturdu. Köpek, Bryen’le birlikte nöbet tutamayacak kadar dişsiz ve hastaydı, genellikle bütün yaptığı uyumaktı ama Sansa onun sırtını okşadığında hayvan mırıldanıp kızın elini yaladı ve bundan sonra sıkı dost oldular. Yağmur dindiğinde Petyr, Sansa’ya arazisini gezdirdi, bu iş yarım günden az vakit aldı. Petyr’ın bir sürü kayası vardı, tıpkı söylediği gibi. Dalgaların bir kaya deliğinden hızla dışarı çıkıp on metre yukarı tırmandığı bir yer vardı. Başka bir yerde, birileri büyük bir kayanın üstüne yeni tanrıların yedi köşeli yıldızını kazımıştı. Petyr’ın söylediğine göre bu yıldız, Vadi’yi İlk İnsanlar’ın elinden almak üzere denizin karşısından gelen Andallar’ın karaya çıktığı yerlerden birini işaretliyordu.</p>

    <p>Denizden uzaktaki iç arazilerde, bir turba bataklığının yanındaki yığın taş evlerde bir düzine aile yaşıyordu. “Bizzat benim halkım,” dedi Petyr, ama sadece en yaşlı adam onu tanıyormuş gibi görünüyordu gerçi. Petyr’ın arazisinde bir keşiş mağarası da vardı ama keşiş yoktu. “Öldü,” dedi Petyr, “çocukken babam beni onu görmeye götürmüştü. Adam kırk yıldır yıkanmamıştı, nasıl koktuğunu tahmin edebilirsin ama kehanet yeteneği vardı güya. Bana dokundu ve büyük bir adam olacağımı söyledi, bu kehaneti için babam ona bir matara şarap verdi.” Küçümser gibi güldü. “Ben aynı şeyi yarım kadeh şarap için söylerdim.”</p>

    <p>Sonunda, gri ve rüzgârlı bir öğlen sonrasında, Bryen arkasında havlayan köpeklerle birlikte koşarak kuleye döndü ve süvarilerin güneybatıdan yaklaştığını söyledi. “Lysa,” dedi Lord Petyr. “Hadi Alayne, gidip onu karşılayalım.”</p>

    <p>Pelerinlerini giydiler ve dışarıda beklediler. Süvariler yirmi kişiden fazla değildi; Kartal Yuvası Leydisi için ziyadesiyle mütevazı bir maiyet. Üç hizmetçi kız ve bir düzine zırhlı şövalye Lysa’yla birlikte at sürüyordu. Lysa, bir rahibin yanı sıra ince bir bıyığı ve uzun sarı lüleleri olan yakışıklı bir şarkıcı da getirmişti.</p>

    <p><em>Bu benim teyzem olabilir mi?</em> Leydi Lysa, Sansa’nın annesinden iki yaş küçüktü ama bu kadın on yaş büyük görünüyordu. Kestane rengi gür bukleler belinden aşağı uzanıyordu ama pahalı kadife elbisenin ve mücevherli yeleğin altındaki beden sarkık ve pörtlekti. Lysa’nın yüzü pembe ve boyalıydı, göğüsleri büyüktü, kolları ve bacakları kalındı. Kadın, Serçeparmak’tan daha uzun ve daha ağırdı, beceriksiz hareketlerle atından aşağı inerken herhangi bir zarafet de göstermedi.</p>

    <p>Petyr, kadının parmaklarını öpmek için diz çöktü. “Kralın küçük konseyi, size kur yapmamı ve sizi kazanmamı emretti leydim. Beni lordunuz ve kocanız olarak alabileceğinizi düşünüyor musunuz?”</p>

    <p>Leydi Lysa dudaklarını büzdü ve yanağına bir öpücük kondurmak için Petyr’ı ayağa kaldırdı. “Ah, ikna edilebilirim belki.” Kıkırdadı. “Kalbimi eritmek için hediyeler getirdin mi?”</p>

    <p>“Kral barışı.”</p>

    <p>“Ah, barışı boş ver, bana başka ne getirdin?”</p>

    <p>“Kızımı.” Serçeparmak bir el hareketiyle Sansa’yı öne çağırdı. “Leydim, size Alayne Taş’ı takdim etmeme izin verin.”</p>

    <p>Lysa Arryn, Sansa’yı görmekten çok memnun olmuş gibi görünmüyordu. Sansa başını eğerek derin bir reverans yaptı. Teyzesinin, “Bir piç?” dediğini duydu. “Petyr, şeytanlık mı yaptın? Bu kızın annesi kimdi?”</p>

    <p>“Annesi öldü. Alayne’i Kartal Yuvası’na götürmeyi umuyordum.”</p>

    <p>“Orada onunla ne yapacağım?”</p>

    <p>“Bir iki fikrim var,” dedi Lord Petyr. “Ama şu anda, benim sizinle ne yapacağımla daha çok ilgileniyorum leydim.”</p>

    <p>Lysa’nın yuvarlak ve pembe suratındaki sertlik eridi, Sansa bir an için Leydi Arryn’in ağlamak üzere olduğunu düşündü. “Tatlı Petyr, seni ne çok özledim bilmiyorsun, bilemezsin. Yohn Royce bir sürü sorun çıkardı, sancaklarımı çağırıp savaşa gitmemi istedi. Diğerleri de başıma üşüştü; Hunter, Corbray ve o <em>dehşet verici</em> Nestor Royce, hepsi benimle evlenmek ve oğlumun vesayetini almak istiyor ama hiçbiri beni gerçekten sevmiyor. Sadece sen Petyr. Çok uzun zaman seni hayal ettim.”</p>

    <p>“Ben de seni leydim.” Petyr, kolunu Lysa’nın beline doladı ve kadını boynundan öptü. “Ne zaman evlenebiliriz?”</p>

    <p>“Şimdi,” dedi Leydi Lysa iç geçirerek. “Kendi rahibimi getirdim, ayrıca bir şarkıcı ve düğün ziyafeti için bal likörü.”</p>

    <p>“Burada?” Bu fikir Petyr’ı memnun etmemişti. “Seninle Kartal Yuvası’nda evlenmeyi tercih ederim, bütün sarayın önünde.”</p>

    <p>“Sarayı boş ver. Çok uzun zamandır bekliyorum, bir dakika daha beklemeye dayanamam.” Lysa, kollarını Petyr’a doladı. “Bu gece yatağını paylaşmak istiyorum tatlım. Bizim için bir çocuk daha yapmak istiyorum, Robert’a bir erkek kardeş ya da küçük ve tatlı bir kız çocuğu.”</p>

    <p>“Ben de bunun hayalini kuruyorum tatlım. Lakin büyük bir umumi düğünün kazandıracağı çok şey var, bütün Vadi’nin katılımıyla...”</p>

    <p>“Hayır.” Lysa ayağını yere vurdu. “Seni şimdi istiyorum, tam olarak bu gece. Ayrıca seni uyarmalıyım, sessizlik ve fısıltıyla geçen bunca yılın ardından, beni sevdiğinde <em>çığlık</em> atmak niyetindeyim. Öyle yüksek çığlık atacağım ki beni Kartal Yuvası’ndan duyacaklar!”</p>

    <p>“Seninle şimdi yatağa girer ve sonra evlenebilirim belki?”</p>

    <p>Leydi Lysa küçük bir kız gibi kıkırdadı. “Ah Petyr Baelish, çok <em>edepsizsin.</em> Hayır, hayır diyorum. Ben Kartal Yuvası Leydisi’yim ve sana benimle tam şu anda evlenmeni emrediyorum!”</p>

    <p>Petyr omuzlarını silkti. “O halde leydim nasıl emrederse. Senin önünde çaresizim, her zaman olduğu gibi.”</p>

    <p>O saat içinde, güneş batıda alçalırken, gökyüzü mavisi bir gölgeliğin altında yeminlerini ettiler. Daha sonra küçük taş kulenin altına ahşap masalar kuruldu; bıldırcın, geyik eti, kızarmış yaban domuzu ve hafif içimli bal likörüyle ziyafet yemeği yediler. Akşam çökerken meşaleler yakıldı. Lysa’nın şarkıcısı “Söylenmemiş Yemin”i, “Aşkımın Mevsimleri”ni ve “Tek Gibi Atan İki Kalp”i söyledi. Pek çok genç şövalye Sansa’yı dansa kaldırdı. Lysa da dans etti, Petyr’ın kollarının arasında dönen kadının etekleri de onunla birlikte döndü. Bal likörü ve evlilik, Leydi Lysa’dan yıllar alıp götürdü. Kocasının elini tuttuğu sürece her şeye güldü ve kocası ne zaman ona baksa Lysa’nın gözleri pırıldadı.</p>

    <p>Yatak zamanı geldiğinde, Lysa’nın şövalyeleri onu müstehcen şakalar eşliğinde soyarak kuleye taşıdı. <em>Tyrion beni bundan kurtarmıştı,</em> diye hatırladı Sansa. Sevdiği bir adam için, hem onun hem de kendisinin sevdiği arkadaşları tarafından soyulmak o kadar da kötü olmazdı. <em>Ama Joffrey tarafından soyulmak...</em> Sansa titredi.</p>

    <p>Lysa’nın yanında getirdiği üç leydi, Lord Petyr’ı soymak ve onu evlilik yatağına götürmek için ısrarla Sansa’nın yardımını istedi. Petyr nezaketle ve edepsiz bir dille teslim oldu. Onlar Petyr’ı kıyafetlerinin içinden çıkarıp kalenin içine soktuğunda; bağcıkları çözülmüş, elbiseleri buruşmuş ve etekleri dağılmış diğer kadınların yüzü kızardı. Serçeparmak, leydi karısının beklediği odaya götürülürken sadece Sansa’ya gülümsedi.</p>

    <p>Leydi Lysa ve Lord Petyr, üçüncü kattaki yatak odasını kendilerine almışlardı ama kule küçüktü... ve Sansa’nın teyzesi, verdiği söze sadık kalarak çığlık attı. Dışarıda yağmur yağmaya başlamıştı, ziyafete katılanlar yatak odasının bir alt katındaki salona girmek zorunda kaldılar ve her kelimeyi duydular. “Petyr,” diye inledi Lysa. “Ah Petyr, Petyr, tatlı <em>Petyr,</em> ah ah ah. Orası Petyr, orası. Sen oraya aitsin.” Leydi Lysa’nın şarkıcısı, “Leydimin Akşam Yemeği”nin müstehcen bir yorumunu söylemeye başladı ama ne adamın ne de arpın sesi Lysa’nın çığlıklarını bastırabildi. “Bana bir bebek ver Petyr,” diye bağırdı Lysa, “bana tatlı bir bebek daha ver. Ah Petyr, kıymetlim, kıymetlim, <em>PEEEETYR!</em>” Kadının son çığlığı öyle şiddetliydi ki köpekler havlamaya başladı ve Lysa’nın leydilerinden ikisi kendilerini kahkaha atmaktan alıkoyamadı.</p>

    <p>Sansa basamaklardan indi ve dışarıya, gece karanlığına çıktı. Ziyafet artıklarının üstüne ince bir yağmur düşüyordu ama hava taze ve temiz kokuyordu. Sansa’nın aklı kendi düğününün hatırasıyla doluydu. <em>Ben karanlıkta Çiçek Şövalyesi’yim,</em> demişti Tyrion. Sana karşı nazik olabilirim. Ama yalnızca başka bir Lannister yalanıydı bu. <em>Köpekler yalanın kokusunu alabilir,</em> demişti Tazı bir keresinde. Adamın sert ve pürüzlü sesini duyabiliyordu Sansa. <em>Etrafına bak, iyice kokla. Buradaki herkes yalancı ve hepsi bu konuda senden daha başarılı.</em> Sandor Clegane’e ne olduğunu merak etti. <em>Joffrey’yi öldürdüklerini biliyor mu? Umurunda olur mu?</em> Tazı, yıllar boyunca prensin yeminli kalkanlığını yapmıştı.</p>

    <p>Sansa uzun zaman dışarıda kaldı. Sonunda, ıslak ve üşümüş bir halde kendi yatağını aradığında, karanlık salonda sadece turba kömürü ateşinin loş pırıltısı kalmıştı. Yukarıdan hiç ses gelmiyordu. Genç şarkıcı bir köşeye oturmuş kendi kendine yavaş bir şarkı çalıyordu. Leydi Lysa’nın hizmetçilerinden biri, Lord Petyr’ın koltuğunda bir şövalyeyle öpüşüyordu, elleri birbirlerinin kıyafetlerinin altında meşguldü. Pek çok adam sarhoş olup sızmıştı, biri tuvalet odasında yüksek sesle kusuyordu. Sansa, Bryen’in yaşlı ve kör köpeğini, merdivenlerin altındaki küçük uyku nişinde buldu ve hayvanın yanına uzandı. Köpek uyanıp Sansa’nın yüzünü yaladı. Hayvanın tüylerini okşayarak, “Seni üzgün, yaşlı tazı,” dedi Sansa.</p>

    <p>“Alayne.” Lysa’nın şarkıcısı Sansa’nın başında dikiliyordu. “Tatlı Alayne. Ben Marillion. Yağmurdan kaçıp içeri girdiğini gördüm. Gece soğuk ve ıslak. Bırak da seni ısıtayım.”</p>

    <p>Yaşlı köpek başını kaldırıp havladı ama şarkıcının attığı tokat yüzünden inleyerek uzaklaştı.</p>

    <p>“Marillion?” dedi Sansa tereddütle. “Beni... düşündüğün için çok naziksin ama lütfen beni affet. Çok yorgunum.”</p>

    <p>“Ve çok güzelsin. Bütün gece kafamda senin için şarkılar yazıp durdum. Gözlerin için bir güfte, dudakların için bir balat, göğüslerin için bir düet. Ama onları söylemeyeceğim. Böyle bir güzelliğe yakışmayacak, yetersiz şarkılardı onlar.” Marillion yatağa oturdu ve elini Sansa’nın bacağına koydu. “Bunun yerine, sana bedenimle şarkı söylememe izin ver.”</p>

    <p>Sansa, adamın nefesinin kokusu aldı. “Sen sarhoşsun.”</p>

    <p>“Ben sarhoş olmam,” dedi şarkıcı, “bal likörü beni neşeli yapar sadece. Yanıyorum.” Elini Sansa’nın kalçasına doğru kaydırdı. “Sen de yanıyorsun.”</p>

    <p>“Beni bırak. Kendinde değilsin.”</p>

    <p>“Merhamet. Saatler boyunca aşk şarkıları söyledim. Kanım kaynıyor. Seninki de kaynıyor biliyorum... piç olarak doğmuş bir fahişeden daha şehvetlisi yoktur. Benim için ıslandın mı?”</p>

    <p><em>“Ben bakireyim,”</em> diye itiraz etti Sansa.</p>

    <p>“Gerçekten? Ah Alayne, Alayne, benim güzel bakirem, bana masumiyetini hediye et. Bunu yaptığın için tanrılara şükredeceksin. Leydi Lysa’dan daha yüksek sesle şarkı söylemeni sağlayacağım.”</p>

    <p>Sansa korkuyla geri çekildi. “Eğer beni bırakmazsan, tey... <em>babam</em> seni asar. Lord Petyr.”</p>

    <p>“Serçeparmak mı?” Şarkıcı güldü. “Leydi Lysa beni çok sever ve ben Lord Robert’ın gözdesiyim. Eğer baban beni gücendirirse onu bir dörtlükle yok ederim.” Elini Sansa’nın göğsüne götürdü. “Hadi şu ıslak kıyafetlerini çıkaralım. Yırtılmalarını istemezsin biliyorum. Hadi tatlı leydim, kalbinin sesini dinle...”</p>

    <p>Sansa, deriye sürtünen çeliğin yumuşak sesini duydu. “Şarkıcı,” dedi pürüzlü bir ses, “tekrar şarkı söylemek istiyorsan git.” Işık loştu ama Sansa bir bıçağın hafif pırıltısını gördü.</p>

    <p>Şarkıcı da görmüştü. “Kendine başka bir fahişe bul...” Bıçak hızla hareket etti ve şarkıcı bağırdı. “Beni <em>kestin!</em>”</p>

    <p>“Gitmezsen daha beterini yaparım.”</p>

    <p>Ve Marillion bir anda yok oldu. Diğer adam kaldı, karanlıkta Sansa’nın tepesinde dikiliyordu. “Lord Petyr seni kollamamı istedi.” Sansa, Lothor Brune’ın sesini tanıdı. <em>Tazı’nın sesi değil, hayır, nasıl olabilirdi ki? Lothor olmak zorunda elbette...</em></p>

    <p>Sansa o gece hemen hemen hiç uyumadı, <em>Merling Kralı</em>’ndayken yaptığı gibi dönüp durdu. Rüyasında can çekişen Joffrey’yi gördü ama kendi boğazını parçalayan Joffrey’nin parmaklarından kan süzülürken, Sansa gördüğü kişinin ağabeyi Robb olduğunu fark etti. Kendi düğün gecesini de gördü, o soyunurken onu gözleriyle yiyen Tyrion’ı. Ama rüyadaki Tyrion hak ettiğinden çok daha uzundu ve yatağa tırmanırken yüzünün sadece bir yarısı yaralıydı. <em>“Senden bir şarkı alacağım,”</em> diye hırladı, Sansa uyandı ve yaşlı köpeği bir kez daha yanında buldu. “Keşke Leydi olsaydın,” dedi.</p>

    <p>Sabah olduğunda, Grisel taze ekmek, yağ, meyve ve kremadan oluşan kahvaltıyı lord ve leydiye götürmek için yatak odasına çıktı. Geri döndüğünde Alayne’in yukarıda beklendiğini söyledi. Sansa hâlâ uyku sersemiydi; <em>Alayne</em> olduğunu hatırlaması birkaç dakikasını aldı.</p>

    <p>Leydi Lysa hâlâ yataktaydı ama Lord Petyr kalkmış ve giyinmişti. Çizmesini giyerken, “Teyzen seninle konuşmak istiyor,” dedi Sansa’ya. “Ona kim olduğunu söyledim.”</p>

    <p><em>Şükürler olsun.</em> “Ben... teşekkür ederim lordum.”</p>

    <p>Petyr çizmesinin diğer tekini giydi. “Evde midemin hazmedebileceğinden fazla kaldım. Bu öğleden sonra Kartal Yuvası’na gitmek üzere yola çıkıyoruz.” Leydi karısını öptü ve kadının dudağında kalan bir parça balı yaladı, sonra merdivenlere yöneldi.</p>

    <p>Teyzesi bir armut yiyip onu incelerken Sansa yatağın ayak ucunda durdu. Leydi Lysa armudun çöpünü kenara bırakırken, “Şimdi görüyorum,” dedi. “Catelyn’e çok benziyorsun.”</p>

    <p>“Çok naziksiniz.”</p>

    <p>“Bir iltifat değildi. Doğruyu söylemek gerekirse Catelyn’e çok fazla benziyorsun. Bir şey yapmak gerek. Seni Kartal Yuvası’na götürmeden önce saçlarını koyulaştırmalıyız sanırım.”</p>

    <p><em>Saçlarımı koyulaştırmak?</em> “Nasıl isterseniz Lysa teyze.”</p>

    <p>“Bana böyle hitap etmemelisin,” dedi Lysa. “Kral Toprakları’na buradaki varlığınla ilgili tek kelime gitmemeli. Oğlumu tehlikeye atmaya niyetim yok.” Bir bal peteğinin kenarını kemirdi. “Vadi’yi savaşın dışında tuttum. Hasadımız bereketli oldu, dağlar bizi koruyor ve Kartal Yuvası zapt edilemez bir kale. Buna rağmen, Lord Tywin’in hiddetini üstümüze çekmek işimize yaramaz.” Peteği kenara bırakıp parmaklarındaki balı yaladı. “Petyr, senin Tyrion Lannister’la evlendiğini söyledi. O habis cüceyle.”</p>

    <p>“Beni zorladılar. Ben asla istemedim.”</p>

    <p>“Ben de istememiştim,” dedi Lysa. “Jon Arryn cüce değildi ama yaşlıydı. Beni şimdi gördüğünde öyle düşünmeyebilirsin ama evlendiğimiz gün anneni utandıracak kadar güzeldim. Lakin Jon’un tek istediği babamın kılıçlarıydı, sevgili oğullarına yardım etmek için. Onunla evlenmeyi reddetmeliydim ama Jon çok yaşlı bir adamdı, ne kadar uzun yaşayabilirdi ki? Dişlerinin yarısı dökülmüştü ve nefesi bozuk peynir gibi kokuyordu. Nefesi kötü kokan bir adama tahammül edemem. Petyr’ın nefesi her zaman ferah... öptüğüm ilk adam Petyr’dı biliyor musun? Babam onun fazla alt tabakadan olduğunu söylemişti ama ben onun yükseleceğini biliyordum. Jon beni memnun etmek için Martı Kasabası’nın gümrüğünü Petyr’a verdi. Petyr limanın gelirini on kat arttırdığında, lord kocam onun ne kadar zeki olduğunu gördü ve ona başka görevlere atadı, hatta onu hazine başı olması için Kral Toprakları’na götürdü. Bu zordu, onu her gün görmek ve başka bir adamla evli olmak. Jon yatak odasındaki <em>görevini</em> yerine getiriyordu ama bana ne zevk verebiliyordu ne de bir çocuk. Onun tohumları zayıf ve yaşlıydı. Robert haricinde bütün bebeklerim öldü; üç kız ve bir erkek. Bütün tatlı bebeklerim öldü ve o yaşlı adam pis kokulu nefesiyle yaşamaya devam etti. Görüyorsun işte, ben de acı çektim.” Leydi Lysa burnunu çekti. “Zavallı annenin öldüğünü biliyorsun değil mi?”</p>

    <p>“Tyrion söyledi,” dedi Sansa. “Freyler’in onu İkizler’de öldürdüğünü söyledi, Robb’la birlikte.”</p>

    <p>Leydi Lysa’nın gözleri birdenbire yaşlarla doldu. “Artık yalnız kadınlarız, sen ve ben. Korkuyor musun çocuğum? Cesur ol. Cat’in kızını asla geri çevirmem. Biz kanla bağlıyız.” Bir el hareketiyle Sansa’yı yanına çağırdı. “Gelip yanağımı öpebilirsin Alayne.”</p>

    <p>Sansa vazifeşinas bir şekilde yaklaştı ve yatağın yanında diz çöktü. Teyzesi tatlı bir kokuyla yıkanmıştı ama bunun altında ekşi süte benzer bir koku vardı. Kadının yanakları boya ve pudra tadındaydı.</p>

    <p>Sansa geri çekilirken teyzesi onu bileğinden yakaladı. “Şimdi bana söyle,” dedi sertçe. “Karnında bir çocuk var mı? Doğru söyle, yalan söylersen anlarım.”</p>

    <p>“Hayır,” dedi soruyla ürken Sansa.</p>

    <p>“Çiçek açmış bir <em>kadınsın,</em> değil mi?”</p>

    <p>“Evet.” Sansa, çiçek açtığı gerçeğini Kartal Yuvası’nda uzun zaman saklayamayacağını biliyordu. “Tyrion... o asla...” Yanaklarının kızardığını hissedebiliyordu. “Ben hâlâ bakireyim.”</p>

    <p>“Cüce iktidarsız mıydı?”</p>

    <p>“Hayır. O sadece... o...” <em>Nazik?</em> Sansa bunu söyleyemezdi, burada değil, Tyrion’dan bu kadar nefret eden Lysa’ya değil. “O... onun fahişeleri vardı leydim. Bana öyle söyledi.”</p>

    <p>“Fahişeler.” Lysa, Sansa’nın bileğini bıraktı. “Elbette fahişeleri vardı. Bir kadın altından başka ne uğruna öyle bir yaratıkla yatar? İblis’i elimdeyken öldürmeliydim ama beni kandırdı. O adam aşağılık hilelerle dolu. Onun paralı askeri benim iyi şövalyem Sör Vardis Egen’i öldürdü. Annen onu buraya getirmemeliydi, bunu söylemiştim. Üstelik Catelyn, amcamızla birlikte kaçtı. Bu hainlikti. Karabalık, Geçit Şövalyesi’ydi, o bizi terk ettiğinden beri dağ kabileleri daha cüretkâr. Ama Petyr her şeye çeki düzen verecek. Onu, Vadi’nin Lord Savunucusu ilan edeceğim.” Lysa ilk kez gülümsedi, neredeyse sıcak bir şekilde. “Bazıları kadar uzun ya da güçlü görünmüyor olabilir ama hepsinden daha kıymetli. Ona güven ve onun söylediği şeyleri yap.”</p>

    <p>“Yapacağım teyze... leydim.”</p>

    <p>Leydi Lysa duyduklarından memnun olmuş gibiydi. “O Joffrey denen çocuğu tanıyordum. Eskiden Robert’ıma zalim isimler takardı ve bir keresinde ona tahta bir kılıçla vurmuştu. Bir erkek, zehrin çok onursuz olduğunu söyleyebilir lakin bir kadının onur anlayışı farklıdır. Anne, bizi çocuklarımızı korumamız için şekillendirdi ve bizim tek onursuzluğumuz bu görevde başarısız olmaktır. Çocuk sahibi olduğunda anlayacaksın.”</p>

    <p>“Çocuk?” dedi Sansa tereddütle.</p>

    <p>Lysa umursamaz bir tavırla elini salladı. “Uzun yıllar sonra. Anne olmak için çok gençsin. Ama bir gün çocuk isteyeceksin. Tıpkı evlenmek isteyeceğin gibi.”</p>

    <p>“Ben... ben <em>evliyim</em> leydim.”</p>

    <p>“Evet ama yakında dul olacaksın. İblis fahişeleri tercih ettiği için sevin. O cücenin artıklarını almak oğluma yakışmazdı ama cüce sana hiç dokunmadığına göre... Kuzeninle evlenmeye ne dersin, Lord Robert’la?”</p>

    <p>Bu düşünce Sansa’yı bezdirdi. Sansa’nın bütün bildiği, Robert Arryn’in küçük ve hasta bir çocuk olduğuydu. <em>Oğlunu benimle değil, mirasımla evlendirmek istiyor. Kimse benimle aşk için evlenmeyecek.</em> Ama yalan söylemek kolay geliyordu artık. “Ben... onunla tanışmak için sabırsızlanıyorum leydim. Lakin kendisi hâlâ çocuk, öyle değil mi?”</p>

    <p>“Sekiz yaşında. Çok sıhhatli de değil. Ama çok iyi bir çocuktur, parlak ve zekidir. O büyük bir adam olacak Alayne. Kocam ölmeden önce, <em>tohum güçlü,</em> dedi. Bunlar son sözleriydi. Bazen tanrılar, ölüm döşeklerimizde geleceği görmemize izin verirler. Lannister kocanın ölüm haberini alır almaz Robert’la evlenmemen için bir sebep göremiyorum. Elbette gizli bir düğünle. Kartal Yuvası Lordu’nun bir piçle evlenmesi düşünülemez, bu münasip olmaz. Kuzgunlar Kral Toprakları’ndan İblis’in kafasının yuvarlandığı haberini getirir, sen de ertesi gün Robert’la evlenirsin, bu çok keyifli olmaz mı? Bir arkadaşa sahip olmak Robert’a çok iyi gelecek. Kartal Yuvası’na ilk döndüğümüzde Vardis Egen’in ve kâhyamın oğullarıyla oynuyordu ama o çocuklar fazla sertti, bu yüzden onları göndermek zorunda kaldım. İyi okuyor musun Alayne?”</p>

    <p>“Rahibe Mordane iyi okuduğumu söyleyecek kadar nazikti.”</p>

    <p>“Robert’ın gözleri zayıf ama kendisine kitap okunmasından hoşlanıyor,” diye itiraf etti Lysa. “En çok hayvanlarla ilgili hikâyeleri seviyor. Tilki kılığına girmiş tavuğu anlatan şarkıyı biliyor musun? Ona sürekli o şarkıyı söylüyorum, dinlemekten hiç sıkılmıyor. ‘Zıpzıp Kurbağa’, ‘Kılıcı Döndür’ ve ‘Şatoma Gel’ oynamaktan hoşlanıyor ama her zaman kazanmasına izin vermelisin. Bu çok uygun öyle değil mi? Robert, Kartal Yuvası Lordu neticede, bunu asla unutmamalısın. Sen soylusun ve Kışyarı Starkları her zaman gururlu olmuştur ama Kışyarı düştü ve sen sadece bir dilencisin artık, yani o gururu bir kenara bırak. Şu anki şartlarda minnettarlık sana daha çok yakışır. Ve itaat. Oğlumun müteşekkir ve itaatkâr bir karısı olacak.”</p>
  </div>
</body>
</html>
