<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Sansa</h1>

    <p><em>Ne güzel bir rüyaydı,</em> diye düşündü Sansa uyku sersemi bir halde. Kışyarı’ndaydı, Leydi’yle birlikte tanrı korusunda koşuyorlardı. Babası oradaydı, kardeşleri de, hepsi sıcak ve güvendeydi. <em>Keşke rüyalar gerçek olabilseydi...</em></p>

    <p>Üstündeki pikeyi kenara attı. <em>Cesur olmalıyım.</em> Çektiği işkence yakında bitecekti, öyle ya da böyle. <em>Leydi burada olsaydı korkmazdım.</em> Ama Leydi ölmüştü; Robb, Bran, Rickon, Arya, babası, annesi, hatta Rahibe Mordane. <em>Benden başka herkes öldü.</em> Sansa bu dünyada yapayalnızdı anık.</p>

    <p>Lord kocası yatakta değildi ama Sansa buna alışıktı. Tyrion iyi uyuyamıyordu ve çoğu zaman şafak sökmeden önce kalkıyordu. Sansa onu genellikle çalışma odasında, bir mumun yanında, eski bir parşömenin ya da deri ciltli bir kitabın içinde kaybolmuş halde buluyordu. Bazen, fırından çıkan sabah ekmeklerinin kokusunun peşinden mutfağa gidiyordu Tyrion, bazen de çatı bahçesine çıkıyor ya da Hain Yolu’nda tek başına yürüyordu.</p>

    <p>Sansa panjurları açtı, titredi, kollarındaki tüyler ürperdi. Güneş ışığı demetleri doğu semasında biriken bulutları deliyordu. Sabah semasında yüzen iki büyük kaleye benziyordu bulutlar. Sansa, kalelerin taş duvarlarını, kudretli hisarlarını ve burçlarını görebiliyordu. Kulelerde dalgalanan küçük sancaklar, hızla sönükleşen yıldızlara uzanmaya çalışıyordu. Kulelerin arkasında güneş yükseliyordu. Sansa onların siyahtan griye ve pembenin, sarının, kızılın binlerce tonuna devrilmesini izledi. Çok vakit geçmeden rüzgâr, bulutları birbirine karıştırdı ve artık iki yerine tek kale vardı.</p>

    <p>Sansa kapının açıldığını duydu, hizmetçiler banyo için sıcak su getirmişti. Kızların ikisi de Sansa’nın hizmetinde yeniydi; Tyrion, daha önceki hizmetçi kadınların Cersei’nin muhbirleri olduğunu söylemişti, tıpkı Sansa’nın her zaman şüphelendiği gibi. “Gelin de bakın,” dedi Sansa hizmetçilere. “Gökyüzünde bir kale var.”</p>

    <p>Kızlar bakmak için geldiler. “Altından yapılmış.” Shae’in kısa siyah saçları ve koyu renk gözleri vardı. Ondan istenen her şeyi yerine getiriyordu fakat bazen Sansa’ya küçümseyici bakışlar atıyordu. “Altından yapılmış bir kale. İşte bu görmekten hoşlanacağım manzara.”</p>

    <p>“Bir kale, öyle mi?” Brella gözlerini kısmak zorunda kaldı. “Kule devriliyormuş gibi görünüyor. Kale harabeye dönmüş.”</p>

    <p>Sansa devrilen kuleleri ya da harabeye dönen kaleleri duymak istemiyordu. Panjurları kapadı. “Kraliçenin kahvaltısına bekleniyoruz,” dedi. “Lord kocam çalışma odasında mı?”</p>

    <p>“Hayır leydim,” dedi Brella. “Onu görmedim.”</p>

    <p>“Babasını görmeye gitmiş olabilir,” dedi Shae. “Kral Eli onun tavsiyesine ihtiyaç duymuştur belki.”</p>

    <p>Brella burnunu çekti. “Leydi Sansa, su soğumadan tekneye girmek istersiniz.”</p>

    <p>Sansa, elbisesinin Shae tarafından çıkarılmasına izin verdi ve büyük ahşap teknenin içine girdi. Sinirlerini yatıştırmak için bir kadeh şarap içmek istiyordu. Düğün, öğlen vakti şehrin karşı tarafındaki Yüce Baelor Septi’nde gerçekleşecekti. Akşam da taht odasında bir ziyafet verilecekti; bin konuk, yetmiş yedi çeşit yemek, şarkıcılar, hokkabazlar, oyuncular. Ama önce Kraliçe’nin Balo Salonu’nda, yüz küsur şövalye ve lordun yanı sıra, Lannister ve Tyrell erkekleri –Tyrell kadınları kahvaltıyı Margaery’yle yapacaktı– için kahvaltı vardı. <em>Beni bir Lannister yaptılar,</em> diye düşündü Sansa acıyla.</p>

    <p>Sansa’nın sırtını yıkayan Brella, Shae’i daha fazla sıcak su getirmesi için gönderdi. “Titriyorsunuz leydim.”</p>

    <p>“Su yeterince sıcak değil,” diye yalan söyledi Sansa.</p>

    <p>Hizmetçiler Sansa’yı giydirirken Tyrion, peşinde Podrick Payne’le ortaya çıktı. “Güzel görünüyorsun Sansa,” dedi. Yaverine döndü. “Pod, iyi bir çocuk ol ve bana bir kadeh şarap getir.”</p>

    <p>“Kahvaltıda şarap olacak lordum,” dedi Sansa.</p>

    <p>“Burada şarap var. Ablamı ayık bir kafayla görmemi beklemiyorsun benden değil mi? Bu yeni bir asır leydim. Aegon’ın Fethi’nden beri üç yüzüncü yıl.” Cüce, Podrick’in getirdiği kırmızıyı aldı ve kadehi yukarı kaldırdı. “Aegon’a. Ne şanslı adammış. İki kız kardeş, iki eş ve üç büyük ejderha. Bir adam daha fazla ne isteyebilir?” Ağzını elinin tersiyle sildi.</p>

    <p>Sansa, İblis’in kıyafetlerinin lekeli ve dağınık olduğunu fark etti; Tyrion kıyafetleriyle uyumuş gibiydi. “Temiz kıyafetler giyecek misiniz lordum? Yeni takımınız çok hoş.”</p>

    <p>“<em>Takım</em> çok hoş, evet.” Tyrion kadehi bir kenara bıraktı. “Gel Pod, beni daha az cüce gösterecek bir giysi bulabilecek miyiz bakalım. Leydi karımı utandırmak istemem.”</p>

    <p>İblis kısa bir zaman sonra geri döndüğünde, yeterince düzgün ve hatta biraz daha uzundu. Podrick Payne de üstünü değiştirmişti, ilk kez münasip bir yaver gibi görünüyordu. Gerçi Pod’un burnunun kenarındaki büyük kırmızı sivilce, çocuğun kıyafetindeki fevkalade morun, beyazın ve altın renginin etkisini bozuyordu. <em>Nasıl da çekingen bir oğlan.</em> Sansa ilk zamanlarda Tyrion’ın yaverine karşı temkinliydi; o bir Payne’di. Sansa’nın babasının kafasını kesen Sör Ilyn Payne’in kuzeni. Fakat kısa zaman sonra, Pod’un ondan, onun Ilyn Payne’den korktuğu kadar korktuğunu fark etmişti. Sansa ne zaman onunla konuşsa, çocuğun yüzü kırmızının en telaşlı tonuna dönüyordu.</p>

    <p>Sansa nazikçe, “Mor, altın ve beyaz, Payne Hanedanı’nın renkleri mi?” diye sordu çocuğa.</p>

    <p>“Hayır. Yani evet,” dedi Pod, yüzü kızardı. “Renkler. Armamız mor ve beyaz damalıdır leydim. Altın sikkeler vardır. Karelerin içinde. Mor ve beyaz. İkisi de.” Sansa’nın ayaklarına baktı.</p>

    <p>“O sikkelerin ardında bir hikâye var,” dedi Tyrion. “Pod bir gün o hikâyeyi ayaklarına anlatır mutlaka. Lakin şimdi Kraliçe’nin Balo Salonu’nda bekleniyoruz. Gidelim mi?”</p>

    <p>Sansa gitmemek için yalvarmak istiyordu. <em>Ona midemin bozulduğunu ya da ay kanımın geldiğini söyleyebilirim.</em> Tekrar yatağa girmek ve cibinliği çekmekten daha çok istediği bir şey yoktu. Gergin bir halde lord kocasının koluna girerken, <em>Robb gibi cesur olmalıyım,</em> dedi kendi kendine.</p>

    <p>Kraliçe’nin Balo Salonu’nda; soğan, peynir ve dilimlenmiş yumurtanın acı biberle pişirildiği bir Dorne yemeği, böğürtlen ve fındıkla pişirilmiş ballı kek, ekmek parçalarıyla kızartılmış balık çıtırı, domuz bifteği ve sonbahar armutlarından oluşan kahvaltıya oturdular. “Yetmiş yedi çeşit yemek ikram edilecek bir ziyafetin öncesinde, iştah açmak için böyle sağlıklı bir kahvaltıdan iyisi yok,” dedi Tyrion tabaklar doldurulurken. Yiyeceklerin yanında sürahilerce süt, sürahilerce bal likörü ve tatlı, hafif içimli altın hasat şarabı vardı. Masaların arasında gaydalar, flütler ve kemanlar çalan müzisyenler dolaşıyordu. Sör Dontos süpürge atıyla dörtnala koşuyor, Ay Oğlan yanaklarıyla osuruk sesleri çıkarıp konuklar hakkında kaba şarkılar söylüyordu.</p>

    <p>Tyrion, yemeğine neredeyse hiç dokunmadı ama kadehlerce şarap içti. Sansa, Dorne yumurtalarından bir parça denedi ama biberler ağzını yaktı. Bunun dışında meyvelerden, balıktan ve ballı kekten minik ısırıklar aldı. Joffrey’ye her bakışında midesi çalkalanıyordu, bir yarasa yutmuştu sanki.</p>

    <p>Yemekler kaldırıldığında, kraliçe, Margaery’nin omuzlarına serilecek evlilik pelerinini resmi bir şekilde Joff’a sundu. “Bu, Robert beni kraliçesi olarak aldığında giydiğim pelerin, annem Leydi Joanna’nın lord babamla evlendiği gün giydiği pelerin.” Sansa pelerinin eski püskü göründüğünü düşündü, o kadar çok kullanıldığı içindi belki.</p>

    <p>Sonra hediye zamanı geldi. Geline ve damada düğün sabahında hediye vermek bir Menzil teamülüydü. Gelinle damat, düğünün ertesi günü bir çift olarak daha çok hediye alacaklardı ama bugünkü hediyeler şahıslarına aitti.</p>

    <p>Joffrey, Jalabhar Xho’dan, altın ağacından yapılmış bir büyük yay ve yeşil kırmızı tüylerle dengelenmiş uzun oklarla dolu bir sadak; Leydi Tanda’dan bir çift yumuşak binici çizmesi; Sör Kevan’dan, kırmızı deriden yapılmış olağanüstü bir mızrak müsabakası eyeri; Dornelu Prens Oberyn’den, kırmızı altından akrep şeklinde dökülmüş bir broş; Lord Mathis Rowan’dan ipek bir turnuva çadırı aldı. Lord Paxter Redwyne, o esnada Arbor’da inşa edilmekte olan iki yüz kürekli bir savaş kadırgasının ahşap modelini getirdi. “Majesteleri memnun kalırsa, kadırganın adı <em>Kral Joffrey’nin Hamaseti</em> olacak,” dedi ve Joffrey gerçekten memnun kaldığını gösterdi. “Hain amcam Stannis’i öldürmek üzere Ejderha Kayası’na yelken açtığımda, bu kadırgayı amiral gemim yapacağım.”</p>

    <p><em>Bugün nazik kral rolü oynuyor.</em> Joffrey, kendisine yakıştığında kibar olabiliyordu, Sansa bunu biliyordu, fakat kibar olmak Joffrey’nin üstüne gün geçtikçe daha az yakışıyordu. Nitekim Tyrion ona kendi hediyesini verdiği anda Joff’un bütün nezaketi kayboldu: <em>Dört Kralın Hayatı</em> isimli, deri ciltli, olağanüstü süslemelerle bezenmiş eski bir kitap. Kral, hiç ilgi göstermeden kitabın sayfalarını çevirdi. “Peki bu nedir dayı?”</p>

    <p><em>Bir kitap.</em> Joffrey kitap okurken o solucanımsı şişman dudaklarını kıpırdatıyor mudur diye merak etti Sansa.</p>

    <p>“Genç Ejderha Daeron, Kutsanmış Baelor, Değersiz Aegon ve İyi Daeron’ın, Yüce Üstat Keath tarafından yazılmış saltanat tarihleri,” dedi Sansa’nın minik kocası.</p>

    <p>“Her kralın okuması gereken bir kitap Majesteleri,” dedi Sör Kevan.</p>

    <p>“Babamın kitaplara ayıracak vakti yoktu.” Joffrey kitabı masanın karşısına itti. “Daha az okusaydın şimdiye kadar Leydi Sansa’nın karnında bir bebek olabilirdi dayı.” Kral güldü... ve kral güldüğünde bütün meclis onunla birlikte gülerdi. “Üzülme Sansa,” dedi Joffrey. “Kraliçe Margaery’yi hamile bırakır bırakmaz senin yatak odanı ziyaret edeceğim ve minik dayıma bu işin nasıl yapıldığını göstereceğim.”</p>

    <p>Sansa kızardı. Onun söyleyebileceği şeylerden korkarak endişeyle Tyrion’a baktı. Onların düğün ziyafetinde yaşanan yatağa sokma meselesi kadar çirkinleşebilirdi bu durum. Ama bu kez cüce, ağzını kelimeler yerine şarapla doldurdu.</p>

    <p>Lord Mace Tyrell hediyesini vermek üzere öne çıktı: Süslü ve kıvrımlı iki kulbu, değerli taşlarla pırıldayan yedi yüzü olan, doksan santim uzunluğunda altın bir kadeh. “Majesteleri’nin yedi krallığı için yedi yüz,” diye açıkladı gelinin babası. Konuklara, yedi yüzün her birinin bir büyük hanedanın armasını taşıdığını gösterdi: Yakut aslan, zümrüt gül, akik geyik boynuzu, gümüş alabalık, yeşim kartal, opal güneş ve inci ulu kurt.</p>

    <p>“Fevkalade bir kadeh,” dedi Joffrey, “fakat kurdu çıkarıp yerine mürekkep balığı koymalıyız sanırım.”</p>

    <p>Sansa bunu duymamış gibi yaptı.</p>

    <p>“Margaery ve ben ziyafette adamakıllı içeceğiz kayınbaba.” Joffrey, herkesin hayranlık duyması için kadehi başının üzerine kaldırdı.</p>

    <p>“Lanet olası şeyin boyu benim boyum kadar,” diye mırıldandı Tyrion. “Joffrey yarım kadehte sarhoş olup devrilir.”</p>

    <p><em>Güzel,</em> diye düşündü Sansa. <em>Bakarsın boynunu kırar.</em></p>

    <p>Lord Tywin, krala kendi hediyesini vermek için son ana kadar bekledi: Bir uzunkılıç. Kılıcın kını kiraz ağacından, altından, yağlı kırmızı deriden yapılmış ve altın aslan başlarıyla süslenmişti. Sansa, aslanların yakut gözleri olduğunu gördü. Joffrey kılıcı kınından çıkarıp başının üzerine kaldırırken balo salonundan çıt çıkmıyordu. Çeliğin üstündeki kırmızı ve siyah hareler sabah ışığında pırıldıyordu.</p>

    <p>“Fevkalade,” dedi Mathis Rowan.</p>

    <p>“Hakkında şarkı söylenecek bir kılıç, efendimiz,” dedi Lord Redwyne.</p>

    <p>“Bir <em>kral kılıcı,</em>” dedi Sör Kevan Lannister.</p>

    <p>Kral Joffrey, hemen şimdi ve oracıkta birini öldürmek istiyormuş gibi görünüyordu, çok heyecanlıydı. Kılıcı havaya savurdu ve güldü. “Büyük bir kılıcın büyük bir ismi olmalı lordlarım! Ona ne ad vereyim?”</p>

    <p>Sansa, Arya’nın Üç Dişli Mızrak’a attığı Aslan Dişi’ni hatırladı. Ve Yürekyiyen’i. Joffrey mücadeleden önce, Sansa’yı o kılıcı öpmeye zorlamıştı. Joffrey’nin Margaery’den bu kılıcı öpmesini isteyip istemeyeceğini merak etti Sansa.</p>

    <p>Konuklar yeni bıçak için isimler bağırıyordu. Joffrey hoşlandığı ismi duymadan önce onlarcasını reddetti. <em>“Dul Feryadı!”</em> diye bağırdı. “Evet! Sayısız dul da yaratacak!” Kılıcı tekrar savurdu. “Ve Stannis amcamla yüzleştiğimde, Dul Feryadı onun sihirli kılıcını temizce ikiye ayıracak.” Joff, bir aşağı darbe denedi, Sör Balon Swann geriye doğru telaşlı bir adım atmak zorunda kaldı, adamın yüzündeki ifade bütün salon boyunca yankılanan kahkahalara sebep oldu.</p>

    <p>“Dikkat edin Majesteleri,” diye uyardı Sör Addam Marbrand, kralı. “Valyria çeliği tehlikeli bir şekilde keskindir.”</p>

    <p>“Hatırlıyorum.” Joffrey, Dul Feryadı’nı vahşi bir çift el vuruşuyla Tyrion’ın hediye ettiği kitabın üstüne indirdi. Ağır deri kapak tek darbede parçalandı. “Keskin! Size söyledim, Valyria çeliğine yabancı değilim.” Kalın cildi parçalamak için bir düzine darbe daha gerekti, Joffrey işini bitirdiğinde nefes nefeseydi. Sansa, kocasının öfkesiyle mücadele ettiğini hissedebiliyordu. Sör Osmund Karakazan bağırdı, “O şeytani kenarı asla bana doğru doğru çevirmeyin efendimiz.”</p>

    <p>“Bana asla bir sebep vermediğinizden emin olun sör.” Joffrey, <em>Dört Kralın Hayatı</em>’nın parçalarını kılıcının ucuyla masadan aşağı savurdu ve kılıcı kınına geri soktu.</p>

    <p>“Majesteleri,” dedi Sör Garlan Tyrell, “muhtemelen bilmiyordunuz. Bütün Batıdiyar’da, bu kitabın bizzat Kaeth’in eliyle süslenmiş sadece dört nüshası vardı.”</p>

    <p>“Artık üç nüshası var.” Joffrey, yeni kılıç kemerini takmak için eskisini çıkardı. “Sen ve Leydi Sansa bana daha iyi bir hediye borçlusunuz İblis dayı. Bu hediye parçalara ayrıldı.”</p>

    <p>Tyrion, birbirinden farklı renklerdeki gözleriyle yeğenine baktı. “Bir bıçağa ne dersiniz efendimiz? Kılıcınıza uyacak bir bıçak. Aynı kaliteli Valyria çeliğinden yapılmış bir hançer... diyelim ki, kabzası ejderha kemiğinden?”</p>

    <p>Joff Tyrion’a keskin bir bakış attı. “Sen... evet, kılıcıma uyacak bir hançer, güzel.” Başıyla onayladı. “Kabzası altın olsun... yakut kakmalı. Ejderha kemiği fazla sade.”</p>

    <p>“Nasıl arzu ederseniz Majesteleri.” Tyrion bir kadeh daha şarap içti. Sansa’ya gösterdiği ilgiye bakılırsa, çalışma odasında tek başına oturuyor da olabilirdi ama gitme vakti geldiğinde Sansa’nın elini tuttu.</p>

    <p>Sansa ve Tyrion avluyu geçerken Dorne Prensi Oberyn yanlarına geldi, kolunda siyah saçlı metresi vardı. Sansa meraklı gözlerle kadını süzdü. Kadın alt tabakadan geliyordu, evli değildi ve prens için iki piç kız doğurmuştu ama kraliçenin gözlerinin içine bakmaktan dahi korkmuyordu. Shae, Ellaria’nın Lysli bir aşk tanrıçasına taptığını söylemişti. “Prens onu bulduğunda kadın neredeyse bir fahişeymiş leydim,” demişti hizmetçi, “ve şimdi neredeyse bir prenses.” Sansa, Dornelu kadına ilk kez bu kadar yakın oluyordu. <em>Gerçekten güzel sayılmaz,</em> diye düşündü, <em>ama bu kadında gözü cezbeden bir şeyler var.</em></p>

    <p>“Bir keresinde, <em>Dört Kralın Hayatı</em>’nın Hisar’daki nüshasını görmek gibi büyük bir talihe nail olmuştum,” diyordu Prens Oberyn, Tyrion’a. “Süslemeler fevkaladeydi lakin Kaeth, Kral Viserys’i ziyadesiyle nazik anlatmış.”</p>

    <p>Tyrion prense sen bir bakış attı. “Ziyadesiyle nazik? Bana kalırsa Viserys’i utanç verecek ölçüde küçültmüş. Kitabın adı <em>Beş Kralın Hayatı</em> olmalıydı.”</p>

    <p>Prens güldü. “Viserys en fazla on beş gün hüküm sürdü.”</p>

    <p>“Bir yıldan uzun hükmetti,” dedi Tyrion.</p>

    <p>Oberyn omuz silkti. “Bir yıl ya da on beş gün, ne fark eder? Tahtı almak için öz yeğenini zehirledi ve aldıktan sonra hiçbir şey yapmadı.”</p>

    <p>“Baelor kendini açlıktan öldürdü, oruç tutarak,” dedi Tyrion. “Amcası ona El olarak sadakatle hizmet etti, ondan önce Genç Ejderha’ya hizmet ettiği gibi. Viserys sadece bir yıl hüküm sürmüş olabilir fakat diyarı on beş yıl boyunca o yönetti, o sırada Daeron savaşmakla, Baelor da dua etmekle meşguldü.” Yüzünü buruşturdu. “Yeğenini ortadan kaldırmış olsa bile, onu suçlayabilir misiniz? Biri, diyarı Baelor’un aptallıklarından korumak zorundaydı.”</p>

    <p>Sansa çok şaşırmıştı. “Ama Kutsanmış Baelor büyük bir kraldı. Dorne’la barış yapmak için Kemik Yolu’nu yalın ayak yürüdü ve Ejderha Şövalyesi’ni bir yılan çukurundan kurtardı. Çok saf ve kutsal bir adam olduğu için yılanlar ona saldırmadı.”</p>

    <p>Prens Oberyn gülümsedi. “Eğer bir yılan olsaydınız leydim, Kutsanmış Baelor gibi kansız bir sopayı ısırmak ister miydiniz? Ben olsam dişlerimi daha sulu biri için saklardım...”</p>

    <p>“Prensim sizinle dalga geçiyor Leydi Sansa,” dedi Ellaria Kum denen kadın. “Şarkıcılar, yılanların Baelor’u ısırmadığını söylemekten hoşlanır ama gerçek çok farklıdır. Elli kez ısırıldı ve bu yüzden ölmeliydi.”</p>

    <p>“Baelor ölseydi Viserys onlarca yıl hüküm sürerdi,” dedi Tyrion, “ve Yedi Krallık çok daha iyi bir hizmet alırdı. Bazıları, Baelor’un onca zehir yüzünden aklını kaybettiğine inanır.”</p>

    <p>“Evet,” dedi Prens Oberyn, “ama şu sizin Kızıl Kale’de hiç yılan görmedim. Joffrey için neler düşünüyorsunuz?”</p>

    <p>“Düşünmemeyi tercih ediyorum.” Tyrion başını sertçe eğdi. “Müsaadeniz olursa, arabamız bekliyor.” Tyrion, Sansa’nın arabaya binmesine yardım etti ve onun ardından sakar hareketlerle kendi tıkandı. “Lütfen perdeleri kapat leydim.”</p>

    <p>“Kapatmasak olmaz mı lordum?” Sansa perdelerin ardında kapalı kalmak istemiyordu. “Gün çok güzel.”</p>

    <p>“Kral Toprakları’nın iyi insanları arabaya pislik atabilir, içinde beni görürlerse. İkimize de bir iyilik yap leydim. Perdeleri kapat.”</p>

    <p>Sansa söyleneni yaptı. Arabanın içindeki hava ısınıp ağırlaşırken sessizce oturdular. “Kitabınız için üzüldüm lordum,” demeye zorladı Sansa kendini.</p>

    <p>“O Joffrey’nin kitabıydı. Onu okusaydı birkaç şey öğrenebilirdi.” Tyrion’ın sesi, aklı başka yerdeymiş gibi geliyordu. “Daha iyi bilmeliydim. Görmeliydim... onca şey.”</p>

    <p>“Belki hançer onu daha çok memnun eder.”</p>

    <p>Cüce yüzünü buruşturduğunda yara izi gerilip büküldü. “Çocuk bir hançeri hak etti değil mi?” Şükürler olsun ki Tyrion, Sansa’nın cevabı için beklemedi. “Joff, Kışyarı’nda ağabeyin Robb’la tartışmıştı. Söyle bana, Majesteleri’yle Bran arasında da tatsızlık var mıydı?”</p>

    <p>“Bran?” Soru, Sansa’nın aklını karıştırdı. “Bran düşmeden önce mi demek istiyorsunuz?” Sansa geçmişi hatırlamaya çalıştı. Her şey çok uzun zaman önce olmuştu. “Bran tatlı bir çocuktu. Herkes onu severdi. O ve Tommen ahşap kılıçlarla dövüşmüştü, hatırlıyorum ama sadece oyun oynuyorlardı.”</p>

    <p>Tyrion karamsar sessizliğine geri döndü. Sansa dışarıdan gelen zincir şıngırtılarını duyabiliyordu; yivli kapı yukarı çekiliyordu. Bir an sonra bir bağırma sesi geldi ve araba sallanarak hareket etmeye başladı. Dışarıdaki manzaradan yoksun kalan Sansa, kucağında birleştirdiği ellerine bakmayı tercih etti, kocasının rahatsız edici bakışlarının farkındaydı. <em>Bana neden böyle bakıyor?</em></p>

    <p>“Kardeşlerini seviyordun, benim Jaime’yi sevdiğim kadar.”</p>

    <p><em>Beni haince konuşturmak için kurulmuş bir Lannister tuzağı mı bu?</em> “Benim kardeşlerim haindi ve hain mezarlarını boyladılar. Böylelerini sevmek ihanettir.”</p>

    <p>Sansa’nın minik kocası güldü. “Robb, meşru kralına karşı silahla ayaklandı. Bu eylem onu kanunların önünde hain yapar. Diğer kardeşlerin hainliğin ne olduğunu bilemeyecek kadar küçük yaşta öldüler.” Tyrion burnunu ovdu. “Sansa, Kışyarı’nda Bran’a ne olduğunu biliyor musun?”</p>

    <p>“Bran düştü. Sürekli bir şeylere tırmanıyordu ve sonunda düştü. Düşeceğinden her zaman korkuyorduk. Ve Theon Greyjoy onu öldürdü, fakat bu daha sonraydı.”</p>

    <p>“Theon Greyjoy.” Tyrion iç geçirdi. “Leydi annen beni suçlamıştı... neyse, seni çirkin detaylarla üzmeyeceğim. Beni haksız yere suçlamıştı. Ben kardeşin Bran’a asla zarar vermedim. Ve sana vermeye de niyetim yok.”</p>

    <p><em>Ne söylememi istiyor?</em> “Bunu bilmek güzel lordum.” Tyrion ondan bir şey istiyordu fakat Sansa ne olduğunu bilmiyordu. <em>Aç bir çocuk gibi görünüyor ama benim ona verecek yiyeceğim yok. Neden beni rahat bırakmıyor?</em></p>

    <p>Tyrion tekrar yarasını ovuşturdu, insanın gözünü Tyrion’ın çirkin yüzüne çeken çirkin bir alışkanlıktı bu. “Bana Robb’un ya da leydi annenin nasıl öldüğünü hiç sormadın.”</p>

    <p>“Ben... bilmemeyi tercih ederim. Bilirsem kötü rüyalar görürüm.”</p>

    <p>“O halde başka bir şey söylemeyeceğim.”</p>

    <p>“Çok... çok naziksiniz.”</p>

    <p>“Ah evet,” dedi Tyrion. “Ben nezaketin ta kendisiyim. Ve kötü rüyaları iyi bilirim.”</p>
  </div>
</body>
</html>
