<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jaime</h1>

    <p>Harrenhal’un banyosu; büyük taş küvetleri olan, loş, buharlı, alçak tavanlı bir odaydı. Jaime’yi içeri soktuklarında, Brienne’i küvetlerden birinde otururken buldular, kız neredeyse öfkeyle kolunu keseliyordu.</p>

    <p>“O kadar sert değil fahişe,” diye seslendi Jaime. “Derini yüzeceksin.” Kız fırçayı düşürdü ve Gregor Clegane’inki kadar büyük elleriyle göğüslerini kapadı. Gizlemeye çalıştığı sivri uçlu küçük tomurcuklar, on yaşındaki bir kızda, Brienne’in kaslı göğsünde göründüğünden daha doğal görünürdü.</p>

    <p>“Burada ne işin var?” diye sordu Brienne.</p>

    <p>“Lord Bolton kendisiyle akşam yemeği yemem için ısrar ediyor.” Jaime sol eliyle muhafızını dürttü. “Şu kokuşmuş paçavraları çıkarmama yardım et.” Tek elle, pantolonunun bağcıklarını çözmek kadar basit bir işi bile yapamıyordu. Muhafız, gönülsüzce de olsa emre itaat etti. Kıyafetleri bir yığın halinde ıslak zemine düştüğünde, “Şimdi bizi yalnız bırak,” dedi Jaime, adama. “Tarth Leydim, göğüslerinin senin gibi pislikler tarafından seyredilmesini istemiyor.” Kesik bileğini Brienne’in başında duran basık yüzlü kadına doğru kaldırdı. “Sen de. Dışarıda bekle. Sadece bir kapı var ve fahişe bir bacadan tırmanamayacak kadar iri.”</p>

    <p>İtaat kemikleşmiş bir alışkanlıktı. Kadın, banyoyu Jaime’yle Brienne’e bırakarak muhafızın peşi sıra dışarı çıktı. Özgür Şehirler tarzında yapılmış küvetler altı yedi kişinin sığabileceği kadar genişti, Jaime beceriksiz ve ağır hareketlerle fahişenin küvetine girdi. İki gözü de açıktı ama sağ gözü, Qyburn’ün sülüklerine rağmen bir parça şiş kalmıştı. Jaime kendini yüz dokuz yaşında hissediyordu, Harrenhal’a geldiğinde hissettiğinden çok daha iyiydi bu.</p>

    <p>Brienne geri çekildi. “Başka küvetler de var.”</p>

    <p>“Bu küvet benim için gayet uygun.” Jaime dikkatli bir şekilde çenesine kadar sıcak suya gömüldü. “Korkma fahişe. Bacakların mosmor ve ben onların arasındaki şeyle hiç ilgilenmiyorum.” Sağ kolunu küvetin kenarına koydu; Qyburn, sargıların kuru kalması gerektiği hususunda onu uyarmıştı. Jaime bacaklarındaki gerginliğin boşaldığını hissedebiliyordu ama başı dönüyordu. “Bayılırsam beni dışarı çek,” dedi. “Hiçbir Lannister banyo yaparken boğulmadı, ilk olmak niyetinde değilim.”</p>

    <p>“Ölmen neden umurumda olsun?”</p>

    <p>“Kutsal bir yemin verdin.” Kızın kalın ve beyaz boynuna kırmızı bir öfke yürürken Jaime gülümsedi. Brienne sırtını döndü. “Hâlâ utangaç bakire mi? Daha önce görmediğim neyin var sence?” Jaime, Brienne’in düşürdüğü fırçayı aldı ve kendini gelişigüzel ovalamaya başladı. Bu bile zordu, sarsakçaydı. <em>Sol elim hiçbir işe yaramıyor.</em></p>

    <p>Yine de, Jaime’nin tenindeki kabuklaşmış pislik sökülürken küvetteki suyun rengi koyulaştı. Fahişe, sırtı Jaime’ye dönük halde kaldı, kızın muazzam kollarındaki kaslar sert ve şişkindi.</p>

    <p>“Kesik bileğimin görüntüsü seni bu kadar çok mu rahatsız ediyor?” diye sordu Jaime. “Memnun olmalısın. Kralı öldüren elimi kaybettim. Stark çocuğunu kuleden iten elimi. Kız kardeşimi ıslatmak için bacaklarının arasına soktuğum elimi.” Kesik bileğini kızın yüzüne dayadı. “Muhafızı senken, Renly’nin ölmesi boşuna değil.”</p>

    <p>Brienne saldırıya uğramış gibi ayağa fırladı, sıcak sular küvetten dışarı taştı. Küvetten çıkarken, Jaime kızın bacaklarının arasındaki sarı çalılığı gördü. Brienne, Cersei’den çok daha tüylüydü. Jaime suyun içindeki aletinin kabardığını hissetti, bu saçmaydı. <em>İşte şimdi Cersei’den çok uzun ayrı kaldığımı biliyorum.</em> Bedeninin tepkisinden rahatsız olmuş halde gözlerini başka tarafa çevirdi. “Bu yakışıksızdı,” diye mırıldandı. “Ben sakat ve aksi bir adamım. Beni bağışla fahişe. Beni herhangi bir erkeğin koruyacağı kadar iyi korudun, hatta çoğundan daha iyi.”</p>

    <p>Brienne çıplaklığını bir havluyla örttü. “Benimle alay mı ediyorsun?”</p>

    <p>Bu soru Jaime’yi tekrar öfkelendirdi. “Bir kale duvarı kadar kalın mısın? Bu bir özürdü. Seninle kavga etmekten yoruldum. Barışa ne dersin?”</p>

    <p>“Barış güvenden geçer. Sana güvenmemi mi bekliyorsun? Kral...”</p>

    <p>“...Katili, evet. Zavallı Aerys Targaryen’ı öldüren yemin bozan.” Jaime güldü. “Esef ettiğim Aerys değil aslında, Robert. Taç giyme töreninde, ‘Duydum ki sana Kral Katili diyorlar,’ dedi bana. Sonra güldü. ‘Bunu alışkanlık haline getirme sakın.’ Neden kimse Robert’a yemin bozan demiyor? Diyarı parçalayan o ama boktan bir onuru olan <em>benim.</em>”</p>

    <p>“Robert yaptığı her şeyi sevgi için yaptı.” Brienne’in bacaklarından süzülen sular ayaklarının dibinde birikiyordu.</p>

    <p>“Robert yaptığı her şeyi gurur, güzel bir yüz ve bir bacak arası için yaptı,” dedi Jaime. Yumruğunu sıktı... ya da bir eli olsaydı yumruğunu sıkardı. Koluna kahkaha kadar zalim bir acı saplandı.</p>

    <p>“Robert diyarı kurtarmak için yola çıktı,” diye ısrar etti Brienne.</p>

    <p><em>Diyarı kurtarmak için.</em> “Erkek kardeşimin Karasu Nehri’ni ateşe verdiğini biliyor muydun? Çılgınateş suyun üstünde yanar. Aerys cesaret edebilse çılgınateşte yıkanırdı. Bütün Targaryenlar ateş için deli olurdu.” Jaime’nin başı dönüyordu. <em>Buradaki sıcak yüzünden, kanımdaki zehir yüzünden, ateşim de var. Kendimde değilim.</em> Çenesine kadar suya gömüldü. “Beyaz pelerinimi lekeledim... o gün altın zırhımı giymiştim ama...”</p>

    <p>“Altın zırh?” Brienne’in sesi uzaktan gelmişti, belli belirsiz.</p>

    <p>Jaime ateşin ve hatıraların içinde yüzüyordu. “Dans eden grifonlar Çanların Savaşı’nı kaybettikten sonra Aerys, Robert’ı sürgün etti.” <em>Bunu neden bu çirkin ve tuhaf çocuğa anlatıyorum?</em> “Onun bocurgatla boğulacak önemsiz bir lord olmadığını sonunda anlamıştı; Robert, Targaryen Hanedanı’nın Daemon Karaateş’ten beri yüzleştiği en büyük tehditti. Kral, Lewyn Martell’e, Elia’yı rehin tuttuğunu kabaca hatırlattı ve onu Kral Yolu’na yaklaşan on bin Dornelunun komutasını almak üzere gönderdi. Jon Darry ve Barristan Selmy, grifon adamlarından kalanları toparlamak için Taşlı Sept’e gittiler. Prens Rhaegar güneyden döndü, babasını şişkin gururunu yutmaya ve benim babamı yardıma çağırmaya ikna etti. Ama Casterly Kayası’ndan hiç kuzgun gelmedi ve bu durum kralı iyice korkuttu. Adam her yerde hainler görüyordu ve gözünden kaçanları göstermek üzere Varys daima oradaydı. Böylece Majesteleri, simyacılara, Kral Topraklarının dört bir yanına çılgınateş zulaları yerleştirmelerini emretti. Baelor Septi’nin, ahırların ve depoların altına, Bit Çukuru’nun mezbelelerine, yedi kapının hepsine, hatta bizzat Kızıl Kale’nin mahzenlerine.</p>

    <p>Her şey, bir avuç usta alev kehanetçisi tarafından azami gizlilik içinde yapıldı. Ustalar kendi kalfalarına bile güvenmediler. Kraliçenin gözleri yıllardır kapalıydı ve Rhaegar bir ordu toparlamakla meşguldü. Ama Aerys’in yeni gürz ve hançer El’i bütünüyle aptal değildi; Rossart’ın, Belis’in ve Garigus’un gece gündüz kaleye girip çıkışı onu şüphelendirmişti. Chelsted, adı buydu, Lord Chelsted.” Jaime anlatırken aniden hatırlamıştı bunu. “Onun bir korkak olduğunu düşünüyordum ama adam Aerys’le yüzleştiği gün bir yerlerden cesaret buldu. Kralı kararından caydırmak için elinden gelen her şeyi yaptı. Mantık yürüttü, şaka yaptı, tehdit etti ve sonunda yalvardı. Hiçbiri işe yaramayınca, El zincirini çıkarıp yere fırlattı. Bunu yaptığı için Aerys onu canlı canlı yaktı ve adamın zincirini Rossart’ın boynuna taktı. Rossart, kralın en sevdiği alev kehanetçisiydi, Lord Rickard’ı kendi zırhının içinde pişiren adam. Ve bütün bunlar olurken, ben beyaz zırhımın içinde bir ceset kadar kıpırtısız, Demir Taht’ın dibinde durdum, tabi olduğum efendimi ve onun tatlı sırlarını korudum.</p>

    <p>Yeminli Kardeşler’imin hepsi uzaktaydı ama Aerys beni yakınında tutmaktan hoşlanıyordu. Ben babamın oğluydum ve kral bana güvenmiyordu. Varys’in beni gece gündüz izleyebileceği bir yerde olmamı istiyordu. İşte bu yüzden her şeyi duydum. “Jaime, <em>maddenin</em> yerleştirilmesi gereken yerleri göstermek için haritaları açan Rossart’ın gözlerinin nasıl pırıldadığını hatırladı. Garigus ve Belis de aynıydı. “Rhaegar, Robert’la Üç Dişli Mızrak’ta karşılaştı, orada neler olduğunu biliyorsun. Haberler konseye ulaştığında Aerys, kraliçeyi Prens Viserys’le birlikte Ejderha Kayası’na gönderdi. Prenses Elia da gidebilirdi ama kral bunu yasakladı. Bir şekilde kafasına, Prens Lewyn’in Üç Dişli Mızrak’ta Rhaegar’a ihanet ettiği fikrini sokmuştu ama Elia ve Aegon’ı yanında tuttuğu sürece Dorne’un sadakatini garantileyeceğini düşünüyordu. Kralın Rossart’a, <em>hainler şehrimi istiyor,</em> dediğini duydum, <em>ama onlara küllerden başka bir şey vermeyeceğim.</em> Targanyenlar ölülerini gömmez, onları yakarlar. Aerys, gelmiş geçmiş en büyük cenaze ateşini yakmaya niyetliydi. Lakin doğruyu söylemem gerekirse, onun gerçekten öleceğini düşündüğüne inanmıyorum. Tıpkı ondan önceki Parlakalev Aerion gibi Aerys de ateşin onu dönüştüreceğini düşünüyordu... tekrar kalkacağını, bir ejderha olarak yeniden doğacağını ve düşmanlarını küle çevireceğini.</p>

    <p>Ned Stark, Robert’ın öncü kuvvetiyle birlikte hızla güneye geliyordu ama babamın ordusu şehre onlardan önce vardı. Pycelle, kralı, Batı Muhafızı’nın onu savunmak için geldiğine inandırdı ve Aerys kapıları açtı. Kralın, Varys’in sözünü dinlemesi gereken yegâne zamandı ve kral hadımı duymazdan geldi. Babam, Aerys’in ona yaptığı bütün yanlışları düşünerek savaştan uzak durdu ve Lannister Hanedanı’nın kazanan tarafta olması gerektiğine karar verdi. Son sözü Üç Dişli Mızrak söyledi.</p>

    <p>Kızıl Kale’yi savunmak bana düşmüştü ama kaybettiğimizi biliyordum. Aerys’e bir adam gönderip anlaşma yapmak için rızasını istedim. Adamım bir kraliyet emriyle birlikte döndü. <em>‘Eğer bir hain değilsen bana babanın kafasını getir.’</em> Aerys teslim olmayacaktı. Adamım, Lord Rossart’ın kralla birlikte olduğunu söyledi. Bunun ne anlama geldiğini biliyordum.</p>

    <p>Rossart’la karşılaştığımda, adam sıradan bir asker gibi giyinmişti ve aceleyle yan kapılardan birine doğru gidiyordu. Önce onu katlettim. Sonra, alev kehanetçilerine mesaj götürecek başka birini bulmasına fırsat vermeden Aerys’i öldürdüm. Günler sonra, diğerlerinin peşine düşüp onları da katlettim. Belis bana altın önerdi ve Garigus merhamet için ağladı. Kılıç, ateşten daha merhametlidir aslında ama Garigus’un ona gösterdiğim nezaketi takdir ettiğini sanmıyorum.”</p>

    <p>Su soğumuştu. Jaime gözlerini açtığında kendini kılıç elinin köküne bakarken buldu. <em>Beni Kral Katili yapan el.</em> Keçi, Jaime’yi aynı anda hem şanından hem de utancından soymuştu. <em>Geriye ne kaldı? Ben şimdi kimim?</em></p>

    <p>Elindeki havluyla kuru göğüslerini kapatan ama havlunun altındaki bembeyaz, kalın bacakları apaçık ortada olan fahişe gülünç görünüyordu. “Hikâyem seni sözsüz mü bıraktı?” dedi Jaime. “Gel, bana lanet oku ya da beni öp veya bana yalancı de. Bir şey söyle.”</p>

    <p>“Anlattıkların doğruysa, nasıl oluyor da kimse bilmiyor?”</p>

    <p>“Kral Muhafızları’nın şövalyeleri, kralın sırlarını saklayacaklarına dair yemin ederler. Bana yeminimi mi bozduracaksın?” Jaime güldü. “Soylu Kışyarı Lordu’nun benim zayıf açıklamalarımı duymak istediğini mi sanıyorsun? Öyle <em>onurlu</em> bir adam. Bana sadece bir kez baktı ve suçlu olduğuma karar verdi.” Jaime ayağa kalktı, göğsünden soğuk sular süzülüyordu. “Kurt hangi hakla aslanı yargılar? <em>Hangi hakla?</em>” Şiddetli bir titremeye tutuldu ve küvetten çıkmaya çalışırken kesik bileğini küvetin kenarına vurdu.</p>

    <p>Jaime’nin bedeni acıyla sarsıldı... ve banyo birdenbire dönmeye başladı. Brienne, Jaime’yi yakalayıp düşmesini engelledi. Kolu soğuk ve nemliydi, tüyleri diken diken olmuştu ama kız güçlüydü ve Jaime’nin tahmin ettiğinden daha nazikti. Brienne onun küvetten çıkmasına yardım ederken, <em>Cersei’den daha nazik,</em> diye düşündü bacakları sakat bir horozunkiler kadar titrek Jaime. Fahişe’nin, <em>“Muhafızlar!”</em> diye bağırdığını duydu. “Kral Katili!”</p>

    <p><em>Jaime,</em> diye düşündü Jaime, <em>benim adım Jaime.</em></p>

    <p>Kendine geldiğinde nemli zeminde yatıyordu; muhafızlar, fahişe ve Qyburn endişeli ifadelerle başında dikiliyordu. Brienne çıplaktı ama bunu unutmuş gibi görünüyordu. “Küvetlerin ısısı bunu yapar,” diyordu Üstat Qyburn diğerlerine. <em>Hayır, o üstat değil, onun zincirini aldılar.</em> “Kanında hâlâ zehir var ve kötü beslenmiş. Ona ne yediriyorsunuz?”</p>

    <p>“Solucan, sidik ve gri kusmuk,” dedi Jaime.</p>

    <p>“Sert ekmek, su ve yulaf lapası,” diye ısrar etti muhafız. “Hemen hemen hiç yemiyor gerçi. Onunla ne yapacağız?”</p>

    <p>“Onu temizleyin, giydirin ve gerekirse Kralateşi Kulesi’ne taşıyın,” dedi Qyburn. “Lord Bolton bu akşam yemeğini onunla birlikte yemek için ısrar ediyor. Fazla vakit kalmadı.”</p>

    <p>“Bana onun için temiz kıyafetler getirin,” dedi Brienne. “Yıkanıp giyinmesiyle ben ilgileneceğim.”</p>

    <p>Diğerleri bu işi Brienne’e bırakmaktan memnundu. Jaime’yi ayağa kaldırıp duvarın yanındaki sıraya oturttular. Brienne havlusunu almak için gitti ve Jaime’yi yıkamak için sert bir fırçayla geri döndü. Muhafızlardan biri, Jaime’yi tıraş etmesi için Brienne’e bir ustura verdi. Qyburn kaba kumaştan iç çamaşırları, siyah yünden bir pantolon, gri bir tunik ve önden bağlanan deri bir yelek getirdi. O esnada Jaime’nin baş dönmesi azalmıştı ama sarsaklığı geçmemişti. Fahişenin yardımıyla giyinmeyi başardı. “Şimdi tek ihtiyacım gümüş bir ayna.”</p>

    <p>Kanlı Üstat, Brienne için de temiz kıyafetler getirmişti; pembe ipekten lekeli bir elbise ve keten bir içlik. “Özür dilerim leydim. Harrenhal’da, size uyacak kadar geniş olan tek kadın kıyafeti buydu.”</p>

    <p>Elbisenin daha ince kollar, daha kısa bacaklar ve daha dolgun göğüsler için dikildiği ilk bakışta anlaşılıyordu. İnce Myr danteli Brienne’in tenindeki morlukları gizleyememişti. Neticede elbise fahişeyi gülünç göstermişti. <em>Kolları benimkilerden kalın, boynu da öyle,</em> diye düşündü Jaime. <em>Zırh giymeyi tercih etmesine şaşmamak gerek.</em> Pembe de kıza göre bir renk değildi. Jaime’nin aklına onlarca zalim şaka geldi ama Jaime bu sefer şakalarını kendine sakladı. Onu kızdırmasa iyi ederdi; tek eliyle kızın dengi değildi.</p>

    <p>Qyburn bir matara da getirmişti. Zincirsiz üstat içmesi için ısrar ettiğinde, “Bu ne?” diye sordu Jaime talepkâr bir tonla.</p>

    <p>“Sirkede demlenmiş meyan kökü, ballı ve karanfilli. Size biraz kuvvet verecek ve kafanızı temizleyecek.”</p>

    <p>“Bana yeni eller çıkaran bir iksir getir,” dedi Jaime. “İhtiyacım olan şey bu.”</p>

    <p>İç,” dedi Brienne gülümsemeden. Ve Jaime içti.</p>

    <p>Jaime kendini ayağa kalkacak kadar güçlü hissetmeden önce yarım saat geçti. Banyonun loş ve nemli sıcağından sonra, dışarıdaki hava Jaime’nin yüzüne inen bir tokat gibiydi. “Lordum şimdi onu bekliyordur,” dedi bir muhafız, Qyburn’e. “Kızı da. Adamı taşımam mı gerekiyor?”</p>

    <p>“Hâlâ yürüyebilirim. Brienne, bana kolunu ver.”</p>

    <p>Kıza tutunan Jaime, onu avludan geçirip geniş ve cereyanlı bir salona doğru götürmelerine izin verdi. Salon, Kral Toprakları’ndaki taht odasından bile büyüktü. Duvarlara, yaklaşık on adımda bir devasa şömineler yerleştirilmişti. Jaime’nin sayamayacağı kadar fazla şömine vardı ama hiçbiri yakılmamıştı ve duvarların arasındaki soğuk insanın kemiklerine işliyordu. Kapılar ve yukarıdaki iki galeriye çıkan merdivenler, kürk pelerinler giymiş bir düzine mızrakçı tarafından korunuyordu. Ve bu uçsuz bucaksız boşluğun ortasında, arduvaz bir araziye benzeyen pürüzsüz zeminle çevrelenmiş ahşap masada Dehşet Kalesi Lordu bekliyordu, yanında sadece bir kadeh taşıyıcısı vardı.</p>

    <p>Adamın önünde durduklarında, “Lordum,” dedi Brienne.</p>

    <p>Roose Bolton’ın gözleri taştan solgun, sütten koyuydu ve sesi örümcek yumuşaklığındaydı. “Bana katılacak kadar güçlü olmanız beni mutlu etti sör. Leydim, lütfen oturun.” Lord Bolton masayı dolduran peynir dilimlerini, ekmekleri, soğuk etleri ve meyveleri gösterdi. “Kırmızı mı yoksa beyaz mı içersiniz? Korkarım sıradan bir mahsul. Sör Amory, Leydi Whent’in mahzenlerini neredeyse kurutmuş.”</p>

    <p>“Onu bunun için öldürdüğünüze inanıyorum.” Jaime, zayıflığının Bolton tarafından görülmemesi için kendisine gösterilen sandalyeye aceleyle oturdu. “Beyaz, Starklar içindir. Ben iyi bir Lannister gibi kırmızı içeceğim.”</p>

    <p>“Ben su tercih ederim,” dedi Brienne.</p>

    <p>“Elmar, Sör Jaime için kırmızı, Leydi Brienne için su ve benim için baharatlı şarap.” Lord Bolton, Jaime ve Brienne’e eşlik eden muhafızları bir el hareketiyle gönderdi, adamlar sessizce çekildi.</p>

    <p>Alışkanlık, Jaime’nin şaraba sağ eliyle uzanmasına sebep oldu. Jaime’nin kesik bileği kadehi salladı, keten sargılara parlak kırmızı lekeler saçtı ve onu devrilmek üzere olan kadehi sol eliyle yakalamak zorunda bıraktı ama Bolton, sakarlığı görmemiş gibi davrandı. Kuzeyli adam, aldığı kuru eriği küçük ve keskin ısırıklarla yedi. “Bunları deneyin Sör Jaime. Çok tatlılar ve bağırsakların çalışmasına yardım ederler. Lord Vargo bu erikleri bir handan almış, orayı yakmadan önce.”</p>

    <p>“Bağırsaklarım iyi çalışıyor, o Keçi bir lord değil ve erikleriniz beni ilgilendirmiyor, maksadınızla ilgileniyorum.”</p>

    <p>“Size ilişkin maksadımla mı?” Roose Bolton’ın dudaklarına hafif bir gülümseme dokundu. “Siz çok tehlikeli bir ödülsünüz sör. Gittiğiniz her yere nifak ekiyorsunuz. Buraya, benim mutlu yuvam Harrenhal’a bile.” Adamın sesi fısıltıdan bir saç teli kalındı. “Görünüşe göre Nehirova’da da aynı şeyi yapmışsınız. Edmure Tully’nin yeniden yakalanmanız için bin ejderha vadettiğini biliyor muydunuz?”</p>

    <p><em>Hepsi bu mu?</em> “Kız kardeşim bunun on katını öder.”</p>

    <p>“Öder mi?” Adamın dudaklarında bir an yine o gülümseme belirdi ve aynı hızla kayboldu. “On bin ejderha aşılması zor bir yekün. Lord Karstark’ın teklifinin de dikkate alınması gerekir elbette. Ona sizin kafanızı götürecek adama kızının elini vadetti.”</p>

    <p>“Bunu tersine çevirmeyi keçinize bırakın,” dedi Jaime.</p>

    <p>Bolton hafifçe kıkırdadı. “Kaleyi aldığımızda Harrion Karstark burada tutsaktı, biliyor muydunuz? Hâlâ benimle olan Karhold adamlarının hepsini ona verdim ve onu Glover’la gönderdim. Umarım Gölgeli Vadi’de başına kötü bir şey gelmez... yoksa Lord Karstark’ın soyundan geri yalnızca Alys Karstark kalır.” Bolton bir erik daha aldı. “Ne şanslısınız ki benim bir eşe ihtiyacım yok. İkizler’deyken Leydi Walda Frey’le evlendim.”</p>

    <p>“Güzel Walda?” Jaime beceriksiz bir şekilde, sol eliyle kopardığı ekmeği kesik bileğiyle tutmaya çalışıyordu.</p>

    <p>“Şişko Walda. Frey Lordu çeyiz olarak evleneceğim kızın ağırlığınca gümüş önerdi, ben de eşimi bu doğrultuda seçtim. Elmar, Sör Jaime için ekmek kopar.”</p>

    <p>Çocuk, ekmek somunundan yumruk büyüklüğünde bir parça kopartıp Jaime’ye uzattı. Brienne ise kendi ekmeğini kopardı. “Lord Bolton,” dedi kız, “Harrenhal’u Vargo Hoat’a vereceğiniz söyleniyor.”</p>

    <p>“Kale onun ücretiydi,” dedi Lord Bolton. “Borcunu ödeyen yegâne insanlar Lannisterlar değil. Ben her halükârda yakın zamanda buradan ayrılmak zorundayım. Edmure Tully, İkizler’de Leydi Roslin Frey’le evlenecek ve kralım iştirakimi emrediyor.”</p>

    <p>“<em>Edmure</em> mu evleniyor?” dedi Jaime. “Robb Stark değil mi?”</p>

    <p>“Majesteleri Kral Robb evlendi.” Bolton, avcuna tükürdüğü erik çekirdeğini kenara bıraktı. “Sarpkaya’dan bir Westerling ile. Bana kızın adının Jeyne olduğu söylendi. Onu tanıdığınıza şüphe yok sör. Gelinin babası sizin babanızın sancak beyi.”</p>

    <p>“Babamın pek çok sancak beyi var, onların çoğunun da kızları.” Tek elli Jaime, Jeyne denen kızı hatırlamaya çalışarak şarap kadehine uzandı. Westerling, güçten çok gururu olan eski bir hanedandı.</p>

    <p>“Bu doğru olamaz,” dedi Brienne inatla. “Kral Robb bir Frey’le evleneceğine dair yemin etti. O yeminini asla bozmaz, o...”</p>

    <p>“Majesteleri on altı yaşında bir delikanlı,” dedi Roose Bolton nezaketle. “Ve sözlerimi sorgulamazsanız size müteşekkir olurum leydim.”</p>

    <p>Jaime, Robb Stark için neredeyse üzgündü. <em>Arazide kazandığı mücadeleyi yatak odasında kaybetti, zavallı aptal.</em> “Lord Walder nasıl oldu da bir kurt yerine bir alabalık yemekten haz aldı?”</p>

    <p>“Ah, alabalıktan çok leziz akşam yemeği olur.” Bolton, solgun parmağını kadeh taşıyıcısına doğru uzattı. “Ama benim zavallı Elmar’ım aşk acısı çekiyor. Kendisi Arya Stark’la evlenecekti fakat Kral Robb tarafından ihanete uğrayan Frey babamın bu nişanı bozmaktan başka seçeneği yoktu.”</p>

    <p>“Arya Stark’tan haber var mı?” Brienne öne eğildi. “Leydi Catelyn endişeli... kız hâlâ yaşıyor mu?”</p>

    <p>“Ah, evet,” dedi Dehşet Kalesi Lordu.</p>

    <p>“Bundan emin misiniz lordum?”</p>

    <p>Roose Bolton omuzlarını silkti. “Arya Stark uzun zaman kayıptı, bu doğru ama şimdi bulundu. Onu sağ salim kuzeye göndermek niyetindeyim.”</p>

    <p>“Onu ve ablasını, ikisini de,” dedi Brienne. “Tyrion Lannister, ağabeyi karşılığında kızların ikisini de vereceğine dair yemin etti.”</p>

    <p>Bu sözler Dehşet Kalesi Lordu’nu eğlendirmiş gibiydi. “Leydim, size kimse söylemedi mi? Lannisterlar yalan söyler.”</p>

    <p>“Hanedanımın onuruna hakaret mi ediyorsunuz?” Jaime sağlam eliyle peynir bıçağını aldı. “Yuvarlak ve kör bir uç,” dedi, parmağını bıçağın kenarında kaydırdı, “buna rağmen gözünüze saplanır.” Alnı boncuk boncuk terlemişti. Jaime hissettiği kadar zayıf görünmediğini umuyordu sadece.</p>

    <p>Lord Bolton’ın küçük gülümsemesi dudaklarını tekrar ziyaret etti. “Ekmeğini yardımsız koparamayan bir adam için ziyadesiyle cesur konuşuyorsunuz. Her yanda muhafızlarım var, hatırlatırım.”</p>

    <p>“Her yanda ve yarım fersah uzakta.” Jaime, salonun göz alabildiğince uzanan boyuna baktı. “Muhafızlar bize ulaşana dek Aerys kadar ölü olursunuz.”</p>

    <p>“Ev sahibinizi, kendi peyniri ve zeytini üstünden tehdit etmeniz kahramanca sayılmaz,” diye çıkıştı Dehşet Kalesi Lordu. “Biz kuzeyde misafirperverlik yasalarını hâlâ kutsal sayarız.”</p>

    <p>“Ben burada misafir değil tutsağım. Keçiniz elimi kesti. Birkaç kuru erik sayesinde bunu görmezden geleceğimi sanıyorsanız çok yanılıyorsunuz.”</p>

    <p>Jaime’nin sözleri Bolton’ı şaşırtmıştı. “Belki de yanılıyorum. Belki de sizi düğün hediyesi olarak Edmure Tully’ye vermeliyim... ya da kafanızı uçurmalıyım, kız kardeşinizin Eddard Stark’a yaptığı gibi”</p>

    <p>“Bunu tavsiye etmem. Casterly Kayası’nın hafızası sağlamdır.”</p>

    <p>“Benim duvarlarımla sizin kayanızın arasında binlerce fersah dağ, deniz ve bataklık uzanıyor. Lannister husumeti Bolton’a az şey ifade ediyor.”</p>

    <p>“Lannister dostluğu çok şey ifade edebilir.” Jaime o anda oynadıkları oyunu bildiğini düşünüyordu. <em>Ama fahişe de biliyor mu?</em> Görmek için bakmaya cesaret edemiyordu.</p>

    <p>“Akıllı bir adamın isteyeceği dostlar olduğunuzdan emin değilim.” Roose Bolton bir el işaretiyle çocuğu çağırdı. “Elmar, konuklarımıza birer dilim rosto kes.”</p>

    <p>Rosto önce Brienne’e servis edildi ama kız yemek için hareketlenmedi. “Lordum,” dedi, “Sör Jaime, Leydi Catelyn’in kızlarıyla değiş tokuş edilecek. Yolumuza devam etmemiz için bizi serbest bırakmalısınız.”</p>

    <p>“Nehirova’dan gelen kuzgun bir firardan bahsediyordu, bir takastan değil. Ve siz, bu tutsağın zincirlerinden kurtulmasına yardım ettiyseniz hainlikten suçlusunuz leydim.”</p>

    <p>İri fahişe ayağa kalktı. “Ben Leydi Stark’a hizmet ediyorum.”</p>

    <p>“Ben de Kuzey Kralı’na. Ya da Kuzey’i Kaybeden Kral’a, bazıları onu bu isimle anıyor artık. Sör Jaime’yi Lannisterlar’a geri vermeyi asla istememiş olan krala.”</p>

    <p>Elmar, kanlı ve kara bir dilim rostoyu Jaime’nin önüne koyarken, “Otur ve yemeğini ye Brienne,” dedi Jaime. “Bolton’ın niyeti bizi öldürmek olsaydı kıymetli eriklerini bizim için heba etmezdi, hem de bağırsaklarını tehlikeye atmak pahasına.” Tabağına baktı ve eti tek elle kesmenin bir yolu olmadığını fark etti. <em>Şimdi bir kızdan bile değersizim,</em> diye düşündü. <em>Keçi bu ticareti eşitledi. Cersei, Leydi Catelyn’in yavrularını benimkine benzer bir halde geri verdiğinde leydinin Keçi’ye teşekkür edeceğini sanmıyorum gerçi.</em> Jaime bu düşünceyle yüzünü buruşturdu. <em>Bahse girerim ki bunun için de ben suçlanacağım.</em></p>

    <p>Roose Bolton etini bir nizam içinde kesiyordu, adamın tabağına kan akıyordu. “Leydi Brienne, eğer Sör Jaime’yi tıpkı sizin ve Leydi Stark’ın arzu ettiği gibi göndereceğimi söylersem oturur musunuz?”</p>

    <p>“Ben... bizi gönderecek misiniz?” Sesi temkinliydi ama kız oturdu. “Bu iyi, lordum.”</p>

    <p>“Öyle. Yalnız, Lord Vargo benim için ufak bir... zorluk yarattı.” Bolton, solgun gözlerini Jaime’ye çevirdi. “Hoat elinizi niye kesti biliyor musunuz?”</p>

    <p>“İnsanların ellerini kesmekten hoşlanıyor.” Jaime’nin kesik bileğini örten ketende kan ve şarap lekeleri vardı. “Ayaklarını kesmekten de hoşlanıyor. Bir sebebe ihtiyacı varmış gibi görünmüyor.”</p>

    <p>“Ama bir sebebi var. Hoat göründüğünden daha kurnazdır. Cesur Dostlar gibi bir topluluğu ancak zekâ sahibi bir adam komuta edebilir.” Bolton, hançerini sapladığı et parçasını ağzına götürdü, düşünceli bir halde çiğnedi, yuttu. “Lord Vargo, Lannister Hanedanı’nı terk etti çünkü ben kendisine Harrenhal’u önerdim; Lord Tywin’den almayı umacağı herhangi bir şeyden bin kat daha büyük bir ödül bu. Vargo, Batıdiyar’a yabancı olmasından mütevellit, ödülün zehirli olduğunu bilmiyordu.”</p>

    <p>“Kara Harren’ın laneti?” diye alay etti Jaime.</p>

    <p>“Tywin Lannister’ın laneti,” dedi Bolton. Elmar, lordun uzattığı kadehi sessizce tekrar doldurdu. “Bizim Keçi Tarbeckler’e veya Reyneler’e danışmalıydı. Onlar, lord babanızın ihanetle nasıl baş ettiği hususunda Hoat’u uyarabilirlerdi.”</p>

    <p>“Tarbeckler ya da Reyneler yok,” dedi Jaime.</p>

    <p>“Ben de tam olarak bundan bahsediyorum. Hiç şüphe yok ki Lord Vargo, Lord Stannis’in Kral Toprakları’nda zafer kazanacağını ve Harrenhal’un mülkiyetini, Lannister Hanedanı’nın düşüşündeki küçük rolü sebebiyle, gönül borcu olarak ona vereceğini umdu.” Bolton kuru bir kahkaha attı. “Korkarım Vargo, Stannis Baratheon hakkında da az şey biliyor. Stannis ona hizmetlerinin karşılığında Harrenhal’u verebilirdi... ama suçlarının karşılığında da darağacı verirdi.”</p>

    <p>“Darağacı, babamdan alacağı şeyden daha şefkatli olur.”</p>

    <p>“Sonunda o da bunu anladı. Stannis bozguna uğradı ve Renly öldü, Hoat’u Lord Tywin’in intikamından esirgeyecek tek şey bir Stark zaferi lakin bunun olma ihtimali gittikçe zayıflıyor.”</p>

    <p>“Kral Robb her mücadeleyi kazandı,” dedi Brienne cesurca, sözlerine de görevine olduğu kadar inatla sadıktı.</p>

    <p>“Her mücadeleyi kazandı; Freyler’i, Karstarklar’ı, Kışyarı’nı ve kuzeyi kaybederken. Kurdun o kadar genç olması üzücü. On altı yaşındaki delikanlılar ölümsüz ve yenilmez olduklarını düşünürler. Daha yaşlı bir adam diz çökerdi sanırım. Savaştan sonra daima barış vardır ve barışla birlikte aflar gelir... en azından Robb Stark gibiler için. Vargo Hoat gibiler için değil.” Bolton hafifçe gülümsedi. “Keçiyi her iki taraf da kullandı ama hiçbiri onun ölümüne ağlamaz. Cesur Dostlar, Karasu Savaşı’nda dövüşmediler ama orada öldüler.”</p>

    <p>“Yas tutmazsam beni bağışlar mısınız?”</p>

    <p>“Biçare ve kara bahtlı keçimize hiç acımıyor musunuz? Ah, ama tanrılar acıyor olmalı... yoksa neden sizi onun ellerine teslim etsinler?” Bolton bir parça et daha çiğnedi. “Karhold, Harrenhal’dan daha küçük ve daha yoksul lakin aslanın pençelerinden epey uzakta. Vargo, Alys Karstark’la evlendiğinde gerçek bir lord olabilir. Babanızdan biraz altın alabilse daha iyi olur ama Lord Tywin ne kadar altın öderse ödesin Vargo sizi Lord Rickard’a verir. Vargo’nun ödülü o kız ve güvenli bir sığınak olur.</p>

    <p>Ama sizi satabilmesi için elinde tutması gerekir ve nehir toprakları sizi memnuniyetle çalacak adamlarla dolu. Glover ve Tallhart, Gölgeli Vadi’de bozguna uğradı fakat ordularından geri kalanlar hâlâ dışarıda, Yürüyen Dağ sürüden ayrılanları katlediyor. Bin Karstark, Nehirova’nın güneyindeki ve doğusundaki arazilerde dolaşarak sizi arıyor. Başka yerlerde, lordsuz ve kanunsuz kalan Darry adamları, dört ayaklı kurt sürüleri ve yıldırım lordunun haydut çeteleri var. Dondarrion sizi ve Keçi’yi memnuniyetle aynı ağaca asar.” Dehşet Kalesi Lordu ekmeğini tabağındaki kana bandı. “Lord Vargo’nun sizi güvende tutmayı umabileceği tek yer Harrenhal’du ama benim buradaki adamlarımın ve Sör Aenys’in Freyler’inin sayısı, Cesur Dostlar’ın toplamından çok daha fazla. Vargo, sizi Nehirova’daki Edmure Tully’ye geri vereceğimden korktu şüphesiz... ya da daha kötüsü, sizi babanıza göndereceğimden.</p>

    <p>Sizi sakatlayarak kılıcınızı aradan çekip gözdağı vermek, babanıza gönderilecek dehşet verici bir hediyeye sahip olmak ve benim için değerinizi azaltmak istedi. Çünkü o benim adamım, ben de Kral Robb’un adamıyım. Hal buyken, onun suçu benim suçumdur ya da babanız böyle düşünebilir. İşte benim küçük... zorluğum burada.” Bolton solgun, soğuk ve ümitli gözlerini kırpmadan Jaime’ye baktı.</p>

    <p><em>Anlıyorum.</em> “Sizi suçlamalardan aklamamı istiyorsunuz. Babama bu kesik bileğin sizin marifetiniz olmadığını söylememi.” Jaime güldü. “Lordum, beni Cersei’ye gönderin ve size duymak isteyebileceğiniz en tatlı şarkıyı söyleyeyim. “Jaime, başka bir cevap verse Bolton’ın onu Keçi’ye geri vereceğini biliyordu. “Bir elim olsaydı, babamın Batıdiyar’a getirdiği paralı asker tarafından nasıl sakat bırakıldığımı ve soylu Lord Bolton tarafından nasıl kurtarıldığımı kaleme alırdım.”</p>

    <p>“Sözünüze güveneceğim sör.”</p>

    <p><em>İşte bu sık sık duymadığım bir şey.</em> “Gitmemize ne kadar erken izin verilebilir? Ve beni bütün o kurtların, haydutların ve Karstarklar’ın içinden nasıl geçireceksiniz?”</p>

    <p>“Qyburn yeterince güçlü olduğunuzu söylediğinde, kaptanım Walton’ın komutasındaki seçilmiş adamlardan oluşan güçlü bir koruma eşliğinde gideceksiniz. Walton’a Çelikincik derler. Sadakati demirden bir askerdir. Walton sizi güven içinde ve tek parça halinde Kral Toprakları’na götürecek.”</p>

    <p>“Leydi Catelyn’in kızları da güvenle ve tek parça halinde teslim edilecek,” dedi fahişe. “Lordum, adamınız Walton’ın himayesini hoş karşılarız fakat kızlar <em>benim</em> vazifem.”</p>

    <p>Dehşet Kalesi Lordu kıza umursamaz bir bakış attı. “Bundan böyle kızlarla ilgilenmenize gerek yok leydim. Leydi Sansa cücenin karısı oldu, onları yalnızca tanrılar ayırabilir artık.”</p>

    <p>“Karısı?” dedi Brienne dehşet içinde. “İblis? Ama... o yemin verdi, bütün meclisin önünde, tanrıların ve insanların şahitliğinde...”</p>

    <p><em>Ne kadar masum.</em> Jaime de hemen hemen Brienne kadar şaşırmıştı ama şaşkınlığını ondan iyi sakladı. <em>Sansa Stark. Tyrion’ın yüzünü güldürmüş olmalı bu.</em> Kardeşinin küçük çiftçi kızıyla nasıl da mutlu olduğunu hatırladı Jaime... on beş gün boyunca.</p>

    <p>“İblis’in ne yemin verdiği ya da vermediği artık önemli değil,” dedi Lord Bolton. “Hele sizi hiç ilgilendirmez.” Fahişe neredeyse yaralı görünüyordu. Roose Bolton muhafızlarını çağırdığında, belki de Brienne tuzağın demir dişlerini hissetmişti sonunda. “Sör Jaime buradan Kral Toprakları’na devam edecek. Sizinle ilgili bir şey söylemedim korkarım. Lord Vargo’yu iki ödülünden birden mahrum bırakmak vicdansızlık olur.” Dehşet Kalesi Lordu bir erik daha almak için uzandı. “Sizin yerinizde olsaydım leydim, Starklar için daha az ve safirler için daha çok endişelenirdim.”</p>
  </div>
</body>
</html>
