<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jaime</h1>

    <p>Hanı ilk gören Jaime oldu. Ana bina, nehrin kıvrılarak aktığı güney kıyısının kenarındaydı. Binanın uzun kanatları, nehrin aşağısına doğru yelken açan yolculara sarılmak istermiş gibi su boyunca uzanmıştı. İlk kat gri taştan inşa edilmişti, ikinci kat beyaza boyanmış ahşaptan. Çatı damtaşıyla kaplıydı. Jaime ahırları da görebiliyordu ve asmalarla sarılmış bir çardak vardı. “Bacalarda duman yok,” diye duyurdu hana yaklaşırlarken. “Pencerelerde ışık da yok.”</p>

    <p>“Bu yoldan son geçtiğimde han açıktı,” dedi Sör Cleos Frey. “İyi bira yapıyorlardı. Belki kilerlerinde biraz vardır hâlâ.”</p>

    <p>“İnsanlar olabilir,” dedi Brienne. “Saklanmış ya da ölü.”</p>

    <p>“Birkaç cesetten mi korkuyorsun fahişe?” dedi Jaime.</p>

    <p>Kız ona baktı. “Benim adım...”</p>

    <p>“...Brienne, evet. Bir geceliğine yatakta uyumak istemez misin Brienne? Nehirde olacağımızdan daha güvende oluruz ve burada neler olduğunu öğrenmek işimize yarayabilir.”</p>

    <p>Brienne cevap vermedi ama bir an sonra yekeyi itip tekneyi ahşap iskeleye doğru döndürdü. Sör Cleos yelkeni indirmek için koşturdu, iskeleye hafifçe çarptıklarında tekneyi bağlamak için dışarı tırmandı. Jaime adamı takip etti, zincirleri yüzünden hantalca hareket ediyordu.</p>

    <p>İskelenin sonundaki demir direkte, boyası pul pul dökülmüş bir tabela sallanıyordu. Tabelanın üstüne, diz çökmüş ve sadakat ifade eden bir hareketle ellerini birleştirmiş bir kral resmedilmişti. Jaime resme baktı ve yüksek sesle güldü. “Daha iyi bir han bulamazdık.”</p>

    <p>“Burası özel bir yer mi?” diye sordu fahişe şüphe dolu bir sesle.</p>

    <p>Sör Cleos cevap verdi. “Burası Dizçöken Adam Hanı leydim. Son Kuzey Kralı’nın, bağlılık yemini etmek için Fatih Aegon’ın karşısında diz çöktüğü noktada duruyor. Resimdeki de o sanırım.”</p>

    <p>“Torrhen, Ateş Tarlası’nda düşen iki kralın ardından bütün kuvvetini güneye getirdi,” dedi Jaime. “Ama Aegon’ın ejderhalarını ve ordusunun büyüklüğünü gördüğünde aklın yolunu seçti ve donmuş dizlerinin üstüne çöktü.” Bir at kişnemesi duyunca sustu. “Ahırda at var. En azından bir tane.” <em>Ve bir at, şu fahişeyi arkamda bırakmak için ihtiyaç duyduğum tek şey.</em> “Bakalım kimler evdeymiş, gidelim mi?” Jaime bir cevap beklemeden, zincirlerinden sesler çıkararak iskeleden indi, hanın kapısını omuzladı, açtı...</p>

    <p>...ve gerili bir arbaletle burun buruna geldi. Arbaletin arkasında on beş yaşlarında tombul bir çocuk vardı. “Aslan, balık, kurt?” diye sordu delikanlı.</p>

    <p>“Biz horoz bulmayı umuyorduk.” Jaime refakatçilerinin içeri girdiğini duydu. “Arbalet ödleklerin silahıdır.”</p>

    <p>“Öyle de olsa kalbine bir ok saplayacağım.”</p>

    <p>“Olabilir. Ama sen yayını tekrar geremeden kuzenim bağırsaklarını yere döker.”</p>

    <p>“Çocuğu korkutma,” dedi Sör Cleos.</p>

    <p>“Kötü niyetli değiliz,” dedi fahişe. “Yemek ve içki için sikkemiz de var.” Kesesinden bir gümüş çıkardı.</p>

    <p>Delikanlı şüpheyle önce sikkeye, sonra Jaime’ye baktı. “Bu neden zincire vurulu?”</p>

    <p>“Birkaç arbaletçi öldürdüm,” dedi Jaime. “Biran var mı?”</p>

    <p>“Evet.” Delikanlı elindeki yayı bir santim aşağı indirdi. “Kılıç kemerlerinizi çözüp yere düşürün, sonra sizi doyurabiliriz belki,” dedi. Dışarıda başkalarının da olup olmadığına bakmak için dikkatli adımlarla elmas şekilli kalın pencereye gitti. “Bu bir Tully yelkeni.”</p>

    <p>“Nehirova’dan geliyoruz.” Brienne kemerinin tokasını açtı ve kılıcının yere düşmesine izin verdi. Sör Cleos kızı takip etti.</p>

    <p>Kiler kapısından soluk benizli, çiçek bozuğu bir adam çıktı, elinde ağır bir kasap satırı vardı. “Üç kişisiniz öyle mi? Üç kişiye yetecek kadar at etimiz var. At yaşlıydı ama eti hâlâ taze.”</p>

    <p>“Ekmek var mı?” diye sordu Brienne.</p>

    <p>“Sert ekmek ve bayat yulaflı kek.”</p>

    <p>Jaime sırıttı. “İşte size dürüst bir hancı. Hepsi bayat ekmek ve at eti verir ama çoğu bunu böyle rahatça kabul etmez.”</p>

    <p>“Ben hancı değilim. Hancıyı karısıyla birlikte arkaya gömdüm.”</p>

    <p>“Onları sen mi öldürdün?”</p>

    <p>“Öldürseydim size söyler miydim?” Adam tükürdü. “Muhtemelen kurtların işi, belki de aslanların, ne fark eder? Onları karımla birlikte bulduk. Bize göre bu han artık bizimdir.”</p>

    <p>“Karın nerede?” diye sordu Sör Cleos.</p>

    <p>Adam gözlerini kısarak şüpheyle Cleos’a baktı. “Bunu neden bilmek istiyorsun? Burada değil... gümüşünüzün tadını beğenmezsem siz de burada olmayacaksınız.”</p>

    <p>Brienne gümüş sikkeyi adama attı. Adam sikkeyi havada yakaladı, ısırdı ve cebine soktu.</p>

    <p>“Daha fazla gümüşü var,” dedi yaylı çocuk.</p>

    <p>“Varsa var. Çocuk, aşağı in ve bana birkaç soğan bul.”</p>

    <p>Delikanlı arbaletini kaldırdı, aksi bir suratla yolculara baktı ve kilere indi.</p>

    <p>“Oğlun mu?” diye sordu Sör Cleos.</p>

    <p>“Karımla yanımıza aldığımız bir çocuk sadece. Bizim iki oğlumuz vardı; birini aslanlar katletti, diğeri kanlı ishalden öldü. Bu delikanlı, annesini Kanlı Oyuncular yüzünden kaybetti. Bu günlerde, sen uyurken nöbet tutacak bir adam gerekiyor.” Elindeki satırla masaları gösterdi. “Oturabilirsiniz.”</p>

    <p>Şömine yanmıyordu ama Jaime küllere en yakın sandalyeyi çekti ve bacaklarını masanın altına uzattı. Zincirlerin şıngırtısı her hareketine eşlik ediyordu. <em>Sinir bozucu bir ses. Bu iş bitmeden bu zincirleri fahişenin boğazına dolayacağım, bakalım o ne kadar sevecek.</em></p>

    <p>Hancı olmayan adam üç büyük dilim at etini ateşte kararttı ve soğanları domuz yağında kızarttı, yemeğin tadı bayat yulaflı keki neredeyse telafi, etti. Jaime ve Cleos bira içti, Brienne de bir kupa elma suyu. Delikanlı mesafesini korudu, şarap fıçısına tüneyip dolu ve gergin arbaletini dizlerinin üstüne koydu. Aşçı bir kupa bira alıp yolcuların yanına oturdu. “Nehirova’dan ne havadisler var?” diye sordu yolcuların lideri zannettiği Sör Cleos’a.</p>

    <p>Sör Cleos cevap vermeden önce Brienne’e baktı. “Lord Hoster çok hasta ama oğlu, Kızıl Çatal’ın geçitlerini Lannisterlar’a karşı tutuyor. Mücadeleler oldu.”</p>

    <p>“Her yerde mücadele var. Nereye gidiyorsunuz sör?”</p>

    <p>“Kral Toprakları.” Sör Cleos dudaklarındaki yağı sildi.</p>

    <p>Adam homurdandı. “O halde siz üç aptalsınız. Son duyduğumda Kral Stannis şehir duvarlarının dibindeydi. Yüz bin adamı ve sihirli bir kılıcı olduğu söyleniyor.”</p>

    <p>Jaime’nin elleri bileklerinin arasındaki zinciri kavradı, Jaime zinciri büktü, koparacak güce sahip olmayı dileyerek iyice gerdi. <em>Stannis’e büyülü kılıcını nereye sokacağını göstereceğim.</em></p>

    <p>“Sizin yerinizde olsaydım Kral Yolu’ndan uzak dururdum,” diye devam etti adam. “Kötüden de kötü diye duydum. Hem kurtlar hem aslanlar yoldaymış ve dağılmış askerlerden oluşan çeteler yakalayabildikleri herkesi avlıyorlarmış.”</p>

    <p>“Haşerat,” dedi Sör Cleos tiksintiyle. “Böyleleri, silahlı adamları rahatsız etmeye cesaret edemez.”</p>

    <p>“Kusura bakmayın sör ama ben bir kadın ve zincire vurulmuş bir esirle birlikte yolculuk eden tek silahlı adam görüyorum.”</p>

    <p>Brienne aşçıya sert ve karanlık bir bakış attı. <em>Fahişe bir fahişe olduğunun hatırlatılmasından nefret ediyor,</em> diye düşündü Jaime, zinciri tekrar büktü. Etine değen halkalar sert ve soğuktu, demir kırılmazdı. Kelepçeler bileklerini sıyırıyordu.</p>

    <p>“Üç Dişli Mızrak’ı denize doğru takip etmeye niyetliyim,” dedi fahişe, adama. “Bakire Havuzu’ndan atlar alacağız, Gölgeli Vadi ve Rosby Yolu’ndan gideceğiz. Böylece savaşın en yoğun olduğu yerlerden uzak dururuz.”</p>

    <p>Adam başını iki yana salladı. “Bakire Havuzu’na nehirden varmanız mümkün değil. Buradan en fazla otuz mil ileride birkaç gemi yanarak battı ve nehir, enkazların etrafını kum ve çamurla doldurdu. Orada haydutlar yuvalandı, yaklaşan herkesi avlıyorlar. Nehrin aşağısındaki Seken Taş’ta ve Kızıl Geyik Adası’nda da haydutlar var. Ayrıca yıldırım lordu o bölgede görüldü. İstediği her noktadan nehri geçiyor, bir o yana bir bu yana at sürüyor, asla durmuyor.”</p>

    <p>“Kim bu yıldırım lordu?” diye sordu Sör Cleos.</p>

    <p>“Sizi memnun edecekse, Lord Beric. Ona yıldırım diyorlar çünkü açık gökyüzünden inen bir yıldırım kadar ani saldırıyor. Onun ölümsüz olduğu söyleniyor.”</p>

    <p><em>Bedenlerine bir kılıç sapladığında hepsi ölür,</em> diye düşündü Jaime. “Myrli Thoros hâlâ onun yanında mı?”</p>

    <p>“Evet, kırmızı sihirbaz. O adamın tuhaf güçleri olduğunu duydum.”</p>

    <p><em>Robert’la boy ölçüşecek güce sahipti, içki içmek konusunda, bunu yapabilecek çok adam da yoktu.</em> Thoros bir keresinde, bir kırmızı rahip olduğunu çünkü giydikleri cübbelerin şarap lekelerini iyi gizlediğini söylemişti Robert’a, Jaime duymuştu. Robert öyle şiddetli bir kahkaha atmıştı ki ağzındaki bira Cersei’nin ipek kaftanına fışkırmıştı. “İtiraz etmek benim üstüme vazife değil ama,” dedi, “Üç Dişli Mızrak bizim için en güvenli rota olmayabilir.”</p>

    <p>“Ben de öyle derim,” diye onayladı aşçı. “Kızıl Geyik Adası’nı Lord Beric ve kırmızı sihirbazla karşılaşmadan geçseniz bile önünüzde hâlâ yakut geçit olacak. Geçidi Sülük Lord’un kurtları tutuyor diye duymuştum en son ama üstünden zaman geçti. Şimdi tekrar aslanlar olabilir ya da Lord Beric ya da herhangi biri.”</p>

    <p>“Belki de kimse,” dedi Brienne.</p>

    <p>“Leydim kendi derisinin üstüne bahis oynamak isterse onu durdurmam... ama sizin yerinizde olsaydım nehirden şimdi ayrılır, karadan giderdim. Ana yollardan uzak durup geceleri ağaçların altına sığınırsanız, saklanırsanız... yine de sizinle gelmek istemezdim ama bir şansınız olabilir.”</p>

    <p>İri fahişe düşünceli görünüyordu. “Atlara ihtiyacımız olur.”</p>

    <p>“Burada atlar var,” dedi Jaime. “Ahırdan bir at sesi geldi.”</p>

    <p>“Evet var,” dedi hancı olmayan hancı. “Aslında üç tane var ama satılık değiller.”</p>

    <p>Jaime güldü. “Elbette değiller ama sen her halükârda onları bize göstereceksin.”</p>

    <p>Brienne kaşlarını çattı ama hancı olmayan adam gözlerini bile kırpmadan kızın gözlerine baktı. Bir süre sonra, gönülsüzce, “Atları göster,” dedi Brienne ve hepsi birlikte masadan kalktılar.</p>

    <p>Kokuya bakılırsa ahır uzun zamandır temizlenmemişti. Samanların etrafında yüzlerce karasinek uçuşuyordu, bölmeden bölmeye gidip her tarafa yayılmış olan at pisliği yığınlarının üstüne konuyorlardı ama ahırda sadece üç at vardı. Uyumsuz bir üçlü oluşturmuşlardı; kahverengi, hantal bir saban atı; tek gözü kör, yaşlı, beyaz bir iğdiş ve boz benekli, zinde bir şövalye bineği. “Hiçbir bedel karşılığında satılık değiller,” dedi atların sözde sahibi.</p>

    <p>“Bu atları nereden buldun?” diye sordu Brienne.</p>

    <p>“Saban atı, karım ve ben geldiğimizde ahırdaydı, az önce yediğinizle birlikte. İğdiş olan bir gece yarısı geldi. Binek atını da delikanlı yakaladı, hayvan kendi başına koşuyordu, hâlâ eyerli ve dizginliydi. İşte, size göstereyim.”</p>

    <p>Adamın gösterdiği eyer gümüş kakmalarla süslenmişti. Aslında pembe ve siyah damalı olan eyer kumaşı kahverengine dönmüştü. Jaime renkleri tanımıyordu ama kan lekelerini kolayca tanıdı. “Pekâlâ, hayvanın sahibi bu yakınlarda atını almaya gelmeyecek.” Binek atının bacaklarını inceledi, iğdişin dişlerini saydı. “Gri at için adama bir altın sikke ver, eyeri de dâhil ederse,” dedi Brienne’e. “Saban atı için bir gümüş. Beyaz olanı aldığımız için o bize ödeme yapmalı.”</p>

    <p>“Atınızla ilgili nezaketsiz konuşmalar yapmayın sör.” Fahişe, Leydi Catelyn’in verdiği keseyi açtı ve içinden üç altın sikke çıkardı. “Hayvanların her biri için bir ejderha ödeyeceğim.”</p>

    <p>Adam altınlara bakıp elini uzattı ama sonra tereddüt edip geri çekti. “Bilmiyorum, kaçmam gerekirse altın ejderhayı süremem, acıkırsam yiyemem de.”</p>

    <p>“Teknemizi de alabilirsin,” dedi Brienne. “Nehrin aşağısına ya da yukarısına yelken açarsın, sen nasıl istersen.”</p>

    <p>“Şu altının tadına bir bakayım.” Adam Brienne’in avcundan bir altın alıp ısırdı. “Hımm. Yeterince gerçek derim. Üç ejderha ve tekne?”</p>

    <p>“Adam seni soyuyor fahişe,” dedi Jaime en sevimli haliyle.</p>

    <p>Brienne, Jaime’yi duymazdan gelerek, “Kumanya da istiyorum,” dedi adama. “Verebileceğinin hepsini.”</p>

    <p>“Biraz daha yulaflı kek var.” Adam diğer iki ejderhayı Brienne’in avucundan kapıp şıngırdattı, çıkan sese gülümsedi. “Evet, tütsülenmiş tuzlu balık da var ama size bir gümüşe mal olur. Yataklarımın da bir ücreti olacak. Geceyi burada geçirmek istersiniz.”</p>

    <p>“Hayır,” dedi Brienne hemen.</p>

    <p>Adam kaşlarını çattı. “Gece karanlığında, tanımadığın bir atın sırtında yabancı topraklardan geçmek istemezsin kadın. Tökezleyip bir bataklığa girersin ya da atının bacağını kırarsın.”</p>

    <p>“Ay bu gece parlak olacak,” dedi Brienne. “Yolumuzu bulmakta sıkıntı yaşamayacağız.”</p>

    <p>Adam bunu biraz düşündü. “Eğer gümüşün yoksa, birkaç bakır da yatak ve sıcak tutacak bir iki battaniye satın alır. Yolcuları geri çeviriyor değilim, ne demek istediğimi anlıyorsan.”</p>

    <p>“Kulağa yeterince adil geliyor,” dedi Sör Cleos.</p>

    <p>“Örtüler de yeni yıkandı. Karım gitmeden önce o işi halletti. Yataklarda tek pire bulamazsınız, sizi temin ederim.”</p>

    <p>Sör Cleos açıkça cezbolmuştu. “Düzgün bir yatak hepimize iyi gelir leydim,” dedi. “Dinlenirsek yarın daha hızlı yol alırız.” Destek almak için kuzenine baktı.</p>

    <p>“Hayır kuzen. Fahişe haklı. Tutmamız gereken sözler ve önümüzde fersahlarca yol var. Yola devam etmeliyiz.”</p>

    <p>“Ama,” dedi Cleos, “sen kendin dedin ki...”</p>

    <p>“O zaman dedim.” <em>Hanın terk edilmiş olduğunu düşündüğümde.</em> “Şimdi karnım tok ve ay ışığında yapılacak bir yolculuk tam da ihtiyacım olan şey.” Jaime, fahişeye gülümsedi. “Yalnız, beni şu saban atının sırtına bir çuval un gibi atmayı düşünmüyorsan demir halkalarımla ilgili bir şeyler yapmalısın. İnsanın ayak bilekleri birbirine zincirliyken at sürmesi zor olur.”</p>

    <p>Brienne kaşlarını çatarak zincire baktı. Hancı olmayan adam çenesini sıvazladı. “Ahırın arkasında demirhane var.”</p>

    <p>“Göster,” dedi Brienne.</p>

    <p>“Evet,” dedi Jaime. “Ne kadar çabuk olursan o kadar iyi. Burada çok fazla at boku var. Pisliğe basmaktan nefret ederim.” Keskin gözlerle fahişeye baktı; ne demek istediğini anlayacak kadar zeki olup olmadığını merak ediyordu.</p>

    <p>Jaime el bileklerindeki zincirin de çıkmasını umuyordu ama Brienne hâlâ şüpheliydi. Bir demirci çekiciyle, bir çelik keskinin kör kenarına indirdiği altı sert darbeden sonra Jaime’nin ayak bileklerindeki zinciri ikiye ayırdı. Jaime ellerindeki zinciri de kırmasını önerdiğinde kız onu duymazdan geldi.</p>

    <p>“Nehrin altı mil aşağısında yanmış bir köy göreceksiniz,” dedi aşçı, bir yandan yolcuların atları eyerlemelerine ve eşyalarını yüklemelerine yardım ediyordu. Bu sefer tavsiyelerini Brienne’e yöneltmişti. “Yol orada ayrılıyor. Güneye dönerseniz Sör Warren’ın taş kulesine rastlarsınız. Sör Warren gitti ve öldü, bu yüzden kulenin şimdi kimin elinde olduğunu söyleyemem. Ormanın içinden geçen patikayı takip ederseniz daha iyi olur, güneydoğuya doğru.”</p>

    <p>“Öyle yapacağız,” dedi Brienne. “Teşekkürlerim senindir.”</p>

    <p><em>Daha doğrusu altınların onun oldu.</em> Jaime fikrini kendine sakladı. Bu iri, çirkin, inek gibi kadın tarafından görmezden gelinmekten sıkılmıştı.</p>

    <p>Brienne saban atını kendine aldı, binek atını Sör Cleos’a verdi ve Jaime, tıpkı tehdit edildiği gibi, tek gözlü iğdişe kaldı; atını mahmuzlayıp fahişeyi tozlar içinde geride bırakmak hayali de böylece son bulmuştu. Adam ve çocuk yolcuların gidişini seyretmek için dışarı çıktılar. Delikanlı, arbaletini kolunun altına sıkıştırmış halde sessizce dururken adam onlara iyi şanslar diledi ve güzel zamanlarda geri gelmelerini söyledi. “Mızrak ya da tokmak kullan,” dedi Jaime çocuğa, “daha çok işine yararlar.” Delikanlı sorgulayan gözlerle Jaime’ye baktı. <em>Bu kadar dost tavsiyesi yeter.</em> Jaime omuz silkip atını döndürdü ve hiç arkasına bakmadı.</p>

    <p>Atlarını sürerlerken Sör Cleos durmadan şikâyet ediyordu, hâlâ kaybettiği kuş tüyü yatağın yasını tutuyordu. Ay ışığının aydınlattığı nehir kıyısını takip ederek doğuya doğru yol aldılar. Kızıl Çatal burada çok geniş olmasına rağmen sığdı, kenarları çamurla ve sazlarla kaplıydı. Jaime’nin bineği uysalca ilerliyordu ama zavallı yaşlı hayvan sağlam gözünün olduğu tarafa doğru kaymadan duramıyordu. Tekrar bir eyerde oturmak Jaime’ye iyi gelmişti. Savaş atı Fısıltılı Orman’da Robb Stark’ın okçuları tarafından öldürüldüğünden beri ilk kez ata biniyordu.</p>

    <p>Yanmış köye vardıklarında, karşılarına aynı derecede umutsuz yol seçenekleri çıktı; nehre hububat taşıyan çiftçi arabalarının bıraktığı derin izlerle dolu iki dar patika. Patikalardan biri güneydoğuya doğru kıvrılıyor ve çok geçmeden uzaktan görünen ağaçların arasında kayboluyordu. Diğer yol daha düz ve daha taşlıydı, güneye gidiyordu. Brienne bir an düşündü ve atını güney yoluna çevirdi. Jaime memnun bir şekilde şaşırdı; o da aynı tercihi yapardı.</p>

    <p>“Ama hancı bizi bu yola karşı uyarmıştı,” diye itiraz etti Sör Cleos.</p>

    <p>“O adam hancı değildi,” dedi Brienne, zarafetten yoksun bir şekilde atının sırtında kamburlaştı, bununla birlikte eyerinde sağlam oturuyordu. “Hangi yoldan gideceğimiz adamın umurunda bile değildi ve orman... böyle yerler haydut yatağıdır. Handaki adam bizi bir tuzağın içine çekmek istemiş olabilir.”</p>

    <p>“Akıllı fahişe.” Jaime kuzenine gülümsedi. “Hancımızın o yolda pusu kurmuş dostları olduğuna bahse girerim. Ahıra o unutulmaz kokuyu veren atların sahibi olan dostlar.”</p>

    <p>“Bizi bu atlara bindirmek için nehir konusunda da yalan söylemiş olabilir,” dedi fahişe, “ama riski göze alamazdım. Yol ağızlarında ve yakut geçitte askerler olacak.”</p>

    <p><em>Çirkin olabilir ama büsbütün aptal değil.</em> Jaime kıza kerhen gülümsedi.</p>

    <p>Taş kulenin üst kat pencerelerindeki ışık, onları kulenin varlığına karşı epey uzaktan uyardı ve Brienne küçük kafilesini yoldan çıkarıp tarlaların içine götürdü. Kule iyice geride kaldığında döndüler ve tekrar yolu buldular.</p>

    <p>Fahişe durmalarının güvenli olacağına karar verdiğinde gecenin yarısı geçmişti. Üçü de eyerlerinin üstünde iki büklüm haldeydi. Ağır akan bir derenin kenarındaki meşe ve dişbudak ağaçlarının arasına sığındılar. Fahişe ateş yakmalarına izin vermemişti, bu yüzden bayat yulaflı kek ve tuzlu balıktan oluşan bir gece yarısı yemeği yediler. Gece tuhaf bir şekilde huzur doluydu. Yıldızlarla çevrili yarım ay, başlarının üzerindeydi. Uzakta kurtlar uluyordu. Atlardan biri gergin biçimde kişnedi. <em>Savaş buraya dokunmamış,</em> diye düşündü Jaime. Burada olduğu için mutluydu, sağ olduğu için mutluydu, Cersei’ye dönüyor olduğu için mutluydu.</p>

    <p>“İlk nöbeti ben alırım,” dedi Brienne, Sör Cleos’a. Frey, çok zaman geçmeden hafifçe horlamaya başladı.</p>

    <p>Jaime bir meşenin gövdesine yaslanıp Cersei ve Tyrion’ın o an neler yapıyor olduklarını merak etti. “Kardeşleriniz var mı leydim?” diye sordu.</p>

    <p>Brienne gözlerini kısarak Jaime’ye baktı. “Hayır. Ben babamın tek oğ... çocuğuydum.”</p>

    <p>Jaime kıkırdadı. “<em>Oğlu</em> demek istedin. Seni bir oğul olarak mı düşünüyordu? Tuhaf bir tür kız evlat olduğuna şüphe yok.”</p>

    <p>Brienne hiçbir şey söylemeden diğer yana döndü, kılıcının kabzasını sıkı sıkı kavramıştı. <em>Nasıl da perişan bir yaratık.</em> Brienne, Jaime’ye Tyrion’ı hatırlatıyordu, halbuki ilk bakışta iki insan bundan daha farklı olamazdı. Belki de Jaime’yi konuşturan kardeşinin düşüncesiydi; “Seni darıltmak istememiştim Brienne. Beni bağışla.”</p>

    <p>“Suçların bağışlanmanın çok ötesinde Kral Katili.”</p>

    <p>“Yine o isim.” Jaime zincirinin içinde tembelce döndü. “Seni neden bu kadar öfkelendiriyorum? Bildiğim kadarıyla sana hiçbir zarar vermedim.”</p>

    <p>“Başkalarına verdin. Korumak için yemin ettiğin insanlara. Zayıflara, masumlara...”</p>

    <p>“...krala mı?” Konu her zaman Aerys’e geliyordu. “Anlamadığın şeyi yargılamaya kalkma fahişe.”</p>

    <p>“Benim adım...”</p>

    <p>“...Brienne, biliyorum. Çirkin olduğun kadar sıkıcı da olduğunu söylen biri çıktı mı hiç?”</p>

    <p>“Beni kışkırtıp öfkelendiremezsin Kral Katili.”</p>

    <p>“Ah, denemeye tenezzül etseydim yapardım.”</p>

    <p>“Neden yemin ettin?” diye sordu Brienne. “Temsil ettiği her şeye ihanet edecekken neden o beyaz pelerini giydin?”</p>

    <p><em>Neden?</em> Kızın bir ihtimal anlayabileceği ne söyleyebilirdi ki Jaime? “Henüz çocuktum. On beş yaşında bir delikanlı. O kadar küçük biri için büyük bir onurdu.”</p>

    <p>“Bu bir cevap değil,” dedi kız asık suratıyla.</p>

    <p><em>Gerçek, hiç hoşuna gitmez.</em> Jaime, Kral Muhafızları’na aşk uğruna katılmıştı elbette.</p>

    <p>Lord Tywin, Cersei’yi on iki yaşındayken saraya çağırmıştı, onun bir kraliyet evliliği yapmasını umuyordu. Kızıyla evlenmek isteyen herkesi geri çevirmişti; Cersei büyürken, kadınlaşırken ve güzelleşirken onu Kral Eli Kulesi’nde tutmayı tercih etmişti. Prens Viserys’in olgunlaşmasını bekliyordu şüphesiz, belki de Rhaegar’ın karısının doğum yatağında ölmesini. Dornelu Elia asla sağlıklı bir kadın olmamıştı.</p>

    <p>O arada Jaime, Sör Sumner Crakehall’un yaveri olarak dört yıl geçirmiş ve Kral Ormanı Kardeşliği’ne karşı şövalyeliğini kazanmıştı. Fakat Casterly Kayası’na dönerken kız kardeşini görmek için Kral Toprakları’na uğradığında Cersei onu bir kenara çekmiş ve Lord Tywin’in onu Lysa Tully’yle evlendirmeye niyetli olduğunu fısıldamıştı. Hatta Lord Tywin, Leydi Lysa’nın payına düşecek malları konuşmak için Lord Hoster’ı şehre davet edecek kadar ileri gitmişti. Ama Jaime beyazları giyerse her zaman Cersei’nin yakınında olabilirdi. Yaşlı Sör Harlan Grandison, armasındaki uyuyan aslana yakışır bir şekilde uykusunda ölmüştü. Aerys, şövalyeden boşalan yere genç bir adamın gelmesini isteyecekti, o halde neden uyuklayan bir aslanın yerine kükreyen bir aslan geçmesindi?</p>

    <p>“Babam asla razı olmaz,” diye itiraz etmişti Jaime.</p>

    <p>“Kral ona sormayacak. Ve iş bittiğinde babamız açıkça itiraz edemeyecek. Aerys, Sör Ilyn’in dilini, Yedi Krallık’ı asıl yönetenin El olduğunu söylediği için kestirdi. Adam El Muhafızları’nın başı ama babam cezaya engel olmaya cesaret edemedi! Buna da engel olamayacak.”</p>

    <p>“Ama,” demişti Jaime, “Casterly Kayası var.”</p>

    <p>“İstediğin şey bir kaya mı? Yoksa ben miyim?”</p>

    <p>Jaime o geceyi dün gibi hatırlıyordu. Geceyi Yılanbalığı Sokağı’ndaki eski bir handa, gözlerden epey uzakta geçirmişlerdi. Cersei, Jaime’ye hizmetçi kız kılığında gelmişti ve bu durum Jaime’yi her nedense daha da çok heyecanlandırmıştı. Jaime, Cersei’yi o kadar tutkulu görmemişti daha önce. Ne zaman uyusa kız kardeşi onu tekrar uyandırmıştı. Sabah olduğunda, Casterly Kayası, daima Cersei’nin yanında olmak karşılığında ödenecek küçük bir bedel gibi görünüyordu. Jaime razı oldu ve kız kardeşi gerisini halledeceğine dair söz verdi.</p>

    <p>Bir ay dönümü sonra Casterly Kayası’na bir kraliyet kuzgunu geldi, Jaime’nin Kral Muhafızları’na seçildiğini haber veriyordu. Jaime’ye, yemin etmek ve pelerinini giymek için Harrenhal’daki büyük turnuvaya gelmesi ve kralın huzuruna çıkması emrediliyordu.</p>

    <p>Jaime’in ataması onu Lysa Tully’den kurtarmıştı ama geri kalan hiçbir şey planlandığı gibi gitmemişti. Lord Tywin daha önce asla o kadar öfkeli olmamıştı. Açıkça itiraz edememişti –Cersei bu konuda doğru yargıya varmıştı– ama zayıf bir bahaneyle El’likten istifa etmiş ve kızını da yanına alarak Casterly Kayası’na dönmüştü. Cersei ve Jaime birlikte olmak yerine sadece yer değiştirmişlerdi ve Jaime kendini sarayda yapayalnız bulmuştu; dört işe yaramaz adam sırayla Lord Tywin’in yerini doldurmaya çalışıp bıçak sırtında dans ederken, Jaime bir deli kralı koruyordu. Kral Eli olan adamlar öyle hızlı yükselip düşüyorlardı ki Jaime onların armalarını yüzlerinden iyi hatırlıyordu. Bereket, boynuzlu El ve dans eden grifonlu El’in ikisi de sürgüne gönderilmişti. Gürzlü ve hançerli El çılgınateşe batırılmış, canlı canlı yakılmıştı. Lord Rossart sonuncuydu. Lordun arması yanan bir meşaleydi; seleflerinin kaderi göz önüne alınırsa bu talihsiz bir seçimdi ama simyacının o kadar yükselmesinin asıl sebebi kralın ateş tutkusunu paylaşıyor olmasıydı. <em>Rossart’ı deşmek yerine boğmalıydım.</em></p>

    <p>Brienne hâlâ bir yanıt bekliyordu. “Aerys Targaryen’ı tanıyacak kadar yaşın yok...”</p>

    <p>Kız, Jaime’yi dinlemeyecekti. “Aerys deli ve zalimdi, bunu kimse inkâr etmiyor. Ama her şeye rağmen kraldı, taç giymiş ve kutsanmıştı. Ve sen, onu korumak için yemin etmiştin.”</p>

    <p>“Ne için yemin ettiğimi biliyorum.”</p>

    <p>“Ve yaptığın şey ortada.” Brienne, Jaime’nin başına dikildi; çilli, asık suratlı, at dişli, bir seksenlik bir kınama.</p>

    <p>“Evet, senin yaptığını yaptım. Eğer duyduklarım doğruysa ikimiz de kral katiliyiz.”</p>

    <p>“Ben Renly’ye zarar vermedim. Aksini söyleyen adamı öldürürüm.”</p>

    <p>“O halde Cleos’tan başla. Hikâyeyi anlatma şekline bakılırsa ondan sonra da epey adam öldürmek zorunda kalacaksın.”</p>

    <p>“Hepsi <em>yalan.</em> Majesteleri öldürüldüğünde Leydi Catelyn de oradaydı, her şeyi gördü. Bir gölge vardı. Mumlar söndü ve hava soğudu, sonra kan vardı...”</p>

    <p>“Ah çok güzel.” Jaime güldü. “İtiraf etmeliyim ki senin zekân benimkimden daha kıvrak. Beni ölü kralımın başında yakaladıklarında, ‘Hayır, hayır, ben değildim, bir gölgeydi, korkunç ve soğuk bir gölge,’ demek gelmemişti aklıma.” Tekrar güldü. “Bana doğruyu söyle, iki kral katili konuşuyoruz... Renly’nin boğazını kesmen için Starklar mı sana ödeme yaptı, yoksa Stannis mi? Renly seni kovmuş muydu? Belki de ay kanın gelmişti. Kanayan bir fahişenin eline asla bıçak verme.”</p>

    <p>Jaime bir an için Brienne’in ona saldıracağını düşündü. <em>Bir adım daha atarsa o hançeri kınından kapıp rahmine gömerim.</em> Bacağını altına alıp fırlamaya hazırlandı ama fahişe kımıldamadı. “Bir şövalye olmak nadir ve kıymetli bir armağandır,” dedi, “Kral Muhafızları’nın şövalyesi olmak çok daha önemlidir. Çok az insana bahşedilen bir hediyedir, senin çirkinleştirdiğin ve lekelediğin bir hediye.”</p>

    <p><em>Umutsuzca istediğin ve asla sahip olamayacağın bir hediye fahişe.</em> “Ben şövalyeliğimi kendim kazandım. Bana hiçbir şey verilmedi. On üç yaşımda, bir turnuvada meydan dövüşü şampiyonu oldum, henüz bir yaverdim. On beş yaşımda Sör Arthur Dayne’le birlikte Kral Ormanı Kardeşliği’ne karşı savaştım, Sör Arthur beni mücadele alanında şövalye ilan etti. Beyaz pelerin beni lekeledi, ben onu değil. Hasedini kendine sakla. Sana bir erkeklik organı vermeyi ihmal eden ben değilim, tanrılar.”</p>

    <p>Brienne’in Jaime’ye bakışı tiksinti doluydu. <em>Yemini olmasa beni memnuniyetle parçalara ayırır,</em> diye düşündü Jaime. <em>İyi. Boş ahlak derslerinden ve bir kızın saçma yargılarından sıkıldım.</em> Fahişe tek kelime etmeden uzaklaştı. Jaime, rüyasında Cersei’yi görmeyi umut ederek pelerininin altına kıvrıldı.</p>

    <p>Ama gözlerini kapadığında gördüğü kişi Aerys Targaryen’dı, taht odasında tek başına yürüyor ve kanayan ellerindeki yara kabuklarını yoluyordu. Sersem adam sürekli Demir Taht’taki bıçaklara ve tellere takılıp kendini kesiyordu. Jaime kral kapısından taht odasına girdi, altın zırhını giymişti, elinde kılıcı vardı. <em>Altın zırh, beyaz değil, ama bunu kimse hiçbir zaman hatırlamıyor. Keşke o lanet olası pelerini de çıkarsaydım.</em></p>

    <p>Aerys Targaryen, Jaime’nin kılıcındaki kanı görünce Lord Tywin’e ait olup olmadığını sordu. “Onu ölü istiyorum. O hainin kafasını istiyorum, bana onun kafasını getireceksin yoksa diğerleriyle birlikte yanacaksın. Bütün hainlerle birlikte. Rossart, hainlerin <em>duvarların içinde</em> olduğunu söylüyor! Onlar için sıcak bir karşılama hazırlayacak. Bu kimin kanı? Kimin?”</p>

    <p>“Rossart’ın,” dedi Jaime.</p>

    <p>Menekşe rengi gözler o zaman büyüdü ve krala ait ağız şaşkınlıkla açıldı. Kral, bağırsaklarının kontrolünü kaybetti, döndü ve Demir Taht’a koştu. Jaime, bir domuz gibi çığlık atan ve tuvalet gibi kokan son ejderha kralının bedenini, duvarlardaki kafataslarının boş gözlerinin altında sürükleyerek basamaklardan indirdi. Kralın boğazına inen tek kılıç darbesi her şeyi sonlandırmaya yetmişti. <em>Çok kolay oldu,</em> diye düşündüğünü hatırlıyordu Jaime. <em>Bir kralı öldürmek bundan daha zor olmalı.</em> Rossart en azından dövüşmeye çalışmıştı ama doğruyu söylemek gerekirse bir simyacı gibi dövüşmüştü. <em>Rossart’ı kimin öldürdüğünü kimsenin sormaması tuhaf... ama o hiç kimseydi elbette, alt tabaka doğumluydu, on beş gün için El’di, Deli Kral’ın bir başka deli hevesiydi.</em></p>

    <p>Sör Elys Westerling, Lord Crakehall ve Jaime’nin babasının diğer şövalyeleri taht odasına dalmış ve her şeyin sonunu görmüşlerdi; Jaime’nin, övgüleri ya da ayıplamaları bir palavracının üstlenmesine izin vererek kaçmasına imkân yoktu. Ayıplayacaklardı, Jaime adamların gözlerindeki bakışı gördüğü anda anlamıştı... belki de gördüğü şey korkuydu. Lannister ya da değil, Jaime, Aerys’in yedisinden biriydi.</p>

    <p>“Kale bizim sör, şehir de öyle,” dedi Roland Crakehall, bu yarı doğruydu. Targaryen’ın sadık kulları sarmal merdivenlerde ve cephanelikte hâlâ öldürülüyordu. Gregor Clegane ve Amory Lorch, Maegor Hisarı’nın duvarlarına tırmanıyordu ve Ned Stark o anda bile kuzeyli adamlarını Kral Kapısı’ndan geçiriyordu, fakat Crakehall bunları bilemezdi. Adam, Aerys’i katledilmiş halde bulduğuna şaşırmamıştı; Jaime, Kral Muhafızları’na seçilmeden çok daha önce Lord Tywin’in oğluydu.</p>

    <p>“İnsanlara Deli Kral’ın öldüğünü duyurun,” diye emretti Jaime. “Teslim olanların canını bağışlayın ve onları tutsak olarak alın.”</p>

    <p>“Yeni bir kral da duyurayım mı?” diye sordu Crakehall ve Jaime soruyu açıkça okudu: Kral babanız mı olacak, Robert Baratheon mı yoksa yeni bir ejderha kralı yaratmayı mı niyetlisiniz? Jaime bir an için Ejderha Kayası’na kaçırılan küçük Viserys’i ve annesiyle birlikte hâlâ Maegor’da olan Rhaegar’ın bebek oğlu Aegon’ı düşündü. <em>Yeni bir Targaryen kralı ve El olarak babam. Kurtlar nasıl da ulur ve fırtına lordu öfkeyle boğulur.</em> Jaime bir an için cezbolmuştu; yerde, bir kan gölünün ortasında yatan bedene tekrar bakana kadar. <em>Onun kanı ikisinin de içinde,</em> düşündü. “Kimi istersen onu ilan et,” dedi Crakehall’a. Sonra Demir Taht’a tırmandı ve krallığı almaya kimin geleceğini görmek için kılıcını dizlerinin üstüne koyup oturdu. Gelen Eddard Stark’tı.</p>

    <p><em>Senin de beni yargılamaya hakkın yoktu Stark.</em></p>

    <p>Rüyasındaki ölüler yanarak geliyordu, döne döne yükselen yeşil alevler giyinmişlerdi. Jaime altın kılıcıyla ölülerin çevresinde dans etti ama yere indirdiği her ölü karşılığında iki ölü birden ayaklanıyordu.</p>

    <p>Brienne, Jaime’yi kaburgalarını tekmeleyerek uyandırdı. Dünya hâlâ karanlıktı ve yağmur yağmaya başlamıştı. Yulaflı kek, tuzlu balık ve Sör Cleos’un bulduğu böğürtlenleri yiyerek kahvaltı ettiler ve henüz güneş doğmadan tekrar eyerlerinin üstündeydiler.</p>
  </div>
</body>
</html>
