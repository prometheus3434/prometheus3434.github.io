<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Davos</h1>

    <p>Uzun bir zaman yelkenlinin büyümesini izledi, yaşamayı mı yoksa ölmeyi mi istediğine karar vermeye çalışarak.</p>

    <p>Ölmek daha kolay olurdu, bunu biliyordu. Bütün yapması gereken, mağarasının içinde kıvrılmak ve geminin geçip gitmesine izin vermekti, ölüm onu bulurdu. Günlerdir, bağırsaklarını kahverengi suya çeviren ve onu huzursuz uykularında titreten bir ateş yanıyordu içinde. Doğan her sabah onu daha güçsüz buluyordu. <em>Fazla uzun sürmeyecek,</em> dedi kendine.</p>

    <p>Eğer yüksek ateş onu öldürmezse susuzluk mutlaka öldürecekti. Kayalığın oyuklarında biriken yağmurdan başka tatlı su yoktu burada. Sadece üç gün geçmişti ve (yoksa dört müydü? Kaya parçasının üstünde günleri birbirinden ayırmak zordu) oyuklar kemik kadar kuruydu ve her yanını saran gri yeşil hareli koy suları karşı konulamaz hale gelmişti. Bir kez deniz suyu içmeye başladığında sonu hızla gelecekti, biliyordu, buna rağmen ilk yudumu içmek üzereydi. Onu aniden başlayan bir fırtına kurtardı. O kadar güçsüzdü ki, bütün yapabildiği gözlerini kapatıp ağzını açarak yağmurun altında uzanmak, damlaların çatlak dudaklarına ve şişmiş diline düşmesine izin vermekti. Sonra kendini biraz daha güçlü hissetti; adanın gölcükleri, çatlakları ve gedikleri bir kez daha hayatla doldu.</p>

    <p>Fakat bu üç (belki de dört) gün önceydi, yağmur suyunun çoğu gitmişti artık. Bir kısmı buharlaşmıştı, geri kalanını da Davos emmişti. Yarın sabah yine çamurun tadına bakacak, oyukların dibindeki soğuk ve nemli taşları yalayacaktı.</p>

    <p>Susuzluk ya da ateş öldürmese açlık öldürecekti onu. Davos’un adası, Karasu Koyu’nun enginliğinden yükselen sivri tepeli çıplak bir külahtı. Dalgalar alçak olduğunda, mücadeleden sonra sürüklendiği taşlı kıyıda birkaç yengeç bulabiliyordu. Bacaklarındaki eti ve gövde kabuklarının altındaki bağırsakları emmek için kayalara vurup parçalamadan önce yengeçler Davos’un parmaklarını acı vererek didikliyordu.</p>

    <p>Ama dalgalar öfkeyle çarptığında kıyı ortadan kayboluyordu ve Davos tekrar koya sürüklenmemek için kayanın tepesine doğru sürünüyordu. Sular kabardığında külahın ucu yüzeyin dört buçuk metre kadar üzerinde kalıyordu ama koy rüzgârla çalkalandığında su serpintisi çok daha yükseğe çıkıyordu, bu yüzden kuru kalmanın bir yolu yoktu, Davos’un mağarasının (mağara dediği, bir çıkıntının altındaki kovuktan ibaretti) içinde bile. Kayanın üstünde ciğer otundan başka bir şey büyümüyordu ve deniz kuşları bile bu yerden uzak duruyordu. Zaman zaman külahın tepesine birkaç martı konuyordu. Davos hiç olamazsa birini yakalamaya çalışıyordu ama kuşlar daha o yaklaşamadan hızlıca uçup gidiyordu. Kuşları taşla vurmayı denemişti. Taşları yeterince hızla fırlatamayacak kadar güçsüzdü; attıkları isabet etse bile hayvanlar sadece öfkeyle çığlık atıyor ve havalanıyordu.</p>

    <p>Davos’un sığınağından görünen başka kayalıklar da vardı, onunkinden daha yüksek, uzakve taşlı külahlar. En yakındaki kayanın, suyun en az on iki metre üstünde olduğunu tahmin etti Davos ama bu mesafeden emin olmak zordu. Bir martı bulutu hiç durmadan külahın çevresinde dönüyordu ve Davos sık sık oraya gidip martıların yuvasını yağmalamayı düşünüyordu. Ama su soğuk, akıntılar güçlü ve tehlikeliydi. Davos böylesi bir yüzüş için yeteri kadar güçlü olmadığını biliyordu. Yüzmek, deniz suyu içmek gibi, kesinlikle öldürürdü.</p>

    <p>Dar Deniz’de sonbahar yağmurlu ve ıslak olurdu, Davos yıllar öncesinden hatırlıyordu bunu. Güneş parıldadığı sürece gündüzler o kadar kötü değildi ama geceler gittikçe soğuyordu. Zaman zaman, bir bora koydan önüne kattığı beyaz köpüklerle birlikte geliyor ve çok geçmeden Davos kemiklerine kadar ıslanıp titriyordu. Ateş ve titreme Davos’u sırayla taciz ediyordu ve son zamanda ısrarcı, acılı bir öksürüğe tutulmuştu.</p>

    <p>Bu küçücük mağara Davos’un sahip olduğu tek sığınaktı ve çok yetersizdi. Suların alçaldığı zamanlarda kıyıya kömürleşmiş molozlar ve ağaç dalları vuruyordu ama bir kıvılcım çıkarıp ateş yakmak imkânsızdı. Davos bir keresinde, umutsuzluk içinde iki dal parçasını birbirine sürtmeyi denemişti ama ahşap çürüktü ve onca çaba sonucunda Davos’un kazandığı tek şey ellerindeki su kabarcıkları olmuştu. Giysileri de sırılsıklamdı ve çizmesinin tekini buraya sürüklenmeden önce koyda bir yerde kaybetmişti.</p>

    <p>Susuzluk, açlık, korunaksızlık Davos’un refakatçileriydi; günün her saati onunla birliktelerdi ve Davos zaman içinde onları arkadaşlarıymış gibi düşünmeye başlamıştı. Yakında, arkadaşlarından biri ya da diğeri ona acıyacak ve onu bu sonsuz ızdıraptan kurtaracaktı. Belki de, Davos bir gün suyun içine yürüyecek ve göremediği ama kuzeyde bir yerde olduğunu bildiği sahile varmak için kulaç atacaktı. Sahil yüzmek için uzaktı, Davos güçsüzdü ama bunların bir önemi yoktu; her zaman bir denizci olmuştu, denizde ölmek için yaratılmıştı. <em>Suyun altındaki tanrılar beni bekliyorlar,</em> dedi kendine. <em>Onların yanına gitme zamanım geldi de geçiyor bile.</em></p>

    <p>Ama şimdi bir yelkenli vardı, ufuk çizgisindeki bir lekeden ibaretti fakat gittikçe büyüyordu. <em>Hiçbir geminin olmaması gereken bir yerde, bir gemi.</em> Adasının nerede olduğunu az çok biliyordu Davos; Karasu Koyu’nun dibinden yükselen bir dizi deniz tepesinden biriydi. Tepelerin en yükseği suyun otuz metre üzerine çıkıyordu, daha alçak bir düzine tepenin boyu dokuzla on sekiz metre arasında değişiyordu. Denizciler bu tepelere, <em>merling kralının mızrakları,</em> derdi ve su yüzeyine çıkan her bir tepe karşılığında, suyun dibinde tehditkâr bir şekilde gizlenmiş onlarca tepe olduğunu bilirlerdi. Hissiselim sahibi her kaptan gemisini mızrakların epey uzağında tutardı.</p>

    <p>Davos, kan çanağına dönmüş gözleriyle kabarık yelkeni izledi ve brandaya dolan rüzgârın sesini duymaya çalıştı. <em>Bu tarafa geliyor.</em> Gemi, yakında yönünü değiştirmezse, Davos’un sefil adasından yükselen sesleri duyabilecek bir mesafeden geçecekti. Bu yaşam anlamına gelebilirdi. Eğer Davos isterse. İstediğinden emin değildi.</p>

    <p><em>Neden yaşamalıyım?</em> diye düşündü, gözyaşları görüşünü bulanıklaştırırken. <em>Söyleyin tanrılar, neden? Oğullarım öldü; Dale ve Allard, Maric ve Matthos, belki Devan bile. Bir baba, bunca genç ve güçlü oğuldan daha uzun nasıl yaşar? Hayata nasıl devam edebilirim? Ben boş bir kabuğum, ölü bir yengeç gibi, içimde hiçbir şey kalmadı. Bunu bilmiyorlar mı?</em></p>

    <p>Işık Tanrısı’nın alevli kalbini dalgalandırarak gemilerini Karasu Nehri’ne yüzdürmüşlerdi. Davos ve <em>Kara Hayat</em> ikinci savaş hattındaydı; Dale’in <em>Hortlak</em>’ının ve Allard’ın <em>Leydi Marya</em>’sının arasında. Davos’un üçüncü oğlu Maric, ilk savaş hattının merkezindeki <em>Hiddet</em>’in kürekçi başıydı, Matthos da babası Davos’un ikinci kaptanıydı. Stannis Baratheon’ın donanması, Kızıl Kale’nin altında çocuk kral Joffrey’nin küçük donanmasıyla mücadeleye girişmişti ve nehir birkaç dakika için yayların tıslamalarıyla, gemi mahmuzlarının gümbürtüleriyle, parçalanan küreklerin ve gemi gövdelerinin çatırtılarıyla çınlamıştı.</p>

    <p>Sonra devasa bir canavar kükremişti ve etrafı yeşil alevler sarmıştı: Çılgınateş, alev kehanetçilerinin pisliği, yeşim canavar. <em>Kara Hayat</em> suyun üstünde zıplıyormuş gibi görünürken Matthos geminin güvertesinde, babasının hemen yanındaydı. Davos kendini suyun içinde bulmuştu, akıntı onu döndüre döndüre sürüklerken o çırpınıp durmuştu. Nehrin yukarısında, alevler on beş metre yukarı tırmanıp gökyüzünü yırtıyordu. Davos, <em>Kara Hayat</em>’ın, <em>Hiddet</em>’in ve bir düzine geminin alevler içinde kaldığını, yanan adamların boğulmak pahasına sulara atladığını görmüştü. <em>Hortlak</em> ve <em>Leydi Marya</em> gitmişti; bir çılgınateş duvağının ardında batmış, parçalanmış ya da kaybolmuşlardı ve onları aramak için vakit yoktu; Davos neredeyse nehrin ağzındaydı ve Lannisterlar burada devasa bir zincir germişti. Kıyı boyunca, yanan gemilerden ve çılgınateşten başka hiçbir şey yoktu. Manzara, Davos’un kalbini bir an için durdurmuştu. Davos sesleri hâlâ hatırlıyordu; alevlerin çıtırtısı, buharın tıslaması, ölen adamların çığlıkları ve akıntı onu cehenneme doğru sürüklerken yüzüne vuran o korkunç sıcaklığın darbesi.</p>

    <p>Davos’un yapması gereken tek şey, hiçbir şey yapmadan durmaktı. Birkaç dakika daha ve oğullarıyla birlikte olacaktı, koyun dibindeki serin ve yeşil bataklıkta dinlenecekti, balıklar yüzünü kemirecekti.</p>

    <p>Ama durmak yerine derin bir nefes alıp suya dalmıştı Davos, kendini nehrin dibine doğru itmişti. Tek umudu; zinciri, yanan gemileri, suyun üstünde yüzen çılgınateşi geçip, bütün bunların ötesindeki koyun güvenli sularına ulaşmaktı. Davos her zaman güçlü bir yüzücü olmuştu ve o gün, <em>Kara Hayat</em>’ı kaybederken giden miğfer dışında hiç çelik giymemişti. Yeşil pisliğin arasından suya daldığında aşağıda debelenen diğer adamları görmüştü; zırhlarının ve göğüs kalkanlarının ağırlığıyla aşağı çekiliyorlardı. Davos yüzerek onları geçti, kalan bütün kuvvetiyle bacaklarını çırpıyordu, kendini akıntıya bırakmıştı, gözleri suyla dolmuştu. Daha derine indi, daha derine ve daha derine. Soluğunu tutmak her kulaçta biraz daha güçleşiyordu. Ağzından baloncuklar çıkarken nehrin dibini gördüğünü hatırlıyordu, yumuşak ve loş. Bir şey bacaklarına dokunmuştu... bir ağaç dalı, bir balık ya da ölü bir adam; ne olduğunu söyleyemezdi.</p>

    <p>Artık nefes alması gerekiyordu ama korkuyordu. Zinciri geçmiş miydi, koya çıkmış mıydı? Bir geminin altına geldiyse boğulurdu ve yüzeye çıktığında çılgınateş tabakalarının ortasında kalırsa aldığı ilk nefes ciğerlerini küle çevirirdi. Yukarı bakmak için suyun içinde dönmüştü ama yeşil bir karanlıktan başka bir şey görememişti ve sonraki dönüşünde aşağıyla yukarıyı ayırt edemez hale gelmişti. İçi dehşetle dolmuştu. Elleri çırpınarak nehrin dibini yoklamış, gözlerini körleştiren bir çamur bulutu yükseltmişti. Göğsü her geçen an biraz daha sıkışıyordu. Suyu tırmaladı, tekmeledi, kendini itiyordu, dönüyordu, ciğerleri hava için çığlık atıyordu, tekmeledi, tekmeledi, nehrin çamurunda kaybolmuştu artık, tekmeledi, tekmeledi, gücü bitene dek tekmeledi. Çığlık atmak için açtığında ağzı tuzlu suyla doldu. Davos Seaworth boğulduğunu biliyordu.</p>

    <p>Daha sonra gözlerini açtığında güneş tepedeydi ve Davos çıplak bir kaya külahının altındaki taşlı kıyıda yatıyordu. Koy boştu ve Davos’un yanında kırık bir gemi direği, yanık bir yelkenli ve şişmiş bir ceset vardı. Direk, yelkenli ve ölü adam bir sonraki dalgayla kayboldu, Davos, merling kralının mızraklarının ortasındaki kayasında tek başına kaldı.</p>

    <p>Kaçakçı olarak geçirdiği uzun yıllar, Kral Toprakları’nın çevresindeki suları Davos için sahip olduğu bütün evlerden daha tanıdık bir yer haline getirmişti. Bu sığınağın, haritadaki küçücük bir lekeden ibaret olduğunu biliyordu. Dürüst denizciler dümenlerini buradan uzağa kırardı, buraya doğru değil... ama Davos kaçakçılık günlerinde, gözlerden uzak olmak için bir ya da iki kez geçmişti buradan. <em>Cesedimi bulduklarında, tabii bulurlarsa, belki de bu kayaya benim adımı verirler,</em> diye düşündü. <em>Soğan Kayası, derler adına, benim mezar taşım ve mirasım olur.</em> Daha fazlasını hak etmiyordu Davos. <em>Baba, çocuklarını korur,</em> diye öğretirdi rahipler ama Davos oğullarını ateşin ortasına götürmüştü. Devan, sahip olmak için dua ettikleri erkek evladı asla veremeyecekti karısına. Ve Allard; Eski Şehir’deki kızı ve Kral Toprakları’ndaki kızı ve Braavos’taki kızı, hepsi kısa zaman sonra ağlıyor olacaktı. Matthos, hayalini kurduğu gibi kendi gemisinin kaptanı olamayacaktı asla. Maric şövalyelik unvanını asla alamayacaktı.</p>

    <p><em>Hepsi ölmüşken ben nasıl yaşarım? Pek çok cesur şövalye ve kudretli lord öldü, benden daha iyi ve soylu adamlardı. Kovuğunun içine kıvrıl Davos. Kıvrıl ve küçül, gemi geçip gitsin ve bir daha seni kimse rahatsız etmesin. Başını taş yastığına koyup uyu, bırak martılar gözlerini gagalarken yengeçler etini yesin. Sen onların etini yeterince yedin, onlara borçlusun. Saklan, sessiz ol ve öl.</em></p>

    <p>Yelkenli iyice yaklaşmıştı. Birkaç dakika daha ve gemi geçip gidecekti, Davos huzur içinde ölebilirdi.</p>

    <p>Davos elini boğazına götürdü, sürekli boynunda taşıdığı küçük deri keseyi aradı. Kesenin içinde, Davos’un kral tarafından kısaltılmış dört parmağının kemikleri vardı; kral o parmakları Davos’u şövalye ilan ettiği gün kesmişti. <em>Şansım.</em> Kısaltılmış parmaklarıyla göğsünü yokladı, hiçbir şey bulamadı. Kese parmak kemikleriyle birlikte gitmişti. Stannis, Davos’un o kemikleri neden sakladığını hiçbir zaman anlamamıştı. “Bana kralın adaletini hatırlatmaları için,” diye fısıldadı Davos çatlak dudaklarının arasından. Ama şimdi gitmişlerdi. <em>Ateş, oğullarımı aldığı gibi şansımı da aldı.</em> Davos’un rüyalarında nehir hâlâ yanıyordu ve canavarlar alevli kamçılarıyla suyun üzerinde dans ederken adamlar kamçı darbelerinin altında yanıp kararıyordu. “Anne, merhamet göster,” diye dua etti Davos. “Beni kurtar şefkatli Anne, hepimizi kurtar. Şansım gitti, oğullarım da öyle.” Şimdi özgürce ağlıyordu Davas, tuzlu gözyaşları yanaklarından aşağı akıyordu. “Ateş her şeyi aldı... ateş...”</p>

    <p>Belki kayaya vuran rüzgârdı sadece, belki de kıyıdaki denizin sesiydi ama Davas Seaworth bir an için Anne’nin cevap verdiğini duydu. “Ateşi siz çağırdınız,” diye fısıldadı Anne, üzgün ve yumuşak sesi bir deniz kabuğunun içindeki dalgaların fısıltısı kadar hafifti. “Bizi siz yaktınız... bizi yaktınız... yaktınızzzz.”</p>

    <p><em>“O kadın yaptı!”</em> diye ağladı Davos. “Anne, bizden vazgeçme. Sizi yakan o kadındı, kırmızı kadın, <em>Melisandre!</em>” Davos kadını görebiliyordu; kalp şeklindeki yüzü, kırmızı gözleri, bakırımsı uzun saçları, yürüdükçe alevler gibi dalgalanan, ipek ve satenden bir girdaba benzeyen kırmızı elbisesi. Kırmızı kadın doğudaki Asshai’den Ejderha Kayası’na gelmiş, Selyse ve kraliçenin adamlarını kendi yabancı tanrısı için ele geçirmişti, sonra da kralı, bizzat Stannis Baratheon’ı. Işık Tanrısı, Gölgelerin ve Alevlerin İlahı R’hllor’un alevli kalbini sancağına koyacak kadar ileri gitmişti kral. Melisandre’nin zorlamasıyla Yedi’yi Ejderha Kayası’ndaki septten çıkarmış ve kale kapısının önünde yakmıştı, daha sonra Fırtına Burnu’nun tanrı korusunu ateşe vermişti, hatta yürek ağacını bile yakmıştı; ağırbaşlı yüzüyle kocaman, beyaz büvet ağacını.</p>

    <p>“O kadının işiydi,” dedi Davos tekrar, daha zayıf bir sesle. <em>Onun işiydi ve senin işindi Soğan Şövalyesi. Onu gecenin karanlığında, gölge çocuğunu doğurabilsin diye Fırtına Burnu’na götüren sendin. Sen suçsuz değilsin, hayır. O kadının sancağının altında yürüdün ve o sancağı geminin direğinde dalgalandırdın. Ejderha Kayası’nda Yedi’nin yakılışını izledin ve hiçbir şey yapmadın. O kadın; Baba’nın adaletini, Anne’nin merhametini, Yaşlı Hatun’un bilgeliğini ateşe verdi. Demirci ve Yabancı, Bakire ve Savaşçı; o kadın, zalim tanrısının zaferi için hepsini yaktı ve sen öylece durup dilini tuttun. Kırmızı kadın Üstat Cressen’i öldürdüğünde bile, o zaman bile bir şey yapmadın.</em></p>

    <p>Yelkenli yüz metre kadar uzaktaydı ve koy boyunca hızlıca ilerliyordu. Birkaç dakika içinde Davos’u geçecek ve giderek küçülecekti.</p>

    <p>Sör Davos Seaworth kayaya tırmanmaya başladı.</p>

    <p>Titrek elleriyle kendini yukarı çekti, başı yüksek ateşten dönüyordu. Sakat parmakları ıslak taşlarda iki kez kaydı ve Davos neredeyse düşüyordu ama bir şekilde tüneğine tutunmayı başardı. Düşerse ölürdü ve Davos yaşamak zorundaydı. En azından bir süre daha. Yapmak zorunda olduğu bir şey vardı.</p>

    <p>Kayanın tepesi güvenle ayakta duramayacağı kadar dardı, Davos çok güçsüzdü, çöktü ve etsiz kollarını salladı. <em>“Gemi,”</em> diye bağırdı rüzgâra. “Gemi, buradayım, <em>burada!</em>” Kayanın tepesinden gemiyi daha açıkça görebiliyordu; şeritli gövdeyi, pruvadaki bronz büstü, dalgalanan yelkeni. Gövdede bir isim yazılmıştı ama Davos okumayı hiç öğrenememişti. <em>“Gemi,”</em> diye seslendi tekrar, <em>“bana yardım edin, YARDIM EDİN!”</em></p>

    <p>Geminin üst güvertesindeki bir denizci Davos’u görüp diğer adamlara gösterdi. Davos, küpeştede birikip kendisine şaşkınlıkla bakan denizcileri izledi. Kısa bir süre sonra kadırganın yelkeni indi, kürekleri çıktı ve gemi Davos’un sığınağına doğru döndü. Kadırga kayaya yaklaşamayacak kadar büyüktü fakat otuz metre mesafede denize bir sandal indirdi. Davos taşlara yapışıp sandalın ona doğru gelişini seyretti. Dört adam kürek çekiyordu, beşincisi sandalın başında oturuyordu. “Sen,” diye seslendi beşinci adam, Davos’un adasından sadece birkaç metre uzaktayken. “Sen, kayanın tepesindeki. Kimsin?”</p>

    <p><em>Kendini aşmış bir kaçakçı,</em> diye düşündü Davos. <em>Kralını çok sevmiş ve tanrılarını unutmuş bir aptal.</em> Boğazı çok kuruydu ve konuşmayı unutmuştu. Kelimeler diline tuhaf, kulağına yabancı geliyordu. “Ben mücadeledeydim... kaptandım... şövalye... şövalyeydim.”</p>

    <p>“Evet, sör,” dedi adam, “ve hangi krala hizmet ediyordunuz?”</p>

    <p>Kadırganın Joffrey’ye ait olabileceğini fark etti Davos aniden. Şimdi yanlış bir isim söylerse onu kaderine terk ederlerdi. Ama hayır, geminin gövdesi şeritliydi. Lysli bir gemiydi bu, Salladhor Saan’a aitti. Bu gemiyi buraya Anne göndermişti. Merhametli Anne, Davos’a bir görev vermişti. <em>Stannis yaşıyor,</em> Davos biliyordu artık. <em>Hâlâ bir kralım var. Ve oğullarım, benim başka oğullarım da var ve sadık, sevgi dolu bir karım.</em> Nasıl unutabilmişti? Anne gerçekten merhametliydi.</p>

    <p>“Stannis,” diye bağırdı Davos, Lysliye. “Ben Kral Stannis’e hizmet ediyorum.”</p>

    <p>“Tamam,” dedi sandaldaki adam. “Biz de öyle.”</p>
  </div>
</body>
</html>
