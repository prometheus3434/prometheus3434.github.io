<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Sansa</h1>

    <p>Şehrin karşı tarafında bir çan çalmaya başladı.</p>

    <p>Sansa bir rüyanın içindeymiş gibi hissediyordu kendini. “Joffrey öldü,” dedi ağaçlara, konuşmak onu uyandıracak mı anlamak için.</p>

    <p>Sansa taht odasından ayrıldığında Joffrey yaşıyordu. Gerçi dizlerinin üstündeydi, boğazını tırmalıyordu, nefes almak için mücadele verirken kendi etini parçalıyordu. Bunu seyretmek zordu, Sansa hıçkırıklar içinde salondan kaçmıştı. Leydi Tanda da kaçmıştı. “Sizin iyi bir yüreğiniz var leydim,” demişti Sansa’ya. “Onu bir kenara fırlatan ve sonra da bir cüceyle evlendiren bir adamın ardından böyle ağlayacak kadın azdır.”</p>

    <p><em>İyi bir yürek. Benim iyi bir yüreğim var.</em> Sansa, boğazından yükselen histerik kahkahaları yuttu. Çanlar çalıyordu; ağır ağır ve yas dolu. Çın, çın, çın. Kral Robert için de böyle çalmıştı çanlar. Joffrey ölmüştü, ölmüştü, ölmüştü. Aslında dans etmek istiyorken neden ağlıyordu Sansa? Sevinç gözyaşları mıydı bunlar?</p>

    <p>Kıyafetlerini bir gece önce sakladığı yerde buldu. Yardım edecek hizmetçiler yokken elbisesinin bağcıklarını çözmek normalden daha uzun zaman aldı. Elleri tuhaf bir şekilde beceriksizdi ama Sansa korkmuyordu, korkması gerekirdi halbuki. “Onu bu kadar genç ve yakışıklıyken alan tanrılar zalim olmalı,” demişti Leydi Tanda, Sansa’ya.</p>

    <p><em>Tanrılar adaletli,</em> diye düşündü Sansa. Robb da bir düğün ziyafetinde ölmüştü. Sansa, Robb için ağlıyordu. <em>Ve Margaery için.</em> Zavallı Margaery, iki kez evlenmiş ve iki kez dul kalmıştı. Sansa elbisesini çıkardı, top haline getirip bir meşe ağacının gövdesindeki kovuğa soktu ve oraya sakladığı giysiyi silkeledi. <em>Sıcak tutacak bir şeyler giy,</em> demişti Sör Dontos, koyu renk bir şeyler giy. Sansa’nın siyah kıyafeti yoktu, bu yüzden kahverengi yün bir elbise seçmişti. Elbisenin beden kısmı tatlı su incileriyle süslenmişti gerçi. <em>Pelerin onları saklar.</em> Pelerin koyu yeşildi ve geniş bir başlığı vardı. Sansa elbiseyi ve pelerini giymişti ama şimdilik başlığı takmamıştı. Ayakkabılar da vardı; basit, dayanıklı, topuksuz ve yuvarlak burunlu. <em>Tanrılar dualarımı duydu,</em> diye düşündü Sansa. Kendini uyuşmuş ve dalgın hissediyordu. <em>Tenim porselene dönüştü, fildişine, çeliğe.</em> Elleri beceriksizce, tuhaf bir şekilde hareket ediyordu, daha önce Sansa’nın saçlarını hiç açmamışlardı sanki. Bir an için Shae’in orada olması istedi, saç filesini çıkarmasına yardım için.</p>

    <p>Saç filesi çıktığında, Sansa’nın kestane rengi uzun saçları omuzlarına ve sırtına döküldü. Gümüş ipten örülmüş ağ, parmaklarında sallanıyordu, ince metal ipler ay ışığında hafifçe parlıyordu, taşlar siyah görünüyordu. <em>Asshai’den gelen siyah ametistler.</em> Taşlardan biri eksikti. Sansa daha yakından bakmak için fileyi yukarı kaldırdı. Taşın düştüğü gümüş yuvada siyah bir leke vardı.</p>

    <p>İçi ani bir dehşetle doldu. Kalbi kaburgalarını dövüyordu ve bir an nefesini tuttu. <em>Niye bu kadar çok korkuyorum? Sadece bir ametist, Asshai’den gelen siyah bir ametist, hepsi bu. O kargaşada düşmüş olmalı. Gevşedi ve düştü. Şimdi taht odasında bir yerde ya da avluda, meğerki...</em></p>

    <p>Sör Dontos bu saç filesinin sihirli olduğunu ve Sansa’yı eve götüreceğini söylemişti. Joffrey’nin düğün ziyafetinde fileyi takması gerektiğini söylemişti. Gümüş tel, Sansa’nın parmaklarının üstünde iyice gerildi. Başparmağı boş taş yuvasının üstünde gidip geliyordu. Sansa durmaya çalıştı ama parmakları ona ait değildi. Başparmağı boş yuvaya karşı koyamıyordu; eksik bir dişin boşluğuna karşı koyamayan dil gibi. <em>Ne çeşit bir sihir?</em> Kral ölmüştü, bin yıl önce Sansa’nın kahramanı olan zalim kral. Eğer Dontos saç filesi hakkında yalan söylediyse, diğer şeyler hakkında söyledikleri de mi yalandı? <em>Ya hiç gelmezse? Ya bir gemi yoksa, nehirde bir tekne yoksa, kaçış yoksa?</em> O zaman Sansa’ya ne olurdu?</p>

    <p>Yaprakların hafif hışırtısını duydu ve gümüş saç filesini pelerinin cebine soktu. “Orada kim var?” diye ağladı. “Kim o?” Tanrı korusu loş ve ürkütücüydü. Çanlar Joffrey’yi mezara götürmek için çalıyordu.</p>

    <p>“Benim.” Sör Dontos ağaçların altından çıktı, sarhoş bir halde sallanıyordu. Dengesini bulmak için Sansa’nın kolunu yakaladı. “Tatlı Jonquil. Geldim. Florian’ın geldi, korkma.”</p>

    <p>Sansa, adamın dokunuşundan kaçtı. “Saç filesini takmam gerektiğini söyledin. Gümüş saç filesini, üstünde... bunlar ne çeşit taşlar?”</p>

    <p>“Ametist. Asshai’den gelen siyah ametistler leydim.”</p>

    <p>“Bunlar ametist değil. Değil mi? Değil mi? Yalan söyledin.”</p>

    <p>“Siyah ametistler,” diye yemin etti Dontos. “Onlarda sihir vardı.”</p>

    <p>“Onlarda <em>cinayet</em> vardı!”</p>

    <p>“Yavaş leydim, yavaş. Cinayet yok. Kral, güvercin tubasıyla boğuldu.” Dontos kıkırdadı. “Ah, leziz leziz turta. Gümüş ve taş, hepsi bu. Gümüş, taş ve sihir.”</p>

    <p>Çanlar çalıyordu ve rüzgârın çıkardığı ses onun nefes almaya çalışırken çıkardığı sese benziyordu. “Onu zehirledin. Yaptın. Saçımdan bir taş aldın...”</p>

    <p>“Şışş. İkimizin de ölümü olacaksın. Ben bir şey yapmadım. Gel, uzaklaşmamız gerek. Seni arayacaklar. Kocan tutuklandı.”</p>

    <p>“Tyrion?” dedi Sansa şaşkınlıkla.</p>

    <p>“Başka kocan var mı? İblis, cüce dayı; kraliçe onun yaptığını düşünüyor.” Dontos, Sansa’nın elini yakaladı ve onu kendine çekti. “Bu taraftan, gitmeliyiz, şimdi, korkma.”</p>

    <p>Sansa direnmeden adamı takıp etti. <em>Kadınların ağlamasına asla tahammül edemem,</em> demişti Joff bir keresinde ama şimdi ağlayan tek kadın onun annesiydi. Yaşlı Dadı’nın hikâyelerindeki cinler, bir dileği gerçekleştirebilen sihirli nesneler üretirdi. <em>Onun ölmesini mi diledim?</em> diye düşündü Sansa ve sonra cinlere inanacak yaşta olmadığını hatırladı. “Onu <em>Tyrion</em> mı zehirlemiş?” Sansa, cüce kocasının Joff’tan nefret ettiğini biliyordu. <em>Saç filemin sihirli olduğunu biliyor muydu? Siyah ametistleri biliyor muydu? Joffrey’ye şarap getirdi.</em> Birini, şarabına bir ametist koyarak nasıl boğabilirdin ki? <em>Bunu Tyrion yaptıysa, cinayette benim de parmağım olduğunu düşünecekler,</em> diye idrak etti Sansa korkuyla. Nasıl düşünmesinlerdi? Tyrion ile Sansa evliydi ve Joff, Sansa’nın babasını öldürmüş, ağabeyinin ölümüyle dalga geçmişti. <em>Tek beden, tek yürek, tek ruh.</em></p>

    <p>“Şimdi sessiz ol tatlım,” dedi Dontos. “Tanrı korusunun dışında hiç ses çıkarmamalıyız. Başlığını tak ve yüzünü gizle.” Sansa başıyla onayladı ve Dontos’un dediğini yaptı.</p>

    <p>Dontos öyle sarhoştu ki düşmemek için zaman zaman Sansa’nın omzuna tutunmak zorunda kalıyordu. Şehrin dört bir yanında çalan çanlara her an bir yenisi ekleniyordu. Sansa başını önde tuttu, gölgelerin içinden ayrılmadı ve Dontos’un hemen yanında yürüdü. Sarmal merdivenden inerlerken Dontos dizlerinin üstüne düştü ve kustu. Adam, kol yeniyle ağzını silerken, <em>zavallı Florian’ım,</em> diye düşündü Sansa. Adam, Sansa’ya, <em>koyu renk bir şeyler giy,</em> demişti ama kendisi başlıklı kahverengi pelerininin içine eski cübbesini giymişti; üstünde üç altın taç olan siyah şeridin altında, kırmızı ve pembe yatay çizgiler, Hollard Hanedanı’nın arması. “Neden cübbeni giydin? Joff, tekrar bir şövalye gibi giyinmiş halde yakalanırsan ölümle cezalandırılacağını söylemişti... ah...” Joffrey’nin söylediği hiçbir şeyin önemi yoktu artık.</p>

    <p>“Bir şövalye olmak istedim. En azından bu gece için.” Dontos tekrar ayağa kalktı ve Sansa’nın kolunu tuttu. “Gel. Şimdi sessiz ol, soru sorma.”</p>

    <p>Sarmal merdivenden indiler ve çukur bir avludan geçtiler. Dontos ağır bir kapıyı açıp mum yaktı. Uzun bir galerinin içindeydiler. Duvarlara boş zırhlar dizilmişti. Koyu ve tozlu zırhların miğferleri, sırtlarına kadar inen metal pul dizileriyle süslenmişti. Dontos ve Sansa aceleyle zırhların önünden geçerken, mum ışığı pulların gölgesini uzatıp büküyordu. <em>Boş şövalyeler ejderhalara dönüşüyor,</em> diye düşündü Sansa.</p>

    <p>Bir başka merdiven, onları demir sürgüyle sürgülenmiş bir meşe kapıya götürdü. “Şimdi güçlü ol Jonquil’im, az kaldı.” Dontos demir sürgüyü kaldırıp kapıyı açtığında, Sansa yüzüne vuran soğuk esintiyi hissetti, duvar boyunca dört metre kadar yürüdü ve sonra kalenin dışındaydı, bir uçurumun tepesindeydi. Aşağıda nehir vardı, yukarıda gökyüzü ve biri diğeri kadar siyahtı.</p>

    <p>“Aşağı inmeliyiz,” dedi Sör Dontos. “Uçurumun dibinde bizi gemiye götürecek bir adam bekliyor.”</p>

    <p>“Düşerim.” Bran düşmüştü ve o tırmanmayı seviyordu.</p>

    <p>“Hayır düşmeyeceksin. Bir çeşit merdiven var, gizli bir merdiven, kayalara oyulmuş. Bak, basamakları hissedebilirsin leydim.” Dontos, Sansa’nın elini tutup dizlerinin üstüne çöktü ve kızın uçurumun kenarından aşağı sarkmasını sağladı. Sansa, uçurumun yüzüne oyulmuş basamakları el yordamıyla buldu. “Neredeyse demir basamaklar kadar iyi,” dedi Dontos.</p>

    <p>Öyle de olsa, uçurum çok yüksekti. <em>“Yapamam.”</em></p>

    <p>“Yapmak zorundasın.”</p>

    <p>“Başka bir yol yok mu?”</p>

    <p>“Yol bu. Senin kadar genç ve kuvvetli bir kız için zor değil. Sıkı sıkı tutun, aşağı hiç bakma, göz açıp kapayıncaya kadar aşağıda olacaksın.” Dontos’un gözleri parlıyordu. “Senin zavallı Florian’ın şişman, yaşlı ve sarhoş. Korkması gereken kişi benim. Eskiden atımdan düşerdim, hatırlamıyor musun? Bizim hikâyemiz böyle başlamıştı. Ben sarhoştum, atımdan düştüm ve Joffrey benim aptal kellemi istedi ama sen beni kurtardın. Beni <em>kurtardın</em> tatlım.”</p>

    <p>Sansa, Dontos’un ağladığını fark etti. “Ve şimdi de sen beni kurtardın,” dedi.</p>

    <p>“Gidersen kurtarmış olacağım, gitmezsen ikimizi de öldürmüş olurum.”</p>

    <p><em>O yaptı,</em> diye düşündü Sansa. <em>Joffrey’yi o öldürdü.</em> Kendisi için olduğu kadar Dontos için de gitmek zorundaydı. “Önce siz inin sör,” dedi. Dontos <em>gerçekten</em> düşerse, Sansa’nın başına çarpar ve ikisini birden uçurumdan aşağı devirebilirdi.</p>

    <p>“Leydim nasıl isterse.” Dontos, Sansa’ya ıslak bir öpücük verdi bacağını uçurumun kenarından aşağı sarkıttı, basamağı bulana kadar sağı solu tekmeledi. “Ben biraz aşağı inene kadar bekle, sonra peşimden gel. Geleceksin değil mi? Yemin et.”</p>

    <p>“Geleceğim,” diye söz verdi Sansa.</p>

    <p>Sör Dontos gözden kayboldu. Sansa, aşağı inen adamın oflayıp pofladığını duyabiliyordu. Çalan çanları dinledi, her vuruşu saydı. Onuncu vuruşta, bacağını dikkatlice uçurumun kenarından aşağı sarkıttı, ayağını koyacak bir yer bulana kadar parmaklarının ucuyla kayaları yokladı. Büyük kale duvarları Sansa’nın üzerinde yükseliyordu. Bir an için, kendini yukarı çekmeyi ve Mutfak Kalesi’ndeki sıcak odasına dönmeyi her şeyden çok istedi. <em>Cesur ol,</em> dedi kendine, <em>şarkılardaki leydiler gibi cesur ol.</em></p>

    <p>Aşağı bakmaya cesaret edemiyordu. Gözlerini uçurumun yüzünden ayırmıyordu. Bir sonraki basamağa inmek için hareket etmeden önce, bastığı basamakta sağlam durduğundan emin oluyordu. Uçurumun yüzündeki taşlar sert ve soğuktu. Sansa bazen parmaklarının kaydığını hissediyordu. Basamakların arasındaki boşluklar istediği kadar eşit değildi. Çanlar susmuyordu. Sansa’nın kolları daha yolun yarısına varmadan titremeye başladı. Düşeceğini biliyordu. Hareket etmek zorundaydı. Eğer durursa bir daha hiç hareket edemezdi ve şafak, onu uçurumun yüzünde, donmuş halde bulurdu. <em>Bir adım daha, bir adım daha.</em></p>

    <p>Zemin onu gafil avladı. Sansa tökezleyip düştü, kalbi güm güm çarpıyordu. Sırtının üstüne yuvarlanıp indiği uçuruma bakınca başı döndü ve parmakları toprağı tırmaladı. <em>Başardım. Başardım. Düşmedim. Uçurumdan indim ve şimdi eve gidiyorum.</em></p>

    <p>Sör Dontos, Sansa’yı ayağa kaldırdı. “Bu taraftan. Sessiz ol. Sessiz, sessiz.” Uçurumların altında uzanan koyu gölgelerden çıkmadan ilerlediler. Şükürler olsun ki uzun bir yol yürümek zorunda kalmadılar. Nehrin aşağısına doğru elli metre ileride, karaya vurmuş ve orada yanmış bir gemiden geriye kalanların arasında gizlenen küçük bir kayığın içinde bir adam oturuyordu. Dontos poflayarak adama doğru yürüdü. “Oswell?”</p>

    <p>“İsim yok,” dedi adam. “Binin.” Yaşlı, ince uzun bir adamdı. Uzun beyaz saçları ve çengelli bir burnu vardı. Gözleri bir başlık tarafından gölgelenmişti. “Binin. Çabuk olun. Uzaklaşmamız gerek.”</p>

    <p>Sansa ve Dontos kazasız belasız kayığa bindiğinde, başlıklı adam kürekleri suya indirdi ve kanala doğru kürek çekmeye başladı. Geride kalan çanlar hâlâ çocuk kralın ölümünü duyuruyordu. Karanlık nehir bütünüyle onlara aitti.</p>

    <p>Ağır ve istikrarlı kürek darbeleriyle akıntı yönünde ilerlediler, batık kadırgaların arasından kaydılar, kırık direklerin, yanık gövdelerin ve yırtık yelkenlerin önünden geçtiler. Iskarmozlara kalın bezler sarılmıştı, bu yüzden kürekler neredeyse hiç ses çıkarmadan hareket ediyordu. Suyun üzerinde sis yükseliyordu. Sansa, İblis’in vinç kulelerinden birinin müdafaa siperlerini gördü ama kudretli zincir indirilmişti, bu sayede binlerce adamın can verdiği mahalden bir engelle karşılaşmadan geçtiler. Kıyı uzaklaştı, sis yoğunlaştı, çanların sesi silikleşmeye başladı. Sonunda ışıklar bile gitti, kayığın arkasında bir yerde kayboldular. Kayık, Karasu Koyu’na girmişti artık. Dünya karanlık sulardan, uçuşan sisten ve küreklerin üzerine eğilmiş sessiz kürekçiden ibaretti. “Daha ne kadar gideceğiz?” diye sordu Sansa.</p>

    <p>“Konuşmak yok,” dedi kürekçi. Yaşlı bir adamdı ama göründüğünden daha güçlüydü ve sesi acımasızdı. Adamın yüzünde tuhaf bir şekilde tanıdık bir şeyler vardı ama Sansa bunun ne olduğunu çıkaramıyordu.</p>

    <p>“Fazla kalmadı.” Sör Dontos, Sansa’nın elini tuttu. “Arkadaşın yakında, seni bekliyor.”</p>

    <p><em>“Konuşmak yok!”</em> diye homurdandı kürekçi. “Sesler suyun üstünde yürür Sör Soytarı.”</p>

    <p>Sansa utanmış bir halde dudağını ısırdı ve sessizce kamburlaştı. Gerisi, hiç durmadan çekilen küreklerdi.</p>

    <p>Doğu semasında şafağın ilk izleri belirdiğinde, uzakta, karanlığın içinde hayaletimsi bir şekil gördü Sansa; bir ticaret kadırgası, yelkenleri toplanmıştı, tek sıra kürekle ağır ağır hareket ediyordu. Kayık kadırgaya yaklaşınca, Sansa geminin baş süsünü gördü; deniz kabuğundan yapılmış büyük bir boru üfleyen, taçlı bir balık adam. Bir bağırtı duyuldu ve gemi ağır ağır dönmeye başladı.</p>

    <p>Gemiyle tekne yan yana geldiğinde kadırganın küpeştesinden bir ip merdiven sarkıtıldı. Kürekçi küreklerini bıraktı ve Sansa’nın ayağa kalkmasına yardım etti. “Şimdi yukarı, hadi kızım, seni tutuyorum.” Sansa adama nezaketi için teşekkür etti ama homurtudan başka bir yanıt almadı. İp merdiveni tırmanmak uçurumdan inmekten çok daha kolaydı. Kürekçi Oswell, Sansa’nın hemen arkasından geliyordu, Sör Dontos kayıkta kalmıştı.</p>

    <p>İki denizci, Sansa’nın güverteye çıkmasına yardım etmek için küpeştenin yanında bekliyordu. Sansa titriyordu. Bir adamın, “Üşüyor,” dediğini duydu. Adam pelerinini çıkardı ve Sansa’nın omuzlarına koydu. “İşte leydim, böyle daha iyi mi? Rahatlayın, en kötüsü geride kaldı.”</p>

    <p>Sansa bu sesi tanıyordu. <em>Ama o Vadi’de,</em> diye düşündü. Sör Lothor Brune bir meşaleyle birlikte adamın yanında duruyordu.</p>

    <p>“Lord Petyr,” diye seslendi Dontos. “Artık geri dönmeliyim, birileri beni aramayı akıl etmeden önce.”</p>

    <p>Petyr Baelish tek elini küpeşteye koydu. “Ama önce ödemeni istiyorsun. On bin ejderhaydı değil mi?”</p>

    <p>“On bin.” Dontos, elinin tersiyle ağzını ovdu. “Öyle söz vermiştiniz lordum.”</p>

    <p>“Sör Lothor, ödül.”</p>

    <p>Lothor Brune meşalesini indirdi. Üç adam küpeşteye geldi, arbaletlerini kaldırdılar, okları saldılar. Oklardan biri, kayıktan yukarı bakan Dontos’un göğsüne saplandı, cübbesindeki taçlardan solda olanı deldi. Diğer oklar adamın karnına ve boğazına isabet etti. Her şey o kadar çabuk oldu ki ne Sansa ne de Dontos çığlık atacak vakit bulabildi. İş bittiğinde, Lothor Brune meşaleyi cesedin üstüne attı. Kadırga uzaklaşırken küçük kayık alev alev yanıyordu.</p>

    <p>“Onu <em>öldürdünüz.</em>” Sansa küpeşteye tutundu ve arkasını dönerek kustu. Lannisterlar’dan, daha beter bir şeye yakalanmak için mi kaçmıştı?</p>

    <p>“Leydim,” diye mırıldandı Serçeparmak, “kederinizi böyle bir adam için heba etmeyin. O bir ayyaştı ve kimsenin dostu değildi.”</p>

    <p>“Ama o beni <em>kurtardı.</em>”</p>

    <p>“O sizi on bin ejderha vaadine sattı,” dedi Serçeparmak. “Ortadan kaybolmanız, sizi Joffrey’nin ölümünde şüpheli gösterecek. Altın pelerinliler ava çıkacak ve hadım kesesini şıngırdatacak. Dontos... pekâlâ, onu duydunuz. O sizi altın için sattı ve altınlar suyunu çektiğinde yine satardı. Ejderhalarla dolu bir torba bir adamın sessizliğini geçici olarak satın alır ama hedefini bulmuş bir ok o sessizliği sonsuza kadar satın alır.” Hüzünle gülümsedi. “Dontos yaptığı her şeyi benim emrimle yaptı. Size açık açık dostluk göstermeye cesaret edemedim. Joff’un turnuvasında Dontos’un hayatını nasıl kurtardığınızı duyduğumda onun kusursuz bir maşa olacağını anladım.”</p>

    <p>Sansa kendini hasta hissediyordu. “Benim Florian’ım olduğunu söylemişti.”</p>

    <p>“Babanızın Demir Taht’ta oturduğu gün size ne söylediğimi hatırlama ihtimaliniz var mı?”</p>

    <p>O an son derece net bir biçimde Sansa’nın kafasında canlandı. “Bana, hayatın bir şarkı olmadığını söylemiştiniz. Bunu bir gün üzülerek öğreneceğimi.” Sansa gözlerinin ıslandığını hissedebiliyordu. Ama Sör Dontos Hollard için mi, Joff için mi, Tyrion için mi yoksa kendisi için mi ağladığını söyleyemezdi. “<em>Hepsi</em> yalan mı, sonsuza kadar, her şey ve herkes?”</p>

    <p>“Hemen hemen herkes. Sizin ve benim dışımda elbette,” dedi Serçeparmak. Gülümsedi. <em>“Eve dönmek istiyorsan bu gece tanrı korusuna gel.”</em></p>

    <p>“Not... siz miydiniz?”</p>

    <p>“Tanrı korusu olmak zorundaydı. Kızıl Kale’de başka hiçbir yer hadımın küçük kuşlarından korunamaz... ya da benim deyişimle, farelerinden. Tanrı korusunda duvarlar yerine ağaçlar var. Tavan yerine gökyüzü. Farelerin orada sinsi sinsi koşturacak bir yeri yok. Fareler saklanma ihtiyacı duyar, biri onları kılıçla deşmesin diye.” Lord Petyr, Sansa’nın kolunu tuttu. “Size kamaranızı göstereyim. Uzun ve zor bir gün geçirdiniz. Bitkin olmalısınız.”</p>

    <p>Geride kalan küçük kayık. kıvrılarak yukarı tırmanan dumanlara ve küçük bir ateşe dönüşmüştü bile, alacakaranlığın enginliği içinde kaybolmak üzereydi. Artık geri dönüş yoktu; mevcut tek yol ileri gidiyordu. “Çok bitkinim,” diye kabul etti Sansa.</p>

    <p>Serçeparmak, Sansa’yı alt güverteye indirirken, “Bana ziyafeti anlatın,” dedi. “Kraliçe büyük zahmete girdi. Şarkıcılar, hokkabazlar, dans eden ayı... minik kocanız benim mızrakçı cücelerimi sevdi mi?”</p>

    <p>“Sizin?”</p>

    <p>“Onları Braavos’tan getirmek ve bir genelevde saklamak zorunda kaldım. Sebep oldukları sıkıntı, masraflarını geçti. Bir cüceyi saklamak şaşırtıcı şekilde zor ve Joffrey... bir kralı suya götürebilirsiniz ama söz konusu Joff olunca, içilebilir olduğunu anlatana kadar sağa sola sudan sıçratmanız gerekir. Ona küçük sürprizimden bahsettiğimde, Majesteleri, ‘Ziyafetimde neden çirkin cüceler olsun isteyeyim, cücelerden nefret ederim,’ dedi. Onun kolunu tutmak ve kulağına fısıldamak zorunda kaldım, ‘Dayınız kadar etmiyorsunuz.’”</p>

    <p>Güverte ayaklarının altında sallandı ve Sansa tüm dünya çalkalanıyormuş gibi hissetti. “Joffrey’yi Tyrion’ın zehirlediğini düşünüyorlar. Sör Dontos onu tutukladıklarını söyledi.”</p>

    <p>Serçeparmak gülümsedi. “Dulluk size yakışacak Sansa.”</p>

    <p>Bu düşünce Sansa’nın midesinde kelebekler uçuşturdu. Sansa bir daha asla Tyrion’la aynı yatağa girmek zorunda kalmayabilirdi. Onun istediği de buydu... değil miydi?</p>

    <p>Kamara alçak ve sıkışıktı ama dar ranzaya kuş tüyü bir şilte serilmiş ve şiltenin üstüne kalın kürkler yığılmıştı. “Küçük olduğunu biliyorum ama fazla rahatsız olmayacağınızı tahmin ediyorum.” Serçeparmak, kamara penceresinin altında duran sedir sandığı gösterdi. “Sandığın içinde temiz kıyafetler bulacaksınız. Elbiseler, iç çamaşırları, çoraplar, bir pelerin. Maalesef sadece yün ve pamuklu şeyler. Sizin kadar güzel bir kıza layık değiller ama daha iyi bir şeyler bulana kadar kuru ve temiz kalmanızı sağlayacaklar.”</p>

    <p><em>Bütün bunları benim için hazırlatmış.</em> “Lordum, ben... ben anlamıyorum... Joffrey size Harrenhal’u verdi, sizi Üç Dişli Mızrak’ın Azam Lordu yaptı... neden...”</p>

    <p>“Neden onun ölmesini isteyeyim?” Serçeparmak omuz silkti. “Bir amilim yok. Ayrıca, Vadi’de bin fersah uzaktayım. Düşmanının kafası sana dair, daima karışık olsun; senin kim olduğunu ve ne istediğini bilmezse bir sonraki adımını da tahmin edemez. Bazen düşmanı şaşırtmanın en iyi yolu, belli bir amaca hizmet etmeyen hareketler yapmaktır. Oyunu oynamaya başladığında bunu hatırla Sansa.”</p>

    <p>“Oyun... ne oyunu?”</p>

    <p>“Yegâne oyun. Taht oyunu.” Serçeparmak, Sansa’nın alnına düşen bir tutam saçı geri itti. “Annenle benim arkadaştan öte olduğumuzu anlayacak yaştasın. Bir zamanlar, bu dünyada istediğim tek şey Cat’ti. Sahip olabileceğimiz hayatın ve onun bana vereceği çocukların hayalini kurmaya cesaret ettim... ama o Nehirova’nın ve Hoster Tully’nin kızıydı. <em>Aile, Görev, Onur;</em> Sansa. <em>Aile, Görev, Onur,</em> onun elini asla tutamayacağım anlamına geliyordu. Ama Catelyn bana çok daha güzel bir şey verdi, bir kadının yalnızca bir kez verebileceği bir hediye. Onun kızına nasıl sırtımı dönebilirim? Sen, daha güzel bir dünyada benim kızım olabilirdin, Eddard Stark’ın değil. Benim sadık ve sevgi dolu kızım... Joffrey’yi aklından çıkar tatlım. Dontos’u, Tyrion’ı, hepsini... Seni bir daha asla rahatsız etmeyecekler. Artık güvendesin ve önemli olan tek şey bu. Benimle güvendesin ve eve gidiyorsun.”</p>
  </div>
</body>
</html>
