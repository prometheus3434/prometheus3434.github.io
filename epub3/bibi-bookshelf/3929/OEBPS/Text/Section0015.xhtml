<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Davos</h1>

    <p>Güverteye çıktı, Akıntıtaşı’nın uzun burnu arkalarında küçülürken, önlerindeki denizden Ejderha Kayası yükseliyordu. Dağın zirvesinden tüten gri duman demeti adanın yerini işaretliyordu. <em>Ejderhadağı bu sabah huzursuz,</em> diye düşündü Davos, <em>ya da Melisandre birini daha yakıyor.</em></p>

    <p><em>Shayala’nın Dansı,</em> sürekli yön değiştiren makus rüzgâra karşı Karasu Koyu’nu aşıp Kanal’dan geçerken Davos’un düşünceleri Melisandre’yle doluydu. Massey Kancası’nın sonundaki Keskinburun gözcü kulesinin tepesinde yanan büyük ateş, Davos’a Melisandre’nin boynundaki yakutu hatırlatmıştı. Dünya şafak vakitlerinde ve gün batımlarında kırmızıya boyandığında ve gökyüzünde sürüklenen bulutlar Melisandre’nin hışırtılı elbiselerinin ipekleri ve satenleriyle aynı renk olduğunda Davos kadını düşünüyordu.</p>

    <p>O da Ejderha Kayası’nda bekliyor olacaktı; bütün güzelliği, gücü, tanrısı, gölgeleri ve kralıyla birlikte. Kırmızı rahibe her zaman Stannis’e sadık görünmüştü, şimdiye kadar. <em>Onu kırdı, bir adamın bir atı kırması gibi. Onu istediği gibi kullanamadı ve bu yüzden oğullarımı ateşe verdi. Canlı kalbini göğsünden çıkarıp alacağım ve nasıl yanıyormuş göreceğim.</em> Davos, kaptanın verdiği uzun Lys kamasının kabzasına dokundu.</p>

    <p>Kaptan, Davos’a nazik davranmıştı. Adamın adı Khorane Sathmantes’ti, geminin sahibi olan Salladhor Saan gibi bir Lysliydi. Rüzgârın yıprattığı kemikli yüzüne kakılmış gözleri, Lyslilerin çoğunda olduğu gibi soluk maviydi ama hayatının büyük bölümünü Yedi Krallık’ta ticaret yaparak geçirmişti. Kaptan, denizden çıkardığı adamın meşhur Soğan Şövalyesi olduğunu öğrendiğinde kendi kamarasını, kıyafetlerini ve neredeyse tam ölçüde olan bir çift yeni çizmeyi Davos’a vermişti. Kumanyasını da paylaşmak için ısrar etmişti fakat bunun sonucu pek iyi olmamıştı. Davos’un midesi bofa balığını, salyangozları ve Kaptan Khorane’in çok sevdiği diğer zengin yiyecekleri kaldıramamıştı. Davos, kaptanın sofrasında yediği ilk yemekten sonra günün geri kalanını küpeştenin şu ya da bu ucundan aşağı sarkarak geçirmişti.</p>

    <p>Ejderha Kayası küreklerin her darbesiyle biraz daha büyüyordu. Davos dağın şeklini ve dağın yanındaki büyük siyah hisarı bütün gargoyleleri ve ejderha kuleleriyle birlikte görebiliyordu artık. <em>Shayala’nın Dansı</em>’nın mahmuzundaki bronz büst dalgaları yararken, havaya tuzlu su serpintisinden kanatlar yükseliyordu. Davos, destek için şükrederek ağırlığını küpeşteye verdi. Zorlu sınavı yüzünden güçsüzleşmişti. Uzun süre ayakta durduğunda dizleri titriyordu. Zaman zaman kontrol edilemez öksürük krizlerine tutuluyor ve kanlı balgam tükürüyordu. <em>Bu hiçbir şey,</em> diyordu kendine. <em>Tanrılar, beni ateşten ve denizden, balgam tükürerek öleyim diye kurtarmamışlardır elbette.</em></p>

    <p>Kürekçi başının davulunun gümlemelerini, yelkenlerin homurtularını, küreklerin ritmik tıslamalarını ve çatırtılarını dinlerken gençlik günlerini düşündü Davos; aynı seslerin, pek çok sisli sabahta yüreğindeki korkuyu uyandırdığı zamanları. Sesler, yaşlı Sör Tristimun’un deniz gözcüsünün yaklaştığını haber verirdi ve Aerys Targaryen’ın Demir Taht’ta oturduğu vakitlerde deniz gözcüsü ölüm demekti.</p>

    <p><em>Ama o başka bir hayattı,</em> diye düşündü Davos. <em>Soğan gemisinden önceydi, Fırtına Burnu’ndan önce, Stannis parmaklarımı kısaltmadan önce. Savaştan ve kızıl kuyruklu yıldızdan önceydi, ben Seaworth ya da şövalye olmadan önce. O günlerde farklı bir adamdım, Lord Stannis beni yükseklere çıkarmadan önce</em>.</p>

    <p>Kaptan Khorane, Stannis’in umutlarının nehrin yandığı o gecede nasıl sonlandığını anlatmıştı Davos’a. Lannisterlar Stannis’i yandan kıstırmıştı. Dönek sancak beyleri en çok ihtiyaç duyduğu vakitte onu yüzlerce kişilik gruplar halinde terk etmişti. “Kral Renly’nin gölgesi de görülmüş,” demişti kaptan. “Aslan lordun öncü kuvvetine liderlik ederken önüne çıkan herkesi katletmiş. Yeşil zırhının çılgınateşten ruhani bir pırıltı aldığı ve miğferindeki boynuzların altın alevlerle kaplı olduğu söyleniyor.”</p>

    <p><em>Renly’nin gölgesi.</em> Davos, oğullarının da gölge olarak dönüp dönmeyeceğini merak etti. Hayaletlerin var olmadığını söyleyemeyecek kadar tuhaf şeyler görmüştü denizde. “Hiçbiri sadık kalmadı mı?” diye sormuştu kaptana.</p>

    <p>“Çok azı,” demişti kaptan. “Kraliçe’nin akrabaları, en başta onlar. Tilki ve çiçek arması taşıyanların çoğunu gemiye aldık ama çok daha fazlası kıyıda kaldı, her türden arması olan adamlar. Lord Florent şimdi Ejderha Kayası’nda Kral Eli.”</p>

    <p>Solgun dumanla kaplı dağ daha da büyüdü. Yelkenler şarkı söyledi, davullar vurdu, kürekler düzgünce çekildi ve çok zaman geçmeden limanın ağzı önlerinde açıldı. <em>Çok boş,</em> diye düşündü Davos, eskiden bütün rıhtımları tıklım tıklım dolduran ve demir atmış bir halde dalgakıranın açıklarında sallanan gemileri hatırlayarak. Salladhor Saan’ın amiral gemisi <em>Valyrian</em>’ı gördü, bir zamanlar <em>Hiddet</em> ve kardeş gemilerinin bağlandığı rıhtıma bağlanmıştı. <em>Valyrian</em>’ın iki yanında duran gemilerin de şeritli Lys gövdeleri vardı. Davos’un gözleri boş bir umutla <em>Leydi Marya</em>’yı ve <em>Hortlak</em>’ı aradı.</p>

    <p>Limana girdiklerinde yelkenleri indirdiler ve iskeleye sadece küreklerle yanaştılar. Gemi bağlanırken kaptan, Davos’un yanına geldi. “Prensim sizi bir an önce görmek isteyecektir.”</p>

    <p>Davos cevap vermeye çalışırken bir öksürük krizine tutuldu. Destek almak için küpeşteye tutundu ve tükürdü. “Kral,” diye hırıldadı. “Krala gitmeliyim.” <em>Melisandre’yi kralın olduğu yerde bulacağım.</em></p>

    <p>“Kimse krala gidemez,” dedi Khorane Sathmantes sertçe. “Salladhor Saan size anlatır. Önce o.”</p>

    <p>Davos, adama meydan okuyamayacak kadar güçsüzdü. Sadece başını sallayabildi.</p>

    <p>Salladhor Saan, <em>Valyrian</em>’da değildi. Onu çeyrek mil uzaktaki başka bir rıhtımda, <em>Bereketli Hasat</em> isimli Pentoslu bir gökenin ambarında buldular, iki hadımla birlikte yük sayımı yapıyordu. Hadımlardan biri bir fener taşıyordu, diğerinin elinde bir mum tablası ve taş kalem vardı. Davos ve kaptan ambara indiğinde, “Otuz yedi, otuz sekiz, otuz dokuz,” diyordu yaşlı düzenbaz. Bugün şarap rengi bir tunik ve rengi açılmış beyaz deriden yapılmış gümüş işlemeli uzun çizmeler giymişti. Bir kavanozun kapağını açıp kokladı, hapşırdı, “Kabaca öğütülmüş ve ikinci kalite, burnum böyle beyan ediyor. Konşimento kırk üç kavanoz olduğunu söylüyor. Diğer kavanozlar nereye kayboldu merak ediyorum? Şu Pentoslular benim saymadığımı mı düşünüyorlar?” dedi. Davos’u görünce aniden durdu. “Karabiber gözlerimi mi ısırıyor yoksa bunlar gözyaşları mı? Önümde duran bu adam Soğan Şövalyesi mi? Hayır, nasıl olabilir? Benim sevgili dostum Davos yanan nehirde öldü, herkes aynı fikirde. Neden gelip bana dadandı?”</p>

    <p>“Bir hayalet değilim Salla.”</p>

    <p>“Başka ne olabilirsin? Benim Soğan Şövalyem asla senin kadar solgun ya da zayıf olmadı.” Salladhor Saan, ticaret gemisinin ambarını dolduran baharat kavanozlarının ve kumaş toplarının arasından geçip ateşli bir şekilde Davos’a sarıldı, her iki yanağını da birer kez öptü, üçüncü öpücüğü alnına kondurdu. “Hâlâ sıcaksın sör ve kalbinin güm güm attığını hissedebiliyorum. Bu doğru olabilir mi? Seni yutan deniz tekrar yukarı mı tükürdü?”</p>

    <p>Davos, Prenses Shireen’in soytarısı Yamalı Yüz’ü hatırladı. O da denize düşmüş ve çıktığında delirmişti. <em>Ben de mi delirdim?</em> Eldivenli eline öksürdü, “Zincirin altından yüzdüm ve merling kralının mızraklarında kıyıya vurdum. <em>Shalaya’nın Dansı</em> gelmeseydi orada ölebilirdim.”</p>

    <p>Salladhor Saan kolunu kaptanın omzuna koydu. “Çok iyi iş çıkardın Khorane. Hatırı sayılır bir ödül alacağını düşünüyorum. Meizo Mahr, iyi bir hadım ol ve dostum Davos’u sahip kamarasına götür. Ona karanfilli sıcak şarap ver, şu öksürüğün sesini hiç sevmedim. Şarabın içine biraz limon sık. Biraz beyaz peynir ve daha önce saydığımız çizik yeşil zeytinlerden de getir! Davos, sevgili kaptanımızla konuşur konuşmaz sana katılacağım. Beni mazur göreceğini biliyorum. Bütün zeytinleri yeme sakın, bozuşuruz!”</p>

    <p>Davos, hadımlardan daha yaşlı olanın, onu geminin baş tarafındaki savurganca döşenmiş geniş kamaraya götürmesine izin verdi. Kamaradaki halılar gösterişliydi, camlar vitraydı ve büyük deri sandalyelerin herhangi birinde üç Davos birden rahatça oturabilirdi. Çok zaman geçmeden, üstünden dumanlar tüten bir kupa şarapla birlikte peynir ve zeytinler geldi. Davos kupayı avuçlarının arasına aldı ve minnettarlıkla şarabı yudumladı, içkinin sıcaklığı göğsüne yayıldıkça rahatladığını hissediyordu.</p>

    <p>Salladhor Saan’ın ortaya çıkması da uzun sürmedi. “Şarap için beni bağışlamalısın dostum. Pentoslular, rengi mor olsa kendi sidiklerini bile içerler.”</p>

    <p>“Göğsüme iyi geliyor,” dedi Davos. “Sıcak şarap, soğuk bezden iyidir derdi annem.”</p>

    <p>“Ateşin için soğuk beze de ihtiyacın olacak bence. Onca zaman bir mızrakta oturmak, aman aman. Şu muhteşem sandalyeyi nasıl buldun? Tombul yanakları var öyle değil mi?”</p>

    <p>“Kim?” diye sordu Davos iki yudum şarap arasında.</p>

    <p>“Illyrio Mopatis. Bıyıklı bir balina, sana doğruyu söylüyorum. Bu sandalyeler onun ölçüsüne göre yapılmış, gerçi poposunu çok ender Pentos’tan kaldırıp bunlara oturuyor. Şişman bir adam her zaman rahat oturur bence, çünkü gittiği her yere minderini de götürür.”</p>

    <p>“Nasıl oldu da Pentoslu bir gemiye denk geldin sen?” diye sordu Davos. “Yine korsan mı oldun lordum?” Boş kupayı kenara bıraktı.</p>

    <p>“Alçakça bir iftira. Kim korsanlardan Salladhor Saan’dan fazla muzdarip olmuş? Ben sadece hakkım olanı istiyorum. Çok fazla altın alacağım var, ama ben aklımselimden yoksun bir adam değilim, bu yüzden sikke yerine çıtır çıtır bir parşömen aldım. Parşömenin üstünde Kral Eli Lord Alester Florent’in adı ve mührü var. Karasu Koyu Lordu ilan edildim; hiçbir gemi benim lordlara yakışır sularımdan lordlara yakışır iznim olmadan geçemez, hayır. Şu haydutlar, kanunla benim olan gümrüğü ödememek için gecenin bir yarısı beni gizlice geçmeye çalıştıklarında, onları yakalayıp mallarına el koymak benim hakkım, neden olmasın, onlar kaçakçılardan daha matah değiller.” Eski korsan güldü. “Ama hiçbir adamın parmaklarını kesmedim. Parmak parçaları ne işe yarar? Ben gemileri alıyorum; yükler, biraz fidye, mantıksız şeyler değil yani.” Dikkatlice Davos’a baktı. “İyi değilsin dostum. Şu öksürük... ve çok zayıfsın, derinin altından kemiklerini görebiliyorum. Bununla beraber parmak kemiklerini sakladığın küçük keseyi göremiyorum...”</p>

    <p>Davos eski bir alışkanlıkla, elini artık orada olmayan keseye götürdü. “Nehirde kaybettim.” <em>Şansım.</em></p>

    <p>“Nehir korkunçtu,” dedi Saan ciddiyetle. “Koydan izlerken bile titriyordum.”</p>

    <p>Davos öksürdü, tükürdü ve tekrar öksürdü. “<em>Kara Hayat</em>’ın yandığını gördüm. <em>Hiddet</em>’in de,” diyebildi sonunda. “Gemilerimizden hiçbiri ateşten kaçamadı mı?” Bir yanı hâlâ umut ediyordu.</p>

    <p>“<em>Lord Steffon, Perişan Jenna, Hızlı Kılıç, Gülen Lord</em> ve birkaç gemi daha, nehrin yukarısında alev kehanetçilerinin pisliğinden uzaktalardı, evet. Onlar yanmadı ama zincir kaldırılmıştı, kaçamadılar da. Birkaçı teslim oldu. Çoğu Karasu’nun yukarısına, mücadelenin uzağına doğru kürek çekip Lannisterlar’ın eline düşmek istemeyen mürettebatları tarafından batırıldılar. <em>Perişan Jenna</em> ve <em>Gülen Lord</em> hâlâ nehirde korsancılık oynuyormuş diye duydum ama bunu kim doğrulayabilir?”</p>

    <p><em>“Leydi Marya?”</em> diye sordu Davos. <em>“Hortlak?”</em></p>

    <p>Sallador Saan elini Davos’un koluna koyup sıktı. “Hayır. Onlar, hayır. Üzgünüm dostum. Dale ve Allard, iyi adamlardı. Ama sana bir teselli verebilirim... küçük oğlun Devan mücadelenin sonunda topladığımız adamların arasındaydı. Cesur delikanlının kralın yanından bir an bile ayrılmadığını söylüyorlar.”</p>

    <p>Davos bir an başının döndüğünü hissetti, elle tutulur şekilde rahatlamıştı. Devan’ı sormaya korkmuştu. “Anne merhametli. Ona gitmeliyim Salla. Onu görmeliyim.”</p>

    <p>“Evet,” dedi Salladhor Saan. “Ve Gazap Burnu’na yelken açmak isteyeceksin biliyorum, karını ve iki küçük çocuğunu görmek için. Yeni bir gemin olmalı bence.”</p>

    <p>“Majesteleri bana bir gemi verir,” dedi Davos.</p>

    <p>Lysli, kafasını iki yana salladı. “Majesteleri’nin hiç gemisi yok ve Salladhor Saan’ın çok gemisi var. Kralın gemileri nehirde yandı ama benimkiler değil. Bir gemin olmalı eski dostum. Benim için yelken açarsın, evet? Gecenin karanlığında hızlıca Braavos’a, Myr’e, Volantis’e girersin ve ipeklerle, baharatlarla çıkarsın. Şişman keselerimiz olur, evet.”</p>

    <p>“Çok iyisin Salla ama benim uhdem kralıma, senin kesene değil. Savaş devam edecek. Stannis, Yedi Krallık’ın bütün kanunlarıyla hâlâ gerçek veliahd.”</p>

    <p>“Bütün o kanunlar, bütün gemiler yanarken işe yaramıyor bence. Kralına gelince, pekâlâ, onu değişmiş bulacaksın korkarım. Mücadeleden beri hiç kimseyi görmüyor ve Taş Davul’da kara kara düşünmekten başka bir şey yapmıyor. Kraliçe Selyse ve kendine El diyen amcası Lord Alester meclisi onun adına yönetiyorlar. Selyse kralın mührünü amcasına verdi, adam yazdığı mektuplara o mührü basıyor, benim sevimli parşömenime bile bastı. Ama hüküm sürdükleri krallık çok küçük, fakir ve kayalık, evet. Hiç altın yok, sadık Salladhor Saan’a olan borcu ödeyecek kadar bile yok, son anda kurtardıklarımızdan başka şövalye ve benim küçük, cesur gemilerimden başka gemi de yok.”</p>

    <p>Ani ve sarsıcı bir öksürük Davos’u iki büklüm etti. Salladhor Saan eski dostuna yardım etmek için hareketlendi ama Davos adamı eliyle durdurup bir an sonra toparlandı. “Kimse?” diye hırıldadı. “Kimseyi görmüyor da ne demek?” Sesi, kendi kulaklarına bile ıslak ve kalın geliyordu. Bir an için kamaranın fırıl fırıl döndüğünü hissetti.</p>

    <p>“<em>Ondan</em> başka kimseyi görmüyor,” dedi Salladhor Saan. Davos adamın kimden bahsettiğini biliyordu. “Dostum, kendini yoruyorsun. İhtiyacın olan şey bir yatak, Salladhor Saan değil. Bir yatak ve bir sürü battaniye, göğsün için sıcak bezler ve daha çok karanfilli şarap.”</p>

    <p>Davos başını iki yana salladı. “İyi olacağım. Söyle bana Salla, bilmem gerek. Melisandre’den başka kimseyi görmüyor mu?”</p>

    <p>Lysli adam Davos’u şüpheli bakışlarla uzun uzun süzdü ve isteksizce devam etti. “Muhafızlar geri kalan herkesi uzakta tutuyor, kraliçesini ve kızını bile. Hizmetçiler yemek götürüyor ama kimse yemiyor.” Öne eğilip sesini alçalttı. “Tuhaf konuşmalar duydum; dağın içinde aç ateşler yanıyormuş, Stannis ve kırmızı kadın alevleri seyretmek için aşağı iniyorlarmış. Dağın kalbine, sadece <em>o kadının</em> yanmadan yürüyebileceği sıcak yerlere inen tüneller ve gizli merdivenler olduğunu söylüyorlar. Bazen yemek yemek için bile güç bulamayan yaşlı bir adama böylesi bir dehşet vermek yeterinden fazla.”</p>

    <p><em>Melisandre.</em> Davos titredi. “Bunu ona kırmızı kadın yaptı,” dedi. “Bizi tüketmek için ateş gönderdi, onu bir kenarda bıraktığı için Stannis’i cezalandırdı. Stannis’e, onun büyüleri olmadan zafer kazanmayı umamayacağını öğretmek için yaptı.”</p>

    <p>Lysli adam, Davos’la arasında duran kâseden irice bir zeytin aldı. “Bunu söyleyen ilk adam değilsin dostum. Ama senin yerinde olsaydım yüksek sesle konuşmazdım. Ejderha Kayası kraliçenin adamlarıyla dolu, ah evet. O adamların keskin kulakları ve daha keskin bıçakları var.” Zeytini ağzına attı.</p>

    <p>“Benim de bir bıçağım var,” dedi Davos. “Kaptan Khorane hediye etti.” Kamayı çıkardı ve masaya koydu. “Melisandre’nin kalbini yerinden sökmek için. Eğer bir kalbi varsa.”</p>

    <p>Salladhor Saan zeytinin çekirdeğini tükürdü. “Davos, iyi Davos, böyle şeyler söylememelisin, şaka bile olsa.”</p>

    <p>“Şaka değil. Onu öldürmeye kararlıyım.” <em>Eğer dünyevi silahlarla öldürülebiliyorsa.</em> Davos bundan emin değildi, yaşlı Üstat Cressen’in, kadının kadehine zehir koyduğunu kendi gözleriyle görmüştü ama hem üstat hem de kadın zehirli kadehten içtiğinde ölen üstat olmuştu, kırmızı rahibe değil. <em>Ama kalbe saplanacak bir bıçak... soğuk demirle şeytanların bile öldürülebildiğini söyler ozanlar.</em></p>

    <p>“Bunlar tehlikeli konuşmalar dostum,” diye uyardı Salladhor Saan. “Sen hâlâ deniz yüzünden hastasın bence. Yüksek ateş aklını pişirmiş, evet. Daha güçlü hissedene kadar uzunca bir süre yataktan çıkmasan iyi olur.”</p>

    <p><em>Kararım güçsüzleşene kadar demek istiyorsun.</em> Davos ayağa kalktı. Başı dönüyordu ve ateşi vardı ama bunlar önemli değildi. “Sen tehlikeli bir düzenbazsın Salladhor Saan ama aynı zamanda iyi bir dostsun.”</p>

    <p>Lysli, gümüşi sakalını sıvazladı. “Ve sen bu harika dostla birlikte kalacaksın, evet?”</p>

    <p>“Hayır, gideceğim,” dedi Davos, öksürdü.</p>

    <p>“Gitmek? Haline bir bak! Öksürüyorsun, titriyorsun, zayıf ve güçsüzsün. Bu halde nereye gideceksin?”</p>

    <p>“Şatoya. Yatağım orada, oğlum da.”</p>

    <p>“Ve kırmızı kadın,” dedi Salladhor Saan şüpheyle. “O kadın da şatoda.”</p>

    <p>“O kadın da.” Davos kamayı kınına geri soktu.</p>

    <p>“Sen bir soğan kaçakçısısın; pusuya yatmaktan, bıçaklamaktan ne anlarsın? Ve hastasın, kamayı tutamıyorsun bile. Eğer yakalanırsan başına neler geleceğini biliyor musun? Biz nehrin üstünde yanarken kraliçe de hainleri yakıyordu. Onlara <em>karanlığın hizmetkârları</em> dedi, zavallı adamlar, ateşler yakılırken kırmızı rahibe şarkılar söylüyordu.”</p>

    <p>Davos şaşırmamıştı. <em>Biliyordum,</em> diye düşündü, <em>Salladhor söylemeden önce biliyordum.</em> “Lord Sunglass’ı zindanlardan aldı,” diye tahmin etti, “ve Hubard Rambton’ın oğullarını.”</p>

    <p>“Aynen öyle. Onları yaktı, tıpkı seni de yakacağı gibi. Eğer kırmızı kadını öldürürsen, intikamını almak için seni yakarlar ve eğer dener de başarısız olursan denediğin için yanarsın. Sen çığlıklar atarken kadın şarkılar söyler, sonra ölürsün. Ve daha yeni hayata döndün!”</p>

    <p>“Bu yüzden döndüm,” dedi Davos. “Bunu yapmak için. Asshaili Melisandre’nin ve marifetlerinin sonunu getirmek için. Yoksa deniz beni neden geri tükürsün? Karasu Koyu’nu en az benim kadar biliyorsun Salla. Aklı başında hiçbir kaptan, gemisini merling kralının mızraklarının arasından geçirip parçalanmayı göze almaz. <em>Shalaya’nın Dansı</em> benim yakınıma asla gelmemeliydi.”</p>

    <p>“Rüzgâr,” diye ısrar etti Salladhor Saan. “Kötü bir rüzgâr, hepsi bu. Rüzgâr gemiyi iyice güneye sürükledi.”</p>

    <p>“Peki ya rüzgârı kim gönderdi? Salla, Anne benimle konuştu.”</p>

    <p>Yaşlı Lysli şaşkınlıkla gözlerini kırpıştırdı. “Senin annen öldü...”</p>

    <p>“<em>Anne</em> diyorum. Beni yedi oğulla kutsadı ve ben onu yakmalarına izin verdim. Benimle konuştu. Ateşi bizim çağırdığımızı söyledi. Gölgeleri de biz çağırdık. Kürek çekip Melisandre’yi Ejderha Kayası’nın bağırsaklarına götürdüm ve onun dehşet doğurmasını izledim.” Davos o dehşeti hâlâ kâbuslarında görüyordu; gölge, kadının şişkin rahminden kıvrılarak çıkarken zayıf ve kara ellerini baldırlarına bastırıyordu. “O kadın Cressen’i, Lord Renly’yi ve Cortnay Penrose isimli cesur bir adamı öldürdü. Benim oğullarımı da öldürdü. Birinin onu öldürme zamanı geldi artık.”</p>

    <p><em>“Biri,”</em> dedi Salladhor Saan. “Evet, aynen öyle, biri. Ama sen değil. Bir çocuk kadar güçsüzsün ve savaşçı değilsin. Sana yalvarıyorum, kal. Biraz daha konuşuruz, yemek yersin ve belki Braavos’a yelken açıp bu işi yapması için bir Yüzsüz Adam tutarız, evet? Ama sen, hayır, sen oturup yemek yemelisin.”</p>

    <p><em>Bu işi iyice zorlaştırıyor,</em> diye düşündü Davos bitkin bir halde, <em>halihazırda yeterince zor.</em> “Karnımda intikam var Salla. Yemek için yer bırakmıyor. Şimdi bırak gideyim. Dostluğumuzun hatırına bana iyi şanslar dile ve gitmeme izin ver.”</p>

    <p>Salladhor Saan ayağa kalktı. “Sen gerçek bir dost değilsin bence. Öldüğünde, küllerini ve kemiklerini karına götürüp ona bir koca ve dört oğul kaybettiğini kim söyleyecek? Yaşlı ve üzgün Salladhor Saan’dan başkası değil. Ama öyle olsun, cesur sör şövalye, mezarına koş. Kemiklerini bir torbaya doldurup geride bıraktığın oğullarına veririm, onlar da kemiklerini küçük keselere koyup boyunlarına asarlar.” Her parmağında yüzükler olan elini öfkeyle salladı. “Git, git, git, git, git.”</p>

    <p>Davos bu şekilde ayrılmak istemiyordu. “Salla...”</p>

    <p>“<em>GİT.</em> Kalsan daha iyi ama gidiyorsan git.”</p>

    <p>Davos gitti.</p>

    <p><em>Bereketli Hasat</em>’tan Ejderha Kayası’nın kapılarına yaptığı yürüyüş uzun ve yalnızdı. Bir zamanlar askerlerle, denizcilerle ve ada halkıyla dolup taşan liman caddeleri boş ve ıssızdı. Domuzların ve çıplak çocukların koşturduğu sokaklarda şimdi fareler cirit atıyordu. Davos bacaklarının pelteye döndüğünü hissediyordu ve öksürüğü yüzünden öyle kötü sarsılıyordu ki üç kez durup dinlenmek zorunda kaldı. Kimse yardımına gelmedi, sorunun ne olduğunu anlamak için pencereden bakan bile yoktu. Bütün pencereler kapatılmış, kapılar sürgülenmişti ve evlerin yarısından çoğunda yas işaretleri vardı. <em>Karasu Nehri’ne binlerce adam yelken açtı ama ancak birkaç yüzü geri döndü,</em> diye düşündü Davos. <em>Oğullarım yalnız ölmedi. Anne her birine merhamet göstersin.</em></p>

    <p>Vardığında kale kapılarının da kapalı olduğunu gördü. Demirle güçlendirmiş ahşap kapıyı yumrukladı. Cevap alamayınca tekmeledi, tekrar tekrar. Sonunda gözetleme kulesinin tepesinde bir arbaletçi belirdi, iki yüksek gargoylenin arasından baktı. “Kimdir o?”</p>

    <p>Davos kafasını yukarı kaldırıp elleri ağzına götürdü. “Sör Davos Seaworth, Majesteleri’ni görmek için geldim.”</p>

    <p>“Sarhoş musun? Kapıyı tekmelemeyi bırak ve uzaklaş.”</p>

    <p>Salladhor Saan onu uyarmıştı, Davos başka bir yöntem denedi. “O halde oğlumu çağır. Devan, kralın yaveri.”</p>

    <p>Muhafız kaşlarını çattı. “Kimim demiştin?”</p>

    <p>“Davos,” diye bağırdı eski kaçakçı. “Soğan Şövalyesi.”</p>

    <p>Muhafızın başı gözden kayboldu ve bir an sona tekrar göründü. “Defol buradan. Soğan Şövalyesi nehirde öldü. Gemisi yandı.”</p>

    <p>“Gemisi yandı,” diye doğruladı Davos, “ama o yaşadı ve burada duruyor. Kapı kumandanı hâlâ Jate mi?”</p>

    <p>“Kim?”</p>

    <p>“Jate Blackberry. Beni iyi tanır.”</p>

    <p>“Öyle birini hiç duymadım. Büyük ihtimal öldü.”</p>

    <p>“O zaman Lord Chyttering.”</p>

    <p>“İşte onu tanıyorum. Karasu’da yandı.”</p>

    <p>“Kancasurat Will? Domuz Hal?”</p>

    <p>“Öldü ve öldü,” dedi arbaletçi, ama yüzünden bir tereddüt geçti. “Orada bekle.” Tekrar kayboldu.</p>

    <p>Davos bekledi. <em>Gitmiş, hepsi gitmiş,</em> diye düşündü hüzünle. Şişman Hal’in yağ lekeleriyle dolu takımının altından görünen beyaz göbeğini, bir balık kancasının Will’in yüzünde bıraktığı uzun yara izini, Jate’in, beş ya da elli, soylu ya da halktan olmalarına bakmaksızın bütün kadınları şapkasını çıkararak selamlayışını hatırladı. <em>Oğullarım ve daha binlerce adam, boğularak ya da yanarak, cehennemde bir kral yaratmaya gittiler.</em></p>

    <p>Arbaletçi aniden geri döndü. “Yan kapıya git, seni kabul edecekler.”</p>

    <p>Davos kendisine söyleneni yaptı. Onu içeri alan muhafızlar Davos’a yabancıydı. Mızrakları vardı ve göğüslerinde Florent Hanedanı’nın çiçekli tilkili armasını taşıyorlardı. Davos, Taş Davul’a götürülmeyi bekliyordu ama onu Ejderha Kuyruğu kemerinden geçirip Aegon’ın Bahçesi’ne götürdüler. “Burada bekle,” dedi muhafızların çavuşu.</p>

    <p>“Majesteleri döndüğümü biliyor mu?” diye sordu Davos.</p>

    <p>“Biliyorsam namerdim. Bekle dedim.” Adam, mızrakçılarını da alıp Davos’un yanından ayrıldı.</p>

    <p>Aegon’ın Bahçesi çama benzer hoş bir kokuya sahipti ve uzun, koyu ağaçlarla doluydu. Yaban gülleri, dikenli yüksek çalılıklar ve kızılcıkların büyüdüğü bataklık bir alan da vardı.</p>

    <p><em>Beni neden buraya getirdiler?</em> diye düşündü Davos.</p>

    <p>Sonra, hafifçe çınlayan ziller ve bir çocuk kahkahası duydu; soytarı Yamalı Yüz çalılıkların arasından çıkıverdi, paytak adımlarıyla olabildiği kadar hızlı koşarak hemen arkasındaki Prenses Shireen’den kaçıyordu. “Şimdi geri gel,” diye bağırıyordu prenses, soytarının arkasından. “Yamalı geri gel.”</p>

    <p>Yamalı, Davos’u görünce aniden durdu, boynuzlu teneke miğferindeki çanlar çın çın çınladı. Soytarı, bir ayağından diğerine zıplayarak şarkı söylemeye başladı. <em>“Soytarının kanı, kralın kanı, bakirenin baldırındaki kan, ama zincirler konuklar için, zincirler damat için, ay ay ay.”</em> Shireen soytarıyı neredeyse yakalıyordu ama Yamalı bir eğreltiotu yığınının üstünden atlayıp ağaçların arasında kayboldu. Prenses adamın hemen arkasındaydı. Görüntüleri Davos’u gülümsetti.</p>

    <p>Davos, öksürmek için eldivenli elini ağzına götürmüştü ki çalıların arasından çıkan bir başka küçük şekil ona çarpıp ayaklarını yerden kesti.</p>

    <p>Çocuk da yere düşmüştü ama neredeyse aynı anda ayağa kalktı. Üstünü silkelerken, “Burada ne yapıyorsun?” diye sordu talepkâr bir sesle. Simsiyah saçları gömleğinin yakasına düşüyordu, şaşırtıcı mavi gözleri vardı. “Ben koşarken önüme çıkmamalısın.”</p>

    <p>“Hayır,” diye kabul etti Davos. “Çıkmamalıyım.” Dizlerinin üstünde doğrulmaya çalışırken yeni bir öksürük krizine yakalandı.</p>

    <p>“İyi değil misin?” Küçük oğlan Davos’u kolundan tutup ayağa kaldırdı. “Üstadı çağırayım mı?”</p>

    <p>Davos başını iki yana salladı. “Sadece öksürük. Şimdi geçer.”</p>

    <p>Çocuk, Davos’un sözüne inandı. “Canavarlar ve kızlar oynuyorduk,” diye açıkladı. “Ben canavardım. Çocukça bir oyun ama kuzenim seviyor. Bir adın var mı?”</p>

    <p>“Sör Davos Seaworth.”</p>

    <p>Çocuk şüpheci gözlerle Davos’u süzdü. “Emin misin? Bir şövalye gibi görünmüyorsun.”</p>

    <p>“Ben Soğan Şövalyesiyim, lordum.”</p>

    <p>Mavi gözler ışıldadı. “Siyah gemisi olan mı?”</p>

    <p>“Hikâyeyi biliyor musun?”</p>

    <p>“Ben doğmadan önce amcam Stannis’e balık getirmişsin, Lord Tyrell onu kuşattığında.” Çocuk dimdik durdu. “Ben Edric Fırtına,” dedi. “Kral Robert’ın oğluyum.”</p>

    <p>“Elbette öylesin.” Davos ilk görüşte anlamıştı. Delikanlı, Florentler’in meşhur kulaklarına sahipti ama saçları, gözleri, çenesi, elmacık kemikleri, bunlar bütünüyle Baratheon’dı.</p>

    <p>“Babamı tanır mıydın?” diye sordu Edric Fırtına.</p>

    <p>“Amcanı saraya çağırdığında pek çok kez gördüm ama hiç konuşmadık.”</p>

    <p>“Bana dövüşmeyi babam öğretti,” dedi çocuk gururla. “Hemen her sene beni görmeye gelirdi ve bazen birlikte talim yapardık. Son isim günümde bana bir savaş çekici gönderdi, tıpkı kendisininki gibi, yalnızca daha küçüğü. Ama onu Fırtına Burnu’nda bırakmamı söylediler. Amcam Stannis’in senin parmaklarını kestiği doğru mu?”</p>

    <p>“Sadece son eklemlerini. Hâlâ parmaklarım var ama daha kısalar.”</p>

    <p>“Göster.”</p>

    <p>Davos eldivenini çıkardı. Çocuk dikkatlice Davos’un parmaklarını inceledi. “Başparmağını kısaltmamış?”</p>

    <p>“Hayır.” Davos öksürdü. “Hayır, o parmağı bana bıraktı.”</p>

    <p>“Parmaklarının hiçbirini kesmemeliymiş,” diye karar verdi delikanlı. “Yanlış yapmış.”</p>

    <p>“Ben bir kaçakçıydım.”</p>

    <p>“Evet ama onun için balık ve soğan kaçırdın.”</p>

    <p>“Lord Stannis soğanlar için beni şövalye ilan etti ve kaçakçılık yaptığım için parmaklarımı kesti.” Davos tekrar eldivenini taktı.</p>

    <p>“Babam olsa parmaklarını kesmezdi.”</p>

    <p>“Dediğiniz gibi olsun lordum.” <em>Robert farklı bir adamdı, gayet doğru. Çocuk ona benziyor. Evet, Renly’ye de benziyor.</em> Bu düşünce Davos’u huzursuz etti.</p>

    <p>Adımları duyduklarında çocuk başka bir şeyler daha söylemek üzereydi. Davos döndü. Sör Axell Florent, dolgulu yelekler giymiş bir düzine muhafızla birlikte bahçe yolundan geliyordu. Muhafızları’n göğsünde Işık Tanrısı’nın alevli kalbi vardı. <em>Kraliçenin adamları,</em> diye düşündü Davos. Birdenbire öksürmeye başladı.</p>

    <p>Sör Axell kısa ve kaslı bir adamdı, göğsü fıçı gibiydi, kolları kalındı ve kulaklarından kıllar fışkırıyordu. Kraliçenin amcası on yıldır Ejderha Kayası’nın kale kumandanıydı ve Davos’a, kralın ona olan düşkünlüğünü bildiğinden, her zaman nezaketli davranmıştı. Ama, “Sör Davos, üstelik boğulmamış. Bu nasıl olabilir?” derken adamın sesinde ne nezaket ne de sıcaklık vardı.</p>

    <p>“Soğanlar batmaz sör. Beni krala götürmeye mi geldiniz?”</p>

    <p>“Seni zindanlara götürmeye geldim.” Sör Axell bir el hareketiyle adamlarını yolladı. “Onu yakalayın ve kamasını alın. Bıçağını leydimizin üstünde kullanmaya niyetli.”</p>
  </div>
</body>
</html>
