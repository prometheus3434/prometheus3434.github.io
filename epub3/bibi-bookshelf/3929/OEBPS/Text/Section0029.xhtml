<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Bran</h1>

    <p>Şimdi yürüdükleri kıvrımlı dağ vadilerinden hiç yol geçmiyordu. Gri taş zirvelerin arasında; uzun, derin ve dar mavi göller ile sonsuz çam ormanlarının yeşil karanlığı uzanıyordu. Yaşlı çakmaktaşı tepelere tırmanmak için Kurt Ormanı’ndan ayrıldıklarında, sonbahar yapraklarının kızıl ve altın renkleri azalmıştı ve tepeler dağlara dönüştüğünde renkler tamamen yok olmuştu. Şimdi üzerlerinde sonsuz bir bollukla gri yeşil muhafız ağaçları, alaçamlar, köknarlar ve asker çamlar yükseliyordu. Ağaçların altındaki bitki örtüsü cılızdı, orman zemini koyu yeşil iğnelerle kaplanmıştı.</p>

    <p>Yollarını kaybettiklerinde, ki bu birkaç kez olmuştu, sadece soğuk ve bulutsuz bir gecenin gelmesini bekliyor ve Buz Ejderha’yı bulmak için gökyüzüne bakıyorlardı. Bir zamanlar Osha’nın söylediği gibi, ejderhanın gözündeki mavi yıldız kuzeyi gösteriyordu. Osha’yı düşününce kadının nerede olduğunu merak etti Bran. Onun, Beyaz Liman’da Rickon ve Tüylüköpek’le birlikte güvende olduğunu hayal etti. Lord Manderly’nin sofrasında ahtapot, balık ve sıcak yengeç turtası yiyordu. Belki de Son Ocak’ta, İri Jon’un ateşlerinin başında ısınıyorlardı. Fakat Bran’ın hayatı, sepetini dağ yamaçlarında bir aşağı bir yukarı taşıyan Hodor’un sırtında geçen bitmez tükenmez soğuk günlere dönüşmüştü.</p>

    <p>Yürürlerken, “Yukarı ve aşağı,” diyerek iç çekiyordu Meera bazen, “sonra aşağı ve yukarı. Sonra yine yukarı ve yine aşağı. Senin şu aptal dağlarından nefret ediyorum Prens Bran.”</p>

    <p>“Dün onları sevdiğini söylüyordun.”</p>

    <p>“Ah, seviyorum. Lord babam bana dağları anlatmıştı ama şimdiye kadar bir dağ görmemiştim. Onları anlatamayacağım kadar çok seviyorum.”</p>

    <p>Bran kıza yüzünü buruşturdu. “Daha demin onlardan nefret ettiğini söyledin.”</p>

    <p>“Neden ikisi birden olmasın?” Meera uzanıp Bran’ın burnunu sıktı.</p>

    <p>“Çünkü ikisi <em>farklı</em> şeyler,” diye ısrar etti Bran. “Gece ve gündüz ya da buz ve ateş gibi.”</p>

    <p>“Eğer buz yanabiliyorsa,” dedi Jojen her zamanki ağır başlılığıyla, “sevgi ve nefret çiftleşebilir. Dağ ya da bataklık, hiç fark etmez. Toprak bütündür.”</p>

    <p>“Bütün,” diye onayladı ablası, “ama fazla buruşuk.”</p>

    <p>Yüksek vadiler çok ender olarak kuzeye ya da güneye kıvrılma nezaketi gösteriyordu. Bran ve yanındakiler fersahlar boyunca yanlış yöne gidiyordu sık sık ve bazen geldikleri yoldan geri dönmek zorunda kalıyorlardı. “Kral Yolu’ndan gitseydik şimdiye kadar Sur’a varmıştık,” diye hatırlatıyordu Bran, Reed kardeşlere. Üç gözlü kargayı bulmak ve uçmayı öğrenmek istiyordu. Hiç söylemediyse elli kez söylemişti, sonunda Meera aynı cümleyi onunla birlikte söyleyerek alay etmeye başlayana kadar.</p>

    <p>Bunun üstüne, “Kral Yolu’ndan gitseydik bu kadar aç da olmazdık,” demeye başlamıştı Bran. Aşağıdaki tepelerde yiyecek sıkıntısı çekmemişlerdi. Meera iyi bir avcıydı, üç dişli kurbağa mızrağıyla derelerden balık çıkarmakta daha da iyiydi. Bran onu izlemekten hoşlanıyordu; suya daldırdığı mızrağı, ucunda kıvranan gümüşi bir alabalıkla birlikte geri çekmesine ve çabukluğuna hayranlık duyuyordu. Yaz da onlar için avlanıyordu. Ulu kurt hemen her akşam güneş batarken ortadan kayboluyordu ama şafak sökmeden, çoğu zaman dişlerinin arasında bir sincap ya da tavşanla geri dönüyordu.</p>

    <p>Ama dağlardaki dereler daha küçük ve buzluydu, av daha azdı. Meera, mümkün olduğunda hâlâ avlanıp balık tutuyordu ama işi zorlaşmıştı. Bazı geceler Yaz bile hiçbir şey bulamıyordu. Çoğu geceler boş midelerle uyuyorlardı.</p>

    <p>Ama Jojen, yollardan uzak durmaktaki inadından vazgeçmiyordu. “Yolun olduğu yerde yolcular da vardır,” diyordu kendi tarzıyla, “yolcuların görecek gözleri, sakat çocukla devin ve onların yanında yürüyen ulu kurdun hikâyesini anlatacak dilleri vardır.” Kimse Jojen kadar inatçı olamazdı, vahşi doğayla mücadele ederek yollarına devam ettiler ve her gün biraz daha yukarı tırmanıp biraz daha kuzeye gittiler.</p>

    <p>Bazı günler yağmurluydu, bazı günler rüzgârlı, bir keresinde öyle şiddetli bir sulu kar fırtınasına yakalanmışlardı ki Hodor bile dehşet içinde bağırmıştı. Açık günlerde, bütün dünyadaki tek canlı yaratık onlarmış gibi hissediyorlardı. Bir keresinde, Kışyarı kadar büyük, granit bir yeryüzü kabartısının üstünde, “Buralarda kimse yaşamıyor mu?” diye sordu Meera Reed.</p>

    <p>“İnsanlar var,” dedi Bran. “Umberlar’ın çoğu Kral Yolu’nun kuzeyindedir ama yaz mevsimlerinde koyunlarını yüksek çayırlıklarda otlatırlar. Buz Koyu boyunca dizilmiş dağların batısında Wulllar var, Harclayler arkamızdaki tepelerde. Knottlar, Liddlelar, Norreyler ve hatta bazı Flintler bu yüksek yerlerde.” Bran’ın babasının annesinin annesi, dağlarda yaşayan Flintler’den biriydi. Yaşlı Dadı, Bran’ın düşüşünden önce, onu böylesine tırmanma delisi yapan şeyin o kadından gelen kan olduğunu söylemişti. O kadın, Bran doğmadan yıllar, yıllar, yıllar önce ölmüştü gerçi, hatta Lord Eddard bile doğmadan önce.</p>

    <p>“Wull?” dedi Meera. “Jojen, savaşta babamızın yanında at süren bir Wull yok muydu?”</p>

    <p>“Theo Wull.” Jojen tırmanış yüzünden nefes nefeseydi. “Ona eskiden Kova derlerdi.”</p>

    <p>“Bu onların arması,” dedi Bran. “Kenarlarında gri ve beyaz damalar olan mavi zemin üstünde üç kahverengi kova. Lord Wull, bağlılık yemini etmek ve babamla konuşmak için Kışyarı’na gelmişti, kalkanında kovalar vardı. Gerçek bir lord değil aslında. Yani öyle de, insanlar ona sadece <em>Wull</em> diyor. Knott, Norrey ve Liddle da var. Biz Kışyarı’nda onlara lord diyorduk ama kendi insanları demiyor.”</p>

    <p>Jojen Reed soluklanmak için durdu. “Bu dağ insanları burada olduğumuzu biliyor mu sence?”</p>

    <p>“Biliyorlar.” Dağ insanlarının onları izlediğini görmüştü Bran; kendi gözleriyle değil, Yaz’ın çok az şeyi kaçıran daha keskin gözleriyle. “Keçilerini ya da atlarını alıp kaçmaya çalışmazsak bize dokunmayacaklar.”</p>

    <p>Dokunmadılar. Dağ insanlarından biriyle sadece bir kez, birden patlak veren dondurucu yağmur yüzünden sığınak aramak zorunda kaldıklarında karşılaştılar. Kule gibi bir muhafız ağacının gri yeşil dallarının arkasındaki küçük mağarayı Yaz koklayarak buldu ama Hodor taş çıkıntının altında başını eğdiğinde Bran mağaranın gerisindeki ateşin turuncu pırıltısını gördü. “İçeri girin ve ısının,” diye seslendi bir erkek sesi. “Yağmuru hepimizin başından uzak tutmaya yetecek kadar taş var.”</p>

    <p>Adam onlara yulaflı kek, kan sosisi ve taşıdığı deri mataradan birer yudum bira ikram etti ama ne adını söyledi ne de onlarınkini sordu. Onun bir Liddle olduğunu tahmin etti Bran. Adamın sincap derisi pelerininin yakasını, altın ve bronzdan dökülmüş ve kozalak şeklinde dövülmüş bir toka tutuyordu; Liddlelar’ın yeşil beyaz kalkanlarının beyaz yarısında da kozalak olurdu.</p>

    <p>“Sur çok mu uzak?” diye sordu Bran yağmurun dinmesini beklerlerken.</p>

    <p>“Uçan kuzgunlar için çok uzakta değil,” dedi Liddle, eğer bir Liddle’sa. “Kanatları olmayanlar için daha uzakta.”</p>

    <p>“Bahse girerim ki Kral Yolu’ndan gitseydik...” diye başladı Bran.</p>

    <p>“...şimdiye kadar Sur’a varmıştık,” diye onunla birlikte bitirdi Meera.</p>

    <p>Liddle bıçağını çıkarıp bir sopayı yontmaya başladı. “Kışyarı’nda bir Stark olduğu zamanlarda, bakire bir kız isim günü elbisesiyle Kral Yolu’nda yürür ve yine de taciz edilmezdi. Yolcular hanlarda ve karakollarda ateş, ekmek ve tuz bulabilirdi. Ama şimdi geceler soğuk ve kapılar kapalı. Kurt Ormanı’nda mürekkep balıkları var, derisi yüzülmüş adamlar yabancıları sorarak Kral Yolu’nda dolaşıyorlar.”</p>

    <p>Reedler bakıştı. “Derisi yüzülmüş adamlar?” dedi Jojen.</p>

    <p>“Evet, piçin adamları. Ölüydü ama artık değil. Kurt derileri için iyi gümüş ödüyor diye duydum. Ve adı belli bir diğer yürüyen ölü için altın.” Adam bunları söylerken Bran’a ve Bran’ın yanında uzanan Yaz’a bakmıştı. “Sur’a gelince,” diye devam etti, “benim gitmek isteyeceğim bir yer değil. Yaşlı Ayı, Nöbet’i Tekinsiz Orman’a götürdü ve oradan sadece adamın kuşları geri döndü, çok azı mesaj taşıyordu. <em>Kara kanatlar, kara haberler,</em> derdi annem eskiden ama kuşların sessiz uçması bana daha da kara görünür.” Sopasıyla ateşi karıştırdı. “Kışyarı’nda bir Stark varken farklıydı. Ama yaşlı kurt öldü ve genç kurt taht oyunları oynamak için güneye gitti, bize sadece hayaletler kaldı.”</p>

    <p>“Kurtlar tekrar gelecek,” dedi Jojen ciddi bir tavırla.</p>

    <p>“Peki bunu nereden biliyorsun evlat?”</p>

    <p>“Rüyamda gördüm.”</p>

    <p>“Bazı geceler, rüyamda dokuz yıl önce gömdüğüm annemi görüyorum,” dedi adam, “ama uyandığımda bize geri dönmüş olmuyor.”</p>

    <p>“Rüya var, rüya var lordum.”</p>

    <p>“Hodor,” dedi Hodor.</p>

    <p>Geceyi birlikte geçirdiler; yağmur, hava iyice kararana kadar dinmemişti ve sadece Yaz mağaradan ayrılmak istiyormuş gibi görünüyordu. Ateş köze dönüştüğünde Bran hayvanın gitmesine izin verdi. Ulu kurt, insanların aksine ıslaklığı hissetmiyordu ve gece onu çağırıyordu. Ay ışığı ıslak ormanı gümüşi tonlara boyamıştı ve gri tepeleri beyaza çevirmişti. Solgun renkli keçiler dağ eteklerinde yürürken, karanlığın içinde öten baykuşlar çamların arasında sessizce uçuyordu. Bran gözlerini kapadı ve kendini bir kurt rüyasına teslim etti, gecenin seslerine ve kokularına.</p>

    <p>Ertesi sabah uyandıklarında ateş sönmüştü ve Liddle gitmişti ama onlar için bir sosis ve yeşil beyaz bir beze özenlice sardığı bir düzine yulaflı kek bırakmıştı. Bazı keklerin içinde çam fıstığı, bazılarında böğürtlen vardı. Bran ikisinden de yemişti ama hangisini daha çok sevdiğini hâlâ bilmiyordu. <em>Bir gün Kışyarı’nda yine bir Stark olacak,</em> dedi kendine, <em>sonra o Stark, Liddlelar’ı çağırtacak ve onlara her fıstığın ve her böğürtlenin karşılığını yüz katıyla ödeyecek.</em></p>

    <p>O gün izledikleri patika biraz daha kolaydı ve öğlen olduğunda güneş bulutların arasından çıkarak parladı. Hodor’un sırtındaki sepette oturan Bran neredeyse mutlu hissediyordu. Bir kere içi geçti; iri seyis yamağının adımlarının salınışıyla ve yürürken çıkardığı yumuşak mırıltılarla uyuyakalmıştı. Meera hafifçe koluna dokunarak onu uyandırdı. Kurbağa mızrağıyla gökyüzünü göstererek, “Bak,” dedi, “bir kartal.”</p>

    <p>Bran başını kaldırdı ve onu gördü, rüzgârla yüzen kuşun gri kanatları açık ve hareketsizdi. Kartal daireler çizerek daha yükseğe tırmanırken, Bran, dünyanın çevresinde böyle hiç çaba harcamadan süzülmenin nasıl olacağını merak ederek gözleriyle onu takip etti. <em>Tırmanmaktan bile güzel.</em> Kartala ulaşmayı denedi, gökyüzüne yükselmek ve Yaz’la birleştiği gibi kartalla birleşmek için aptal ve sakat bedenini terk etmeye çalıştı. <em>Yeşilgörenler bunu yapabiliyor. Benim de yapabiliyor olmam gerek.</em> Kartal, öğlen vaktinin altın renkli pusunda kaybolana dek tekrar ve tekrar denedi Bran. “Gitti,” dedi hayal kırıklığıyla.</p>

    <p>“Başka kartallar da göreceğiz,” dedi Meera. “Burada yaşıyorlar.”</p>

    <p>“Öyledir herhalde.”</p>

    <p>“Hodor,” dedi Hodor.</p>

    <p>“Hodor,” diye onayladı Bran.</p>

    <p>Jojen bir kozalağı tekmeledi. “Adını söylemen Hodor’un hoşuna gidiyor sanırım.”</p>

    <p>“Hodor onun gerçek adı değil,” diye açıkladı Bran. “Söylediği bir söz sadece. Gerçek adı Walder, Yaşlı Dadı söylemişti. Yaşlı Dadı, Hodor’un büyükannesinin büyükannesiydi ya da öyle bir şey.” Yaşlı Dadı’dan bahsetmek Bran’ı üzmüştü. “Demiradamlar onu öldürmüş müdür sizce?” Kışyarı’nda kadının cesedini görmemişlerdi. Şimdi düşününce, hiç ölü kadın görmediklerini hatırladı Bran. “Yaşlı Dadı hiçbir zaman kimseyi incitmedi, Theon’ı bile. O sadece hikâyeler anlatırdı. Theon böyle birine zarar vermez. Verir mi?”</p>

    <p>“Bazı insanlar, sadece yapabildikleri için diğerlerini incitir,” dedi Jojen.</p>

    <p>“Ve Kışyarı’ndaki insanları Theon öldürmedi,” dedi Meera. “Ölülerin çoğu demiradamlardı.” Kurbağa mızrağını öbür eline aldı. “Yaşlı Dadı’nın hikâyelerini hatırla Bran, onları nasıl anlattığını, sesinin tınısını. Bunu yaptığın sürece onun bir parçası senin içinde yaşayacak.”</p>

    <p>“Hatırlayacağım,” diye söz verdi Bran. Uzunca bir zaman hiç konuşmadan, iki taşlı doruğun arasında kalan bayırdaki eğri büğrü patikayı takip ederek tırmandılar. Cılız asker çamlar yamaçlara tutunmuştu. Bran, uzaktaki bir dağın eteğinden aşağı akan derenin buzlu pırıltısını görebiliyordu. Jojen’in nefes alıp verişini, Hodor’un ayaklarının altında ezilen çam iğnelerinin çıtırtısını dinlerken buldu kendini. Birdenbire, “Hiç hikâye biliyor musunuz?” diye sordu Reedler’e.</p>

    <p>Meera güldü. “Ah, birkaç tane.”</p>

    <p>“Birkaç tane,” diye onayladı Jojen.</p>

    <p>“Hodor,” diye mırıldandı Hodor.</p>

    <p>“Yürürken bir tanesini anlatabilirsiniz,” dedi Bran. “Hodor şövalyelerle ilgili hikâyelere bayılır. Ben de öyle.”</p>

    <p>“Boğaz’da şövalye yoktur,” dedi Jojen.</p>

    <p>“Suyun üstünde yoktur,” diye düzeltti Meera. “Ama bataklıklar ölü şövalyelerle doludur.”</p>

    <p>“Bu doğru,” dedi Jojen. “Andallar, demiradamlar ve diğer aptallar, Bozsu’yu fethetmek üzere yola çıkan bütün o gururlu savaşçılar. Biri bile Bozsu’yu bulmayı başaramadı. Boğaz’ın içine at sürdüler ama geri çıkamadılar. Er ya da geç yanılıp bataklıklara girdiler ve onca çeliğin ağırlığının altında battılar, zırhlarının içinde boğuldular.”</p>

    <p>Suyun altında boğulan şövalyelerin düşüncesi Bran’ı ürpertti ama bir itirazı yoktu; ürpermeyi <em>seviyordu.</em></p>

    <p>“Bir şövalye vardı,” dedi Meera, “yalancı bahar yılında. Ona Gülen Ağacın Şövalyesi derlerdi. O şövalye bir adalı olabilir.”</p>

    <p>“Ya da değildir.” Jojen’in yüzü yeşil gölgelerle lekelenmişti. “Prens Bran’ın bu hikâyeyi daha önce yüzlerce kez duyduğundan eminim.”</p>

    <p>“Hayır,” dedi Bran. “Duymadım. Duymuşsam da önemli değil. Yaşlı Dadı bana daha önce anlattığı hikâyeleri anlatırdı bazen. Eski hikâyeler eski dostlara benzer, derdi eskiden. Onları zaman zaman ziyaret etmelisin.”</p>

    <p>“Bu doğru,” dedi Meera. Sırtında kalkanı, zaman zaman yoluna çıkan dalları mızrağıyla kenara iterek yürüyordu. Bran tam da kızın hikâyeyi anlatmayacağını düşünmeye başlamışken Meera devam etti. “Bir zamanlar Boğaz’da yaşayan meraklı bir delikanlı vardı. Bütün adalılar gibi ufak tefekti ama aynı zamanda akıllı ve cesurdu. Avlanarak, balık tutarak, ağaçlara tırmanarak büyümüştü ve insanlarımın bütün sihirlerini öğrenmişti.”</p>

    <p>Bran bu hikâyeyi daha önce duymadığından hemen hemen emindi. “O da Jojen gibi yeşil rüyalar görür müydü?”</p>

    <p>“Hayır,” dedi Meera, “ama çamur soluyabilir ve yaprakların üzerinde koşabilirdi. Toprağı suya, suyu toprağa çevirebilirdi. Ağaçlarla konuşabilir, kelimeleri bükebilir, kaleleri yok edip geri getirebilirdi.”</p>

    <p>“Keşke ben de yapabilseydim, “ dedi Bran üzüntüyle. “Ağaç şövalyesiyle ne zaman karşılaşacak?”</p>

    <p>Meera yüzünü buruşturdu. “Adı belli bir prens sessiz olursa yakında.”</p>

    <p>“Sadece soruyordum.”</p>

    <p>“Delikanlı adalıların sihirlerini biliyordu,” diye devam etti Meera, “ama daha fazlasını istiyordu. Bizim insanlarımız çok ender olarak evlerinden uzağa yolculuk eder, biliyorsun. Biz ufak tefek bir halkız ve usullerimiz bazılarına tuhaf görünür, bu yüzden iri insanlar bize her zaman nazik davranmaz. Ama bu delikanlı pek çok adalıdan daha korkusuzdu, erkekliğe adım attığında yüzen adalardan ayrılmaya ve Yüzler Adası’na gitmeye karar verdi.”</p>

    <p>“Kimse Yüzler Adası’na gitmez,” diye itiraz etti Bran. “Orada yeşil adamlar yaşar.”</p>

    <p>“Delikanlı da yeşil adamları bulmaya niyetliydi zaten. Benimki gibi, üstüne bronz pullar dikilmiş bir mintan giydi, deri bir kalkan ve üç dişli bir mızrak aldı, küçük bir deri sandalın içinde Yeşil Çatal’ın aşağısına doğru kürek çekti.”</p>

    <p>Bran gözlerini kapayıp deri sandalının içindeki ufak tefek adamı görmeye çalıştı. Bran’ın kafasında bütün adalılar Jojen’e benziyordu, daha yaşlı ve daha güçlülerdi sadece ve Meera gibi giyiniyorlardı.</p>

    <p>“Freyler ona saldırmasın diye İkizler’i gece yarısı geçti ve Üç Dişli Mızrak’a vardığında nehirden çıktı, sandalını kafasının üstüne alıp yürümeye başladı. Günlerce yürümesi gerekti ama sonunda Tanrı Gözü’ne vardı ve sandalını suya atıp Yüzler Adası’na doğru kürek çekti.”</p>

    <p>“Yeşil adamlarla karşılaştı mı?”</p>

    <p>“Evet,” dedi Meera, “ama o başka bir hikâye ve anlatması bana düşmez. Prensim, şövalye öyküsü istedi.”</p>

    <p>“Yeşil adamlar da iyidir.”</p>

    <p>“Öylelerdir,” diye onayladı Meera ama onlarla ilgili başka bir şey söylemedi. “Delikanlı bütün kış boyunca adada kaldı ama bahar geldiğinde doğanın onu çağırdığını duydu ve gitme zamanının geldiğini anladı. Deri sandalı tam da bıraktığı yerdeydi, vedalarını etti ve kıyıdan ayrıldı. Kürek çekip durdu ve sonunda gölün kenarında yükselen bir kalenin uzak kulelerini gördü. Delikanlı kıyıya yaklaştıkça kuleler daha da yükseğe çıktı. Sonunda o kalenin dünyadaki en büyük kale olduğuna karar verdi.”</p>

    <p>“Harrenhal!” Bran hemen anlamıştı. “O kale Harrenhal’du!”</p>

    <p>Meera gülümsedi. “O muydu? Delikanlı kale duvarlarının altında rengârenk çadırlar gördü, rüzgârla savrulan parlak sancaklar, ipek örtülü atların sırtına oturmuş zırhlı şövalyeler. Kızaran etlerin kokusunu aldı, kahkahaları ve çığırtkanların borazanlarını duydu. Büyük bir turnuva başlamak üzereydi ve diyarın dört bir yanından şövalyeler yarışmaya gelmişti. Kral bizzat oradaydı, oğlu ejderha prensle birlikte. Beyaz Kılıçlar yeni bir kardeşi aralarına kabul etmek üzere geldiler. Fırtına lordu hazırdaydı, gül lordu da öyle. Kayanın büyük aslanı, kralla tartıştığı için turnuvadan uzak durmuştu ama buna karşın aslanın pek çok sancak beyi ve şövalyesi turnuvaya iştirak etmişti. Adalı daha önce böyle bir şatafat görmemişti ve bir daha göremeyeceğini de biliyordu. Bir yanı bu görkemin parçası olmayı her şeyden fazla istiyordu.”</p>

    <p>Bran bu duyguyu iyi biliyordu. Küçükken hayalini kurduğu tek şey şövalye olmaktı. Ama bacaklarını kaybetmeden önceydi bu.</p>

    <p>“Turnuva başladığında muazzam kalenin kızı aşk ve güzellik kraliçesi olarak hükmediyordu. Beş şövalye onun tacını korumak üzere yemin etti; kraliçenin Harrenhal’daki dört ağabeyi ve Kral Muhafızları’nın beyaz şövalyelerinden biri olan meşhur amcası.”</p>

    <p>“Güzel bir kız mıydı?”</p>

    <p>“Öyleydi,” dedi Meera bir taşın üstünden atlarken, “ama ondan daha güzel olanlar da vardı. Onlardan biri ejderha prensin karısıydı, yanında bir düzine nedime leydi getirmişti. Şövalyelerin hepsi, mızraklarına bağlayacakları bir uğur mendili için leydilere yalvardı.”</p>

    <p>“Şu <em>aşk</em> hikâyelerinden birine dönüşmeyecek bu değil mi?” diye sordu Bran şüpheyle. “Hodor onları pek sevmez.”</p>

    <p>“Hodor,” dedi Hodor onaylayan bir sesle.</p>

    <p>“Şövalyelerin canavarlarla dövüştüğü hikâyeleri sever.”</p>

    <p>“Bazen şövalyeler canavarların ta kendisidir Bran. Küçük adalı, üç yaverin saldırısına uğradığında ılık bahar gününün tadını çıkarıyor ve arazide kimseye zarar vermeden yürüyordu. Yaverler on beş yaşından daha büyük değildi ama buna rağmen adalıdan daha irilerdi. Onlara göre orası onların dünyasıydı ve adalının orada olmaya hakkı yoktu. Delikanlının mızrağını kapıp onu yere devirdiler, onun bir kurbağayiyen olduğunu söyleyerek küfürler ettiler.”</p>

    <p>“Walderlar mıydı?” Küçük Walder’ın yapabileceği bir şeye benziyordu bu.</p>

    <p>“Hiçbiri adını söylemedi ama delikanlı daha sonra intikam alabilmek için hepsinin yüzünü iyice ezberledi. Adalı ne zaman ayağa kalkmaya çalışsa yaverler onu itiyor ve yere düşüp kıvrıldığında tekmeliyorlardı. Ama sonra bir kükreme duydular. ‘Tekmelediğiniz kişi benim babamın adamı,’ diye kükredi dişi kurt.”</p>

    <p>“Dört ayaklı bir kurt mu yoksa iki mi?”</p>

    <p>“İki,” dedi Meera. “Dişi kurt bir turnuva kılıcıyla yaverlere girişti, hepsini perişan etti. Adalı morluk içinde kalmıştı ve kanıyordu, dişi kurt delikanlıyı kendi inine götürdü, onun yaralarını temizleyip sardı. Delikanlı orada dişi kurdun sürüsüyle tanıştı: Liderleri olan vahşi kurt, onun yanındaki sessiz kurt ve dördünün en küçüğü olan yavru kurt.</p>

    <p>O akşam Harrenhal’da, turnuvanın açılışı şerefine bir ziyafet verilecekti, dişi kurt delikanlının da ziyafete katılması için ısrar etti. Adalı asil kanlıydı ve sıralarda oturmaya en az diğer adamlar kadar hakkı vardı. Şu dişi kurt, onu reddetmek kolay değildi, bu yüzden delikanlı, yavru kurdun onun için kralın ziyafetine uygun bir kıyafet bulmasına izin verdi ve büyük kaleye gitti.</p>

    <p>Delikanlı, Harren’ın çatısının altında kurtlarla ve onların yeminli kılıçlarıyla birlikte yiyip içti; mezardan gelen adamlar, geyikler, ayılar ve balık adamlar. Ejderha prens, dişi kurdu ağlatan hüzünlü bir şarkı söyledi. Yavru kardeş bu durumla dalga geçince, dişi kurt kardeşinin başından aşağı şarap döktü. Bir kara kardeş konuştu, şövalyelerden Gece Nöbetçileri’ne katılmalarını istedi. Fırtına lordu bir şarap kadehi savaşında, kafataslarının ve öpücüklerin şövalyesini yendi. Adalı, erguvan gözleri gülen bir kız gördü. Kız bir beyaz kılıçla, bir kızıl yılanla, grifonların lorduyla ve son olarak da sessiz kurtla dans etti... ama danstan hemen sonra, vahşi kurt oturduğu sıradan kalkamayacak kadar utangaç olan kardeşi adına kızla konuştu.</p>

    <p>Adalı o cümbüşün ortasında, ona saldıran üç yaveri gördü. Yaverlerden biri bir dirgen şövalyesine, diğeri bir kirpiye ve sonuncusu da cübbesinde iki kule olan bir şövalyeye hizmet ediyordu, bütün adalıların çok iyi tanıdığı bir arma.”</p>

    <p>“Freyler,” dedi Bran. “Geçit’in Freyler’i.”</p>

    <p>“O zaman da öyleydiler,” diye onayladı Meera. “Dişi kurt da yaverleri gördü ve onları ağabeylerine gösterdi. ‘Senin için bir at ve uygun bir zırh bulabilirim,’ diye önerdi yavru kurt. Ufak tefek adalı ona teşekkür etti ama bir yanıt vermedi. Kalbi parçalanmıştı. Adalılar birçok insandan daha küçüktür ama onlar kadar gururludur. Delikanlı şövalye değildi, onun halkından hiç kimsenin olmadığı gibi. Biz bir atın sırtından çok bir teknede otururuz ve ellerimiz kürekler için yaratılmıştır, mızraklar için değil. Delikanlı her ne kadar intikam almak istiyorsa da kendini aptal durumuna düşürüp insanlarını utandıracağından korktu. Sessiz kurt delikanlıya geceyi onun çadırında geçirmesini önerdi ama uyumadan önce göl kıyısında diz çöktü, suyun karşısına, Yüzler Adası’nın olduğu yere doğru baktı, kuzeyin ve Boğaz’ın eski tanrılarına dua etti...”</p>

    <p>“Bu hikâyeyi babandan duymadın mı hiç?” diye sordu Jojen.</p>

    <p>“Hikâyeleri Yaşlı Dadı anlatırdı. Meera devam et, burada kesemezsin.”</p>

    <p>Hodor da aynı şekilde düşünüyor olmalıydı, “Hodor,” dedi, sonra da, “Hodor hodor hodor hodor.”</p>

    <p>“Pekâlâ,” dedi Meera, “gerisini duymak istiyorsan...”</p>

    <p>“Evet. <em>Anlat.</em>”</p>

    <p>“Beş günlük bir mızrak müsabakası planlanmıştı,” dedi Meera. “Yedi köşeli muazzam bir meydan dövüşü de vardı, ok müsabakası, çekiç atma, bir at yarışı ve şarkıcı turnuvası...”</p>

    <p>“Bunları boş ver.” Bran, Hodor’un sırtındaki sepetinde sabırsızca kıpırdanıyordu. “Mızrak müsabakasını anlat.”</p>

    <p>“Prensim nasıl emrederse. Kalenin kızı aşk ve güzellik kraliçesiydi, onu savunacak dört ağabeyi ve bir amcası vardı ama bütün Harrenhal oğulları turnuvanın ilk gününde yenildi. Onları yenenler, teker teker bozguna uğrayıp silinene kadar kısa bir süre şampiyon olarak hüküm sürdüler. Aslında, ilk günün sonu, kirpi şövalyesinin şampiyonlar arasında kendine bir yer bulduğunu gördü. İkinci günün sabahında dirgen şövalyesi ve iki kulenin şövalyesi de zafer kazanmışlardı. Ama ikinci gün akşamüstüne doğru alanda gizemli bir şövalye belirdi.”</p>

    <p>Bran bilmiş bir şekilde başını salladı. Turnuvaların çoğunda, yüzlerini saklayan miğferleri ve tuhaf bir arma taşıyan yahut tamamen boş olan kalkanlarıyla gizemli şövalyeler ortaya çıkardı. Bazıları kılık değiştirmiş ünlü şövalyeler olurdu. Bir keresinde Ejderha Şövalyesi, kız kardeşini kralın metresi yerine aşk ve güzellik kraliçesi ilan edebilmek için Gözyaşı Şövalyesi olarak bir turnuva kazanmıştı. Cesur Barristan da iki kez gizemli şövalye zırhı kuşanmıştı ve ilkinde daha on yaşındaydı. “Bahse girerim ki küçük adalıydı.”</p>

    <p>“Kim olduğunu kimse öğrenemedi,” dedi Meera, “ama gizemli şövalyenin endamı küçüktü ve döküntülerden devşirilmiş zırhı üstüne oturmamıştı. Kalkanındaki arma eski tanrıların yürek ağacıydı, kırmızı bir gülen suratı olan bir büvet ağacı.”</p>

    <p>“Belki de Yüzler Adası’ndan gelmişti,” dedi Bran. “Yeşil miydi?” Yaşlı Dadı’nın hikâyelerindeki koruyucuların koyu yeşil derileri ve yaprak saçları olurdu. Bazen boynuzları da olurdu ama gizemli şövalyenin boynuzları olsaydı miğfer takamazdı diye düşünüyordu Bran. “Bahse girerim ki onu eski tanrılar göndermişti.”</p>

    <p>“Belki de. Gizemli şövalye kralın önünde mızrağını indirdi ve alanın sonuna, beş şövalyenin çadırının olduğu yere gitti. Meydan okuduğu üç şövalyeyi biliyorsun.”</p>

    <p>“Kirpi şövalye, dirgen şövalyesi ve ikiz kulelerin şövalyesi.” Bran <em>bunu</em> bilecek kadar hikâye duymuştu. “Sana söyledim, o şövalye küçük adalıydı.”</p>

    <p>“Her kimse eski tanrılar kollarına kuvvet verdi. Önce kirpi şövalye devrildi, ardından dirgen şövalyesi ve son olarak da iki kulenin şövalyesi. Hiçbiri fazla sevilmiyordu, bu yüzden yeni şampiyon ilan edildiği anda, sıradan insanlar Gülen Ağacın Şövalyesi için çılgınca tezahürat yaptı. Şövalyenin devrik düşmanları at ve zırh için fidye önerince, Gülen Ağacın Şövalyesi gürleyen sesiyle miğferinin ardından konuştu, ‘Yaverlerinize onurlu olmayı öğretin, bu yeterli bir fidye olur.’ Yenik şövalyeler yaverlerini sert bir şekilde cezalandırdıktan sonra atları ve zırhları iade edildi. Ve böylece küçük adalının duaları cevaplanmış oldu... yeşil adamlar ya da eski tanrılar, belki de ormanın çocukları tarafından, kim bilebilir?”</p>

    <p>Bran birkaç dakika düşündükten sonra bunun iyi bir hikâye olduğuna karar verdi. “Sonra ne oldu? Gülen Ağacın Şövalyesi turnuvayı kazanıp bir prensesle mi evlendi?”</p>

    <p>“Hayır,” dedi Meera. O gece büyük kalede, hem fırtına lordu hem de kafataslarının ve öpücüklerin şövalyesi, gizemli adamın maskesini çıkaracaklarına dair yemin ettiler ve bizzat kral, o miğferin arkasındaki yüzün onun düşmanı olduğunu duyurarak adamlarını gizemli şövalyeye meydan okumaya teşvik etti. Ama ertesi sabah, çığırtkanlar borazanlarını öttürüp kral yerini aldığında sahada sadece iki şövalye belirdi. Gülen Ağacın Şövalyesi ortadan kaybolmuştu. Kral çok öfkelendi, hatta adamı aramak üzere ejderha prensi gönderdi ama bulabildikleri tek şey, gizemli şövalyenin bir ağaca asılıp terk edilmiş boyalı kalkanıydı. Sonunda turnuvayı kazanan ejderha prens oldu.”</p>

    <p>“Ah,” Bran bir süre hikâyeyi düşündü. “Bu güzel bir hikâyeydi. Ama delikanlıya üç kötü şövalye saldırmalıydı, onların yaverleri değil. Sonra küçük adalı hepsini öldürebilirdi. Fidyeyle ilgili bölüm saçmaydı. Son olarak, turnuvayı bütün rakiplerini devirerek gizemli şövalye kazanmalı ve dişi kurdu aşk ve güzellik kraliçesi ilan etmeliydi.”</p>

    <p>“Dişi kurt kraliçe oldu,” dedi Meera, “ama bu çok daha hüzünlü bir hikâye.”</p>

    <p>“Bu hikâyeyi daha önce hiç duymadığından emin misin Bran?” diye sordu Jojen. “Lord baban hiç anlatmadı mı?”</p>

    <p>Bran kafasını iki yana salladı. Gün kararmaya başlamıştı artık, uzun gölgeler dağ eteklerinden aşağı sürünüyor, çam ağaçlarının arasına kara parmaklar uzatıyordu. <em>Eğer küçük adalı Yüzler Adası’na gidebildiyse ben de gidebilirim belki.</em> Bütün hikâyeler yeşil adamların tuhaf güçleri olduğu konusunda hemfikirdi. Belki onlar Bran’ın tekrar yürümesine yardım edebilirdi, hatta onu bir şövalyeye bile dönüştürebilirlerdi. <em>Sadece bir günlüğüne de olsa küçük adalıyı bir şövalyeye dönüştürdüler,</em> diye düşündü. <em>Bir gün bile yeterdi.</em></p>
  </div>
</body>
</html>
