<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jon</h1>

    <p>“Senin için yeterince büyük mü?” Kar taneleri, Tormund’ın saçlarında ve sakalında eriyerek adamın geniş yüzünü lekeliyordu.</p>

    <p>Mamutların sırtındaki devler ikişer ikişer geçip giderken ağır ağır sallanıyorlardı. Jon’un atı irkildi, böylesi bir tuhaflık onu ürkütmüştü ama hayvanı asıl korkutan şeyin mamutlar mı yoksa sürücüler mi olduğunu söylemek zordu. Hayalet bile dişlerini göstererek bir adım geriledi. Ulu kurt iriydi ama mamutlar çok daha iriydi ve sayıları fazlaydı.</p>

    <p>Jon, Sütnehri boyunca uçuşan karın ve solgun sisin içinden çıkıp gelen devleri sayabilmek için atının dizginlerini çekip hayvanı sakinleştirdi, Tormund’ın söylediği bir şey yüzünden sayıyı karıştırdığında elliyi geçmişti. <em>Yüzlercesi olmalı.</em> Kaç tanesi geçip giderse gitsin gelmeye devam ediyormuş gibi görünüyorlardı.</p>

    <p>Yaşlı Dadı’nın hikâyelerindeki devler; muazzam kalelerde yaşayan, devasa kılıçlarla dövüşen ve içinde bir çocuğun gizlenebileceği çizmeler giyen büyük bedenli adamlardı. Bunlar başka bir şeydi; insandan çok ayıya benziyorlardı ve sürdükleri mamutlar kadar tüylülerdi. Oturmuş haldeyken gerçek büyüklüklerini tahmin etmek zordu. <em>Belki üç metre ya da üç buçuk,</em> diye düşündü Jon. <em>Belki de dört ama daha uzun değil.</em> Çıkıntılı göğüs kafesleri insanlarınkine benzetilebilirdi ama kolları yere kadar sarkıyordu ve alt gövdeleri, üst gövdelerinden yarı kat daha genişti. Bacakları kollarından kısaydı fakat çok kalınlardı. Devler çizme giymiyordu; sert, nasırlı ve siyah ayakları çok geniş ve taraklıydı. Kocaman, ağır ve boyunsuz kafaları köprücük kemiklerinin arasından öne fırlıyordu, yüzleri basık ve gaddardı. Boncuklardan daha büyük olmayan fare gözleri, nasırlı deri kıvrımlarının arasında kaybolmuş gibiydi. Sürekli burunlarını çekiyorlardı; gördükleri kadar kokluyorlardı.</p>

    <p><em>Üstlerindeki hayvan postu değil,</em> diye fark etti Jon. <em>Bunlar kıl.</em> Devlerin vücudu, bellerinin altında daha sık ve yukarıda daha seyrek olan uzun ve kabarık tüylerle kaplıydı. Koku boğucuydu. Gerçi bu koku mamutlardan da geliyor olabilirdi. <em>Ve Joramun, Kış Borusu’nu üfleyip topraktaki devleri uyandırdı.</em> Jon’un gözleri üç metre uzunluğunda muazzam kılıçlar aradı ama sadece sopalar gördü. Sopaların çoğu ölü ağaçların ana dallarıydı, bazılarından hâlâ sürgünler sarkıyordu, birkaçının ucuna büyük, yuvarlak taşlar bağlanmış ve dallar devasa birer tokmağa dönüştürülmüştü. <em>Şarkı, borunun onları tekrar uyutup uyutamayacağını söylemiyor.</em></p>

    <p>Jon ve Tormund’a doğru gelen devlerden biri diğerlerinden daha yaşlı görünüyordu; gri tüylerinde beyaz çizgiler vardı, sürdüğü mamut da gri beyazdı ve sürünün en irisiydi. Yaşlı dev önlerinden geçerken Tormund bağırarak bir şeyler söyledi, Jon’un anlamadığı bir dilde kaba ve metalik tınılı kelimeler kullanmıştı. Devin dudakları açıldığında bir ağız dolusu kare şekilli büyük diş göründü ve dev yarı geğirme yarı gürlemeye benzer bir ses çıkardı. Bir an sonra bunun bir kahkaha olduğunu fark etti Jon. Mamut kocaman kafasını çevirip kısaca Jon’a ve Tormund’a baktı. Hayvan, nehir boyunca yayılmış yumuşak çamurun ve taze karın üstünde büyük ayak izleri bırakarak hantalca yürürken Jon’un başının üzerinden devasa bir azı dişi geçti. Dev aşağı bakarak Tormund’ın konuştuğu aynı kaba dilde bir şeyler bağırdı.</p>

    <p>“Bu onların kralı mıydı?” diye sordu Jon.</p>

    <p>“Devlerin kralı yoktur; mamutların, kar ayılarının ya da gri denizin büyük balinalarının da olmadığı gibi. Bu, Mag Mar Tun Doh Weg’di. Kudretli Mag. İstersen onun önünde diz çökebilirsin, sorun etmez. Bükülmeye alışık dizlerin, önünde eğilecek bir kral arzusuyla kaşınıyor olmalı biliyorum. Ama dikkat et de üstüne basmasın. Devlerin gözleri iyi değildir ve Mag o kadar aşağıda, ayağının dibinde duran küçük bir kargayı göremeyebilir.”</p>

    <p>“Ona ne dedin? Konuştuğun Eski Dil miydi?”</p>

    <p>“Evet. Sürdüğü mamutun onun babası olup olmadığını sordum, birbirlerine çok benziyorlardı. Babasının daha iyi bir kokusu vardı gerçi.”</p>

    <p>“Peki o sana ne dedi?”</p>

    <p>Tormund Yıldırımyumruk ayrık dişlerini ortaya çıkararak gülümsedi. “Pembe ve pürüzsüz yanaklarıyla yanımda at süren kız çocuğunun benim olup olmadığını sordu.” Yabanıl, kolundaki karı silkeleyip atını çevirdi. “Daha önce sakalsız bir adam görmemiş olabilir. Haydi, geri dönüyoruz. Mance beni olmam gereken yerde bulamayınca öfkeleniyor.”</p>

    <p>Jon atını döndürdü ve Tormund’ı sıranın başına doğru takip etti, yeni pelerini ağır bir şekilde omuzlarından sarkıyordu. Yıkanmamış koyun postlarından dikilmiş ve yabanılların önerisiyle içi yünle kaplanmış yeni pelerini Jon’u kardan yeterince koruyor ve geceleri sıcak tutuyordu ama Jon siyah pelerinini de saklamış, katlayıp eyerinin altına koymuştu. “Bir zamanlar bir dev öldürdüğün doğru mu?” diye sordu Tormund’a. Hayalet, taze karda ayak izleri bırakarak sessizce atların yanında yürüyordu.</p>

    <p>“Neden, benim kadar kudretli bir adamdan şüphe mi ediyorsun şimdi? Kıştı ve ben yarı çocuk sayılırdım. Bütün çocuklar gibi aptaldım. Çok uzağa gitmiştim. Atım öldü ve sonra bir fırtınaya yakalandım. <em>Gerçek</em> bir fırtınaydı, bunun gibi azıcık toz kaldıran bir şey değil. Hırrr! Fırtına kopmadan önce donarak öleceğimi biliyordum. Bu yüzden uyuyan bir dişi dev buldum, karnını yarıp içine kıvrıldım. Beni yeterince sıcak tuttu ama kokusu neredeyse işimi bitiriyordu. İşin en kötü tarafı, bahar geldiğinde dişi uyandı ve beni bebeği sandı. Tam üç ay dönümü boyunca emzirdi beni, sonunda kaçmayı başardım. Hırrr! Zaman zaman dev sütünün tadını özlemiyorum değil.”</p>

    <p>“Eğer seni emzirdiyse onu öldürmüş olamazsın.”</p>

    <p>“Öldürmedim ama gidip sağda solda anlatma bunu. Dürüst olmak gerekirse, Tormund Devfelaketi’nin Tormund Devyavrusu’ndan daha güzel bir tınısı var.”</p>

    <p>“Peki diğer isimlerini nasıl aldın?” diye sordu Jon. “Mance sana Boru Üfleyen dedi. Al Kale’nin Şarap Kralı, Orduların Babası?” Jon’un asıl duymak istediği boru üflemeye dair hikâyeydi ama açıkça sormaya cesaret edememişti. <em>Ve Joramun, Kış Borusu’nu üfleyip topraktaki devleri uyandırdı.</em> Devler ve mamutlar oradan mı gelmişti? Mance Rayder, Joramun’un Borusu’nu bulmuş ve üflemesi için Tormund Yıldırımyumruk’a mı vermişti?</p>

    <p>“Bütün kargalar bu kadar meraklı mı?” diye sordu Tormund. “Pekâlâ, işte sana bir hikâye. Başka bir kıştı, devin içinde geçirdiğim kıştan bile soğuktu. Gece gündüz kar yağıyordu. Kar taneleri senin kafan kadar büyüktü, bunlar gibi küçük şeyler değil. Yağış o kadar yoğundu ki, köy yarısına kadar kara gömülmüştü. Ben Al Kale’deydim, yanımda sadece bir fıçı şarap vardı ve onu içmekten başka yapacak bir şey yoktu. Yakınlarda bir kadın yaşıyordu. Güçlü, iyi bir kadındı ve görebileceğin en büyük göğüslere sahipti. Ben daha çok içtikçe kadını daha çok düşünür oldum. Huysuz bir kadındı, ah evet öyleydi. Sıcak da olabiliyordu ve kışın ortasında bir adamın sıcağa ihtiyacı vardır.</p>

    <p>Daha çok içtikçe onu daha çok düşünür oldum ve daha çok düşündükçe aletim daha da sertleşti, sonunda dayanamadım. Aptaldım, tepeden tırnağa kürklere sarınıp yüzümü yün bir kaşkolla sardım ve kadını bulmak için yola koyuldum. Kar öyle yağıyordu ki birkaç kez yolu kaybettim. Rüzgâr bedenimin içine girip kemiklerimi donduruyordu ama sonunda ona rastladım, o da benim gibi kürklere sarınıp sarmalanmış haldeydi.</p>

    <p>Kadın sert mizaçlıydı ve ona el uzattığımda epey bir mücadele sergiledi. Bütün yapabildiğim onu eve götürmek ve üstündeki kürkleri çıkarmak oldu. Ama çıkardığımda, ah, kadın benim hatırladığımdan daha ateşliydi. İyi vakit geçirdik, sonra ben uyudum. Ertesi sabah uyandığımda kar durmuştu ve güneş parlıyordu ama ben bundan keyif alacak durumda değildim. Her yanım parçalanmıştı ve aletimin yarısı ısırılıp koparılmıştı. Yerde bir dişi ayı postu vardı. Kısa zaman sonra, özgür insanlar ormanda gördükleri kel ayı ve iki tuhaf yavrusuyla ilgili hikâyeler anlatmaya başladılar. Hırrr!” Tormund etli kalçasını tokatladı. “Keşke onu yine bulabilsem. O ayıyla yatmak güzeldi. Hiçbir kadın benimle öyle dövüşmedi ve bana o kadar güçlü oğullar vermedi.”</p>

    <p>“Onu bulsan <em>bile</em> ne yapabilirsin ki?” diye sordu Jon gülümseyerek. “Aletini ısırıp kopardığını söyledin.”</p>

    <p>“Sadece yarısını. Kalan yarısı herhangi bir adamınkinden iki kat uzun.” Tormund güldü. “Şimdi sana gelirsek... sizi Sur’a götürdüklerinde aletlerinizi kestikleri doğru mu?”</p>

    <p>“Hayır,” dedi Jon hakarete uğramış gibi.</p>

    <p>“Bence doğru olmalı. Yoksa Ygritte’i neden reddedesin? Bana öyle geliyor ki sana karşı koymaz da. Kız seni içinde istiyor, bu gayet açık.”</p>

    <p><em>Fazla açık,</em> diye düşündü Jon, <em>ve görünüşe göre kafilenin yarısı bunun farkında.</em> Yüzünün kızardığını Tormund’a göstermemek için yağan karı inceledi. <em>Ben Gece Nöbetçileri’nin adamıyım,</em> diye hatırlattı kendine. O halde neden utangaç bir bakire gibi hissediyordu?</p>

    <p>Jon, günlerinin çoğunu Ygritte’le geçiriyordu, gecelerinin çoğunu da. Mance Rayder, Çıngıraklı’nın “dönek karga” güvensizliğine kayıtsız kalmamış ve yeni koyun postu pelerinini verdikten sonra Jon’a, Çıngıraklı yerine Tormund Devfelaketi’yle at sürmesini önermişti. Jon bunu memnuniyetle kabul etmişti ve hemen ertesi gün Ygritte’le Uzunmızrak Ryk de Çıngıraklı’nın çetesinden ayrılmıştı. “Özgür insanlar kiminle isterlerse onunla at sürerler,” demişti kız, Jon’a, “ve biz Kemik Torbası’ndan çok sıkıldık.”</p>

    <p>Her gece kamp kurduklarında Ygritte uyku postlarını Jon’unkilerin yanına seriyordu, onun ateşe ne kadar yakın ya da ne kadar uzak olduğunu hiç umursamadan. Jon bir gece uyandığında, Ygritte’i ona yaslanmış ve kolunu göğsüne atmış halde bulmuştu. Uzunca bir vakit öylece yatmış ve kasıklarındaki gerginliği umursamamaya çalışarak kızın nefes alıp verişini dinlemişti. Korucular ısınmak için sık sık hayvan postlarını paylaşırdı ama Ygritte’in istediği tek şeyin sıcaklık olmadığından kuşkulanıyordu Jon. O geceden sonra kızı uzak tutmak için Hayalet’i kullanmıştı. Yaşlı Dadı, aynı yatakta uyuyan fakat onurlarının hatırına aralarına bir kılıç koyan şövalyeler ve leydileri hakkında hikâyeler anlatırdı eskiden ama kılıcın yerini bir ulu kurdun aldığı ilk hikâye bu olmalı diye düşünüyordu Jon.</p>

    <p>Buna rağmen Ygritte ısrarlıydı. Önceki gün, Jon banyo için sıcak su dilemek gibi bir hata yapmıştı. “Soğuk su daha iyidir,” demişti kız hemen, “sonrasında seni ısıtacak bir şeyin varsa tabii. Nehrin tamamı buzlanmadı, git yıkan.”</p>

    <p>Jon gülmüştü. “Beni dondurarak öldüreceksin.”</p>

    <p>“Bütün kargalar ürpermekten korkar mı? O kadarcık buzdan ölmezsin. Kanıtlamak için ben de seninle suya gireceğim.”</p>

    <p>“Ve günün geri kalanında derimize yapışmış ıslak kıyafetlerle mi at süreceğiz?” diye itiraz etmişti Jon.</p>

    <p>“Jon Kar, hiçbir şey bilmiyorsun. Suya kıyafetlerinle girmeyeceksin.”</p>

    <p>“Ben suya girmeyeceğim,” demişti Jon sertçe, Tormund Yıldırımyumruk’un onu çağırdığını duymadan (duymamıştı ama bu önemli değildi) hemen önce.</p>

    <p>Yabanıllar, saçları yüzünden Ygritte’in olağanüstü bir güzellik olduğunu düşünüyordu; özgür insanlarda kızıl renk saça ender rastlanıyordu, kızıl saçlı olanların ateşle öpüldüğü rivayet ediliyordu ve bu uğurlu olmak anlamına geliyordu. Uğurlu olabilirdi, kesinlikle kızıldı ama Ygritte’in saçları öyle karışıktı ki, Jon kıza onları yalnızca mevsim başlarında mı taradığını sormak istiyordu.</p>

    <p>Jon, Ygritte’in, bir lordun sarayında aleladeden öte bir sıfat alamayacağını biliyordu. Yuvarlak, sıradan bir yüzü ve basık bir burnu vardı, dişleri hafif çarpıktı ve gözleri birbirinden çok uzaktı. Jon bütün bunları onu ilk gördüğünde, kaması kızın boğazındayken fark etmişti. Fakat son zamanlarda başka şeyler fark ediyordu. Kız gülümsediğinde çarpık dişleri sorun olmuyordu mesela. Gözleri birbirinden çok uzaktı belki ama mavi gri renkleri güzeldi. Jon’un gördüğü en hayat dolu gözlerdi. Ygritte, Jon’un duygularını kabartan pes ve boğuk sesiyle şarkılar söylüyordu bazen. Bazen de, saçlarındaki kızılı uyandıran ateşin yanında dizlerine sarılarak oturuyor ve gülümseyerek Jon’a bakıyordu... bu da başka şeyleri kabartıyordu.</p>

    <p>Ama Jon, Gece Nöbetçileri’nin adamıydı, bir yemin etmişti. <em>Evlenmeyeceğim. Mülk edinmeyeceğim. Baba olmayacağım.</em> Sözleri büvet ağacının önünde, babasının tanrılarının huzurunda söylemişti. Sözleri geri alamazdı... Gönülsüzlüğünün sebebini Ayıların Babası Tormund Yıldırımyumruk’a itiraf edemeyeceği gibi.</p>

    <p>Devler yerine, uzun ahşap kulelerin içindeki yabanılları taşıyan yirmi mamutun yanından geçerlerken, “Kızdan hoşlanmıyor musun?” diye sordu Tormund, Jon’a.</p>

    <p>“Hayır, ama ben...” <em>İnanabileceği ne söyleyebilirim ki?</em> “Evlenmek için hâlâ çok gencim.”</p>

    <p>“Evlenmek?” Tormund güldü. “Evlenmekten bahseden mi var? Güneyde, yattığın her kızla evlenmek zorunda mısın?”</p>

    <p>Jon yine kızardığını hissediyordu. “Çıngıraklı beni öldürecekken Ygritte lehime konuştu. Onun namusunu lekeleyemem.”</p>

    <p>“Sen artık özgür bir adamsın, Ygritte de özgür bir kadın. Birlikte yatsanız hangi namus lekelenir?”</p>

    <p>“Onu hamile bırakabilirim.”</p>

    <p>“Evet. Ben de bunu umardım. Güçlü bir oğul ya da güler yüzlü, hayat dolu, ateşle öpülmüş bir kız çocuğu. Zarar bunun neresinde?”</p>

    <p>Kelimeler bir an için Jon’a ihanet etti. “Oğlum... çocuk piç olur.”</p>

    <p>“Ve piçler diğer çocuklardan daha mı zayıftır? Daha hastalıklı, daha başarısız?”</p>

    <p>“Hayır, ama...”</p>

    <p>“Sen de piç olarak doğdun. Üstelik, Ygritte bir çocuk istemezse bir orman cadısına gider ve bir kupa ay çayı içer. Tohum ekildikten sonra sen karışamazsın.”</p>

    <p>“Bir piçin babası <em>olmayacağım.</em>”</p>

    <p>Tormund kafasını iki yana salladı. “Siz diz çökenler nasıl da aptalsınız. Madem kızı istemiyordun onu neden çaldın?”</p>

    <p>“<em>Çalmak?</em> Ben asla...”</p>

    <p>“Çaldın,” dedi Tormund. “Yanındaki iki adamı katlettin ama kızı götürdün, sen buna ne ad veriyorsun?”</p>

    <p>“Onu tutsak olarak aldım.”</p>

    <p>“Sana teslim olmasını sağladın.”</p>

    <p>“Evet ama... Tormund, yemin ederim ki ona hiç dokunmadım.”</p>

    <p>“Aletini kesmediklerinden emin misin?” Tormund, böyle bir çılgınlığı asla anlayamayacağını anlatmak istermiş gibi omuzlarını silkti. “Neyse, artık özgür bir adamsın, ama kızı almayacaksan kendine bir dişi ayı bulsan iyi edersin. Aletini kullanmazsan giderek küçülür, bir gün çişini yapmak istersin ve onu bulmazsın.”</p>

    <p>Jon’un buna verilecek bir cevabı yoktu. Yedi Krallık’ın, özgür insanları insan olarak düşünmemesi şaşırılacak şey değildi. <em>Bu insanların kanunu, namusu, hatta basit ahlak kuralları bile yok. Birbirlerinden sınırsızca çalıyor, canavarlarla çiftleşiyor, tecavüzü evliliğe tercih ediyor ve dünyayı gayrimeşru çocuklarla dolduruyorlar.</em> Ama yine de, boş konuşmalar ve yalanlarla dolu kocaman bir torba olmasına rağmen Tormund Devfelaketi’nden hoşlanmaya başlamıştı Jon. Uzunmızrak’tan da. <em>Ve Ygritte... hayır, Ygritte hakkında düşünmeyeceğim.</em></p>

    <p>Ama Tormund ve Uzunmızrak gibilerin yanı sıra başka tür yabanıllar da vardı; Çıngıraklı ve Ağlak gibi, seni öldürmeyi yüzüne tükürmeye tercih edecek adamlar. Köpekbaşlı Harma vardı; yanakları beyaz et dilimlerine benzeyen, fıçı gibi tıknaz, köpeklerden nefret eden ve sancağına taze bir kafa asmak için her on beş günde bir yeni bir köpek öldüren kadın; insanları tarafından lorddan öte tanrı kabul edilen Thenn Magnar’ı kulaksız Styr; arka ayaklarının üstüne kalktığında boyu dört metreyi bulan bir kar ayısı süren, küçük bir fareye benzeyen Varamyr Altıderi. Ayı ve Varamyr nereye gitse, üç kurt ve bir gölgekedisi peşlerinden geliyordu. Jon sadece bir kez Varamyr’in huzurunda bulunmuştu ve bir kez yeterliydi; adamın yalnızca görüntüsü bile Jon’u ürpertmişti. Hayalet, ayıyı ve siyah beyaz gölgekedisini görür görmez sırtındaki tüyler kabartmıştı.</p>

    <p>Tekinsiz Orman’ın en kuzeyindeki menzillerden, Ayazdiş’in gizli vadilerinden, hatta daha tuhaf yerlerden gelen ve Varamyr’den bile beter olan insanlar da vardı: Vahşi köpek sürülerinin çektiği, mors kemiğinden yapılmış iki tekerlekli arabalarda yolculuk eden Donuk Kıyılı adamlar; insan etiyle beslendikleri söylenen korkunç, buzlu nehir kabileleri; maviye, yeşile ve mora boyanmış yüzleriyle mağara adamları. Jon, kaynatılmış deri kadar sert çıplak tabanlarıyla sıra boyunca koşan Boynuzayak adamlarını kendi gözleriyle görmüştü. Canavarlar ya da yaratıklar görmemişti ama bildiği kadarıyla Tormund birkaçını akşam yemeğine davet edecekti.</p>

    <p>Jon’un tahminince, yabanılların yarısı bütün hayatlarını Sur’u bir kez bile görmeden geçirmişti ve büyük çoğunluğu tek kelime Ortak Dil bilmiyordu. Bu sorun değildi. Mance Rayder, Eski Dil’i konuşuyor, hatta o dilde şarkılar söylüyordu, udunun tellerini çekip geceyi tuhaf ve vahşi bir müzikle dolduruyordu.</p>

    <p>Mance, bu uçsuz bucaksız hantal orduyu bir araya getirmek için yıllar harcamıştı; şu kabile annesiyle ve bu magnarla konuşarak; bir köyü tatlı dille, diğerini bir şarkıyla, bir başkasını kılıcının kenarıyla kazanarak; Köpekbaşlı Harma’yla Kemik Lordu’nu, Boynuzayaklar’la Gecekaçanlar’ı, Donuk Kıyı’nın mors adamlarıyla büyük buzlu nehirlerin yamyam kabilelerini barıştırarak; yüz farklı hançerden, Yedi Krallık’ın kalbini hedef almış bir muazzam mızrak döverek. Adamın bir tacı ya da asası, ipek ya da kadife kıyafetleri yoktu ama Mance Rayder’ın krallığının bir sıfattan öte olduğu Jon için yeterince açıktı.</p>

    <p>Jon, yabanıllara Qhorin Yarımel’in emriyle katılmıştı. “Onlarla birlikte at sür, yemek ye, dövüş,” demişti korucu öldüğü günden önceki gece. <em>“Ve gözle.”</em> Ama Jon gözlediklerinden çok az şey öğrenmişti. Yarımel, yabanılların kasvetli ve çıplak Ayazdiş’e bir silah aramak için çıktığından şüpheleniyordu; bir güç, Sur’u kıracak amansız bir büyü... böyle bir şey buldularsa bile ne kimse bununla ilgili açık açık böbürleniyordu ne de Jon’a gösteriyordu. Mance Rayder da planlarından ya da taktiklerinden bahsetmemişti. O ilk geceden sonra, adamı birkaç kez sadece uzaktan görmüştü Jon.</p>

    <p><em>Mecbur kalırsam onu öldürürüm.</em> Bu ihtimal Jon’u mutlu etmiyordu; bu haysiyetsiz bir cinayet olurdu ve Jon’un kendi ölümü anlamına da gelebilirdi. Buna rağmen, yabanılların Sur’u geçmesine, Kışyarı’nı ve kuzeyi, Hendek Mezarlar’ı ve Dereler’i, Beyaz Liman’ı ve Taşlı Kıyı’yı, hatta Boğaz’ı tehdit etmesine izin veremezdi. Stark Hanedanı’nın erkekleri sekiz bin yıl boyunca insanlarını böyle yağmacılara karşı korumak için yaşamış ve ölmüştü... ve piç ya da değil, Jon’un damarlarında da aynı kan akıyordu. <em>Üstelik Bran ve Rickon hâlâ Kışyarı’nda. Üstat Luwin, Sör Rodrik, Yaşlı Dadı, barınak başı Farlen, dökümhanesindeki Mikken, ocaklarının başındaki Gage... Tanıdığım herkes, sevdiğim herkes.</em> Sevdiği insanları; Çıngıraklı’nın, Köpekbaşlı Harma’nın ve Thenn’in kulaksız Magnar’ının insafından korumak için yarı hayranlık duyduğu ve neredeyse hoşlandığı bir adamı katletmesi gerekiyorsa, yapardı Jon.</p>

    <p>Yine de, onu bu tatsız görevden esirgemeleri için babasının tanrılarına dua ediyordu. Sırtında yabanılların sürülerini, çocuklarını ve vasat hazinelerini taşıyan ordu hareket ediyordu ama yürüyüşü ağırdı ve yağan kar ordunun ilerleyişini daha da yavaşlatmıştı. Kafilenin büyük kısmı dağ eteklerini aşmıştı artık; soğuk bir kış sabahındaki bal misali, Sütnehri’nin batı kıyısından aşağı akarak Tekinsiz Orman’ın kalbine giden nehir yatağını takip ediyordu.</p>

    <p>Ve Jon biliyordu ki, İlk İnsanlar’ın Yumruğu yakında bir yerde ağaçların üzerinde yükseliyordu; Gece Nöbetçileri’nin üç yüz atlı, silahlı, hazırlıklı kara kardeşi için ev olan kadim kale. Yaşlı Ayı, Yarımel’in yanı sıra başka keşifçiler de göndermişti. Jarman Buckwell ya da Thoren Smallwood, dağlardan aşağı inen şeyin haberleriyle birlikte şimdiye kadar dönmüş olmalıydı.</p>

    <p><em>Mormont kaçmayacak,</em> diye düşündü Jon. <em>O çok yaşlı ve çok yol katetti. Saldıracak ve sayılara lanet okuyacak.</em> Jon, yakınlarda bir gün savaş borularının sesini duyacaktı ve ellerinde soğuk çelikleri, uçuşan siyah pelerinleriyle yabanılların tepesine binen bir sıra süvari görecekti. Üç yüz adam kendi sayılarının yüz katını öldürmeyi umut edemezdi elbette ama bunun gerekli olacağını da düşünmüyordu Jon. <em>Yaşlı Ayı’nın bin kişi öldürmesine gerek yok, yalnızca bir kişi. Yabanılları bir arada tutan tek şey Mance.</em></p>

    <p>Sur’un Ötesindeki Kral elinden gelen her şeyi yapıyordu ama yabanıllar hâlâ ümitsizce disiplinsizdi ve bu durum onları zayıf kılıyordu. Fersahlar uzunluğunda bir yılana benzeyen yürüyüş hattının içinde Nöbet’in adamları kadar amansız savaşçılar vardı fakat savaşçıların üçte biri kafilenin iki ucunda; Köpekbaşlı Harma’nın öncü kuvvetinde ve devlerden, yaban öküzlerinden, ateş fırlatanlardan oluşan vahşi artçı kuvvette yer alıyordu. Diğer üçte biri Mance Rayder’la birlikte merkeze yakın at sürüyor, ordunun muazzam erzak yığınlarını taşıyan arabaları, kızakları ve köpek arabalarını koruyordu; son yaz hasadından kalan her şeyi. Geri kalanlar; Çıngıraklı, Tormund Devfelaketi ve Ağlak gibi liderlerin altında küçük çetelere bölünmüşlerdi ve gözcü süvariler, toplayıcılar, kamçıcılar olarak hizmet ediyorlardı, kafilenin az çok intizamlı hareket etmesini sağlayabilmek için sıra boyunca hiç durmadan bir aşağı bir yukarı at koşturuyorlardı.</p>

    <p>Daha da çarpıcı olan, her yüz yabanıldan sadece biri atlıydı. <em>Yaşlı Ayı yulaf lapasına dalan bir balta gibi içlerine dalacak.</em> Ve bu olduğunda, Mance Rayder tehdidi zayıflatmak için merkez kuvvetiyle birlikte takibe başlayacaktı. Mance, takibin ardından gelecek dövüşte yenilirse, Sur bir yüz yıl daha güvende olur diye tahmin ediyordu Jon. <em>Ama yenilmezse...</em></p>

    <p>Jon, kılıç elinin yanık parmaklarını esnetti; Uzunpençe atın eyerinden sarkıyordu, büyük piç kılıcının taştan oyulmuş kurt başlı kabzası ve yumuşak deriyle kaplı sapı Jon’un kolayca ulaşabileceği kadar yakındaydı.</p>

    <p>Saatler sonra Tormund’ın çetesini yakaladıklarında kar yağışı iyice artmıştı. Av kokusu alan Hayalet yolda onlardan ayrılmış ve ormanın içinde kaybolmuştu. Gece kamp kurmak için durduklarında ulu kurt geri dönecekti, en geç şafak vakti. Ne kadar uzağa giderse gitsin Hayalet her zaman geri gelirdi... ve görünüşe göre, Ygritte de öyle.</p>

    <p>“Pekâlâ,” dedi kız, Jon’u gördüğünde, “şimdi bize inanıyor musun Jon Kar? Mamutların sırtındaki devleri gördün mü?”</p>

    <p>Jon bir cevap veremeden, “Hırrr!” diye bağırdı Tormund. “Karga âşık oldu! Biriyle evlenmeye niyetli!”</p>

    <p>“Bir dev leydiyle mi?” Uzunmızrak Ryk güldü.</p>

    <p>“Hayır, bir <em>mamutla!</em> Hırrr!” Tormund kükredi.</p>

    <p>Jon atını yavaşlatıp yürütmeye başladığında Ygritte de onun yanında yola koyuldu. Kız, Jon’dan üç yaş büyük olduğunu iddia etmesine rağmen ondan on beş santim kısaydı; ama kaç yaşında olursa olsun Ygritte minik ve zorlu bir şeydi. Onu Çığlık Geçidi’nde yakaladıklarında, Taşyılanı kız için “mızrak karısı” demişti. Ygritte evli değildi ve silah olarak boynuz ve büvet ağacından yapılmış kıvrımlı bir kısayay tercih ediyordu, buna rağmen “mızrak karısı” onun için uygundu. Jon’a kardeşi Arya’yı hatırlatıyordu biraz, Arya daha küçük ve ihtimalle daha sıskaydı gerçi. Giydiği kat kat kürkler ve deriler yüzünden Ygritte’in ne kadar dolgun ya da ne kadar zayıf olduğunu söylemek zordu.</p>

    <p>“Son Dev’i biliyor musun?” Ygritte bir cevap beklemeden devam etti: “Doğru düzgün söyleyebilmen için benimkinden daha pes bir sesin olmalı.” Sonra söylemeye başladı, <em>“Aaaah, ben son devim, insanlarım bu dünyadan göçtü.”</em> Tormund Devfelaketi şarkının sözlerini duyunca sırıttı. Karların arasından, <em>“Doğduğumda dünyaya hükmeden büyük dağ devlerinin sonuncusu,”</em> diye kükreyerek cevap verdi.</p>

    <p>Uzunmızrak Ryk de şarkıya katıldı: <em>“Ah, küçük insanlar benim ormanlarımı çaldı, çaldılar nehirlerimi ve dağlarımı.”</em></p>

    <p><em>“Vadilerime bir büyük sur çektiler ve avladılar derelerimdeki bütün balıkları.”</em> Ygritte ve Tormund, şarkıya uygun kocaman seslerle adama karşılık verdiler.</p>

    <p>Tormund’ın oğulları Toregg ve Dormund da pes seslerini şarkıya eklediler, onların ardından kızı Munda ve geri kalanlar koroya katıldı. Diğerleri ritim tutmak için mızraklarını deri kalkanlarına vurmaya başladılar, sonunda bütün savaş çetesi yol alırken şarkı söylüyordu.</p>

    <blockquote class="dize">
      <p><em>Taç kalelerinde ateşler yaktılar,</em></p>

      <p><em>taç kalelerinde keskin mızraklar yaptılar.</em></p>

      <p><em>Ben dağlarda yalnız yürüyordum,</em></p>

      <p><em>gözyaşlarımdı tek gerçek dostum.</em></p>

      <p><em>Beni gün ışığında köpeklerle avladılar,</em></p>

      <p><em>beni gece vakti meşalelerle avladılar.</em></p>

      <p><em>Devler ışıkta yürürken hâlâ,</em></p>

      <p><em>küçük adamlar dik duramaz asla.</em></p>

      <p><em>Aaaaah ben SON devim,</em></p>

      <p><em>şarkımın sözlerini iyi öğrenin.</em></p>

      <p><em>Çünkü ben gittiğimde sesler susacak,</em></p>

      <p><em>ve sessizlik çok, çok uzun olacak.</em></p>
    </blockquote>

    <p>Şarkı bittiğinde Ygritte’in yanaklarında gözyaşları vardı.</p>

    <p>“Neden ağlıyorsun?” diye sordu Jon. “Yalnızca bir şarkıydı. Yüzlerce dev var, onları daha yeni gördüm.”</p>

    <p>“Ah, yüzlerce,” dedi kız öfkeyle. “Sen hiçbir şey bilmiyorsun Jon Kar. Sen... <em>JON!</em>”</p>

    <p>Jon, kanatların beklenmedik sesine döndü. Mavi gri tüyler gözlerine girdi ve keskin pençeler yüzüne gömüldü. Kanatların ucu başını döverken kırmızı bir acı hızla ve şiddetle Jon’u kesiyordu. Jon gagayı gördü ama elini kaldırmak ya da silahına uzanmak için vakti yoktu. Geriye doğru sendeledi, ayağı üzengiden kurtuldu, atı paniğe kapıldı ve Jon düşüyordu. Kartal hâlâ yüzündeydi, kanatlarını çırparak bağırırken pençeleriyle Jon’un etini yırtıyordu. Dünya; kuş tüyü, at eti ve kandan ibaret bir kaosla ters yüz oldu ve zemin Jon’u ezmek için yükseldi.</p>

    <p>Daha sonra kendini yüzüstü yerde buldu Jon. Ağzında çamur ve kan tadı vardı. Ygritte, elindeki kemik hançerle birlikte Jon’un yanında diz çökmüş, koruyucu bir şekilde üzerine eğilmişti. Jon kanat seslerini hâlâ duyuyordu ama kartal görünürde değildi. Dünyanın yarısı karanlıktı. Elini yüzüne götürerek, “Gözüm,” dedi Jon ani bir dehşetle.</p>

    <p>“Sadece kan Jon Kar. Gözünü ıskaladı, biraz derini yırttı o kadar.”</p>

    <p>Jon’un yüzü zonkluyordu. Sol gözündeki kanı silerken sağ gözüyle, başında dikilmiş kükreyen Tormund’ı gördü. Sonra toynak sesleri, bağrışmalar ve kuru kemiklerin çıngırtıları duyuldu.</p>

    <p>“Kemik Torbası,” diye gürledi Tormund, “cehennem karganı durdur!”</p>

    <p>“İşte senin cehennem kargan!” Çıngıraklı, Jon’u gösterdi. “Çamurun içinde sadakatsiz bir köpek gibi kanıyor!” Kartal kanat çırparak geldi ve Çıngıraklı’nın miğfer niyetine taktığı kırık kafatasının tepesine kondu. “Onun için buradayım.”</p>

    <p>“O zaman gel de al,” dedi Tormund, “ama elinde kılıçla gelsen iyi edersin çünkü karşında beni bulacaksın. Belki ben de <em>senin</em> kemiklerini kaynatırım ve kafatasını içine işemek için kullanırım.”</p>

    <p>“Seni delip de havanı söndürdüğümde şu yanındaki kızdan daha küçük kalacaksın. Kenara çekil, yoksa Mance neler olduğunu duyar.”</p>

    <p>Ygritte ayağa kalktı. “Ne, onu <em>Mance</em> mi istiyor?”</p>

    <p>“Öyle dedim değil mi? Onu şu kara ayaklarının üstüne kaldır.”</p>

    <p>Tormund kaşlarını çatarak Jon’a baktı. “Seni isteyen Mance’se gitsen iyi olur.”</p>

    <p>Ygritte, Jon’u çekip ayağa kaldırdı. “Doğranmış bir domuz gibi kanıyor. Orell’in şu tatlı yüze yaptıklarına bak.”</p>

    <p><em>Bir kuş nefret etmeyi bilir mi?</em> Jon, yabanıl Orell’i öldürmüştü ama adamın bir parçası kartalın içinde kalmıştı. Altın gözler soğuk bir kötülükle Jon’a bakıyordu. “Geleceğim,” dedi Jon. Sağ gözüne hâlâ kan akıyordu. Sancıyla yanan yanağına dokunduğunda siyah eldivenlerinde kırmızı lekeler oluştu. “Atımı yakalamama izin ver.” Asıl istediği atı değil Hayalet’ti ama ulu kurt ortalıkta yoktu. <em>Şu anda fersahlarca uzakta bir geyiğin boğazını parçalıyor olabilir.</em> Belki de böylesi daha iyiydi.</p>

    <p>Jon yaklaştığında küçük at ürkerek geriledi, sahibinin yüzündeki kandan korktuğu şüphesizdi. Jon birkaç sözle hayvanı sakinleştirdi ve sonunda dizginlerini tutacak kadar yakınına gitti. Tekrar eyere çıkarken başı döndü. <em>Buna baktırmam gerekecek,</em> diye düşündü, <em>ama şimdi değil. Bırakalım da Sur’un Ötesindeki Kral, kartalının bana neler ettiğini görsün.</em> Sağ eli açılıp kapandı, Jon aşağı uzanıp Uzunpençe’yi aldı ve Kemik Lordu’yla çetesinin beklediği yere gitmek için atını döndürmeden önce kılıcını omzuna astı.</p>

    <p>Atının sırtında öfkeli bir ifadeyle oturan Ygritte de bekliyordu. “Ben de geliyorum.”</p>

    <p>“Yok ol.” Çıngıraklı’nın göğüs kalkanındaki kemikler birbirine çarptı. “Ben dönek kargayı almak için gönderildim, başkasını değil.”</p>

    <p>“Özgür bir kadın nereye isterse oraya gider,” dedi Ygritte.</p>

    <p>Rüzgâr kar tanelerini Jon’un gözüne sokuyordu. Jon yüzünde donan kanı hissedebiliyordu. “Konuşuyor muyuz, gidiyor muyuz?”</p>

    <p>“Gidiyoruz,” dedi Kemik Lordu.</p>

    <p>Amansız bir dörtnaldı. Uçuşan karların arasında kafilenin başına doğru iki mil kadar at sürdüler, daha sonra, Sütnehri’ni geçmek ve yatağın geniş bir açıyla doğuya kıvrıldığı kıyıya çıkmak için yük arabalarından oluşan bir düğümün içinden geçtiler. Nehrin sığlıklarını kaplayan ince buz tabakası, atların her adımında toynakların altında kırıldı. Sonunda on metre kadar açıktaki daha derin sulara vardılar. Kar doğu kıyısında daha hızlı yağıyor gibiydi, kar yığınları da daha derindi. <em>Rüzgâr bile daha soğuk.</em> Ve karanlık çöküyordu.</p>

    <p>Ama kar fırtınasına rağmen, ağaçların üzerinde yükselen büyük tepenin hatları açıkça görünüyordu. <em>İlk İnsanlar’ın Yumruğu.</em> Jon, başlarının üstünde uçan kartalın çığlığını duydu. Bir kuzgun, bir asker çamın dallarından aşağı baktı ve uçup giderken gakladı. <em>Yaşlı Ayı saldırıyı gerçekleştirdi mi?</em> Jon, çelik çınlamaları ve havalanan okların vızıltıları yerine, atının ayaklarının altında kırılan buzların yumuşak çıtırtısını duydu.</p>

    <p>Sessizlik içinde, yaklaşması en kolay olan güney yamacına doğru döndüler. Yamacın dibinde yere serilmiş ve yarısı kara gömülmüş ölü atı orada gördü Jon. Hayvanın karnından dökülen bağırsaklar donmuş yılanlara benziyordu ve bacaklarından biri gitmişti. Jon’un ilk düşüncesi, <em>kurtlar,</em> oldu ama bu yanlıştı. Kurtlar avlarını yerdi.</p>

    <p>Yamaç boyunca dağılmış başka atlar da vardı; bacakları tuhaf şekilde çarpılmıştı, kör gözleri ölümle bakıyordu. Yabanıllar bir sinek sürüsü gibi atların üstüne çöktü; eyerlerini, dizginlerini, yüklerini, zırhlarını alıyor ve hayvanları taş baltalarla parçalara ayırıyorlardı.</p>

    <p>“Yukarı,” dedi Çıngıraklı. “Mance yukarıda.”</p>

    <p>Taşların arasındaki eğri büğrü bir boşluktan içeri girmek için çemberduvarın dışında atlarından indiler. Kahverengi kabarık tüylü bir atın leşi, Mormont’un bütün girişlere çaktırdığı sivri kazıklara geçmişti. <em>Dışarı çıkmaya çalışıyormuş, içeri girmeye değil.</em> Atın sürücüsünden iz yoktu.</p>

    <p>İçerisi çok daha kötüydü. Jon daha önce pembe kar görmemişti. Rüzgâr Jon’un etrafında dönüyor, koyun derisi pelerinini çekiştiriyordu. Kuzgunlar bir ölü attan diğerine uçup duruyordu. <em>Bunlar vahşi kuzgunlar mı yoksa bizimkiler mi?</em> Jon bilmiyordu. Zavallı Sam’in şimdi nerede olduğunu merak etti. Ve şimdi ne olduğunu.</p>

    <p>Donmuş bir kan tabakası çizmesinin topuğunun altında ezildi. Yabanıllar, atların üstündeki bütün çelik ve deri parçalarını alıyor, hatta hayvanların toynaklarındaki nalları söküyorlardı. Birkaçı buldukları heybelerin içinde silah ve yiyecek arıyordu. Jon, Chett’in köpeklerinden birinin yanından geçti ya da ondan geri kalanlardan, yarı donmuş çamurlu bir kan gölünün ortasında yatıyordu hayvan.</p>

    <p>Kampın en ucunda hâlâ ayakta duran birkaç çadır vardı ve Mance Rayder’ı orada buldular. Siyah yün ve kırmızı ipekten dikilmiş pelerinin altına siyah bir örgü zırh ve kürklü bir pantolon giymişti. Başında, her iki şakağında da kartal kanatları olan, bronz ve demirden yapılmış bir büyük miğfer vardı. Jarl, Köpekbaşlı Harma ve Styr, Mance’in yanındalardı, kurtları ve gölgekedisiyle birlikte Varamyr Altıderi de öyle.</p>

    <p>Mance’in Jon’a bakışı soğuk ve acımasızdı. “Yüzüne ne oldu?”</p>

    <p>“Orell gözlerini oymaya çalıştı,” dedi Ygritte.</p>

    <p>“Jon’a sordum. Dilini mi kaybetti? Belki de kaybetmeli, bize daha fazla yalan söylemesin diye.”</p>

    <p>Magnar Styr uzun bıçağını çekti. “İki göz yerine tek gözle daha iyi görebilir.”</p>

    <p>“Gözünü kurtarmak ister misin Jon?” diye sordu Sur’un Ötesindeki Kral. “İstiyorsan kaç kişilerdi bana söyle. Ve bu defa gerçekleri konuşmayı dene Kışyarı Piçi.”</p>

    <p>Jon’un boğazı kurumuştu. “Lordum... ne...”</p>

    <p>“Ben senin lordun değilim,” dedi Mance. “Ve ne yeterince açık. Kardeşlerin öldü. Soru şu, kaç kişilerdi?”</p>

    <p>Jon’un yüzü zonkluyordu, kar yağmaya devam ediyordu ve düşünmek zordu. <em>Senden ne isterlerse istesinler geri adım atmamalısın,</em> demişti Qhorin. Kelimeler boğazında sıkışmış ama Jon kendini zorladı ve, “Üç yüz kişiydik,” dedi.</p>

    <p>“Biz?” dedi Mance sertçe.</p>

    <p>“Onlar. Onlar üç yüz kişiydi.” <em>Sana ne emrederlerse,</em> demişti Yarımel. <em>Öyleyse kendimi neden bu kadar korkak hissediyorum?</em> “Kara Kale’den iki yüz ve Gölge Kule’den yüz adam.”</p>

    <p>“İşte bu, çadırımda duyduğumdan daha doğru bir şarkı.” Mance, Köpekbaşlı Harma’ya baktı. “Kaç at bulduk?”</p>

    <p>“Yüzden fazla,” diye yanıtladı iri kadın, “iki yüzden az. Doğuda, karın altında daha fazla leş var, kaç tane olduğunu tahmin etmek zor.” Harma’nın arkasında sancaktarı duruyordu, taşıdığı direğin ucundaki köpek başı hâlâ kan sızdıracak kadar tazeydi.</p>

    <p>“Bana asla yalan söylememeliydin Jon Kar,” dedi Mance.</p>

    <p>“Ben... bunu biliyorum.” <em>Ne söyleyebilirdim ki?</em></p>

    <p>Yabanıl kralı Jon’un yüzünü inceledi. “Buranın komutası kimdeydi? Bana doğruyu söyle. Rykerr mı? Smallwood mu? Wythers olamaz, o çok zayıftır. Bu kimin çadırıydı?”</p>

    <p><em>Çok fazla konuştum.</em> “Onun bedenini bulamadınız mı?”</p>

    <p>Harma homurdandı. Kibri, burun deliklerinde donmuştu. “Bu kara kargalar nasıl da aptal.”</p>

    <p>“Bir dahaki sefer sorumu soruyla cevapladığında seni Kemik Lordu’ma veririm,” dedi Mance Rayder. Jon’a yaklaştı. “Bu kampın lideri kimdi?”</p>

    <p><em>Bir adım daha,</em> diye düşündü Jon. <em>Otuz santim daha.</em> Elini Uzunpençe’nin kabzasına yaklaştırdı. <em>Eğer dilimi tutarsam...</em></p>

    <p>“O piç kılıcına uzan ve kılıç daha kınından çıkmadan o piç kelleni uçurayım,” dedi Mance. “Sana olan sabrım hızla tükeniyor karga.”</p>

    <p>“Söyle,” diye ısrar etti Ygritte. “O öldü, her kimse.”</p>

    <p>Jon kaşlarını çattı, alnındaki kan pıhtısı çatladı. <em>Bu çok zor,</em> diye düşündü umutsuzluk içinde. <em>Gerçek bir döneğe dönüşmeden nasıl dönek rolü oynayabilirim?</em> Qhorin bunun cevabını vermemişti. Ama ikinci adım her zaman ilkinden kolaydı. “Yaşlı Ayı.”</p>

    <p>“O yaşlı adam mı?” Harma’nın ses tonundan bu cevaba inanmadığı anlaşılıyordu. “Bizzat mı geldi? Öyleyse Kara Kale’yi kim komuta ediyor?”</p>

    <p>“Bowen Marsh.” Jon bu sefer hemen cevap vermişti. <em>Geri adım atmamalısın, senden ne istenirse istensin.</em></p>

    <p>Mance güldü. “Durum buysa savaşımız kazanıldı demektir. Bowen ancak kılıçları saymayı bilir, kullanmaktan çok...”</p>

    <p>“Yaşlı Ayı emir verdi,” dedi Jon. “Burası yüksek ve kuvvetliydi ve Mormont burayı daha da güçlü hale getirdi. Çukurlar kazıp kazıklar çaktırdı, yiyecek ve su depoladı. Karşılaşmaya hazırdı...”</p>

    <p>“Benimle mi?” diye sordu Mance Rayder. “Evet hazırdı. Bu tepeye saldıracak kadar aptal olsaydım, öldürdüğüm her karga karşılığında beş adam kaybeder ve yine de kendimi şanslı kabul ederdim.” Ağzı gerildi. “Ama ölüler yürüdüğünde duvarların, kazıkların ve kılıçların bir anlamı kalmaz. Ölülerle savaşamazsın Jon Kar. Bunu kimse benden iyi bilmez.” Kararan gökyüzüne baktı. “Kargalar bize tahmin ettiklerinden fazla yardım etmiş olabilirler. Neden bir saldırıyla karşılaşmadığımızı merak ediyordum. Ama hâlâ gidilecek yüzlerce fersah var ve soğuk çoğalıyor. Varamyr, kurtlarını ölü yaratıkların peşine gönder, etrafı koklasınlar, gafil avlanmak istemiyorum. Kemik Lordu, keşifçileri iki katına çıkar, bütün adamların meşaleleri ve çakmak taşları olsun. Styr, Jarl, sizler ilk ışıkla yola çıkıyorsunuz.”</p>

    <p>“Mance,” dedi Çıngıraklı, “biraz karga kemiği istiyorum.”</p>

    <p>Ygritte, Jon’un önüne atladı. “Bir adamı, bir zamanlar kardeşleri olan insanları korumak için yalan söyledi diye öldüremezsin.”</p>

    <p>“Onlar hâlâ onun kardeşleri,” dedi Styr.</p>

    <p><em>“Değiller,”</em> diye ısrar etti Ygritte. “Jon beni öldürmedi, öldürmesini söylemişlerdi. Yarımel’i katletti, hepimiz gördük.”</p>

    <p>Jon’un nefesi buharlaşıyordu. <em>Ona yalan söylersem anlar.</em> Mance Rayder’ın gözlerinin içine baktı, yanık elini kapatıp açtı. “Bana verdiğiniz pelerini giyiyorum Majesteleri,” dedi.</p>

    <p>“Koyun derisinden bir pelerin!” dedi Ygritte. “Ve nice geceler o pelerinin altında dans ettik!”</p>

    <p>Jarl güldü ve hatta Köpekbaşlı Harma bile sırıttı. “Böyle mi oldu Jon Kar?” diye sordu Mance Rayder tatlılıkla. “Kız ve sen?”</p>

    <p>Sur’un ötesinde yoldan çıkmak kolaydı. Fazileti utançtan, yanlışı doğrudan ayıramıyordu artık Jon. <em>Beni bağışla baba.</em> “Evet,” dedi.</p>

    <p>Mance başıyla onayladı. “Güzel. O halde yarın sabah Jarl ve Styr’le birlikte gideceksin. Tekmiş gibi atan iki kalbi ayırmak benim haddim değil.”</p>

    <p>“Nereye gideceğiz?” diye sordu Jon.</p>

    <p>“Sur’un arkasına. Sadakatini sözlerden öte eylemlerle kanıtlamanın vakti geldi de geçiyor Jon Kar.”</p>

    <p>Magnar memnun olmamıştı. “Bir karga ne işime yarar?”</p>

    <p>“Nöbet’i ve Sur’u tanıyor,” dedi Mance, “ve Kara Kale’yi bütün akıncılardan iyi biliyor. Onu kullanacak bir şey bulursun, bulamazsan aptalsındır.”</p>

    <p>Styr kaşlarını çattı. “Kalbi hâlâ kara olabilir.”</p>

    <p>“Öyleyse kalbini sökersin.” Mance, Çıngıraklı’ya döndü. “Kemik Lordu’m, ne pahasına olursa olsun kafileyi hareket halinde tut. Sur’a Mormont’tan önce varırsak kazandık demektir.”</p>

    <p>“Hareket edecekler.” Çıngıraklı’nın sesi kalın ve öfkeliydi. Mance başıyla onaylayıp uzaklaştı, Harma ve Altıderi de onun yanındaydı.</p>

    <p>Varamyr’in kurtları ve gölgekedisi onları takip etti. Jon ve Ygritte; Jarl, Çıngıraklı ve Magnar’la birlikte kalmıştı. “Duydun, şafak sökerken yola çıkacağız. Bulabildiğin bütün yiyeceği getir, avlanmak için vaktimiz olmayacak. Biri de şu yüzünle ilgilensin karga. Lanet bir enkaz gibi görünüyorsun,” dedi Jarl. Daha yaşlı iki yabanıl gizleyemedikleri bir öfkeyle Jon’a bakıyorlardı.</p>

    <p>“Tamam,” dedi Jon.</p>

    <p>Çıngıraklı, “Umarım yalan söylemiyorsundur kızım,” dedi Ygritte’e, kafatasının arkasındaki gözleri ışıldıyordu.</p>

    <p>Jon, Uzunpençe’yi çekti. “Qhorin’in kaderini istemiyorsan bizden uzak dur,” dedi.</p>

    <p>“Kurdun burada değil delikanlı, sana yardım edemez.” Çıngıraklı da kendi kılıcına uzandı.</p>

    <p>“Bundan emin misin?” diye sordu Ygritte gülerek.</p>

    <p>Çemberduvarın taşlarının üstünde, beyaz tüylerini kabartmış ve sırtını kamburlaştırmış Hayalet göründü. Hiç ses çıkarmıyordu ama kırmızı gözleri kan dilinde konuşuyordu. Kemik Lordu elini ağır ağır kılıcından çekti, bir adım geri gitti ve küfür ederek uzaklaştı.</p>

    <p>Ygritte ve Jon, Yumruk’tan aşağı inerken Hayalet atların yanında yürüdü. Sütnehri’nin yarısını geçtikten sonra, “Senden benim için yalan söylemeni istemedim,” diyecek kadar güvende hissetti Jon kendini.</p>

    <p>“Yalan söylemedim,” dedi Ygritte. “Bir parçayı atladım, hepsi bu.”</p>

    <p>“Dedin ki...”</p>

    <p>“...pelerininin altında nice geceler dans ettik. Ama bunu yapmaya ne zaman başladığımızı söylemedim.” Gülümsemesi neredeyse utangaçtı. “Bu gece Hayalet’in uyuması için başka bir yer bul Jon Kar. Mance’in dediği gibi. Eylemler sözlerden daha gerçektir.”</p>
  </div>
</body>
</html>
