<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Davos</h1>

    <p>Lord Alester kafasını kaldırdı. “Sesler,” dedi. “Duyuyor musun Davos? Birileri bizim için geliyor.”</p>

    <p>“Bofa,” dedi Davos. “Akşam yemeği vakti ya da yakın.” Geçen gece Bofa onlara bir jambon tartının yarısını ve bir sürahi şarap getirmişti. Yemeği düşünmek bile Davos’un midesini guruldattı.</p>

    <p>“Hayır, bir kişiden fazlalar.”</p>

    <p><em>Haklı.</em> Davos en az iki insan sesi duydu, ayak sesleri, gittikçe yükselen kahkahalar. Ayağa kalkıp parmaklıklara gitti.</p>

    <p>Lord Alester kıyafetindeki samanları silkeledi. “Kral beni çağırttı. Ya da kraliçe, evet, Selyse burada çürümeme asla izin vermez, aynı kanı taşıyoruz.”</p>

    <p>Bofa, elinde anahtarlıkla hücrenin dışında belirdi. Gardiyanın hemen arkasından Sör Axell Florent ve dört muhafız geliyordu. Lapa doğru anahtarı ararken adamlar meşalenin altında bekledi.</p>

    <p>“Axell,” dedi Lord Alester. “Tanrılar merhamet edin. Kral beni mi çağırttı? Ya da kraliçe?”</p>

    <p>“Seni kimse çağırtmadı hain,” dedi Sör Axell.</p>

    <p>Lord Alester tokatlanmışçasına geriledi. “Hayır, sana yemin ederim, ben hainlik yapmadım. Neden dinlemiyorsun? Eğer Majesteleri açıklamama izin verirse...”</p>

    <p>Bofa, büyük demir anahtarı kilide soktu, çevirdi ve hücrenin kapısını açtı. Paslı menteşeler itirazla çığlık attı. “Sen,” dedi Bofa, Davos’a. “Gel.”</p>

    <p>“Nereye?” Davos, Sör Axell’e baktı. “Bana doğruyu söyleyin sör, beni yakacak mısınız?”</p>

    <p>“Çağrıldın. Yürüyebilir misin?”</p>

    <p>“Yürüyebilirim.” Davos hücreden çıktı. Lapa kapıyı bir kez daha kapatırken Lord Alester kederle inledi.</p>

    <p>“Meşaleyi al,” diye emretti Sör Axell, gardiyana. “Haini karanlıkta bırak.”</p>

    <p>“Hayır,” dedi şövalyenin ağabeyi. “Axell, lütfen, ışığı götürme... tanrılar merhamet edin...”</p>

    <p>“Tanrılar? Sadece R’hllor ve Öteki var.” Sör Axell eliyle sert bir işaret yaptı ve muhafızlardan biri aplikteki meşaleyi alıp merdivenlere doğru yürümeye başladı.</p>

    <p>“Beni Melisandre’ye mi götürüyorsunuz?” diye sordu Davos.</p>

    <p>“O da orada olacak,” dedi Sör Axell. “O asla kralın uzağında değildir. Ama seni bizzat Majesteleri çağırdı.”</p>

    <p>Davos elini göğsüne götürdü; bir zamanlar bir kayışın ucundaki deri kesede, şansının asılı olduğu yere. <em>Artık yok,</em> diye hatırladı, <em>dört parmağımın ucu da öyle.</em> Ama ellerinin hâlâ bir kadının boğazına sarılabilecek kadar uzun olduğunu düşündü, özellikle Melisandre’ninki kadar ince bir boğaza.</p>

    <p>Yukarı çıktılar, sarmal merdiveni tek sıra halinde tırmandılar. Koyu renkli pürüzlü taştan örülmüş duvarlar ele soğuk geliyordu. Meşalelerin ışığı önlerinden gidiyordu, Davos’un ve diğerlerinin gölgeleri onların yanı sıra duvarlarda yürüyordu. Üçüncü dönemeçte karanlığa açılan bir demir kapıdan geçtiler, beşincisinde bir kapıdan daha. Davos artık yüzeye yakın olduklarını tahmin etti, hatta yüzeyden yukarıdalardı belki. Karşılarına çıkan bir sonraki kapı ahşaptı ama onlar tırmanmaya devam etti. Şimdi duvarlarda okçu pencereleri vardı ama onların geçişini kalın taşların arasından gözetleyen güneş ışığı okları yoktu. Dışarısı karanlıktı.</p>

    <p>Sör Axell ağır bir kapıyı iterek geçmesini işaret ettiğinde Davos’un bacakları sancıyordu. Kapının arkasındaki boşlukta, Taş Davul denilen muazzam merkez kaleye giden yüksek bir taş köprü uzanıyordu. Çatıyı destekleyen kavisli köprü gözlerinin içinden huzursuz bir deniz rüzgârı esti, Davos köprüyü geçerken tuzlu suyun kokusunu alabiliyordu. Derin bir nefes çekerek ciğerlerini temiz ve soğuk havayla doldurdu. <em>Rüzgâr ve su, bana kuvvet verin,</em> diye dua etti. Aşağıdaki avluda, karanlığın dehşetini uzakta tutmak için kocaman bir gece ateşi yanıyordu. Kraliçenin adamları ateşin başında toplanmıştı, yeni kırmızı tanrılarına ilahiler okuyorlardı.</p>

    <p>Sör Axell köprünün ortasında aniden durdu. Eliyle sert bir hareket yaptı ve muhafızlar duyuş mesafesinin dışına çıktı. “Tercih benim olsaydı, seni ağabeyim Alester’le birlikte yakardım,” dedi adam, Davos’a. “İkiniz de hainsiniz.”</p>

    <p>“Siz ne isterseniz söyleyin. Ben Kral Stannis’e asla ihanet etmem.”</p>

    <p>“Edersin. Edeceksin. Bunu yüzünde görüyorum. Alevlerin içinde de gördüm. R’hllor bana bu istidadı bağışladı. Leydi Melisandre gibi, bana ateşin içinde geleceği gösteriyor. Stannis Baratheon, Demir Taht’ta <em>oturacak.</em> Bunu gördüm. Ve ne yapılması gerektiğini biliyorum. Majesteleri, hain ağabeyim yerine beni El seçmeli. Ve sen ona bunu söyleyeceksin.”</p>

    <p><em>Öyle mi?</em> Davos bir şey söylemedi.</p>

    <p>“Kraliçe terfim için ısrar etti,” diye devam etti Sör Axell. “Eski dostun Lysli korsan Saan dahi aynı şeyi söylüyor. Birlikte bir plan yaptık, o ve ben. Fakat Majesteleri harekete geçmiyor. Mağlubiyet, ruhundaki kara bir kurtçuk misali onun içini kemiriyor. Majesteleri’ne ne yapılması gerektiğini göstermek onu seven bizlere düşüyor. Eğer kralın davasına iddia ettiğin kadar bağlıysan kaçakçı, sesini bizimkine eklersin. Krala, El olarak sadece bana ihtiyacı olduğunu söyle. Bunu söyle ve yelken açtığımızda yeni bir gemin olsun.”</p>

    <p><em>Bir gemi.</em> Davos karşısındaki adamın yüzünü inceledi. Sör Axell’in kraliçeninkilere benzeyen Florent kulakları vardı. Kulaklarından ve burun deliklerinden kalın kıllar fışkırıyordu, iki kat çenesinin altında tutamlar ve yamalar halinde daha da fazla kıl bitmişti. Burnu genişti, kaşları gür ve çıkıntılıydı, birbirine yakın gözleri düşmanlık doluydu. <em>Bana bir gemi vermektense bir cenaze ateşi vermeyi tercih eder, bu kadarını söyledi zaten, ama ona bu iyiliği yaparsam...</em></p>

    <p>“Bana ihanet etmeyi düşünürsen,” dedi Sör Axell, “çok uzun zamandır Ejderha Kayası’nın kale kumandanı olduğumu hatırla lütfen. Garnizon bana ait. Seni kralın rızası olmadan yakamayabilirim ama bir yerlerden düşüp ölmeyeceğini kim söyleyebilir?” Tombul elini Davos’un ensesine koydu ve onu köprünün bel yüksekliğindeki tarafına itti, sonra biraz daha itip aşağıdaki avluya bakmaya zorladı. “Beni duydun mu?”</p>

    <p>“Duydum,” dedi Davos. <em>Ve sen bana hain demeye cesaret ediyorsun?</em></p>

    <p>Sör Axell, Davos’u bıraktı. “Güzel.” Gülümsedi. “Majesteleri yolunu gözlüyor. Onu bekletmesek iyi olur.”</p>

    <p>Stannis Baratheon’ı Taş Davul’un en tepesindeki Boyalı Masa Odası’nda, odaya adını veren eserin başında buldular; Fatih Aegon zamanındaki Batıdiyar şeklinde oyulup boyanmış masif ahşap levha. Kralın yanında duran demir maltızın kömürleri kırmızı turuncu parlıyordu. Dört uzun pencere kuzeye, güneye, doğuya ve batıya bakıyordu. Pencerelerin arkasında gece ve yıldızlı gökyüzü vardı. Davos, rüzgârın esişini ve daha hafif bir şekilde denizin seslerini duyabiliyordu.</p>

    <p>“Majesteleri,” dedi Sör Axell, “emrettiğiniz üzere Soğan Şövalyesi’ni getirdim.”</p>

    <p>“Görüyorum.” Stannis gri bir yün tunik ve koyu kırmızı bir yelek giymişti, siyah deriden yapılmış kemerine kılıcı ve hançeri asılmıştı. Alev şeklinde uçları olan, kırmızı altından bir taç alnını çevreliyordu. Kralın görüntüsü sarsıcıydı. Davos’un, Karasu’ya ve felaketleri olacak mücadaleye gitmek üzere yelken açarken Fırtına Burnu’nda bıraktığı adamdan on yıl daha yaşlı görünüyordu. Kısa tıraş edilmiş sakalları gri kıllı bir örümcek ağına dönüşmüştü ve adam on iki kilo zayıflamıştı, belki de daha fazla. Stannis hiçbir zaman etli bir adam olmamıştı ama şimdi, derisinin altındaki kemikler dışarı çıkmak için mücadele veren mızraklar gibi hareket ediyordu. Tacı bile başı için fazla büyüktü sanki. Gözleri, derin çukurlarda kaybolmuş iki mavi noktaydı ve kafatasının hatları yüzünün altından görünüyordu.</p>

    <p>Ama Davos’u gördüğünde Stannis’in dudaklarından belli belirsiz bir gülümseme geçti. “Deniz; balık ve Soğan Şövalyemi bana geri verdi demek.”</p>

    <p>“Verdi Majesteleri.” <em>Benim bunca zamandır zindanda olduğumu biliyor mu?</em> Davos tek dizinin üstüne çöktü.</p>

    <p>“Ayağa kalk Sör Davos,” diye emretti Stannis. “Seni özlemişim. İyi fikirlere ihtiyacım var ve sen bana asla daha azını vermedin. Şimdi bana doğru söyle... hainliğin cezası nedir?”</p>

    <p>Kelime havada asılı kaldı. <em>Korkutucu bir kelime,</em> diye düşündü Davos. Hücre arkadaşını mahkûm etmek üzere mi sorgulanıyordu? Ya da bir ihtimal kendisini? <em>Krallar hainliğin cezasının ne olduğunu herkesten iyi bilir.</em> “Hainlik?” dedi sonunda, zayıfça.</p>

    <p>“Kralını inkâr etmeye ve onun meşru tahtını çalmaya çalışmaya başka ne isim verebilirsin? Tekrar soruyorum... Kanunlara göre hainliğin cezası nedir?”</p>

    <p>Davos’un cevap vermekten başka seçeneği yoktu. “Ölüm,” dedi. “Ceza ölümdür Majesteleri.”</p>

    <p>“Daima böyleydi. Ben... ben zalim bir adam <em>değilim</em> Sör Davos. Beni tanıyorsun. Beni uzun zamandır tanıyorsun. Bu benim fermanım değil. Daima böyleydi, Aegon’ın zamanından ve daha öncesinden beri. Şeytan Karaateş, Toyne kardeşler, Akbaba Kral, Yüce Üstat Hareth... hainler suçlarının bedelini her daim canlarıyla ödedi... Rhaenyra Targaryen bile. Bir kralın kızı ve iki kralın annesiydi, buna rağmen, ağabeyinin tacını gasbetmeye çalıştığı için bir hainin ölümüyle öldü. Kanun böyle. <em>Kanun,</em> Davos. Zalimlik değil.”</p>

    <p>“Evet Majesteleri.” <em>Benden bahsetmiyor.</em> Davos, karanlıktaki hücre arkadaşı için anlık bir acıma duygusu hissetti. Sessiz kalması gerektiğini biliyordu ama yorgundu ve keder doluydu, “Efendimiz, Lord Florent’in niyeti hainlik değildi,” derken duydu kendini.</p>

    <p>“Kaçakçılar buna başka bir isim mi veriyor? Onu El yaptım ve o benim haklarımı bir kâse bezelye lapasına sattı. Onlara Shireen’i bile verecekti. Benim tek çocuğumu ensestten doğmuş bir piçle evlendirecekti.” Kralın sesi öfkeyle kalınlaşmıştı. “Ağabeyimin sadakat uyandırmak gibi bir yeteneği vardı. Düşmanlarının kalbinde bile. Yaz Kalesi’nde aynı gün içinde üç mücadele kazandı ve Lord Grandison’la Lord Cafferen’i tutsak olarak Fırtına Burnu’na getirdi. Onların sancaklarını zafer yadigârı olarak salona astı. Cafferen’in beyaz karacaları kanla lekelenmişti ve Grandison’ın uyuyan aslanı neredeyse ikiye bölünmüştü. Buna rağmen, adamlar bütün bir gece o sancakların altında oturdular, Robert’la birlikte içki içip yemek yediler. Robert onları ava bile götürdü. Avluda hep birlikte balta fırlattıklarını gördüğümde, ‘Bu adamların niyeti seni yakılmak üzere Aerys’e götürmek,’ dedim ağabeyime. ‘Onların eline balta vermemelisin.’ Robert sadece güldü. Ben olsam Grandison ve Cafferen’i zindana atardım ama Robert onları dosta dönüştürdü. Lord Cafferen, Ashford Kalesi’nde öldü; <em>Robert için</em> savaşırken Randyll Tarly tarafından kesildi. Lord Grandison, Üç Dişli Mızrak’ta yaralandı ve bir yıl sonra hayatını kaybetti. Ağabeyim bu adamların sevgisini kazandı ama öyle görünüyor ki ben yalnızca ihanet duygusu uyandırıyorum. Kendi kanımdan akrabalarımda bile. Kardeş, büyükbaba, kuzenler, amca...”</p>

    <p>“Majesteleri,” dedi Sör Axell, “Size yalvarıyorum, bütün Florentler’in o kadar zayıf olmadığını kanıtlamam için bana bir şans verin.”</p>

    <p>“Sör Axell savaşa kaldığım yerden devam etmemi istiyor,” dedi Kral Stannis, Davos’a. “Lannisterlar yenildiğimi ve işimin bittiğini düşünüyor. Yeminli lordlarım beni yüzüstü bıraktı, hemen hemen hepsi. Öz annemin babası Lord Estermon bile Joffrey’ye diz çöktü. Bana kalan birkaç sadık adamın da cesareti kırılıyor. Günlerini içki içip kumar oynayarak, dayak yemiş köpekler misali yaralarını yalayarak geçiriyorlar.”</p>

    <p>“Mücadele kalplerini bir kez daha ateşe verecek Majesteleri,” dedi Sör Axell. “Mağlubiyet hastalıktır ve tedavisi zaferdir.”</p>

    <p>“Zafer.” Kralın ağzı çarpıldı. “Zafer var, zafer var sör. Ama planınızı Sör Davos’a anlatın. Önerinizle ilgili onun görüşlerini dinleyeceğim.”</p>

    <p>Sör Axell, Davos’a döndü. Adamın yüzündeki bakış; Kral Kutsanmış Baelor’un gururlu Lord Belgrave’e, dilencinin iltihaplı ayağını yıkamasını emrettiğinde lordun yüzünde belirmiş olması muhtemel bakışa benziyordu. Şövalye buna rağmen emre itaat etti.</p>

    <p>Sör Axell’in Salladhor Saan’la birlikte yaptığı plan basitti. Ejderha Kayası’ndan, Celtigar Hanedanı’nın kadim makamı Pençe Adası’na yapılacak birkaç saatlik bir deniz yolculuğu. Lord Ardrian Celtigar, Karasu’da alevli kalbin altında dövüşmüştü ama tutsak düşer düşmez Joffrey’nin tarafına geçmişti. Şu anda bile Kral Toprakları’ndaydı. “Majesteleri’nin öfkesinden, Ejderha Kayası’nın yakınlarına gelemeyecek kadar çok korkuyor şüphesiz,” diye açıkladı Sör Axell. “Ve akıllılık ediyor. Adam meşru kralına ihanet etti.”</p>

    <p>Sör Axell, Salladhor Saan’ın donanmasını ve Karasu’dan kaçan adamları –Stannis’in Ejderha Kayası’nda, yarısından çoğu Florentler olmak üzere hâlâ bin beş yüz küsur adamı vardı– Lord Celtigar’ın ihanetini cezalandırmak için kullanmayı teklif ediyordu. Pençe Adası’nın garnizonu zayıftı ama söylendiğine göre kalesi Myr halılarıyla, Volantis camlarıyla, gümüş ve altın tabaklarla, mücevherli kadehlerle, fevkalade şahinlerle, Valyria çeliğinden yapılmış bir baltayla, derinlerdeki canavarları çağırabilecek bir boruyla, yakut sandıklarıyla ve bir insanın yüz yılda içemeyeceği kadar çok şarapla doluydu. Celtigar dünyaya pinti bir yüz göstermiş olsa da kendi lüksleri konusunda asla cimrilik etmemişti. “Kalesini ateşe verip insanlarını kılıçtan geçirelim derim,” diye sonuca vardı Sör Axell. “Pençe Adası’nı sadece leş kargalarının yaşayabileceği külden ve kemikten ibaret bir harabeye çevirelim ki Lannisterlar’la düşüp kalkanların kaderinin ne olacağını bütün diyar görsün.”</p>

    <p>Stannis, Sör Axell’in ezberini dişlerini sıkarak sessizlik içinde dinledi. Adamın sözü bittiğinde, “Bunun yapılabileceğine inanıyorum,” dedi. “Risk küçük. Lord Redwyne, Arbor’dan yelken açana dek Joffrey’nin denizde hiçbir gücü yok. Alınacak ganimet, Lysli korsan Salladhor Saan’ın bir zaman için sadık kalmasını sağlayabilir. Pençe Adası tek başına değersiz ama kalenin düşüşü Lord Tywin’e davamın henüz sonuçlanmadığını göstermeye yarayabilir.” Kral, Davos’a döndü. “Gerçekleri konuş sör. Sör Axell’in önerisinden ne sonuç çıkarıyorsun?”</p>

    <p><em>Gerçekleri konuş Sör.</em> Davos, Lord Alester’le paylaştığı karanlık hücreyi hatırladı. Bofa ve Lapa’yı hatırladı. Sör Axell’in avlunun üzerindeki köprüde verdiği sözü düşündü. <em>Bir gemi veya bir düşüş, hangisini seçmeli?</em> Ama soru soran kişi Stannis’ti. “Majesteleri,” dedi Davos ağır ağır, “saçmalık olduğu sonucunu çıkarıyorum... ve korkaklık.”</p>

    <p><em>“Korkaklık?”</em> dedi Sör Axell neredeyse bağırarak. “Kimse kralımın önünde bana korkak diyemez!”</p>

    <p>“Sessizlik,” dedi Stannis. “Sör Davos, devam et, sebeplerini duymak istiyorum.”</p>

    <p>Davos, Sör Axell’e döndü. “Diyara, henüz işimizin bitmediğini göstermemiz gerektiğini söylüyorsunuz. Bir darbe indirelim. Savaş çıkaralım, evet... ama hangi düşmana karşı? Pençe Adası’nda hiç Lannister bulamayacaksınız.”</p>

    <p>“<em>Hainler</em> bulacağız,” dedi Sör Axell, “gerçi, eve daha yakın bir yerde de bazı hainler bulabilirim. Hatta bu odanın içinde.”</p>

    <p>Davos iğnelemeyi duymazdan geldi. “Lord Celtigar’ın Joffrey denen çocuğa diz çöktüğünden şüphem yok. O, işi bitmiş yaşlı bir adam. Hayatının son günlerini, kalesinde oturup mücevherli kadehlerinden şarap içerek geçirmekten başka bir şey istemiyor.” Stannis’e döndü. “Buna rağmen siz çağırdığınızda geldi efendimiz. Gemilerle ve kılıçlarla geldi. Lord Renly, Fırtına Burnu’nda üstümüze çöktüğünde Celtigar sizin yanınızda durdu ve gemileri Karasu’ya yelken açtı. Lordun adamları sizin için savaştı, sizin için öldürdü, sizin için <em>yandı.</em> Pençe Adası’nın garnizonu zayıf, evet. Kadınlardan, çocuklardan ve yaşlı adamlardan ibaret. Peki bunun sebebi ne? Çünkü o insanların kocaları, oğulları ve babaları Karasu’da öldü. Kürek çekerken, kılıç sallarken, bizim sancaklarımızın altında dövüşürken öldüler. Buna karşılık Sör Axell, o adamların geride bıraktığı evlere baskın yapmamızı öneriyor, dullarına tecavüz etmemizi ve çocuklarını kılıçtan geçirmemizi. Bu küçük insanlar hain değiller...”</p>

    <p><em>“Hainler,”</em> diye ısrar etti Sör Axell. “Karasu’da Celtigar’ın bütün adamları katledilmedi. Yüzlercesi lordlarıyla birlikte alındı ve lordları diz çöktüğünde onlar da aynı şeyi yaptı.”</p>

    <p><em>“Lordları diz çöktüğünde,”</em> diye tekrar etti Davos. “Onlar Celtigar’ın adamları. Yeminli adamları. Başka ne seçenekleri vardı?”</p>

    <p>“Her adamın seçenekleri vardır. Diz çökmeyi reddedebilirlerdi. Bazıları bunu yaptı ve bunun için öldü. Ama gerçek ve sadık adamlar olarak öldüler.”</p>

    <p>“Bazı adamlar diğerlerinden daha güçlüdür.” Davos bunun zayıf bir cevap olduğunu biliyordu. Stannis demirden yapılmış bir adamdı, diğer insanlardaki zayıflığı ne anlar ne de bağışlardı. <em>Kaybediyorum,</em> diye düşündü ümitsizce.</p>

    <p>“Meşru kralına sadık kalmak her adamın görevidir, hizmet ettiği lord hıyanet içinde olsa bile,” dedi Stannis tartışma kabul etmez bir tonla.</p>

    <p>Umutsuz bir delilik, çılgınlığa yakın bir pervasızlık Davos’u ele geçirdi. “Kardeşleriniz sancaklarını kaldırdığında, sizin Kral Aerys’e sadık kaldığınız gibi mi?” dedi hiç düşünmeden.</p>

    <p>Salona şaşkın bir sessizlik çöktü, sonunda Sör Axell bağırdı, <em>“Hainlik!”</em> Ve hançerini kınından çıkardı. “Majesteleri, bu adam şenaatini yüzünüze haykırıyor!”</p>

    <p>Davos, Stannis’in dişlerini gıcırdattığını duyabiliyordu. Kralın alnında mavi ve kabarık bir damar belirdi. Gözleri Davos’un gözleriyle buluştu. “Bıçağını kaldır Sör Axell. Ve bizi yalnız bırak.”</p>

    <p>“Majesteleri’ni memnun edecekse...”</p>

    <p>“Gitmen beni memnun edecek,” dedi Stannis. “Huzurumdan ayrıl ve bana Melisandre’yi gönder.”</p>

    <p>“Emredersiniz.” Sör Axell bıçağı kaldırdı, reverans yaptı ve kapıya doğru koşturdu. Çizmeleri öfkeyle zeminde çınladı.</p>

    <p>Yalnız kaldıklarında, “Her zaman müsamaham karşısında haddini aştın,” diye uyardı Stannis, Davos’u. “Dilini de parmaklarını kısalttığım kadar kolay kısaltabilirim kaçakçı.”</p>

    <p>“Ben sizin adamınızım Majesteleri. Yani bu dil sizin, ne isterseniz yapabilirsiniz.”</p>

    <p>“Evet benim,” dedi Stannis daha sakin bir sesle. “Ve o dilin gerçekleri söylemesini istiyorum. Gerçekler bazen acı olsa da. <em>Aerys?</em> Keşke bilseydin... zor bir seçimdi. Kanım ya da metbum. Ağabeyim ya da kralım.” Yüzünü buruşturdu. “Demir Taht’ı gördün mü hiç? Sırtındaki dikenleri, kıvrılmış çelikten şeritleri, bir arada eritilmiş kılıçların ve bıçakların sivri uçlarını? <em>Rahat</em> bir koltuk değildir sör. Aerys kendini öyle sık keserdi ki adamlar ona Yarakabuğu Kral demeye başlamıştı. Zalim Maegor o tahtta öldürüldü. O taht <em>tarafından,</em> der bazıları. Bir adamın rahatça dinlenebileceği bir koltuk değildir. Çoğu zaman, kardeşlerimin onu neden bu kadar umutsuzca istediğini merak ederim.”</p>

    <p>“O halde <em>siz</em> onu neden istiyorsunuz?” diye sordu Davos.</p>

    <p>“Mesele istemek değil,” dedi Davos. “Taht, Robert’ın veliahdı olarak benim. Kanun böyle. Benden sonra da kızıma geçmeli, Selyse nihayetinde bana bir oğul vermezse.” Üç parmağını, rengi zamanla kararmış masanın sert ve pürüzsüz vernikli yüzeyinde hafifçe gezdirdi. “<em>Ben kralım.</em> Bu meseleye istekler giremez. Kızıma karşı bir vazifem var. Diyara karşı. Hatta Robert’a. Beni çok sevmezdi, bunu biliyorum ama her şeye rağmen ağabeyimdi. Lannister kadını ona boynuzlar taktı, onu soytarıya çevirdi. Onu öldürmüş bile olabilir, Jon Arryn’i ve Ned Stark’ı öldürdüğü gibi. Böyle suçların karşısında adalet olmalı. Cersei ve zelilleriyle başlayarak. Ama bu yalnızca başlangıç olacak. O meclisi temizlemeye kararlıyım. Bunu, Üç Dişli Mızrak’tan sonra Robert’ın yapması gerekirdi. Sör Barristan bir keresinde, Aerys’in hükümdarlığındaki çürümenin Varys’le başladığını söylemişti bana. O hadım asla affa uğramamalıydı. Kral Katili de öyle. Robert en azından, Lord Eddard’ın ısrar ettiği gibi Jaime’nin beyaz pelerinini çıkarmalı ve onu Sur’a göndermeliydi. Bunu yapmak yerine Jon Arryn’i dinledi. Ben o sırada hâlâ Fırtına Burnu’nda işgal altındaydım, fikrim sorulmadı.” Aniden dönüp sert ve zeki gözlerle Davos’a baktı. “Şimdi, gerçekler. Leydi Melisandre’yi neden öldürmek istedin?”</p>

    <p><em>Demek biliyor.</em> Davos ona yalan söylemezdi. “Karasu’da dört oğlum yandı. Kırmızı kadın onları alevlere verdi.”</p>

    <p>“Ona haksızlık ediyorsun. O alevler Melisandre’nin marifeti değildi. İblis’i lanetle, alev kehanetçilerini lanetle, donanmamı bir tuzağın dişlerinin arasına yüzdüren o aptal Florent’i lanetle. Ya da, inatçı gururum yüzünden, ona en çok ihtiyacım olduğu sırada Melisandre’yi gönderdiğim için beni lanetle. Ama Melisandre’yi değil. O benim sadık hizmetkârım olarak kaldı.”</p>

    <p>“Üstat Cressen sizin sadık hizmetkârınızdı. Melisandre onu öldürdü, Sör Cortnay Penrose’u ve kardeşiniz Renly’yi öldürdüğü gibi.”</p>

    <p>“İşte şimdi aptalca konuşuyorsun,” diye şikâyet etti kral. “Alevlerin içinde Renly’nin sonunu gördü, evet ama o işte benden fazla parmağı yoktu. Rahibe benimle birlikteydi. Devan da aynı şeyi söyleyecektir. Benden şüphe ediyorsan ona sor. Eğer mümkün olsaydı Melisandre, Renly’nin canını esirgerdi. Beni Renly’yle buluşmaya ve ihanetinden vazgeçmesi için ona son bir şans vermeye zorlayan Melisandre’ydi. Ve Sör Axell seni R’hllor’a vermek istediğinde, bana seni çağırtmamı söyleyen de oydu.” Hafifçe gülümsedi. “Bu seni şaşırttı mı?”</p>

    <p>“Evet. Onun ya da onun kırmızı tanrısının dostu olmadığımı biliyor.”</p>

    <p>“Ama benim dostumsun. Bunu da biliyor.” Stannis bir el hareketiyle Davos’u daha yakınına çağırdı. “Delikanlı hasta. Pylos onu sülüklüyor.”</p>

    <p>“Delikanlı?” Davos’un düşünceleri oğlu Devan’a gitti, kralın yaverine. “Oğlum mu efendimiz?”</p>

    <p>“Devan? İyi bir çocuk. Sana çok benziyor. Hasta olan Robert’ın piçi, Fırtına Burnu’ndan aldığımız çocuk.”</p>

    <p><em>Edric Fırtına.</em> “Onunla Aegon’ın Bahçesi’nde konuştum.”</p>

    <p>“Kadının dilediği gibi. Kadının gördüğü gibi.” Stannis iç geçirdi. “Çocuğun cazibesi seni etkiledi mi? Böyle bir yeteneği var. Bunu babasının kanından almış. Bir kral çocuğu olduğunu biliyor ama bir piç olduğunu unutmayı tercih ediyor. Ve Robert’a tapıyor, küçükken Renly de tapardı ona. Benim soylu ağabeyim, Fırtına Burnu’nu ziyaret ettiği zamanlarda sevgi dolu baba rolünü oynardı, hediyeler de vardı tabii... kılıçlar, midilliler, kürk kaplı pelerinler. Her biri hadımın işiydi. Çocuk, Kızıl Kale’ye teşekkür dolu mektuplar yazardı, Robert güler ve Varys’e bu yıl ne yolladığını sorardı. Renly de daha iyi değildi. Çocuğun bakımını ve yetiştirilmesini kale kumandanlarının, üstatların eline bıraktı ve adamların her biri çocuğun cazibesine kurban oldu. Penrose ondan vazgeçmektense ölmeyi tercih etti.” Kral, dişlerini gıcırdattı. “Bu beni hâlâ öfkelendiriyor. Çocuğa zarar vereceğimi nasıl düşünebildi? O zor gün geldiğinde Robert’ı seçtim, öyle değil mi? Kanımı onuruma tercih ettim.”</p>

    <p><em>Çocuğun adını kullanmıyor.</em> Bu durum Davos’u fazlasıyla rahatsız etmişti. “Genç Edric’in bir an önce sağlığına kavuşmasını umarım.”</p>

    <p>Stannis, Davos’un endişesini giderircesine elini salladı. “Soğuk algınlığı, hepsi bu. Öksürüyor, titriyor, ateşi var. Üstat Pylos onu yakın zamanda iyileştirir. Çocuğun tek başına hiçbir değeri yok ama damarlarında ağabeyimin kanı akıyor. Kadın, bir kralın kanında güç olduğunu söylüyor.”</p>

    <p>Davos’un, <em>kadının</em> kim olduğunu sormasına gerek yoktu.</p>

    <p>Stannis, Boyalı Masa’ya dokundu. “Şuna bir bak Soğan Şövalyesi. Kanunlarla benim olan diyar. Benim Batıdiyar’ım.” Elini masanın üstünde gezdirdi. “Şu Yedi Krallık söylemleri saçmalıktan ibaret. Aegon üç yüz yıl önce bizim şu anda durduğumuz yerde dururken gördü bunu. Bu masayı onun emriyle boyadılar. Nehirler ve koylar boyadılar, tepeler, dağlar, kaleler, şehirler, pazar kasabaları, göller, bataklıklar ve ormanlar... ama sınırlar değil. <em>Hepsi bir bütün.</em> Bir kralın tek başına yöneteceği bir diyar.”</p>

    <p>“Tek kral,” diye onayladı Davos. “Tek kral barış anlamına gelir.”</p>

    <p>“Batıdiyar’a adalet getireceğim. Sör Axell’in en fazla savaştan anladığı kadar anladığı bir şey. Pençe Adası bana hiçbir şey kazandırmaz... ve senin dediğin gibi, bu şeytanca bir plan. Celtigar, ihanetinin bedelini bizzat ödemeli, kendi başına. Ben krallığıma kavuştuğumda ödeyecek. En soylu lorddan en aşağılık lağım faresine kadar her adam ektiğini biçecek. Ve sana söz veriyorum ki, bazıları parmaklarının ucundan fazlasını kaybedecek. Onlar benim krallığımı kanattı ve ben bunu unutmayacağım.” Kral Stannis masadan döndü. “Diz çök Soğan Şövalyesi.”</p>

    <p>“Majesteleri?”</p>

    <p>“Bir zamanlar, seni soğanların ve balıkların için şövalye yapmıştım. Şimdiyse bunun için, seni lordluğa yükseltmeye karar verdim.”</p>

    <p><em>Bu?</em> Davos’un aklı karışmıştı. “Ben sizin şövalyeniz olmaktan mutluyum Majesteleri. Bir lord gibi davranmayı öğrenemem.”</p>

    <p>“Güzel. Bir lord gibi davranmak yanlış davranmak demektir. Ben bu dersi zor yoldan aldım. Şimdi, <em>diz çök.</em> Kralın emrediyor.”</p>

    <p>Davos diz çöktü ve Stannis uzunkılıcını çekti. Melisandre ona Işık Getiren adını vermişti; yedi tanrıyı tüketen alevlerin arasından çekilen kılıç, kahramanların kızıl kılıcı. Bıçak kınından çıkarken oda aydınlanıyordu sanki. Çeliğin kendi ışıltısı vardı; kâh turuncu kâh sarı kâh kırmızı. Hava çeliğin etrafında hareleniyordu, hiçbir mücevher asla böyle pırıldamış olamazdı. Ama Stannis çeliği Davos’un omzuna değdirdiğinde, Davos bu kılıcın diğer uzunkılıçlardan farklı olduğunu hissetmedi. “Seaworth Hanedanı’ndan Sör Davos,” dedi kral. “Şimdi ve daima, benim gerçek ve sadık adamım mısın?”</p>

    <p>“Evet Majesteleri.”</p>

    <p>“Bütün hayatın boyunca bana sadakatle hizmet edeceğine, bana doğru tavsiyeler vereceğine, itaatte tez canlı olacağına, haklarımı ve diyarımı büyük ve küçük bütün mücadelelerde savunacağına, insanlarımı koruyacağına ve düşmanlarımı cezalandıracağına dair yemin eder misin?”</p>

    <p>“Ederim Majesteleri.”</p>

    <p>“Öyleyse tekrar ayağa kalk Davos Seaworth; Yağmur Ormanı Lordu, Dar Deniz Amirali ve Kral Eli olarak ayağa kalk.”</p>

    <p>Davos bir an için hareket edemeyecek kadar afallamıştı. <em>Bu sabah onun zindanında uyandım.</em> “Majesteleri, yapamazsınız... ben Kral Eli olmaya uygun bir adam değilim.”</p>

    <p>“Senden daha uygun bir adam yok.” Stannis, Işık Getiren’i kınına soktu, Davos’a elini uzatıp onu ayağa kaldırdı.</p>

    <p>“Ben alt tabaka doğumluyum,” diye hatırlattı Davos, krala. “Yukarılara zıplamış bir kaçakçı. Lordlarınız bana asla itaat etmez.”</p>

    <p>“O zaman yeni lordlar çıkarırız.”</p>

    <p>“Ama ben... ne yazabiliyorum... ne de okuyabiliyorum.”</p>

    <p>“Üstat Pylos senin için okur. Yazmaya gelince, son El yazdıkları yüzünden başını kaybedecek. Senden bütün istediğim bana her daim verdiğin şeyler. Dürüstlük. Sadakat. Hizmet.”</p>

    <p>“Benden daha iyi biri vardır şüphesiz... kudretli bir lord...” Stannis güldü. “Bar Emmon denen delikanlı mı? İnançsız büyükbabam mı? Celtigar beni yüzüstü bıraktı, yeni Velaryon altı yaşında. Yeni Sunglass, ağabeyi tarafımdan yakıldıktan sonra Volantis’e doğru yelken açtı.” Öfkeli bir el hareketi yaptı. “Birkaç iyi adam kaldığı doğru. Sör Gilbert Farring, iki yüz sadık adamla birlikte benim adıma Fırtına Burnu’nu tutuyor. Lord Morringen, Gece Şarkısı Piçi, genç Chyttering, kuzenim Andrew... ama hiçbirine sana güvendiğim gibi güvenmiyorum Yağmur Ormanı Lordu’m. El’im sen olacaksın. Mücadelede yanımda olmasını istediğim kişi sensin.”</p>

    <p><em>Yeni bir mücadele hepimizin sonu olur,</em> diye düşündü Davos. <em>Lord Alester en azından bu kadarında haklı.</em> “Majesteleri dürüst fikirler istedi. O halde dürüstçe söylüyorum ki... Lannisterlar’a karşı yeni bir mücadeleye girişmek için gerekli güçten yoksunuz.”</p>

    <p>“Majesteleri büyük mücadeleden bahsediyor,” dedi doğu aksanlı bir kadın sesi. Melisandre, kırmızı ipeklileri ve pırıltılı satenleriyle kapıda duruyordu, elinde kapaklı, gümüş bir tabak vardı. “Bu küçük savaşlar, bizi bekleyen asıl mücadeleden önceki çocuk kavgalarından başka bir şey değil. Adı anılmaması gereken, kuvvetini sıraya sokmaya başladı Davos Seaworth. Ölümcül, şeytani ve ölçülemez derecede şiddetli bir kuvvet. Yakında soğuk gelecek. Ve asla bitmeyen gece.” Gümüş tabağı Boyalı Masa’ya bıraktı. “Meğerki dürüst adamlar ona karşı koyacak cesareti bulsun.”</p>

    <p>Stannis gümüş tabağa baktı. “Melisandre onu bana gösterdi Lord Davos. Alevlerin içinde.”</p>

    <p>“Onu siz de gördünüz mü efendimiz?” Stannis böyle bir konuda yalan söyleyecek adam değildi.</p>

    <p>“Kendi gözlerimle. Mücadeleden sonra, ben ümitsizlik içinde kaybolmuşken, Leydi Melisandre şöminedeki ateşe bakmamı söyledi. Baca çok güçlü çekiyordu ve ateşten küller yükseliyordu. Kendimi yarı aptal gibi hissederek onları izledim ama Melisandre daha derinlere bakmamı söyledi ve... küller beyazdı, yukarı doğru emiliyorlardı ama birdenbire yere düşüyormuş gibi göründüler. <em>Kar,</em> diye düşündüm. Sonra havadaki kıvılcımlar dönmeye başladı, bir meşale çemberine dönüştüler. Ve ben, alevlerin <em>içinden,</em> bir ormanın ortasındaki yüksek tepeye bakıyordum. Kıvılcımlar, meşalelerin ardındaki siyahlı adamlara dönüştü ve karın içinde ilerleyen şekiller vardı. Ateşe rağmen öyle korkunç bir soğuk hissediyordum ki titredim, imge o zaman kayboldu, ateş sadece ateşti yine. Ama gördüğüm şey gerçekti, bunun için krallığımı ortaya koyardım.”</p>

    <p>“Koydu da,” dedi Melisandre.</p>

    <p>Kralın sesindeki inanç, Davos’u kemiklerine kadar titretmişti. “Bir ormanın ortasındaki tepe... kardaki şekiller... Bilemiyorum...”</p>

    <p>“Mücadelenin başladığı anlamına geliyor bu,” dedi Melisandre. “Camın içindeki kum şimdi daha hızlı akıyor ve insanlığın dünyadaki zamanı hemen hemen tükendi. Cesurca hareket etmeliyiz, yoksa bütün umut kaybolur. Batıdiyar, gerçek kralının kanatları altında tek vücut olmalı; vadedilen prens, R’hllor’un seçilmişi Ejderha Kayası Lordu.”</p>

    <p>Ağzında kötü bir tat varmış gibi yüzünü buruşturarak, “O halde R’hllor’un tuhaf seçimleri var,” dedi kral. “Neden kardeşlerim değil de ben? Renly ve şeftalisi. Rüyamda onu görüyorum; ağzından meyvenin suyu, boğazından kan akıyor. Eğer Renly bana karşı olan vazifesini yerine getirseydi, birlikte Lord Tywin’i ezebilirdik. Robert’ın bile gurur duyacağı bir zafer olurdu. Robert...” Dişlerini gıcırdattı. “O da rüyalarıma giriyor. Gülüyor. İçiyor. Böbürleniyor. Bunlar en iyi yaptığı şeylerdi. Bunlar ve dövüşmek. Ben onu hiçbir şeyde geçemedim. Işık Tanrısı, Robert’ı seçmeliydi. Neden ben?”</p>

    <p>“Çünkü siz hakkaniyetli bir adamsınız,” dedi Melisandre.</p>

    <p>“Hakkaniyetli bir adam.” Stannis tek parmağıyla gümüş tabağın kapağına dokundu. “Sülükleri olan.”</p>

    <p>“Evet,” dedi Melisandre, “ama size bir kez daha söylemek zorundayım, böyle olmaz.”</p>

    <p>“İşe yaracağına yemin etmiştin.” Kral öfkeli görünüyordu.</p>

    <p>“Yarayacak... ve yaramayacak.”</p>

    <p>“Hangisi?”</p>

    <p>“İkisi de.”</p>

    <p>“Bana mantıklı konuş kadın.”</p>

    <p>“Ateşler daha açık konuştuğunda ben de konuşacağım. Alevlerin içinde gerçekler vardır ama görmesi her zaman kolay değildir.” Melisandre’nin boğazındaki yakut, maltızın ışıltısından ateş yudumluyordu. “Bana çocuğu verin Majesteleri. Bu daha sağlam bir yol. Daha iyi bir yol. Bana çocuğu verin ve taş ejderhayı uyandırayım.”</p>

    <p>“Sana söyledim, cevabım hayır.”</p>

    <p>“Batıdiyar’ın bütün erkek ve kız çocuklarına karşılık bir gayrimeşru çocuk. Bundan sonra dünyanın bütün krallıklarında doğabilecek bütün çocuklara karşılık.”</p>

    <p>“O çocuk masum.”</p>

    <p>“O çocuk sizin zifaf yatağınızı lekeledi, bunu yapmasaydı sizin kendi oğullarınız olurdu. Size utanç getirdi.”</p>

    <p>“Bunu <em>Robert</em> yaptı. Delikanlı değil. Kızım onu seviyor. Ve o çocuk, benim kendi kanım.”</p>

    <p>“Ağabeyinizin kanı,” dedi Melisandre. “Bir kralın kanı. Taş ejderhayı yalnızca bu uyandırabilir.”</p>

    <p>Stannis dişlerini gıcırdattı. “Bunu daha fazla dinlemeyeceğim. Ejderhaların işi bitti. Targaryenlar onları geri getirmeyi defalarca denedi. Kendilerini soytarıya çevirdiler ya da cesede. Bu kasvetli kayanın üstünde ihtiyacımız olan tek soytarı Yamalı Yüz. Sülüklerin var. İşini yap.”</p>

    <p>Melisandre başını sertçe eğip, “Kralım nasıl emrederse,” dedi. Sağ eliyle sol yenine uzandı, maltızın içine bir avuç dolusu toz attı. Kömürler kükredi. Solgun renkli alevler kömürlerin üzerinde kıvrılırken, kırmızı kadın gümüş tabağı alıp krala götürdü. Davos, kadının kapağı açmasını izledi. Kapağın altında kanla şişmiş üç büyük ve siyah sülük vardı.</p>

    <p><em>Çocuğun kanı,</em> Davos hemen anlamıştı. <em>Bir kralın kanı.</em></p>

    <p>Stannis bir elini öne uzattı ve parmakları sülüklerden birinin etrafında kapandı.</p>

    <p>“İsmi söyle,” diye emretti Melisandre.</p>

    <p>Sülük, kendini parmaklardan birine yapıştırmaya çalışarak kralın kıskacında kıvranıyordu. “İşgalci,” dedi kral. “Joffrey Baratheon.” Ateşe attığı sülük kömürlerin arasında bir sonbahar yaprağı gibi kıvrılıp yandı.</p>

    <p>Stannis ikinci sülüğü yakaladı. “İşgalci,” dedi, bu sefer daha yüksek bir sesle. “Balon Greyjoy.” Hayvanı hafif bir fiskeyle ateşe gönderdi. Eti yarılan sülükten fışkıran kan tıslayıp tüttü.</p>

    <p>Son sülük kralın elindeydi. Stannis parmaklarının arasında kıvranan hayvanı bir süre inceledi. “İşgalci,” dedi sonunda. “Robb Stark.” Ve sülüğü ateşe fırlattı.</p>
  </div>
</body>
</html>
