<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Son</h1>

    <p>Eski Taş’a çıkan yol, zirveye varmadan evvel tepenin etrafını iki kez dolanıyordu. Yabani otlarla sarılmış taşlı bir yoldu, insan en iyi şartlarda bile ağır ilerlerdi ve dün gece yağan kar, yolu çamur içinde bırakmıştı. <em>Sonbaharda, nehir topraklarında kar, bu doğal değil,</em> diye düşündü Merrett kederle. Öyle ahım şahım bir kar değildi, bu doğruydu; zemini bir geceliğine örtecek kadar yağmıştı. Güneş doğar doğmaz çoğu erimeye başlamıştı. Yine de, Merrett bunu kötü bir alamet olarak kabul ediyordu. Yağmurların, sellerin, yangınların ve savaşın arasında iki hasat kaybetmişlerdi, üçüncüsünün de büyük bölümünü. Erken bir kış bütün nehir topraklarında kıtlık anlamına gelirdi. Pek çok insan aç kalırdı ve bazıları açlıktan kırılırdı. Merrett o insanlardan biri olmamayı umuyordu sadece. <em>Ama olabilirim. Bu şansımla olabilirim. Benim hiçbir zaman hiç şansım olmadı.</em></p>

    <p>Tepenin, kale yıkıntılarının altındaki daha alçak yamaçları öyle sık bir orman örtüsüyle kaplıydı ki oralarda en az elli haydut pusuya yatmış olabilirdi. <em>Şu anda bile beni izliyor olabilirler.</em> Etrafa bakındı; çamların ve gri yeşil muhafız ağaçlarının arasındaki katırtırnağı, eğreltiotu, deve dikeni ve böğürtlen çalılıklarından başka bir şey görmedi. Diğer yerlerde, iskelete benzeyen karaağaçlar, dişbudaklar ve bodur meşeler, zemini yabani otlar misali boğmuştu. Merrett hiç haydut görmedi ama bunun pek bir anlamı yoktu. Haydutlar dürüst adamlardan daha iyi gizlenirdi.</p>

    <p>Ormanlardan nefret ediyordu, dürüst olmak gerekirse, haydutlardan daha da çok nefret ediyordu. Sarhoş olduğu zamanlarda, “Haydutlar hayatımı çaldı,” diye sızlanmasıyla meşhurdu. Babasının sık sık ve yüksek sesle söylediğine göre çok sık sarhoş oluyordu. <em>Çok doğru,</em> diye düşündü pişmanlıkla. İkizler’de, bir çeşit ayırt edici özelliğe sahip olmalıydın, yoksa diğer insanlar senin hayatta olduğunu unutabilirdi. Lakin kaledeki en iyi içici olmak, Merrett’in başarı şansını pek arttırmamıştı. <em>Bir zamanlar, bir hedefe mızrak doğrultmuş bütün şövalyelerin en büyüğü olmayı umut ediyordum. Tanrılar benden bu umudu çaldı. Neden ara sıra bir kadeh şarap içmeyeyim? Baş ağrılarıma iyi geliyor. Ayrıca karım bir cadı, babam beni hor görüyor, çocuklarım değersiz. Ne uğruna ayık kalayım?</em></p>

    <p>Ama şimdi ayıktı. Tamam, kahvaltıda iki kupa bira içmişti, yola çıkarken de küçük bir kadeh kırmızı ama başının zonklamasına engel olmak için yapmıştı bunu. Gözlerinin arkasında büyümeye başlayan baş ağrısını hissedebiliyordu ve buna fırsat verirse, çok geçmeden kulaklarının arasında gök gürültülü bir fırtına kopuyormuş gibi hissedeceğini biliyordu. Bazen baş ağrıları o kadar kötüleşiyordu ki ağlamak bile can yakıyordu. Sonra Merrett’in bütün yapabildiği, karanlık bir odada, gözlerinin üstünde nemli bir bezle yatağına uzanmak ve onu bu hale düşüren isimsiz hayduta küfretmek oluyordu.</p>

    <p>Bunu sadece düşünmek bile onu huzursuz etti. Bir baş ağrısını katiyen kaldıramazdı şimdi. <em>Eğer Petyr’ı sağ salim eve götürebilirsem bütün şansım değişir.</em> Altın ondaydı, Merrett’in bütün yapması gereken Eski Taş’ın tepesine çıkmak, yıkık kaledeki kahrolası haydutlarla buluşmak ve değiş tokuşu gerçekleştirmekti. Basit bir fidye işi. Bunu Merrett bile berbat edemezdi... eğer başı ağrımazsa, son baş ağrısı onu at süremeyecek hale getirmişti. Gün batımında, kafa karışıklığı içinde ağlar bir halde yolun kenarında değil, harabede olması gerekiyordu. İki parmağıyla şakaklarını ovdu. <em>Tepenin etrafında bir tur daha, sonra oradayım.</em> Mesaj kaleye vardığında ve Merrett fidyeyi taşımaya gönüllü olduğunda, babası gözlerini kısmış ve, “Sen mi Merrett?” demişti, sonra o iğrenç <em>hah hah hah</em>larıyla genzinden gülmeye başlamıştı. Merrett, o kahrolası altın torbasını almadan önce neredeyse yalvarmak zorunda kalmıştı.</p>

    <p>Yolun kenarındaki çalılıkların içinde bir şey hareket etti. Dizginlerini sertçe çekti ve kılıcına uzandı ama hareket eden şey sadece bir sincaptı. “Aptal,” dedi kendi kendine. Kılıcını, tam çıkarmadan kınına geri itti. “Haydutların kuyruğu olmaz. Kahretsin Merrett, kendini topla.” Kalbi göğüs kafesinin içinde gümlüyordu, ilk mücadelesindeki yeşil bir çocukmuş gibi. <em>Burası Kral Ormanı’ymış ve ben yıldırım lordunun perişan çetesiyle değil de eski Kardeşlik’le yüzleşecekmişim gibi.</em> Bir an için atını tepeden aşağı sürüp geri dönmeyi ve en yakın birahaneyi bulmayı arzu etti. Şu altın torbası bir sürü bira satın alırdı, Merrett’in Sivilceli Petyr’ı unutmasına yetecek kadar bira. <em>Bırak onu assınlar, bunu kendi istedi. Azgınlık dönemindeki bir erkek geyik gibi kahrolası bir kamp takipçisinin peşine takılıp gitti, asılmayı hak ediyor.</em></p>

    <p>Başı zonklamaya başlamıştı; şimdi hafifti ama daha kötü olacağını biliyordu. Burnunun kemerini ovdu. Petyr’la ilgili bu kadar kötü şeyler düşünmeye hakkı yoktu. <em>Onun yaşındayken ben de aynı şeyi yapmıştım.</em> Merrett o işten sadece frengi kaparak kurtulmuştu ama yine de Petyr’ı ayıplamamalıydı. Fahişelerin bir cazibesi vardı gerçekten, bilhassa Petyr’ınki gibi bir yüze sahipsen. Zavallı delikanlının bir karısı vardı ama sorunun yarısı bizzat o kadındı. Petyr’dan iki kat yaşlı olmakla kalmıyor, eğer dedikodular doğruysa delikanlının ağabeyi Walder’la da yatıyordu. İkizler’de her zaman çok fazla dedikodu dönerdi ve söylenenlerin çok azı doğru olurdu ama Merrett, Petyr’ın karısı hakkında söylenenlere inanıyordu. Kara Walder istediği her şeyi alan bir adamdı, istediği şey kardeşinin karısı bile olsa. Edwyn’in karısıyla da yatmıştı, bu herkesçe bilinen bir konuydu. Güzel Walda’nın ara sıra Walder’ın yatağına girdiği malumdu. Hatta bazı insanlar, Kara Walder’ın yedinci Leydi Frey’i ziyadesiyle iyi tanıdığını söylüyordu. Evlenmeyi reddetmesi boşuna değildi. Etraf sağılmak için yalvaran memelerle doluyken neden bir inek alsındı ki?</p>

    <p>Sessizce küfrederek atını mahmuzladı ve tepeye doğru devam etti. Altını içki içerek tüketmek çok cazip görünse de, geriye Sivilce Petyr’la dönmeyecekse hiç dönmese de olacağını biliyordu.</p>

    <p>Lord Walder yakında doksan iki yaşına basacaktı. Kulakları gitmeye başlamıştı, gözleri neredeyse gitmişti, gutu öyle kötüydü ki adam her yere taşınmak zorundaydı. Daha fazla dayanması mümkün değildi, bu konuda bütün oğulları hemfikirdi. <em>Ve o gittiğinde her şey değişecek, üstelik iyiye doğru değil.</em> Lord Walder aksi ve inatçı bir adamdı, demirden bir iradeye ve dikenli bir dile sahipti ama kendi kanından olanları gözetmeye inanırdı. Kendi kanından olan herkesi, onu hoşnutsuz eden ve hayal kırıklığına uğratanları bile. <em>İsimlerini hatırlayamadıklarını bile.</em> Fakat Lord Walder gittiğinde...</p>

    <p>Lordun vârisi Sör Stevron iken işler başkaydı. Yaşlı adam, Stevron’ı altmış yıl boyunca eğitmiş ve onun kafasına kanın kan olduğunu iyice sokmuştu. Fakat Stevron, batıda Genç Kurt’la birlikte dövüşürken ölmüştü –kuzgun bu haberi getirdiğinde, “Beklemekten ölmüştür şüphesiz,” diye latife etmişti Aksak Lothar; Stevron’ın oğulları ile torunları başka tür Freyler’di. Yeni vâris, Stevron’ın oğlu Sör Ryman’dı; kalın kafalı, inatçı, açgözlü bir adam. Ryman’dan sonra da onun oğulları geliyordu, Edwyn ve Kara Walder babalarından bile beterlerdi. “Şükür ki,” demişti Aksak Lothar bir keresinde, “bizden nefret ettiklerinden fazla birbirlerinden nefret ediyorlar.”</p>

    <p>Merrett bunun şükredilecek bir şey olduğundan hiç emin değildi, hatta Lothar o ikisinden daha tehlikeli bile olabilirdi. Starklar’ın, Roslin’in düğününde katledilmesini Lord Walder emretmişti lakin katliamı Roose Bolton’la birlikte Aksak Lothar planlamıştı, düğünde çalınacak şarkılara kadar. Lothar, birlikte sarhoş olmak için eğlenceli bir adamdı ama Merrett asla ona sırtını dönecek kadar aptal olmazdı. İkizler’de, sadece öz kardeşlerine güvenebileceğini erken yaşta öğrenirdi insan, onlara da sonuna kadar güvenmemeyi.</p>

    <p>Yaşlı adam öldüğünde her oğul kendi başına kalacaktı, her kız da öyle. Yeni Geçit Lordu bazı amcalarını ve yeğenlerini İkizler’de tutacaktı şüphesiz, sevdiklerini ve güvendiklerini, daha doğrusu işine yarayacağını düşündüklerini. <em>Geri kalanımızı kendi başımızın çaresine bakmamız için dışarı atacak.</em></p>

    <p>Bu ihtimal, Merrett’i kelimelerin anlatamayacağı kadar çok endişelendiriyordu. Üç yıldan az zaman içinde kırk yaşında olacaktı, bir vasıfsız şövalyenin hayatını benimsemek için çok yaşlıydı... aslında şövalye bile değildi. Arazisi, kendisine ait bir varlığı yoktu. Sırtındaki giysiler onundu ama hepsi buydu, sürdüğü at bile ona ait değildi. Merrett ne bir üstat olacak kadar zeki, ne bir rahip olacak kadar dindar, ne de bir paralı asker olacak kadar vahşiydi. <em>Tanrılar bana soyumdan başka bir hediye vermediler ve onda bile cimri davrandılar.</em> Eğer <em>dokuzuncu</em> oğulsan, zengin ve güçlü bir hanedanın oğlu olmak ne işe yarardı? Bütün torunlar ve torunların oğulları hesaba katıldığında, Merrett’in Yüce Rahip olma şansı İkizler’i miras alma şansından büyüktü.</p>

    <p><em>Hiç şansım yok,</em> diye düşündü acı acı. <em>Hiçbir zaman olmadı.</em> Merrett iri bir adamdı, göğsü ve omuzları genişti ama orta boyluydu. Son on yılda yumuşamış ve etlenmişti, bunu biliyordu fakat gençken, en büyük öz ağabeyi Sör Hosteen kadar sağlamdı ve Hosteen, Lord Walder Frey’in yavrularının en güçlüsü olarak kabul edilirdi. Çocukken, annesinin ailesine yaver çömezi olarak hizmet etmek üzere Crakehall Kalesi’ne gönderilmişti. Yaşlı Lord Sumner tarafından yaverliğe yükseltildiğinde, herkes onun en fazla birkaç yıl içinde Sör Merrett olacağını farz etmişti fakat Kral Ormanı Kardeşliği bu planın içine etmişti. Merrett’in yaver arkadaşı Jaime Lannister kendini şan ve şerefle donatırken, Merrett önce bir kamp takipçisinden frengi kapmış, ardından Beyaz Ahu diye anılan bir <em>kadın</em> tarafından esir alınmıştı. Lord Sumner fidyesini ödemiş ve onu haydutlardan geri almıştı lakin Merrett bir sonraki mücadelede, miğferini kıran ve onu on beş gün boyunca bilinçsiz yatıran bir gürz darbesiyle devrilmişti. Herkes onun öleceğini düşünüp umudu kesmişti, ona sonradan böyle söylemişlerdi.</p>

    <p>Ölmemişti ama dövüş günleri sona ermişti. Kafasına aldığı en küçük darbe bile kör edici bir ağrıya sebep oluyor ve onu gözyaşlarına boğuyordu. Bu şartlar altında şövalyelik söz konusu değildi, Lord Sumner nazikçe böyle söylemişti. Merrett, Lord Walder’ın zehirli küçümsemesiyle yüzleşmek üzere İkizler’e geri gönderilmişti.</p>

    <p>Bundan sonra şansı sadece daha kötüye gitmişti. Babası bir şekilde onun için iyi bir evlilik ayarlamayı başarmıştı; Darryler’in, Kral Aerys’in gözdesi olduğu zamanlarda Merrett, Lord Darry’nin kızlarından biriyle evlenmişti. Fakat Merrett karısının bekâretini alır almaz Aerys tahtı kaybetmişti. Freyler’in aksine Darryler, Targaryenlar’ın sadık takipçileriydi ve bu durum onlara arazilerinin yarısını, zenginliklerinin çoğunu ve güçlerinin neredeyse tümünü kaybetmişti. Merrett’in leydi karısına gelince, Merrett onun için ilk bakıştan itibaren hayal kırıklığıydı ve kadın yıllarca kız çocuktan başka bir şey çıkarmamıştı, sonunda bir oğlan yapmadan önce üç canlı, bir ölü, bir de bebekken ölen kızlar doğurmuştu. Merrett’in en büyük kızı tam bir sürtük olmuştu, ikincisi obur. Ami, ahırda en az <em>üç</em> seyisle birden yakalandıktan sonra kahrolası bir <em>vasıfsız şövalyeyle</em> evlenmeye zorlanmıştı. Merrett o durumun daha kötüye gidemeyeceğini düşünmüştü, ta ki... Sör Pate, Sör Gregor Clegane’i öldürerek şan kazanabileceğine karar verene kadar. Ami bir dul olarak geri dönmüştü, Merrett’i perişan ve İkizler’deki bütün ahır işçilerini hiç kuşkusuz memnun ederek.</p>

    <p>Roose Bolton, daha zayıf ve daha güzel kızlardan biri yerine <em>onun</em> Walda’sıyla evlenmeyi tercih edince, Merrett şansının nihayet döndüğünü ummaya cesaret etmişti. Bolton ittifakı Frey Hanedanı için önemliydi ve Merrett’in kızı bu birliği sağlamlaştırmaya yardım etmişti; bunun bir değeri olmalıydı mutlaka. Lord Walder kısa zaman sonra Merrett’i bu düşünceden vazgeçirmişti. “Onu <em>şişman</em> olduğu için seçti,” demişti yaşlı adam. Walda’nın senin kızın olması Lord Bolton’ın zerre kadar umurunda mıydı sence? Sence oturup, ‘<em>Hah,</em> Koyunkafalı Merrett, tam da kayınbaba olarak istediğim adam,’ diye mi düşündü? Senin Walda’n ipek giymiş bir dişi domuz, Bolton onu bu yüzden seçti, sana bunun için teşekkür edecek değilim. Şu senin küçük domuzcuğun elindeki kaşığı ara sıra bıraksaydı aynı ittifakı yarı fiyatına alırdık.”</p>

    <p>Son hakaret bir gülümseme eşliğinde teslim edilmişti; Merrett, Lothar tarafından Roslin’in düğününde oynayacağı rolü tartışmak üzere çağrıldığında. “Hepimiz, sahip olduğumuz yeteneklere göre kendi rolümüzü oynamak zorundayız,” demişti Merrett’in üvey kardeşi. “Senin sadece ve sadece bir görevin olacak Merrett ama bu göreve çok uygun olduğunu düşünüyorum. İri Jon Umber’ın, bırak dövüşmeyi, ayağa kalkamayacak kadar sarhoş olmasını sağlamanı istiyorum.”</p>

    <p><em>Bunu bile başaramadım.</em> Merret, iri kuzeyliye, üç normal adamı öldürmeye yetecek kadar şarap içirmişti ama Roslin yatağa götürüldükten sonra İri Jon, kendisine yaklaşan ilk adamın kılıcını kapmayı ve bunu yaparken adamın kolunu kırmayı başarmıştı. İri Jon’u zincire vurmak için sekiz adam gerekmişti ve bu çaba iki adamı yaralı, bir adamı ölü ve zavallı Sör Leslyn Haigh’i tek kulaklı bırakmıştı. Umber, artık elleriyle dövüşemeyecek duruma geldiğinde dişleriyle dövüşmüştü.</p>

    <p>Bir an durdu ve gözlerini kapadı. Başı, düğünde çaldıkları lanet olası davul gibi gümlüyordu ve Merrett’in bir an için yapabildiği tek şey eyerinden düşmemek oldu. <em>Devam etmek zorundayım,</em> dedi kendi kendine. Sivilceli Petyr’ı geri götürebilirse, Sör Ryman’ın nazarında bir saygınlık kazanırdı mutlaka. Petyr bir şanssızlık olabilirdi ama ne Edwyn kadar soğuk ne de Kara Walder kadar ateşliydi. <em>Delikanlı bu yaptığım şey için müteşekkir olacak, babası da benim sadık ve etrafta tutmaya değer bir adam olduğumu görecek.</em></p>

    <p>Ama sadece, gün batımında altınla birlikte orada olursa. Merrett gökyüzüne baktı. <em>Tam zamanında.</em> Ellerinin titremesini geçirmek için bir şeye ihtiyacı vardı. Eyerinden sarkan matarayı çekti, tıpayı çıkardı ve büyük bir yudum aldı. Şarap yoğun ve tatlıydı, rengi öyle koyuydu ki neredeyse siyahtı ama tanrılar, tadı iyiydi.</p>

    <p>Eski Taş’ın perde duvarı, bir zamanlar tepeyi bir kralın başındaki taç gibi çevreliyordu. Geriye yalnızca temel ve bel yüksekliğinde birkaç taş yığını kalmıştı, ufalanmış taşlar yosunla kaplıydı. Eskiden kapı kulübesinin durduğu yere kadar duvar çizgisi boyunca at sürdü. Yıkıntılar burada daha yoğundu, Merrett atından inmek ve hayvanı yıkıntıların arasından geçirmek zorundaydı. Batıda, güneş alçak bulutların arkasında kaybolmuştu. Yamaç katırtırnağı ve eğreltiotuyla kaplıydı, yitik duvarların ardındaki yabani otlar insanın göğsüne kadar çıkıyordu. Merrett kınındaki kılıcını gevşetti ve endişeyle etrafa bakındı fakat hiç haydut görmedi. <em>Yanlış günde gelmiş olabilir miyim?</em> Durdu ve parmaklarıyla şakaklarını ovdu ama gözlerinin arkasındaki basınç azalmadı. <em>Yedi lanet cehennem...</em></p>

    <p>Kalenin derinliklerinden bir yerden, belli belirsiz bir müzik sesi ağaçların arasından süzülerek geldi.</p>

    <p>Merrett, pelerinine rağmen titredi. Su matarasının tıpasını açtı ve bir yudum daha şarap içti. <em>Şimdi tekrar atıma binebilirim, Eski Şehir’e giderim ve bütün altını içki içerek tüketirim.</em> Haydutlarla iş yapmaktan asla hayır gelmezdi. O küçük ve aşağılık sürtük Wenda, esir aldığı Merrett’in poposunun sağ yanağına ahu damgası vurmuştu. Karısının Merrett’i hor görmesi şaşırtıcı değildi. <em>Bu işi bitirmek zorundayım. Sivilceli Petyr bir gün Geçit Lordu olabilir, Edwyn’in hiç oğlu yok ve Kara Walder’ın sadece piçleri var. Petyr onu kurtarmaya kimin geldiğini unutamaz.</em> Merrett bir yudum daha içti, mataranın tıpasını taktı ve sesleri takip etti; atını kırık taşların, katırtırnaklarının ve rüzgârla kamçılanmış cılız ağaçların arasından geçirip bir vakitler kale avlusu olan yere doğru ilerledi.</p>

    <p>Ölü yapraklar kalın bir tabaka halinde yerde yatıyordu, muazzam bir katliamın ardından yerde yatan askerler gibi. Rüzgârla aşınmış taş bir lahdin üstünde, yamalı ve solgun yeşiller giyen bir adam bağdaş kurmuş halde oturuyor ve bir ahşap arbın tellerini çekiyordu. Müzik yumuşak ve hüzünlüydü. Merrett şarkıyı biliyordu. <em>Yitik kralların salonlarında, Jenny hayaletleriyle dans edecek...</em></p>

    <p>“Kalk oradan,” dedi Merrett. “Bir kralın üstünde oturuyorsun.”</p>

    <p>“Yaşlı Tristifer benim kemikli kıçımı umursamaz. Ona Adalet Çekici derlerdi. Epey zamandır yeni bir şarkı dinlemedi.” Haydut aşağı atladı. Derli toplu ve zinde bir adamdı, dar bir yüzü ve tilkiye benzer hatları vardı ama ağzı o kadar genişti ki adamın gülümsemesi kulaklarına dokunuyormuş gibi görünüyordu. Alnına birkaç ince ve kahverengi saç teli düşmüştü. Adam boştaki eliyle saçları geri itti ve, “Beni hatırladınız mı lordum?” dedi.</p>

    <p>“Hayır.” Merrett kaşlarını çattı. “Neden hatırlayayım?”</p>

    <p>“Kızınızın düğününde şarkı söyledim. Bence olağanüstüydüm. Kızınızın evlendiği Pate benim kuzenlerimden biriydi. Yediçay’da hepimiz kuzeniz. Ama bu durum, ödeme vakti geldiğinde bana cimrilik etmesini engellemedi.” Adam omuz silkti. “Lord babanız neden İkizler’de çalmamı istemedi hiç? Kıymetli lordumuz için yeterince gürültülü değil miyim? Duyduğuma göre müziği gürültülü seviyormuş.”</p>

    <p>“Altını getirdin mi?” diye sordu Merrett’in arkasından gelen daha sert bir ses.</p>

    <p>Merrett’in boğazı kurudu. <em>Kahrolası haydutlar, her zaman çalıların arkasına saklanırlar.</em> Kral Ormanı’nda da aynı şey olmuştu. İnsan beşini yakaladığını düşünürdü ve hiç yoktan on haydut daha fırlardı.</p>

    <p>Merrett döndüğünde haydutlar her yerdeydi; kayış gibi ciltleriyle yaşlı adamlardan ve pürüzsüz yanaklarıyla Sivilceli Petyr’dan daha genç delikanlılardan oluşan çirkin bir sürü. Pek çoğu, kaba yünden paçavralar, kaynatılmış deriler ve ölü adamların zırhlarından parçalar giymişti. Aralarında bir kadın vardı, kendisinden üç kat büyük başlıklı bir pelerine sarınmıştı. Merrett onları sayamayacak kadar tedirgindi ama en az on iki haydut varmış gibi görünüyordu, belki de yirmi.</p>

    <p>“Bir soru sordum.” Sözcü, sakallı ve iri bir adamdı, eğri büğrü yeşil dişleri ve kırık bir burnu vardı, Merrett’ten uzundu ama göbek kısmı onunki kadar geniş değildi. Kafasını bir yarım miğfer, geniş omuzlarını yamalı bir sarı cübbe örtüyordu. “Altınımız nerede?”</p>

    <p>“Eyer heybemde. Yüz altın ejderha.” Merrett boğazını temizledi. “Petyr’ı sağ salim gördüğümde...”</p>

    <p>Merrett cümlesini bitiremeden önce kısa boylu, tek gözlü bir haydut öne çıktı, elini son derece cesur bir şekilde eyer heybesine soktu ve altın torbasını buldu. Merrett adamı yakalamak için hareketlendi, sonra bir kez daha düşündü. Haydut torbanın ipini çözdü, bir sikke aldı ve sikkeyi ısırdı. “Tadı doğru.” Torbayı tarttı. “Ağırlığı da doğru.”</p>

    <p>Merrett aniden korkuya kapıldı, <em>altını alacaklar ve Petyr’ı da tutacaklar,</em> diye düşündü. “Bütün fidye bu. İstediğinizin tümü.” Elleri terliyordu. “Hanginiz Beric Dondarrion?” Dondarrion haydut olmadan önce bir lorddu, hâlâ onurlu bir adam olabilirdi.</p>

    <p>“Benim,” dedi tek gözlü adam.</p>

    <p>“Sen kahrolası bir yalancısın Jack.” dedi sarı pelerin giyen sakallı iri adam. “Lord Beric olma sırası bende.”</p>

    <p>“Benim Thoros olmak zorunda kalacağım anlamına mı geliyor bu?” Şarkıcı güldü. “Lordum, söylemekten üzüntü duyuyorum ama Lord Beric’e başka bir yerde ihtiyaç vardı. Bunlar zor zamanlar ve dövüşülecek çok mücadele var. Lakin sizinle tıpkı onun ilgileneceği gibi ilgileneceğiz, endişe etmeyin.”</p>

    <p>Merrett ziyadesiyle endişeliydi. Başı da zonkluyordu. Bu biraz daha devam ederse ağlayabilirdi. “Altını aldınız,” dedi. “Bana yeğenimi verin ve gideyim.” Petyr, Merrett’in üvey ağabeyinin torunuydu aslında ama bu konuyu açmanın lüzumu yoktu.</p>

    <p>“Yeğenin tanrı korusunda,” dedi sarı cübbeli adam. “Seni ona götüreceğiz. Notch, sen şunun atını al.”</p>

    <p>Merrett, dizginlerini gönülsüzce adama verdi. Başka ne seçeneği olduğunu göremedi. “Su mataram,” derken duydu kendini. “Bir yudum şarap, başımın...”</p>

    <p>“Biz senin gibilerle içmeyiz,” dedi sarı cübbeli adam sertçe. “Bu taraftan, beni takip et.”</p>

    <p>Ayaklarının altında yapraklar çıtırdadı ve her adım Merrett’in şakaklarına ağrı mızraklar sapladı. Etraflarında bora halinde rüzgâr eserken sessizlik içinde yürüdüler. Merrett, kaleden geriye kalan yosun tutmuş tümsekleri güçlükle tırmanırken, gün batımının son ışıkları gözlerinin içindeydi. İleride tanrı korusu vardı.</p>

    <p>Sivilceli Petyr bir meşe ağacının dalında sallanıyordu, ince uzun boynuna sımsıkı bir ilmik dolanmıştı. Çocuğun, kapkara bir surattan dışarı fırlayan gözleri suçlayıcı bir şekilde Merrett’e bakıyordu. <em>Çok geç kaldın,</em> diyor gibiydi gözler. Ama Merrett geç kalmamıştı. <em>Kalmamıştı!</em> Ona söylenen vakitte gelmişti. “Onu öldürdünüz,” diye inledi.</p>

    <p>“Bunun zekâsı bıçak gibi keskin,” dedi tek gözlü adam.</p>

    <p>Merrett’in kafasında bir yaban öküzü koşuyordu. <em>Anne merhamet et,</em> diye düşündü Merrett. “Altını getirdim.”</p>

    <p>“Nezaket gösterdin,” dedi şarkıcı sıcak bir sesle. “Altınların iyi bir iş için kullanıldığından emin olacağız.”</p>

    <p>Merrett yüzünü Petyr’dan çevirdi. Boğazının arkasındaki safra tadını alabiliyordu. “Sizin... sizin buna hakkınız yoktu.”</p>

    <p>“Bir ipimiz vardı,” dedi sarı cübbeli, “Bu yeterli haktır.”</p>

    <p>İki haydut, kollarını yakaladı ve ellerini arkadan bağladı. Merrett karşı koyamayacak kadar şaşkındı. “Hayır,” diyebildi sadece. “Ben Petyr’ın fidyesini ödemeye geldim. Altını gün batımına kadar alırsanız ona zarar vermeyeceğinizi söylediniz...”</p>

    <p>“Pekâlâ,” dedi şarkıcı, “bizi yakaladınız lordum. Aslında bu bir çeşit yalandı.”</p>

    <p>Tek gözlü haydut, uzun bir kendir ip kangalıyla öne çıktı. İpin bir ucunu Merrett’in boynuna doladı ve kulağının altında sıkı bir düğüm attı. Diğer ucu meşe ağacının dalının üzerinden fırlattı. Sarı cübbeli iri adam ipin ucunu yakaladı.</p>

    <p>“Ne yapıyorsunuz?” Merrett bunun ne kadar aptalca bir soru olduğunu biliyordu ama olanlara inanamıyordu. “Bir Frey’i asmaya cesaret edemezsiniz.”</p>

    <p>Sarı cübbeli güldü. “Diğeri, şu sivilceli oğlan, o da aynı şeyi söyledi.”</p>

    <p><em>Ciddi değil. Ciddi olamaz.</em> “Babam size fidye öder. Ben iyi fidye ederim, Petyr’dan çok, iki kat fazla.”</p>

    <p>Şarkıcı iç geçirdi. “Lord Walder yarı kör ve gutlu olabilir ama aynı yemi iki kez yutacak kadar aptal değildir. Bir dahaki sefere yüz ejderha yerine yüz kılıç gönderir korkarım.”</p>

    <p>“Gönderecek!” Merrett sert bir şekilde konuşmak istedi ama sesi ona ihanet etti. “Bin kılıç gönderecek ve hepinizi öldürecek.”</p>

    <p>“Önce bizi yakalamak zorunda.” Şarkıcı, zavallı Petyr’a baktı. “Hem bizi iki kez asamaz, öyle değil mi?” Arpının tellerini çekerek hüzünlü bir nağme çaldı. “Şimdi, altını pisletme. Yapman gereken tek şey bir soruya cevap vermek, sonra dostlarıma seni bırakmalarını söyleyeceğim.”</p>

    <p>Eğer hayatı söz konusuysa, Merrett onlara her şeyi söylerdi. “Ne bilmek istiyorsun? Doğruyu söyleyeceğim, yemin ediyorum.”</p>

    <p>Haydut cesaret veren bir edayla gülümsedi. “Pekâlâ, aslında biz kaçak bir köpeği arıyoruz.”</p>

    <p>“Bir köpek?” Merrett’in aklı karıştı. “Ne çeşit bir köpek?”</p>

    <p>“Sandor Clegane diye çağrılınca bakıyor. Thoros onun İkizler’e doğru gittiğini söyledi. Onu Üç Dişli Mızrak’ın karşısına geçiren tekneciyi ve köpeğin Kral Yolu’nda soyduğu zavallı herifi bulduk. Onu düğünde görmüş olabilir misin?”</p>

    <p>“Kırmızı Düğün’de?” Merrett, kafatası ikiye ayrılacakmış gibi hissediyordu ama hatırlamak için elinden geleni yaptı. Düğünde çok fazla keşmekeş vardı fakat biri mutlaka Joffrey’nin köpeğinin kalede dolaştığından bahsederdi. “Kalede değildi. Asıl ziyafette yoktu... piç ziyafetine ya da kamplara girmiş olabilir ama... hayır, biri söylerdi...”</p>

    <p>“Yanında bir çocuk vardı,” dedi şarkıcı. “On yaşlarında cılız bir kız ya da aynı yaşlarda bir oğlan.”</p>

    <p>“Sanmıyorum,” dedi Merrett. “Benim haberim yok.”</p>

    <p>“Hayır mı? Ah, yazık oldu. Yukarı çıkıyorsun.”</p>

    <p><em>“Hayır,”</em> diye cırladı Merrett. “Hayır <em>yapma,</em> sana cevabını verdim, beni bırakacağını söylemiştin.”</p>

    <p>“Bana öyle geliyor ki benim dediğim şey, dostlarıma seni bırakmalarını söyleyeceğim idi.” Şarkıcı, sarı cübbeli adama baktı. “Lim, onu bırak.”</p>

    <p>“Git de kendini becer,” diye cevap verdi iri haydut kaba bir şekilde.</p>

    <p>Şarkıcı çaresizmiş gibi Merrett’e omuz silkti ve “Kara Bülbülü Astıkları Gün”ü çalmaya başladı.</p>

    <p><em>“Lütfen.”</em> Merrett’in cesaretinin son damlaları, bacaklarından aşağı akıyordu. “Ben size zarar vermedim. Söylediğiniz gibi size altın getirdim. Sorunuzu cevapladım. Benim <em>çocuklarım</em> var.”</p>

    <p>“Genç Kurt’un asla olmayacak,” dedi tek gözlü haydut.</p>

    <p>Merrett, başının zonklaması yüzünden güçlükle düşünebiliyordu. “O bizi utandırdı, bütün diyar bize gülüyordu, onurumuza sürülen lekeyi temizlemek zorundaydık,” Babası bütün bunları ve daha fazlasını söylemişti.</p>

    <p>“Belki de öyledir. Bir avuç kahrolası köylü, bir lordun onuruyla ilgili ne bilir ki?” Sarı cübbeli adam ipin ucunu üç kez eline doladı. “Ama cinayet hakkında bir şeyler biliyoruz.”</p>

    <p>“Cinayet değildi.” Merrett’in sesi tiz bir çığlıktı. “İntikamdı, intikam almaya hakkımız vardı. Bir savaştı. Aegon, ona Çıngırak derdik, kimseye zarar vermemiş zavallı bir yarım akıllıydı, Leydi Catelyn onun boğazını kesti. Kamplarda elli adam kaybettik. Kyra’nın kocası Sör Garse Goodbrook ve Jared’ın oğlu Sör Tytos... biri onun kafasını baltayla parçaladı... Stark’ın ulu kurdu dört kurt köpeğimizi öldürdü ve barınak başının kolunu kopardı, biz hayvanı oklarla doldurduktan sonra bile...”</p>

    <p>“Yani kurdun kafasını Robb Stark’ın boğazına diktiğinizde ikisi de ölüydü,” dedi sarı cübbeli.</p>

    <p>“Bunu babam yaptı. Benim bütün yaptığım içki içmekti. Bir adamı içki içti diye öldüremezseniz.” Merrett o anda başka bir şey hatırladı, onun kurtuluşu olabilecek bir şey. “Lord Beric’in daima yargılama yaptığı söylenir, aleyhinde kanıtlanmış bir şey olmadan kimseyi öldürmediği. Benim aleyhimde hiçbir şey kanıtlayamazsınız. Kırmızı Düğün babamın işiydi, Ryman’ın ve Lord Bolton’ın. Lothar, çadırların çökmesi için düzenek kurdu ve galeriye müzisyenlerle birlikte arbaletçiler koydu. Piç Walder kamplara yapılan saldırıya liderlik etti... sizin istediğiniz adamlar onlar, ben değilim, ben sadece biraz şarap içtim... <em>hiç şahidiniz yok.</em>”</p>

    <p>“Aslında o konuda yanılıyorsun.” Şarkıcı, başlıklı kadına döndü. “Leydim?”</p>

    <p>Kadın tek kelime etmeden öne çıkarken haydutlar kenara çekildi. Kadın başlığını geriye ittiğinde Merrett’in göğsünün sıkıştığını hissetti ve bir an nefes alamadı. <em>Hayır. Hayır, onun öldüğünü gördüm. Adamlar onu çırılçıplak soyup bedenini nehre atmadan önce, bir gün ve gece boyunca ölüydü o. Raymund onun boğazını boydan boya kesti. Ölüydü.</em></p>

    <p>Kadının pelerini ve boyunluğu, Merrett’in kardeşinin bıçağıyla açılan yarığı gizliyordu ama yüzü onun hatırladığından daha beterdi. Deri, suyun içinde lapa gibi yumuşamış ve kesik süt rengini almıştı. Kadının saçlarının yarısı gitmişti, diğer yarısı bir kocakarının saçları gibi bembeyaz ve inceydi. Mahvolmuş kafa derisinin altındaki yüzü, parçalanmış etten ve kadının kendi tırnaklarıyla açtığı oluklarda kuruyan kara kandan ibaretti. Ama en korkunç şey gözleriydi. O gözler Merrett’i gördü ve nefret kustu.</p>

    <p>“Konuşmuyor,” dedi sarı cübbeli iri adam. “Siz kahrolası piçler boğazını çok derin kesmişsiniz. Lakin hatırlıyor.” Adam ölü kadına döndü. “Ne diyorsunuz leydim? Bu adamın cinayette rolü var mıydı?”</p>

    <p>Leydi Catelyn gözlerini Merrett’ten hiç ayırmadı. Başıyla onayladı.</p>

    <p>Merrett Frey yalvarmak için ağzını açtı ama sözleri boynundaki iple boğuldu. Ayakları yerden kesildi, boynundaki ip çenesinin altındaki yumuşak ete gömüldü. Merrett sarsılarak havaya yükseldi, tekme atarak ve kıvrılarak, yükseldi, yükseldi, yükseldi.</p>
  </div>
</body>
</html>
