<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Sansa</h1>

    <p>“Yeni bir elbise?” dedi, şaşkın olduğu kadar tedirgindi.</p>

    <p>“Bugüne kadar giydiklerinizin hepsinden daha güzel leydim,” dedi yaşlı kadın. Düğümlü bir sicimle Sansa’nın kalçalarını ölçtü. “Tamamen ipek ve Myr dantelinden, saten astarlı. Çok güzel olacaksınız. Dikilmesini bizzat kraliçe emretti.”</p>

    <p>“Hangi kraliçe?” Margaery henüz Joffrey’nin kraliçesi değildi ama Renly’nin kraliçesi olmuştu. Yoksa yaşlı kadın, Diken Kraliçesi’nden mi bahsediyordu? Ya da...</p>

    <p>“Vekil Kraliçe elbette.”</p>

    <p>“Kraliçe <em>Cersei?</em>”</p>

    <p>“Ta kendisi. Uzun yıllardır beni siparişleriyle onurlandırır.” Yaşlı kadın sicimle Sansa’nın bacak boyunu ölçtü. “Majesteleri artık bir kadın olduğunuzu ve küçük bir kız gibi giyinmemeniz gerektiğini söyledi. Kolunuzu uzatın.”</p>

    <p>Sansa kolunu kaldırdı. Yeni bir elbiseye ihtiyacı olduğu doğruydu. Geçen yıldan bu yana neredeyse sekiz santim uzamıştı ve ilk çiçek açtığı gün, yatak şiltesini yakmaya çalışırken kıyafetlerinin çoğu mahvolmuştu.</p>

    <p>Sicimi Sansa’nın göğüs kafesinin etrafına sararken, “Göğüs bölgeniz kraliçeninki kadar güzel olacak,” dedi yaşlı kadın. “Böyle saklamamalısınız.”</p>

    <p>Bu yorum kızarmasına sebep oldu ama Sansa en son at gezisine çıktığında deri yeleğini yukarı kadar bağlayamamıştı ve seyis yamağı ata binmesine yardım ederken ağzı açık halde ona bakmıştı. Sansa, zaman zaman yetişkin erkekleri de göğüslerine bakarken yakalıyordu ve tuniklerinden bazıları öyle daralmıştı ki bunları giydiğinde zar zor nefes alıyordu.</p>

    <p>“Ne renk olacak?” diye sordu terzi kadına.</p>

    <p>“Renkleri bana bırakın leydim. Memnun kalacaksınız, bundan eminim. İç çamaşırlarınız ve çoraplarınız da olmalı, kaftanlar, cübbeler, pelerinler ve... soylu bir genç leydiye yakışır diğer bütün şeyler.”</p>

    <p>“Kralın düğününe kadar hazır olur mu?”</p>

    <p>“Ah, daha önce, çok daha önce, Majesteleri ısrar etti. Altı terzi kadınım ve on iki çırak kızım var, bu kıyafetler için bütün işlerimizi bir kenara bıraktık. Pek çok leydi bize kızacak ama kraliçenin emri böyle.”</p>

    <p>“Nezaketinden ötürü kraliçeye müteşekkirim,” dedi Sansa kibarca. “Bana karşı çok iyi.”</p>

    <p>“Majesteleri çok cömerttir,” dedi terzi kadın eşyalarını toplayıp giderken.</p>

    <p><em>Ama neden?</em> diye merak etti Sansa yalnız kaldığında. Huzursuz olmuştu. <em>Bahse girerim ki bu elbise Margaery’nin işi ya da büyükannesinin.</em></p>

    <p>Margaery’nin nezaketi sonsuzdu ve kızın varlığı her şeyi değiştirmişti. Müstakbel kraliçenin leydileri de Sansa’yı hoş karşılamıştı. Diğer kadınlarla birlikte vakit geçirmeyeli o kadar uzun olmuştu ki Sansa bunun ne kadar güzel olabileceğini neredeyse unutmuştu. Leydi Leonette ona arp dersleri veriyordu ve Leydi Janna lezzetli dedikoduların hepsini paylaşıyordu. Merry Crane’in her zaman eğlenceli bir hikâyesi vardı ve minik Leydi Bulwer onun kadar yaramaz olmasa da Sansa’ya Arya’yı hatırlatıyordu.</p>

    <p>Sansa’nın yaşına en yakın kızlar; kuzenler Elinor, Alla ve Megga’ydı, hanedanın daha küçük dallarından gelen Tyrelller. “Dalın en altındaki güller,” diye alay ediyordu keskin zekâlı, ince uzun bir kız olan Elinor. Megga tombul ve gürültücüydü. Alla utangaç ve sevimli. Ama grubu, kadınlığın ona verdiği hakla Elinor yönetiyordu; Megga ve Alla daha çocukken Elinor çiçek açmış bir genç kızdı.</p>

    <p>Kuzenler, Sansa’yı bütün hayatları boyunca tanıyormuş gibi aralarına almışlardı. İğne oyası yaparak, limonlu kek ve ballı şarap eşliğinde sohbet ederek uzun öğlen vakitleri geçiriyorlardı, akşamları taş oyunu oynuyorlardı, kale septinde birlikte şarkılar söylüyorlardı... ve sık sık, biri ya da ikisi, Margaery’nin yatağını paylaşmak için seçiliyor, gecenin yarısını fısıldaşarak tüketiyorlardı. Alla’nın güzel bir sesi vardı, ikna edildiğinde arp çalıyor, kahramanlıklarla ve kayıp aşklarla ilgili şarkılar söylüyordu. Megga şarkı söyleyemiyordu ama öpülmek için çıldırıyordu, bazen Alla’yla birlikte öpücük oyunu oynadıklarını itiraf etmişti. Bir erkeği öpmeye benzemiyordu gerçi, hele bir kralı öpmeye hiç. Megga’nın, Tazı’yı öpmekle ilgili ne düşüneceğini merak ediyordu Sansa. Sansa onu öpmüştü. Adam mücadele gecesi Sansa’nın odasına gelmişti, kan ve şarap kokuyordu. <em>Beni öptü, beni ölümle tehdit etti ve beni onun için şarkı söylemeye zorladı.</em></p>

    <p>“Kral Joffrey’nin dudakları çok güzel,” demişti Megga umursamazca. “Ah, zavallı Sansa, onu kaybettiğinde kalbin nasıl da kırılmıştır. Ah, kim bilir nasıl ağlamışsındır.”</p>

    <p><em>Joffrey senin tahmin ettiğinden daha çok ağlattı beni,</em> demek istemişti Sansa ama dudaklarını kapatıp dilini tutmuştu; Yağtoparı yakınlarda değildi, şarkı söyleyip Sansa’nın sesini bastıramazdı.</p>

    <p>Elinor, Lord Ambrose’un oğullarından biri olan genç bir yavere söz verilmişti, delikanlı şövalyeliğini kazanır kazanmaz evleneceklerdi. Genç yaver, Myrli bir yaycıyı ve bir Mullendore askerini öldürdüğü Karasu Muharebesi’nde, koluna Elinor’un uğur mendilini bağlamıştı. “Alyn, onu o kadar korkusuz yapan şeyin Elinor’un mendili olduğunu söylüyor,” demişti Megga. “Savaş çığlığı Elinor’un adıymış, bu çok kahramanca değil mi? Bir gün bir şövalye benim mendilimi uğur olarak bağlasın ve yüz adam öldürsün isterim.” Elinor kıza susmasını söylemişti ama memnun görünüyordu.</p>

    <p><em>Onlar çocuk,</em> diye düşündü Sansa. <em>Onlar küçük ve aptal kızlar, Elinor bile. Bir mücadeleye şahit olmadılar, bir adamın ölümünü görmediler, hiçbir şey bilmiyorlar.</em> Onların rüyaları şarkılar ve masallarla doluydu. Babasının başı Joffrey tarafından kestirilmeden önce Sansa’nın rüyaları da öyleydi. Sansa onlara acıyordu. Sansa onlara gıpta ediyordu.</p>

    <p>Ama Margaery farklıydı. Tatlı ve nazikti, buna rağmen kızın içinde büyükannesinden bir parça da vardı. Önceki gün Sansa’yı kuş avına götürmüştü. Sansa mücadeleden beri ilk kez şehrin dışına çıkıyordu. Ölüler yakılmış ya da gömülmüştü ama Lord Stannis’in koçbaşları tarafından ezilen Çamur Kapısı paramparçaydı ve Karasu’nun her iki kıyısı boyunca enkaza dönmüş gemilerin gövdeleri görünüyordu, kömürleşmiş gemi direkleri nehrin sığlıklarından zayıf ve kara parmaklar gibi çıkıyordu. Nehirde, onları karşı kıyıya geçiren düz tabanlı tekne dışında seyrüsefer yoktu ve Kral Ormanı’na vardıklarında kül, kömür ve ölü ağaçlardan ibaret bir ıssızlıkla karşılaşmışlardı. Ama koy boyundaki bataklar su kuşlarıyla doluydu ve Sansa’nın bozdoğanı üç ördek indirmişti, Margaery’nin gökdoğanı da uçuş halindeki bir akbalıkçılı avlamıştı.</p>

    <p>Kısa bir süre için Sansa’yla yalnız kaldıklarında, “Yedi Krallık’taki en iyi kuşlar Willas’ındır,” demişti Margaery. “Bazen kartal uçurur. Göreceksin Sansa.” Sansa’nın elini tutup sıkmıştı. “Kardeşim.”</p>

    <p><em>Kardeş.</em> Sansa bir zamanlar Margaery gibi bir kardeşe sahip olmanın hayallerini kurardı; dünyanın bütün lütuflarına sahip, güzel ve nazik bir kardeş. Arya diğer kardeşlere kıyasla tamamen kifayetsizdi. <em>Kardeşimin Joffrey’le evlenmesine nasıl izin veririm?</em> diye düşünmüştü Sansa ve gözleri birdenbire yaşlarla dolmuştu. “Margaery, lütfen,” demişti, “bunu yapmamalısın.” Kelimeleri ağzından çıkarmak zordu. “Onunla <em>evlenmemelisin.</em> O göründüğü gibi biri değil. Sana zarar verecek.”</p>

    <p>“Ben öyle düşünmüyorum.” Margaery kendinden emin bir şekilde gülümsemişti. “Beni uyarman cesurca ama korkmana gerek yok. Joff şımarık ve kibirli, söylediğin kadar zalim olduğundan da şüphe etmiyorum, ama babam bu evliliğe razı olmadan önce, Loras’ın Kral Muhafızları’na seçilmesi şartını koydu. Yedi Krallık’ın en iyi şövalyesi tarafından gece gündüz korunacağım, tıpkı Prens Aemon’ın Naerys’i koruduğu gibi. Yani, küçük aslanımız hareketlerine dikkat etse iyi olur, öyle değil mi?” Margaery gülüp, “Gel kardeşim, nehre kadar yarışalım. Muhafızlarımız çılgına dönsün,” demişti ve bir yanıt beklemeden atını mahmuzlayıp uçarcasına gitmişti.</p>

    <p>Kızın arkasından dörtnala koşarken, <em>çok cesur,</em> diye düşünmüştü Sansa... ama yine de, kuşkular hâlâ içini kemiriyordu. Sör Loras büyük bir şövalyeydi, buna şüphe yoktu ama Joffrey’nin başka Kral Muhafızları ve onların yanı sıra altın ve kırmızı pelerinlileri de vardı, üstelik büyüdüğünde kendi ordusuna komuta edecekti. Değersiz Aegon, Kraliçe Naerys’e asla zarar vermemişti, belki de kraliçenin ağabeyi Ejderha Şövalyesi’nin korkusundan... ama başka bir Kral Muhafızı metreslerinden birine âşık olduğunda Aerys ikisinin de kafasını kestirmişti.</p>

    <p><em>Sör Loras bir Tyrell,</em> diye hatırlattı Sansa kendine. <em>O şövalye sadece bir Toyne’du. Kardeşlerinin orduları yoktu, şövalyenin öcünü sadece kılıçlarıyla alabilirlerdi.</em> Ama Sansa düşündükçe daha çok merak ediyordu. Joffrey kendini bir süre tutabilirdi, belki bir yıl kadar, fakat eninde sonunda pençelerini gösterecekti ve gösterdiğinde... diyar ikinci bir Kral Katili’ne sahip olabilirdi ve şehrin içinde savaş çıkardı, aslanın ve gülün adamları kaldırımların dibindeki olukları kırmızı akıtırdı.</p>

    <p>Margaery’nin bütün bunları görmemesi Sansa’yı şaşırtıyordu. <em>O benden büyük, daha akıllı olması gerek. Ve babası, Lord Tyrell, ne yaptığını biliyordur şüphesiz. Ben yalnızca aptallık ediyorum.</em></p>

    <p>Sansa, Willas Tyrell’le evlenmek için Yüksek Bahçe’ye gideceğini söylediğinde Sör Dontos’un rahatlayıp memnun olacağını düşünmüştü ama adam Sansa’nın kolunu yakalamış ve şaraptan olduğu kadar korkudan kalınlaşmış sesiyle, <em>“Yapamazsın!”</em> demişti. “Sana söylüyorum, Tyrelller çiçekli Lannisterlar’dır sadece. Sana yalvarıyorum, bu saçmalığı unut, Florian’ına bir öpücük ver planlarımıza sadık kal. Joffrey’nin düğün gecesi çok uzakta değil, gümüş saç filesini tak ve sana söylediklerimi yap, düğünden sonra kaçacağız.” Sansa’nın yanağına bir öpücük kondurmaya çalışmıştı.</p>

    <p>Sansa adamın ellerinden kurtulup geri kaçmıştı. “Yapmayacağım. Yapamam. Bir şeyler ters gider. Kaçmak <em>istediğimde</em> beni götürmemiştin ve şimdi kaçmama gerek yok.”</p>

    <p>Dontos aptal gibi Sansa’nın yüzüne bakakalmıştı. “Ama ayarlamalar yapıldı tatlım. Seni evine götürecek olan gemi, gemiye götürecek tekne, Florian tatlı Jonquil’i için her şeyi yaptı.”</p>

    <p>“Sana verdiğim zahmet için üzgünüm ama teknelere ve gemilere ihtiyacım yok artık.”</p>

    <p>“Ama bütün bunlar senin <em>güvende</em> olman için.”</p>

    <p>“Yüksek Bahçe’de güvende olacağım. Willas güvende olmamı sağlayacak.”</p>

    <p>“Ama o seni tanımıyor,” diye ısrar etmişti Dontos, “ve seni sevmeyecek. Jonquil, o güzel gözlerini aç, Tyreller seni umursamıyor. Onlar mirasının peşinde.”</p>

    <p>“Mirasım?” Sansa’nın kafası karışmıştı.</p>

    <p>“Tatlım,” demişti Dontos, “sen Kışyarı vârisisin.” Sansa’yı tekrar yakalayıp bunu yapmaması için yalvarmıştı. Sansa adamdan kurtulup onu büvet ağacının altında tek başına bırakmıştı. O günden beri tanrı korusuna gitmemişti.</p>

    <p>Bununla beraber, Dontos’un sözlerini de unutmamıştı. <em>Kışyarı vârisi,</em> diye düşündü o gece yatağına uzandığında. <em>Senin mirasınla evlenmek istiyorlar.</em> Sansa üç erkek kardeşle birlikte büyümüştü, bir mirası olduğunu hiç düşünmemişti ama Bran’ın ve Rickon’ın ölümüyle... <em>Bir şey fark etmez, Robb var, o artık yetişkin bir erkek, evlenecek ve bir oğul sahibi olacak. Willas, Yüksek Bahçe’yi alacak zaten, Kışyarı’yla ne işi olur?</em></p>

    <p>Bazen, sadece tınısını duymak için Willas’ın adını yastığına fısıldıyordu Sansa. “Willas, Willas, Willas.” Willas’ın da Loras kadar güzel bir isim olduğunu düşünüyordu. Tınıları bile aynıydı, biraz. Sakat bacağı neden sorun olsundu ki? Willas, Yüksek Bahçe Lordu olacaktı Sansa da onun leydisi.</p>

    <p>Willas’la kendisini, kucaklarında köpek yavrularıyla birlikte bir bahçede otururken hayal ediyordu ya da Mander’da yüzen bir zevk mavnasında, ut çalıp şarkılar söyleyen bir şarkıcıyı dinlerken. <em>Ona oğullar verirsem beni sevebilir.</em> Sansa oğullarına Eddard, Brandon ve Rickon isimlerini verecekti ve onları Sör Loras kadar yiğit olmaları için büyütecekti. <em>Ve Lannisterlar’dan nefret etmeleri için.</em> Sansa’nın rüyalarında, çocukları tıpkı kaybettiği kardeşlerine benziyordu. Bazen rüyasının içinde Arya’ya benzeyen bir kız bile oluyordu.</p>

    <p>Ama Sansa, Willas’ın resmini uzun süre kafasında tutamıyordu; onu Sör Loras’a dönüştürüp duruyordu düşünceleri; genç, zarif ve güzel. <em>Onu böyle hayal etmemelisin,</em> dedi kendine. <em>Aksi takdirde, karşılaştığınız zaman gözlerindeki hayal kırıklığını görür, aslında kardeşine âşık olduğunu bilirken seninle nasıl evlenir?</em> Willas Tyrell, Sansa’nın iki katı yaşındaydı, Sansa bunu sürekli hatırlatıyordu kendine, üstelik sakattı, belki de babası gibi tıknaz ve kırmızı suratlıydı. Ama yakışıklı ya da değil, Willas, Sansa’nın sahip olacağı tek kahraman olabilirdi.</p>

    <p>Bir kere rüyasında Joffrey ile evlenen kızın Margaery değil kendisi olduğunu görmüştü ve Joffrey düğün gecelerinde cellat Ilyn Payne’e dönüşmüştü. Sansa titreyerek uyanmıştı. Margaery’nin onun gibi acı çekmesini istemiyordu ama Tyrelller’in düğünden vazgeçebileceği düşüncesi de onu dehşete düşürüyordu. <em>Onu uyardım, yaptım, ona Joffrey’yle ilgili gerçekleri anlattım.</em> Margaery ona inanmıyordu belki de. Joffrey kızın yanında kusursuz şövalyeyi oynuyordu sürekli, tıpkı bir zamanlar Sansa’ya yaptığı gibi. <em>Yakında Joffrey’nin gerçek tabiatını görecek. Düğünden önce olmazsa düğünden sonra.</em> Sansa, septe bir dahaki gidişinde Yukarıdaki Anne’ye bir mum yakmaya ve Margaery’yi Joffrey’nin zalimliğinden koruması için dua etmeye karar verdi. Bir mum da Savaşçı’ya yakardı belki, Loras için.</p>

    <p>Yüce Baelor Septi’ndeki törende yeni elbisesini giyecekti, terzi kadın son ölçülerini alırken karar vermişti buna. <em>Cersei elbiseyi bu yüzden diktiriyor olmalı, düğünde pejmürde görünmemem için.</em> Törenden sonraki ziyafet için mutlaka başka bir kıyafetinin olması gerekirdi ama eski elbiselerinden birinin iş göreceğini düşündü. Yeni elbisesine yemek ya da şarap dökülmesini istemiyordu. <em>Yeni elbisemi Yüksek Bahçe’ye götürmeliyim.</em> Willas Tyrell’e güzel görünmek istiyordu. <em>Dontos haklıysa, Willas beni değil Kışyarı’nı istiyorsa, yine de beni ben olduğum için sevmeye başlayabilir.</em> Sansa, elbisesinin ne zaman hazır olacağını merak ederek kendine sarıldı. Yeni elbisesini giymek için sabırsızlanıyordu.</p>
  </div>
</body>
</html>
