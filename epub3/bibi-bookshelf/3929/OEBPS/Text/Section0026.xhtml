<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jaime</h1>

    <p>Kral Yolu’nun her iki tarafına doğru at sürdükleri iki günlük yolculukta uçsuz bucaksız bir yıkımın içinden, kararmış tarlalardan ve ölü ağaç gövdelerinin okçu siperleri misali gökyüzüne uzandığı meyve bahçelerinden geçtiler. Köprüler de yanmıştı ve nehirler sonbahar yağmurlarıyla kabarmıştı; kıyılar boyunca dolaşıp geçitler aramak zorunda kaldılar. Geceler kurt ulumalarıyla çınlıyordu ama hiç insan görmediler.</p>

    <p>Bakire Havuzu’nda, kendi tepesinde yükselen kalenin üzerinde Lord Molton’ın kırmızı somonlu sancağı dalgalanıyordu ama kasaba duvarları terk edilmişti. Kapılar parçalanmış, evlerin ve dükkânların yarısı yakılmış veya yağmalanmıştı. Onların yaklaşmasıyla sessizce uzaklaşan vahşi bir köpek dışında canlı hiçbir şey görmediler. Kasabaya ismini veren havuz çürüyen cesetlerle öyle tıka basa doluydu ki su gri yeşil çamurlu bir çorbaya dönmüştü. Efsaneye göre Soytarı Florian, Jonquil’i ilk kez bu havuzda, kız kardeşleriyle birlikte yıkanırken görmüştü.</p>

    <p>Jaime havuza baktı ve bir şarkı söylemeye başladı. <em>“Baharla dolu havuzda altı bakire...”</em></p>

    <p>“Ne yaptığını sanıyorsun?” diye sordu Brienne.</p>

    <p>“Şarkı söylüyorum. ‘Havuzdaki Altı Bakire’. Duymuşsundur mutlaka. Küçük ve utangaç bakirelerdi. Senin gibi. Ama çok daha güzel olduklarından eminim.”</p>

    <p>Jaime’yi havuzdaki ölülerin arasında yüzer halde bırakmak istediğini anlatan bir bakışla, “Sessiz ol,” dedi fahişe.</p>

    <p>“Lütfen Jaime,” diye yalvardı kuzen Cleos. “Lord Molton, Nehirova’ya bağlı, onu kalesinden dışarı çekmek istemeyiz. Ayrıca, molozların içinde saklanan başka düşmanlar da olabilir...”</p>

    <p>“Kızın düşmanları mı bizimkiler mi? Aynı şey değil kuzen. Şu fahişenin, taşıdığı kılıcı kullanıp kullanamadığı görmek için büyük bir arzu duyuyorum.”</p>

    <p>“Eğer sessiz olmazsan bana ağzını bağlamaktan başka seçenek bırakmayacaksın Kral Katili.”</p>

    <p>“Ellerimdeki zinciri çıkar, Kral Toprakları’na kadar dilsizi oynayayım. Bundan daha adil ne olabilir fahişe?”</p>

    <p>“<em>Brienne!</em> Benim adım <em>Brienne!</em>” Sesle irkilen üç karga kanat çırparak havalandı.</p>

    <p>“Banyo yapmak ister misin Brienne?” Jaime güldü. “Sen bakiresin, bu da havuz. Ben de sırtını sürerim.” Eskiden Cersei’nin sırtını sürerdi, Casterly Kayası’nda henüz çocuklarken.</p>

    <p>Fahişe, atının başını çevirip hayvanı tırısa kaldırdı. Jaime ve Sör Cleos, Bakire Havuzu’nun küllerini geride bırakarak kızı takip ettiler. Yarım mil sonra dünya bir kez daha yeşillere bürünmeye başladı. Jaime memnundu. Yanık araziler ona Aerys’i hatırlatıyordu.</p>

    <p>“Gölgeli Vadi yoluna dönecek,” diye mırıldandı Sör Cleos, “kıyı şeridini takip etmek daha güvenli olurdu.”</p>

    <p>“Daha güvenli ama daha yavaş. Ben Gölgeli Vadi’den yanayım kuzen. Doğruyu söylemek gerekirse arkadaşlığından sıkıldım.” <em>Yarı Lannister olabilirsin ama kız kardeşimle hiç ilgin yok.</em></p>

    <p>Jaime, ikizinden uzun süre ayrı kalmaya hiç dayanamazdı. Henüz çocukken bile gizlice birbirlerinin yatağına girer sarmaş dolaş uyurlardı. <em>Annemizin rahminde bile.</em> Cersei’nin çiçek açmasından ve Jaime’nin erkekliğe adım atmasından çok daha önce, arazilerdeki kısrakları ve aygırları, barınaklardaki dişi ve erkek köpekleri görürler, onların yaptığının aynısı yaparak oyun oynarlardı. Bir keresinde annelerinin hizmetçisi onları yakalamıştı... Jaime, Cersei’yle tam olarak ne yaptıklarını hatırlamıyordu ama yaptıkları şey her ne ise Leydi Joanna’yı dehşete düşürmüştü. Leydi Joanna hizmetçisini kovmuş, Jaime’nin odasını Casterly Kayası’nın diğer ucuna taşımış, Cersei’nin kapısına bir muhafız dikmiş ve onlara bunu bir daha asla yapmamalarını, aksi takdirde babalarına anlatmak zorunda kalacağını söylemişti. Jaime ve Cersei’nin korkmasına gerek kalmamıştı gerçi; Leydi Joanna kısa bir zaman sonra Tyrion’ı doğururken ölmüştü. Jaime, annesinin yüzünü zar zor hatırlıyordu.</p>

    <p>Belki de Stannis Baratheon ve Starklar ona iyilik etmişti. Ensest hikâyelerini Yedi Krallık’ın dört bir yanına yaymışlardı, gizlenecek hiçbir şey kalmamıştı artık. <em>Neden Cersei’yle resmen evlenip her gece yatağını paylaşmayayım? Ejderhalar her zaman kız kardeşleriyle evlenirdi.</em> Rahipler, lordlar ve alt tabakadan insanlar, yüzlerce yıl boyunca Targaryenlar’ın ensestini görmezden gelmişti, aynı şeyi Lannister Hanedanı için de yapabilirlerdi. Böyle bir evliliğin Joffrey’nin taç iddiasına büyük zarar getireceği şüphesizdi ama Robert, Demir Taht’ı kılıçlar sayesinde kazanmıştı, o kılıçlar Joffrey’yi de tahtta tutabilirdi. <em>Sansa Stark’t annesine gönderdikten sonra Joffrey’yi Myrcella’yla evlendirebiliriz. Bu, bütün diyara, Lannisterlar’ın onların kanunlarının üstünde olduğunu gösterir, tanrılar ve Targanyenlar gibi.</em></p>

    <p>Jaime, Sansa Stark’ı ve bulunabilirse kız kardeşini iade etmeye karar vermişti. Kaybettiği onurunu kazanmak için yapmayacaktı bunu; herkes ondan ihanet beklerken verdiği yemine sadık kalmak fikri onu çok eğlendiriyordu.</p>

    <p>Jaime arkasından gelen ve yüzlerce kuşun aynı anda havalanmasına benzeyen <em>vırıltıyı</em> duyduğunda ezilmiş bir buğday tarlasından ve alçak bir taş duvardan geçiyorlardı. <em>“Eğilin!”</em> diye bağırdı Jaime atının boynuna doğru atılırken. Kalçasına ok isabet eden hayvan çığlık atarak şahlandı. Diğer oklar tıslayarak yanlarından geçti. Jaime, ayağı üzengiye dolanan Sör Cleos’un kıvrılarak eyerinden düştüğünü gördü. At öne fırladı ve Frey çığlıklar atarak sürüklenmeye başladı, kafası yerde sekiyordu.</p>

    <p>Jaime’nin iğdişi acıyla bağırarak hantalca koşuyordu. Jaime, Brienne’i görebilmek için başını uzatıp etrafa baktı. Kız hâlâ atının üstündeydi, sırtına ve bacağına birer ok saplanmıştı ama onları hissetmiyormuş gibi görünüyordu. Kız, kılıcını çekti ve atıyla bir daire çizerek yaycıları aradı. Jaime, yarı kör atını dövüşe doğru çevirmek için uğraşırken, <em>“Duvarın arkasında!”</em> diye seslendi. Dizginler bileklerindeki kahrolası zincire dolanmıştı ve havada tekrar oklar uçuyordu. <em>“Üzerlerine git!”</em> diye bağırdı, nasıl yapılacağını göstermek için atını mahmuzladı. Yaşlı ve sefil hayvan bir yerlerden bulduğu hızla öne fırladı. Birdenbire, yerden saman tozu bulutları kaldırarak buğday tarlası boyunca koşuyorlardı. <em>Fahişe, okçular silahsız ve zincire vurulu bir adam tarafından saldırıya uğradıklarını fark etmeden önce yetişse iyi olur,</em> diye düşündü Jaime. Sonra kızın geldiğini duydu. Saban atı yıldırım gibi geçip giderken, <em>“Aşkamgüneşi!”</em> diye bağırdı Brienne. Uzunkılıcını havaya savurdu. <em>“Tarth! Tarth!”</em></p>

    <p>Son birkaç ok bir zarar vermeden geçip gitti ve yaycılar dağılarak kaçtılar; desteksiz yaycılar, bir şövalyenin saldırısı karşısında her zaman bu şekilde dağılır ve kaçardı. Jaime, Brienne’e yetiştiğinde adamlar yirmi metre ilerideki ormanın içinde kaybolmuştu. “Mücadele arzun mu azaldı?”</p>

    <p>“Kaçıyorlardı.”</p>

    <p>“Onları öldürmek için en uygun zaman.”</p>

    <p>Brienne kılıcını kınına soktu. “Neden saldırdın?”</p>

    <p>“Yaycılar, bir duvarın arkasına saklanabildikleri ya da uzaktan ok fırlatabildikleri sürece korkusuzdur ama Üzerlerine gidersen kaçarlar. Onlara ulaştığında başlarına ne geleceğini bilirler. Sırtında bir ok var farkında mısın? Bir tane de bacağında. İlgilenmeme izin vermen gerek.”</p>

    <p>“Sen?”</p>

    <p>“Başka kim olacak? Son gördüğümde, kuzen Cleos’un atı adamın başını tarla sürmek için kullanıyordu. Yine de onu bulmam gerek galiba. O da bir çeşit Lannister.”</p>

    <p>Sör Cleos’u bulduklarında adam hâlâ üzengilerine dolanmış haldeydi. Sağ koluna bir ok saplanmıştı, bir diğeri de göğsüne, ama adamın işini zemin bitirmişti. Kanla kaplı kafası lapaya dönmüştü, kafa derisinin altındaki kırık kemik parçaları Jaime’nin parmaklarının baskısıyla hareket ediyordu.</p>

    <p>Brienne diz çöküp adamın elini tuttu. “Hâlâ sıcak.”</p>

    <p>“Birazdan soğuyacak. Atını ve kıyafetlerini istiyorum. Çaputlardan ve pirelerden bıktım.”</p>

    <p>“O senin kuzenindi.” Fahişe dehşete düşmüştü.</p>

    <p><em>“Kuzenimdi,”</em> diye onayladı Jaime. “Endişe etme, yeterinden kuzen tedarikim var. Kılıcını da alacağım. Nöbetleri paylaşmak için birine ihtiyacın olacak.”</p>

    <p>“Bir silahın olmadan da nöbet tutabilirsin.” Brienne ayağa kalktı.</p>

    <p>“Bir ağaca zincirliyken mi? Olabilir. Ya da belki, bir sonraki haydut çetesiyle kendi pazarlığımı yaparım ve o kalın boğazını kesmelerine izin veririm fahişe.”</p>

    <p>“Sana silah vermeyeceğim. Ve benim adım...”</p>

    <p>“...Brienne, biliyorum. Şu kızlara özgü korkularını geçirecekse; sana zarar vermeyeceğime dair yemin ettim.”</p>

    <p>“Senin yeminlerinin bir değeri yok. Aerys’e de yemin etmiştin.”</p>

    <p>“Bildiğim kadarıyla sen kimseyi kendi zırhının içinde pişirmedin. Üstelik ikimiz de güvenle ve tek parça halinde Kral Toprakları’na dönmemi istiyoruz öyle değil mi?” Jaime, Cleos’un yanına çömeldi ve adamın kılıç kemerini çözmeye başladı.</p>

    <p>“Ondan uzaklaş. Şimdi. Kes şunu.”</p>

    <p>Jaime bezmişti. Kızın şüphelerinden, hakaretlerinden, çarpık dişlerinden, geniş ve sivilceli yüzünden, ince ve cansız saçlarından bezmişti. Brienne’in itirazlarını duymazdan gelerek kuzeninin uzunkılıcının kabzasını iki eliyle birden kavradı, ayağını cesede bastırdı ve kılıcı çekti. Kılıç kınından çıkarken Jaime pivot hareketini yapmaya başlamıştı bile; kılıcı hızlı ve ölümcül bir kavisle yukarı kaldırdı. Çelikle çelik, insanı kemiklerine kadar titreten bir çın sesi çıkararak buluştu. Brienne bir şekilde kendi silahını tam zamanında çekmeyi başarmıştı. Jaime güldü. “Çok iyi fahişe.”</p>

    <p>“Kılıcı bana ver Kral Katili.”</p>

    <p>“Ah, vereceğim.” Jaime ayağa sıçrayıp Brienne’in üstüne gitti, elindeki uzunkılıç canlı gibiydi. Brienne geri sıçradı, darbeyi savuşturdu, ama Jaime baskıcı bir atakla kızı takip etti. Brienne bir darbeyi cevaplar cevaplamaz bir yenisiyle karşılaşıyordu. Kılıçlar öpüştü, ayrıldı ve tekrar öpüştü. Jaime’nin kanı şarkı söylüyordu. Jaime bunun için yaratılmıştı; başka hiçbir yerde, dövüşürken hissettiği kadar canlı hissetmiyordu kendini, her darbede ölümle dengelenen bir canlılık. <em>Üstelik ellerim birbirine zincirliyken fahişe bir süre için rakibim bile olabilir.</em> Kılıç, gerçek bir çift el kılıcından daha hafif ve daha kısa menzilli olmasına rağmen, Jaime zincirleri yüzünden çift el tutuşu kullanmak zorundaydı ama bunun ne önemi vardı? Sör Cleos’un kılıcı, şu Tarthlı Brienne’e bir son yazmaya yetecek kadar uzundu.</p>

    <p>Üstten, alttan, yukarıdan aşağı; Jaime, Brienne’in üzerine çelik yağmuru yağdırıyordu. Sol, sağ, ters vuruş; silahını öyle sert savuruyordu ki kılıçlar birbirine değdiğinde kıvılcımlar çıkıyordu. İleri, yan darbe yukarıdan aşağı; Jaime sürekli saldırarak, kızın üstüne giderek, adım atıp kenara kayarak, saldırıp adım atarak, adım atıp saldırarak, sert darbeler savurarak, hızlı, daha hızlı hareket ediyordu...</p>

    <p>...ta ki, nefes nefese geri çekilip kılıcın ucunu yere indirene ve kıza soluklanması için bir an verene kadar. “Fena değil,” diye kabul etti Jaime. “Bir fahişe için.”</p>

    <p>Brienne derin bir bir nefes aldı, gözleri tedbirli şekilde Jaime’yi izliyordu. “Sana zarar vermeyeceğim Kral Katili.”</p>

    <p>“Verebilirmişsin gibi.” Jaime kılıcını başının üstünde döndürüp tekrar kızın üstüne uçtu, zincirleri şıngırdadı.</p>

    <p>Jaime baskıcı atağını ne kadar sürdürdüğünü söylemezdi. Birkaç dakika ya da saatlerce sürmüş olabilirdi; kılıçlar uyandığında zaman uyurdu. Brienne’i Sör Cleos’un cesedinden uzağa sürdü, yola sürdü, ağaçların arasına sürdü. Fahişe bir kez, farkına varamadığı bir köke takılıp tökezledi ve Jaime işinin bittiğini düşündü ama kız yere düşmek yerine dizlerinin üstüne çöktü ve bir vuruş bile kaçırmadı. Kılıcını kaldırdı ve onu omzundan kasığına kadar kesebilecek bir dik darbeyi engelledi, sonra atağa geçti, tekrar ve tekrar, her darbede biraz daha doğrularak ayağa kalktı. Dans devam etti. Jaime, fahişeyi bir meşe ağacına mıhladı, kız kenara kayıp kurtulunca küfürler savurdu, yapraklarla dolu sığ bir dere boyunca onu takip etti. Çelik çınladı, çelik şarkı söyledi, çelik çığlık attı, kıvılcımlar saçtı, kertildi ve Brienne her darbede dişi bir domuz gibi inlemeye başladı ama buna rağmen Jaime ona ulaşamıyordu. Kızın etrafında Jaime’nin bütün darbelerini durduran demir bir kafes vardı sanki.</p>

    <p>Kızın sağ tarafına geçip soluklanmak için ikinci kez durduğunda, “Hiç fena değil,” dedi Jaime.</p>

    <p>“Bir fahişe için?”</p>

    <p>“Bir yaver için diyelim. Yeşil bir yaver.” Jaime soluksuz, boğuk bir kahkaha attı. “Hadi, hadi tatlım, müzik hâlâ devam ediyor. Bu dansı bana lütfeder misiniz leydim?”</p>

    <p>Brienne kılıcını döndürdü, homurdanarak Jaime’nin üstüne atıldı ve etini çelikten uzak tutmak için mücadele veren Jaime’ydi artık. Kızın darbelerinden biri alnını sıyırınca Jaime’nin sağ gözüne kan akmaya başladı. <em>Seni Ötekiler alsın, Nehirova’yı da!</em> Jaime’nin maharetleri o kahrolası zindanda çürüyüp pas tutmuştu ve bileklerindeki zincirler de fazla yardımcı olmuyordu. Gözü kapandı, aldığı darbelerden sonra omuzları uyuşmaya başlamıştı. Zincirin, kelepçelerin ve kılıcın ağırlığı yüzünden bilekleri ağrıyordu. Elindeki uzunkılıç her darbeden sonra biraz daha ağırlaşıyordu ve Jaime kılıcı önceden olduğu kadar çabuk savuramadığını ve o kadar yükseğe kaldırmadığını biliyordu.</p>

    <p><em>Benden güçlü.</em></p>

    <p>Bu farkındalık Jaime’yi titretti. Robert ondan güçlüydü şüphesiz. En parlak dönemlerindeyken Beyaz Boğa Gerold Hightower ve Sör Arthur Dayne de öyle. Hâlâ hayatta olanların arasında, İri Jon Umber ondan güçlüydü, büyük ihtimalle Crakehall’un Güçlüdomuz’u ve kesin olarak her iki Clegane de. Yürüyen Dağ’ın gücü insanüstüydü. Hiç fark etmezdi. Jaime, hüneri ve hızı sayesinde hepsini yenebilirdi. Ama Brienne bir kadındı. Kocaman, inek gibi bir kadındı şüphesiz ama öyle olsa bile... doğanın kanununa göre yorgunluktan tükenen o olmalıydı.</p>

    <p>Ama Brienne, Jaime’yi tekrar dereye itip bağırdı, “Teslim ol! Kılıcını bırak!”</p>

    <p>Ayağının altındaki kaygan taşlardan biri yerinden oynayıp Jaime düşeceğini hissettiğinde bu talihsizliği bir saldırıya dönüştürdü; kılıcının ucu Brienne’in eskivini geçerek kızın uyluğuna girdi. Kırmızı bir çiçek açtı ve Jaime, dizleri bir kayaya çarpmadan önce, bir an için Brienne’in kanını seyretmenin tadını çıkardı. Acı kör ediciydi. Brienne sular sıçratarak geldi ve Jaime’nin kılıcını bir tekmeyle uzağa fırlattı. <em>“TESLİM OL!”</em></p>

    <p>Jaime omzuyla Brienne’in bacaklarına vurdu. Kız Jaime’nin üstüne düştü. Birbirlerini yumruklayıp tekmeleyerek yuvarlandılar, sonunda Brienne ata biner gibi düşmanının üstüne oturdu. Jaime kızın hançerini kınından çekmeyi başardı ama bıçağı karnına saplamasına fırsat kalmadan kız onun bileklerini yakalayıp ellerini bir kayaya vurdu, darbe öyle şiddetliydi ki Jaime kolunun çıktığını düşündü. Fahişenin diğer eli hasmının yüzündeydi. “Teslim ol!” dedi kız. Jaime’nin kafasını suya soktu, orada tuttu ve dışarı çıkardı. <em>“Teslim ol!”</em> Jaime kızın yüzüne su tükürdü. Bir ittirme, su sesi ve Jaime yine suyun altındaydı, boş yere çırpınıyor, nefes almak için mücadele veriyordu. Yine dışarıdaydı. <em>“Teslim ol yoksa seni boğarım.”</em></p>

    <p>“Ve yeminini bozarsın?” diye hırladı Jaime. “Benim gibi?”</p>

    <p>Brienne, Jaime’yi bıraktı. Kral Katili suya gömüldü.</p>

    <p>Ve orman vahşi kahkahalarla çınladı.</p>

    <p>Brienne sallanarak ayağa kalktı. Belinden aşağısı çamur ve kan içindeydi, giysileri dağılmıştı, suratı kıpkırmızıydı. <em>Yüzüne bakan, dövüşürken değil de düzüşürken yakalanmışız sanır.</em> Jaime kayaların üstünde sürünerek sığlığa gitti, zincirli elleriyle gözündeki kanı sildi. Derenin iki yanına da silahlı adamlar dizilmişti. <em>Şaşılacak şey değil, çıkardığımız gürültü ejderhaları bile uyandırırdı.</em> “Selamlar olsun dostlar,” dedi en cana yakın haliyle. “Size rahatsızlık verdiysek affedin. Karımı cezalandırırken yakaladınız beni.”</p>

    <p>“Cezayı <em>veren</em> oydu gibi geldi bana.” Konuşan adam kalın ve güçlüydü, taktığı yarım miğferin burun çubuğu, burnunun eksikliğini tam olarak gizleyemiyordu.</p>

    <p>Jaime aniden, bu adamların Sör Cleos’u öldüren haydutlar olmadığını fark etti. Jaime ve Brienne’in etrafı dünyanın dışkısıyla sarılmıştı: esmer Dornelular ve sarışın Lysliler, saç örgülerinde çanlar olan Dothraklar, kıllı Ibbenliler, tüylü pelerinler giyen kömür karası Yaz Adalılar. Jaime bu adamları tanıyordu. <em>Cesur Oyuncular.</em></p>

    <p>Brienne sesine kavuştu. “Yüz geyiğim var...”</p>

    <p>Hırpani bir deri pelerin giyen kadavra görünüşlü adam, “Pekâlâ, bunu bir başlangıç olarak kabul edeceğiz leydim,” dedi.</p>

    <p>“Sonra da bacaklarının arasındaki şeyi alacağız,” dedi burunsuz adam. “Diğer tarafların kadar çirkin olamaz.”</p>

    <p>Miğferine kırmızı ipekten bir eşarp sarmış olan Dornelu bir mızrakçı, “Onu döndür ve arkadan tecavüz et Rorge,” dedi. “Böylece yüzüne bakman gerekmez.”</p>

    <p>“Ve onu <em>benim</em> yüzüme bakma zevkinden mahrum mu bırakayım?” dedi burunsuz olan, diğerleri güldü.</p>

    <p>Fahişe, çirkin ve inatçı olabilirdi ama bu pisliklerin toplu tecavüzünden daha iyisini hak ediyordu. “Burada komuta kimde?” diye sordu Jaime yüksek sesle.</p>

    <p>“O onur bana ait Sör Jaime.” Kadavranın gözleri kan çanağı gibiydi, saçları kuru ve inceydi. Ellerindeki ve yüzündeki solgun derinin altından koyu mavi damarlar görünüyordu. “Ben Urswyck. Nam-ı diğer Sadık Urswyck.”</p>

    <p>“Kim olduğumu biliyor musun?”</p>

    <p>Paralı asker başını yana eğdi. “Cesur Dostlar’ı kandırabilmek için bir sakal ve usturaya vurulmuş bir baştan fazlası gerekir.”</p>

    <p><em>Kanlı Oyuncular demek istiyorsun.</em> Jaime bu adamlardan, Gregor Clegane ya da Amory Lorch’tan hoşlandığından fazla hoşlanmıyordu. Lord Tywin hepsine birden <em>köpekler</em> derdi ve onları köpekler gibi kullanırdı; avlarının peşine göndermek ve yüreklerine korku salmak için. “Eğer beni tanıyorsan Urswyck, ödülünü alacağını da biliyorsun. Bir Lannister borcunu mutlaka öder. Kıza gelince, soylu ve iyi fidye eder.”</p>

    <p>Urswyck başını kaldırdı. “Öyle mi? Ne büyük kısmet.”</p>

    <p>Urswyck’in gülümsemesinde Jaime’nin hiç hoşlanmadığı sinsi bir şeyler vardı. “Beni duydun. Keçi nerede?”</p>

    <p>“Birkaç saatlik mesafede. Sizi gördüğüne sevinecek, buna eminim, ama sizin yerinizde olsam onun yüzüne karşı Keçi demezdim. Lord Vargo gururu söz konusu olunca aksileşir.”</p>

    <p><em>O salyalı yabaninin ne zamandan beri bir gururu var?</em> “Onunla karşılaştığımda bunu kesinlikle hatırlayacağım. Tanrılar aşkına, kendisi neyin lordu?”</p>

    <p>“Harrenhal. Ona verildi.”</p>

    <p><em>Harrenhal? Babam aklını mı yitirdi?</em> Jaime ellerini kaldırdı. “Bu zincirlerin çıkmasını istiyorum.”</p>

    <p>Urswyck’in kahkahası kâğıt kadar kuruydu.</p>

    <p><em>Burada çok yanlış olan bir şey var.</em> Jaime huzursuzluğuyla ilgili hiç ipucu vermedi, yalnızca gülümsedi. “Komik bir şey mi söyledim?”</p>

    <p>Burunsuz adam sırıttı. “Isırgan, o rahibenin göğüslerini çiğnediğinden beri gördüğüm en komik şey sensin.”</p>

    <p>“Sen ve baban çok fazla mücadele kaybettiniz,” dedi Dornelu adam. “Aslan kürklerimizi kurt derileriyle değiştirmek zorunda kaldık.”</p>

    <p>Urswyck ellerini açtı. “Timeon’un söylemeye çalıştığı şey şu, Cesur Dostlar artık Lannister Hanedanı’nın hizmetinde değil. Şimdi Lord Bolton’a ve Kuzey Kralı’na hizmet ediyoruz.”</p>

    <p>Jaime adama soğuk ve aşağılama dolu bir gülümsemeyle karşılık verdi. “İnsanlar <em>benim</em> boktan bir onurum olduğunu söyler bir de.”</p>

    <p>Bu yorum Urswyck’i memnun etmemişti. Adamın işaretiyle, Oyuncular’dan ikisi Jaime’yi kollarından yakaladı ve Rorge çelik eldivenli yumruğunu Kral Katili’nin karnına gömdü. Jaime homurdanarak iki büklüm olurken fahişenin itiraz ettiğini duydu. “Durun, ona zarar gelmemesi gerek! Bizi Leydi Catelyn gönderdi, tutsak değiş tokuşu için, o benim korumam altında...” Rorge tekrar vurunca Jaime’nin ciğerlerindeki bütün hava boşaldı. Brienne, dere sularının altında kalan kılıcını almak için daldı ama o daha kılıcına uzanamadan Oyuncular kızın tepesindeydi. Brienne güçlüydü, teslim olmadan önce dört adamla dövüştü.</p>

    <p>Sonunda fahişenin yüzü şişmiş ve kanlıydı, Jaime’nin yüzü de aynı durumda olmalıydı, adamlar kızın iki dişini kırmıştı, bu durum güzelliğine katkıda bulunmamıştı. Kanayan ve tökezleyen tutsaklar sürüklenerek ormandaki atların yanına götürüldü. Brienne, Jaime’nin derede açtığı uyluk yarasından ötürü topallıyordu. Jaime onun için üzüldü. O burunsuz piç, kıza mutlaka sahip olacaktı, büyük ihtimalle diğer adamların bazıları da sıralarını savacaktı.</p>

    <p>Dornelu adam, Brienne ve Jaime’yi saban atına bindirip sırt sırta bağlarken diğer Oyuncular çırılçıplak soydukları Sör Cleos’un eşyalarını paylaşıyordu. Gururlu Lannister ve Frey armalarıyla dörde bölünmüş kan lekeli cübbeyi Rorge kazandı. Oklar, aslanları ve kuleleri aynı şekilde delmişti.</p>

    <p>“Umarım mutlusundur fahişe,” diye fısıldadı Jaime. Öksürdü, bir ağız dolusu kan tükürdü. “Bana kılıç vermiş olsaydın bizi asla ele geçiremezlerdi.” Brienne cevap vermedi. <em>Bu kaltak, bir domuz kadar inatçı,</em> diye düşündü Jaime. <em>Ama cesur, evet.</em> Bunu ondan alamazdı. “Bu gece kamp kurduğumuzda tecavüze uğrayacaksın, üstelik bir kereden fazla,” diye uyardı kızı. “Direnmezsen akıllılık edersin. Onlara karşı koyarsan birkaç dişten fazlasını kaybedersin.”</p>

    <p>Sırtında, Brienne’in sırtının gerildiğini hissetti.</p>

    <p>“Bir kadın olsaydın sen bunu mu yapardın?”</p>

    <p><em>Bir kadın olsaydım Cersei olurdum.</em> “Bir kadın olsaydım beni öldürmelerini sağlardım ama değilim.” Jaime atı tekmeleyerek tırısa kaldırdı. “<em>Urswyck!</em> Konuşalım!”</p>

    <p>Hırpani bir deri pelerin giyen kadavra görünüşlü paralı asker bir an için dizginleri çekip durdu, ardından Jaime’nin yanına geldi. “Benden ne istiyorsunuz sör? Ve dilinize dikkat edin, aksi takdirde sizi tekrar cezalandırırım.”</p>

    <p>“Altın,” dedi Jaime. “Altınları seviyorsun değil mi?”</p>

    <p>Urswyck kanlı gözleriyle Jaime’yi inceledi. “Bazı faydaları olduğunu itiraf etmeliyim.”</p>

    <p>Jaime arifane bir gülümsemeyle adama baktı. “Casterly Kayası’ndaki onca altın. Neden o altınların tadını Keçi çıkarsın? Neden bizi Kral Toprakları’na götürüp fidyemi sen almayasın? İstersen kızın fidyesini de. Tarth’a Safir Adası denir, bir zamanlar bir kız söylemişti.” Bunu duyan fahişe kıpırdandı ama bir şey söylemedi.</p>

    <p>“Benim bir dönek olduğumu mu sanıyorsunuz?”</p>

    <p>“Elbette. Başka ne olacaktın?”</p>

    <p>Urswyck yarım kalp atışı kadar bir zaman teklifi düşündü. “Kral Toprakları çok uzakta ve babanız da orada. Lord Tywin, Harrenhal’u Bolton’a sattığımız için bize gücenmiş olabilir.”</p>

    <p><em>Göründüğünden daha zeki.</em> Jaime, bu sefil adamı cepleri altınlarla doluyken asmak için can atıyordu. “Babamı bana bırak. İşlediğin bütün suçlar için bir kraliyet affı almanı sağlarım. Şövalyelik almanı sağlarım.”</p>

    <p>“Sör Urswyck,” dedi adam unvanın tadını çıkararak. “Sevgili karım bunu duysa nasıl da mutlu olurdu. Keşke onu öldürmeseydim.” İçini çekti. “Cesur Lord Vargo ne olacak?”</p>

    <p>“Sana ‘Castamere Yağmurları’ndan bir kıta mı okumalıyım? Babam onu yakaladığında Keçi o kadar cesur olmayacak.”</p>

    <p>“Peki babanız bunu nasıl yapacak? Kolları, Harrenhal’un duvarlarının üzerinden uzanıp bizi dışarı çıkaracak kadar uzun mu?”</p>

    <p>“Gerekirse.” Kral Harren’ın devasa çılgınlığı daha önce düşmüştü ve tekrar düşebilirdi. “Keçinin aslanı yenebileceğini düşünecek kadar büyük bir aptal mısın?”</p>

    <p>Urswyck öne eğildi ve Jaime’nin yüzüne miskin bir tokat indirdi. Tokatın rahat ve katıksız <em>küstahlığı</em> darbenin kendisinden beterdi. Ürpererek, <em>benden korkmuyor,</em> diye düşündü Jaime. “Seni yeterince dinledim Kral Katili,” dedi Urswyck. “Senin gibi bir yemin bozanın vaatlerine inanmak için gerçekten büyük bir aptal olmam gerekir.” Adam atını mahmuzlayıp dörtnala uzaklaştı.</p>

    <p><em>Aerys,</em> diye düşündü Jaime öfkeyle. <em>Konu her zaman dönüp dolaşıp Aerys’e geliyor.</em> Bir kılıcı olmasını dileyerek atın sırtında sallanıyordu. <em>İki kılıç daha da iyi olur. Biri bana, biri fahişeye. Ölürdük, ama bu adamların yarısını bizimle birlikte cehenneme götürürdük.</em> Urswyck duyamayacak kadar uzaklaştığında, “Neden Tarth’ın Safir Adası olduğunu söyledin ona?” diye fısıldadı Brienne. “Babamın değerli taş zengini olduğunu düşünecek...”</p>

    <p>“Dua et de öyle düşünsün.”</p>

    <p>“Senin söylediğin her kelime yalan mı Kral Katili? Tarth, sularının maviliği yüzünden Safir Adası diye anılır.”</p>

    <p>“Biraz daha yüksek sesle bağır fahişe, Urswyck’in seni duyduğunu sanmıyorum. Ne kadar az fidye ettiğini ne kadar erken öğrenirlerse tecavüz o kadar erken başlar. Buradaki her adam üstüne çıkacak ama senin umurunda mı? Sadece gözlerini kapat ve her birinin Lord Renly olduğunu düşün.”</p>

    <p>Şükürler olsun ki, son cümle fahişenin çenesini bir süre için kapatmıştı.</p>

    <p>Vargo Hoat’u, Cesur Dostlar’dan bir düzine adamla birlikte küçük bir septi yağmalarken bulduklarında gün bitmek üzereydi. Vitraylı camlar kırılmıştı, ağaçlardan oyulmuş ahşap tanrılar dışarı, güneş ışığına çıkarılmıştı. Jaime’nin o güne kadar gördüğü en şişman Dothraklı, göğsüne oturduğu Anne’nin kalkedon gözlerini bıçağının ucuyla söküyordu. Kelleşmeye başlamış zayıf bir rahip, yakındaki geniş bir kestane ağacının ana dalına baş aşağı asılmıştı. Cesur Dostlar rahibin cesedini ok hedefi olarak kullanıyordu. İçlerinden biri gayet yetenekli olmalıydı; ölü adamın her iki gözüne de oklar saplanmıştı.</p>

    <p>Paralı askerler Urswyck’i ve tutsakları gördüğünde yarım düzine farklı dilde bağrışmalar yükseldi. Bir yemek ateşinin başında oturan Keçi, yarı pişmiş bir kuşu geçirildiği şişten yiyordu, adamın parmaklarından süzülen yağ ve kan, sicime benzeyen uzun sakallarına akıyordu. Vargo ellerini tuniğine silip ayağa kalktı, “Kğal Katili, benim tussağımsın,” dedi peltek konuşmasıyla.</p>

    <p>“Lordum, Ben Tarthlı Brienne,” diye seslendi fahişe. “Leydi Catelyn Stark, Sör Jaime’yi Kral Toprakları’ndaki kardeşine götürmemi emretti.”</p>

    <p>Keçi, kıza umursamaz bir bakış attı. “Sussurun şunu.”</p>

    <p>“Rorge, Brienne’i Jaime’ye bağlayan ipleri keserken, “Beni dinleyin,” dedi fahişe, “Kuzey Kralı adına, hizmet ettiğiniz kralın adına dinleyin lütfen.”</p>

    <p>Rorge kızı çekip attan düşürdü ve tekmelemeye başladı. “Dikkat et de kemikleri kırılmasın,” diye seslendi Urswyck. “O at suratlı fahişe kendi ağırlığınca safir ediyor.”</p>

    <p>Dornelu Timeon ve iğrenç kokulu Ibbenli, Jaime’yi eyerinden aşağı çekip yemek ateşine doğru iteklediler. Onu tartaklayan adamlardan birinin kılıcının kabzasını yakalamak Jaime için zor olmazdı fakat çok fazla adam vardı ve Jaime hâlâ zincirliydi. Bir iki adamı indirebilirdi ama sonunda bunu yaptığı için ölürdü. Jaime ölmeye hazır değildi henüz, hele Tarthlı Brienne gibiler uğruna hiç.</p>

    <p>“Bu çok tatlı bir gün,” dedi Vargo Hoat. Adamın boynunda birbirine tutturulmuş sikkelerden oluşan bir zincir vardı; kralların, büyücülerin, tanrıların, şeytanların ve her türden hayal ürünü canavarların tasvirlerini taşıyan, çeşitli şekiller ve boyutlarda dövülmüş sikkeler.</p>

    <p><em>Dövüştüğü bütün topraklardan aldığı sikkeler,</em> diye hatırladı Jaime. Bu adamın anahtarı açgözlülüğüydü. <em>Bir kez döndüyse tekrar dönebilir.</em> “Lord Vargo, babamın hizmetinden çıkmakla aptallık etmişsiniz ama telafi için geç değil. Benim için iyi fidye ödeyecek biliyorsunuz.”</p>

    <p>“Ah efet,” dedi Vargo Hoat. “Casserly Kayası’ndaki altının yağısını almalıyım. Ama önçe ona bir mesaş göndeğmeliyim.” Konuştuğu tuhaf, kaygan dilde bir şeyler söyledi.</p>

    <p>Urswyck, Jaime’yi arkadan itti. Yeşilli pembeli soytarı kıyafeti giyen bir şaklaban, Jaime’nin bacaklarına vurup ayaklarını yerden kesti. Yaycılardan biri, yere düşen Jaime’nin bileklerinin arasındaki zinciri yakalayıp kollarını öne çekti. Şişman Dothraklı bıçağını bir kenara bıraktı ve büyük, kavisli bir <em>arakh</em>’ı kılıfından çıkardı; at efendilerinin sevdiği şeytani keskinlikteki tırpankılıç.</p>

    <p><em>Beni korkutmaya çalışıyorlar.</em> Dothraklı sallanarak yaklaşırken, şaklaban kıkırdayarak Jaime’nin sırtına atladı. <em>Keçi, altımı pisletmemi ve merhamet için yalvarmamı istiyor ama bu zevki asla yaşayamayacak.</em> Jaime, Casterly Kayası’ndan bir Lannister’dı, Kral Muhafızları Lord Kumandanı’ydı; hiçbir paralı asker onun çığlık atmasını sağlayamazdı.</p>

    <p><em>Arakh,</em> neredeyse görünmez olacak kadar hızlı aşağı inerken güneş ışığı, silahın kenarından gümüş gibi aktı. Ve Jaime çığlık attı.</p>
  </div>
</body>
</html>
