<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Arya</h1>

    <p>Bayırın tepesine vardıklarında ve nehri gördüklerinde, Sandor Clegane dizginlerini sertçe çekip küfretti.</p>

    <p>Demir siyahlığındaki gökyüzünden boşalan yağmur, yeşil ve kahverengi akıntıyı on bin kılıçla deliyordu. <em>Bir mil uzakta olmalı,</em> diye düşündü Arya. Döne döne akan suların içinden elli ağacın tepesi yükseliyordu, ağaçların gökyüzüne uzanan dalları, boğulan adamların kolları gibi görünüyordu. Islak yapraklardan oluşan kalın halılar sahil şeridini boğmuştu, Arya kanalın daha ilerisinde solgun ve şişmiş bir şey gördü, bir geyik ya da ölü bir at, akıntıyla birlikte ağır ağır sürükleniyordu. Bir ses de vardı, duyma eşiğinin sınırında pes bir hırıltı, bir köpeğin havlamadan hemen önce çıkardığı ses gibi.</p>

    <p>Arya eyerinde kıpırdandı ve sırtında Tazı’nın örgü zırhının halkalarını hissetti. Tazı’nın kolları Arya’yı sarmıştı; solda yanık kol vardı, adam muhafaza için çelik bir kol zırhı takmıştı ama Arya, Tazı’yı sargıları değiştirirken görmüştü, sargıların altındaki et hâlâ yaralı ve iltihaplıydı. Fakat yanıklar Tazı’nın canını yakıyorsa bile adam bununla ilgili bir ipucu vermiyordu.</p>

    <p>“Bu Karasu Nehri mi?” Yağmurun ve karanlığın içinde, patikasız ormanlardan ve isimsiz köylerden geçerek öyle uzun bir yol katetmişlerdi ki, Arya’nın nerede olduklarına dair hiç fikri yoktu.</p>

    <p>“Geçmek zorunda olduğumuz bir nehir. Bilmen gereken tek şey bu.” Clegane zaman zaman Arya’yı cevaplıyordu ama onu karşılık vermemesi konusunda uyarmıştı. O ilk gün, Arya’ya pek çok uyanda bulunmuştu adam. “Bana bir daha vurmaya kalkıştığında ellerini arkadan bağlarım,” demişti. “Bir daha kaçmaya çalıştığında ayaklarını birbirine bağlarım. Çığlık atarsan, bağırırsan ya da beni ısırırsan ağzını bağlarım. Atı birlikte sürebiliriz ya da seni doğranmaya giden bir domuz gibi bağlayıp atın sırtına atarım. Senin tercihin.”</p>

    <p>Arya atı sürmeyi tercih etmişti ama ilk kamp kurduklarında, Tazı’nın uyuduğundan emin olana kadar beklemiş ve adamın çirkin kafasını ezmek için kocaman, sivri kenarlı bir taş bulmuştu. Adama doğru sürünürken, <em>gölge kadar sessiz,</em> demişti kendine ama yeterince sessiz değildi anlaşılan. Tazı uyumamıştı neticede. Belki de uyanmıştı. Sebep her ne idiyse, Tazı’nın gözleri açılmıştı, ağzı seğirmişti ve adam Arya’nın elindeki taşı bir bebeğin elinden alır gibi almıştı. Taşı çalıların içine fırlatırken, “Bunu görmezden geleceğim,” demişti. “Ama tekrar denemek gibi bir aptallık yaparsan canını yakarım.”</p>

    <p>“Neden beni şimdi <em>öldürmüyorsun?</em> Mycah’ı öldürdüğün gibi?” diye bağırmıştı Arya. O zamanlar hâlâ cüretkârdı, korkak değil öfkeliydi.</p>

    <p>Tuniğinden yakaladığı Arya’yı yanık yüzünün dibine çekerek cevap vermişti Tazı. “Bu ismi bir daha söylersen seni öyle kötü döverim ki ölmek istersin.”</p>

    <p>Bu olaydan sonra, her gece uyumaya giderken Arya’yı atın battaniyesine sarmış, ayak ve göğüs kısmını iplerle bağlamıştı. Arya sıkıca kundaklanmış bir bebeğe benziyordu böylece.</p>

    <p>Yağmur tarafından kamçılanan nehri izlerken, <em>Karasu olmalı,</em> diye karar verdi Arya. Tazı, Joffrey’nin köpeğiydi; Arya’yı Kızıl Kale’ye geri götürüyordu, onu Joffrey’le kraliçeye verecekti. Arya havanın güneşli olmasını dilerdi, o zaman hangi yöne gittiklerini anlayabilirdi. Ağaçlardaki yosunlara daha fazla baktıkça kafası daha çok karışıyordu. <em>Karasu, Kral Toprakları’nda bu kadar geniş değildi ama yağmurlardan önceydi bu.</em></p>

    <p>“Bütün geçitler yok olacak,” dedi Sandor Clegane, “nehri yüzerek geçmeye çalışacak da değilim.”</p>

    <p><em>Karşıya geçmenin yolu yok,</em> diye düşündü Arya. <em>Lord Beric bizi mutlaka yakalar.</em> Clegane, büyük siyah aygırını çok hızlı koşturmuştu, izleri yok edip takipten kurtulmak için aynı yoldan üç kez geri dönmüştü, hatta bir keresinde, kabarmış bir nehrin ortasında yarım mil boyunca akıntıya karşı at sürmüştü... ama Arya ne zaman arkasına baksa haydutları görmeyi umuyordu hâlâ. Su dökmek için çalıların arasına gittiğinde adını ağaçların gövdesine kazıyarak haydutlara yardım etmeye çalışmıştı ama dördüncü seferde Tazı’ya yakalanmıştı ve yardım konusu kapanmıştı. <em>Sorun değil,</em> demişti kendi kendine, <em>Thoros beni alevlerinin içinde bulur.</em> Ama bulmamıştı. Henüz değil. Ve nehri geçtiklerinde...</p>

    <p>“Harroway Kasabası fazla uzakta olamaz,” dedi Tazı. “Lord Roote’un, Yaşlı Kral Andahar’a ait iki başlı su atını tuttuğu yer. Belki oradan geçeriz.”</p>

    <p>Arya, Yaşlı Kral Andahar’ı hiç duymamıştı. İki başlı at da görmemişti, özellikle de suyun üstünde koşan bir at, ama bir şey sormaması gerektiğini bilecek kadar akıllıydı. Tazı, aygırı döndürüp bayır çizgisi boyunca koşturarak nehir yatağını aşağı doğru takip ederken, Arya dilini tuttu ve atın üstünde kaskatı oturdu. Şimdi yağmur sırtlarına vuruyordu en azından. Arya, gözlerine batıp onu yarı kör eden ve yanaklarından aşağı süzülüp onu ağlıyormuş gibi gösteren yağmurdan bıkmıştı. <em>Kurtlar asla ağlamaz,</em> diye hatırlattı kendine, yine.</p>

    <p>Vakit, öğleni fazla geçmiş olamazdı ama gökyüzünde akşam karanlığı vardı. Arya’nın sayabileceğinden fazla gündür güneşi görmemişlerdi. Arya kemiklerine kadar ıslanmıştı, eyer yaraları vardı, burnu akıyordu, ağrı çekiyordu. Ateşi de vardı, bazen önlenemez bir şekilde titriyordu ama Tazı’ya hasta olduğunu söylediğinde adam sadece hırlamıştı. “Burnunu sil ve çeneni kapa,” demişti. Tazı, zamanının yarısını eyerinde uyuyarak. geçiriyordu artık. Sürdüğü aygırın, üstünde oldukları çiftçi yolunu ya da av patikasını takip edeceğine güveniyordu. Hayvan ağır bir süvari atıydı, hemen hemen bir savaş atı kadar iriydi fakat çok daha hızlıydı. Tazı ona <em>Yabancı</em> diyordu. Arya bir seferinde, Clegane bir ağacın dibine su dökerken atı çalmayı denemişti, Tazı’ya yakalanmadan kaçabileceğini düşünmüştü. Yabancı az kalsın Arya’nın yüzünü parçalıyordu. Sahibine karşı yaşlı bir iğdiş kadar uysaldı ama bunun dışında, kendisi kadar kara bir mizacı vardı. Arya daha önce bu kadar hızlı tekmeleyen ya da ısıran bir at görmemişti.</p>

    <p>Saatler boyunca nehrin kenarından gittiler, Sandor Clegane’in bahsettiği yere varmadan önce, nehrin ince kolları olan iki çamurlu derenin içinden geçtiler. “Lord Harroway’in Kasabası,” dedi Tazı ve sonra, <em>“Yedi cehennem!”</em> Kazaba suya gömülmüş ve terk edilmişti. Yükselen sular nehrin kıyılarından taşmıştı. Harroway’den geriye kalan; kerpiç bir hanın üst katı, batık bir septin yedi köşeli tepesi, taştan inşa edilmiş bir çember kulenin üçte ikisi, saz kaplı birkaç çatı ve bir baca ormanıydı.</p>

    <p>Fakat kulenin bacasından duman tütüyordu ve kemerli bir pencerenin altına düz tabanlı geniş bir tekne zincirlenmişti. Teknenin bir düzine ıskarmozu vardı, ahşaptan oyulmuş iki büyük at başı teknenin başına ve kıçına yerleştirilmişti. <em>İki başlı at,</em> diye düşündü Arya. Güvertenin tam ortasında, çatısı kesek kaplı ahşap bir evcik vardı ve Tazı ellerini ağzına götürüp bağırdığında iki adam çıktı. Bir üçüncüsü çember kulenin penceresinde belirdi, ok takılmış bir arbalet taşıyordu. <em>“Ne istiyorsun?”</em> diye bağırdı adam çalkantılı kahverengi suların karşısından.</p>

    <p><em>“Bizi karşıya geçirin,”</em> diye geri bağırdı Tazı.</p>

    <p>Teknedeki adamlar birbirleriyle konuştular. Gri saçları, kalın kolları ve yamuk bir sırtı olan adam küpeşteye yaklaştı. <em>“Bir bedeli var.”</em></p>

    <p><em>“Öyleyse öderim.”</em></p>

    <p><em>Neyle?</em> diye merak etti Arya. Haydutlar Tazı’nın altınlarını almıştı ama Lord Beric ona biraz gümüş ve bakır bırakmış olabilirdi. Bir tekne yolculuğu birkaç bakırdan daha pahalı olamazdı...</p>

    <p>Teknedeki adamlar yine birbirleriyle konuşuyorlardı. Sonunda, yamuk sırtlı olan döndü ve bağırdı. Ortaya altı kişi daha çıktı, kafalarını yağmurdan korumak için başlıklarını taktılar. Pencereden hâlâ adamlar çıkıyordu, güverteye atlıyorlardı. Adamların yarısı, yamuk sırtlı tekneciye adamın akrabaları olabilecek kadar çok benziyordu. Bazıları zincirleri çözüp uzun sırıkları kaldırdı, diğerleri geniş ağızlı kürekleri ıskarmozlara yerleştirdi. Tekne döndü ve sığlığa doğru ağır ağır yüzmeye başladı, gövdenin iki yanındaki kürekler düzenli bir şekilde suyu dövüyordu. Sandor Clegane tekneyi karşılamak için bayır aşağı at sürdü.</p>

    <p>Teknenin kıç tarafı bayırın eteğine dayandığında, teknedeki adamlar oyma at başının altındaki geniş kapağı açtılar ve dışarı geniş bir meşe kalas uzattılar. Yabancı, suyun kenarında duraksadı ama Tazı hayvanın sağrısını tekmeledi ve onu iskele tahtasına çıkmaya zorladı. Yamuk sırtlı adam onları güvertede bekliyordu. “Sizin için yeterince ıslak mı sör?” diye sordu gülümseyerek.</p>

    <p>Tazı’nın ağzı seğirdi. “Teknene ihtiyacım var zekâna değil.” Clegane atından indi ve Arya’yı aşağı, yanına çekti. Adamlardan biri Yabancı’nın dizginlerine uzandı. Hayvan çifte atarken, “Yerinde olsam bunu yapmazdım,” dedi Tazı, adama. Adam geri sıçradı, ıslak güvertede kaydı ve sen bir şekilde poposunun üstüne düştü, küfürler ediyordu.</p>

    <p>Yamuk sırtlı tekneci artık gülümsemiyordu. “Sizi karşıya geçirebiliriz,” dedi aksi bir tavırla. “Sana bir altına mal olur. Bir tane at için. Bir tane de delikanlı için.”</p>

    <p>“Üç ejderha?” Clegane havlar gibi güldü. “Üç ejderha karşılığında tekneyi almam gerekir.”</p>

    <p>“Geçen yıl alabilirdin. Ama nehir böyleyken, sırf denizin yüzlerce mil açığına sürüklenmemek için sırıklarda ve küreklerde fazladan ellere ihtiyacım var. İşte sana seçenek. Ya üç ejderha verirsin ya da şu cehennem atına suyun üstünde yürümeyi öğretirsin.”</p>

    <p>“Dürüst eşkıyaları severim. Dediğin gibi olsun. Üç ejderha... bizi sağ salim karşı kıyıya çıkardığın zaman.”</p>

    <p>“Ya altınları şimdi alırım ya da karşıya geçmeyiz.” Adam, kalın ve nasırlı elini öne uzattı, avcu yukarıdaydı.</p>

    <p>Clegane, kının içindeki bıçağı gevşetmek için uzunkılıcını silkti. “İşte sana seçenek. Ya kuzey kıyısında altın ya da güneyde çelik.”</p>

    <p>Adam, Tazı’nın yüzüne baktı. Orada gördüğü şeyden hoşlanmadığı belliydi. Teknecinin arkasında bir düzine adam vardı, ellerinde kürekler ve ahşap sırıklar olan güçlü adamlar, fakat hiçbiri tekneciye yardım etmek için öne çıkmıyordu. Hep birlikte Sandor Clegane’i alt edebilirlerdi ama Tazı devrilmeden önce adamlardan birkaçını öldürürdü büyük ihtimalle. Bir süre sonra, “Sözünü tutacağını nereden bileyim?” diye sordu yamuk sırtlı tekneci.</p>

    <p><em>Tutmayacak,</em> diye bağırmak istedi Arya. Bağırmak yerine dudağını ısırdı.</p>

    <p>“Şövalye onuru,” dedi Tazı gülümsemeden.</p>

    <p><em>O şövalye bile değil.</em> Arya bunu da söylemedi.</p>

    <p>“Bu işe yarar.” Tekneci tükürdü. “Gelin öyleyse, sizi akşam çökmeden karşıya geçirebiliriz. Atı bağlayın, biz seyir halindeyken ürkmesini istemiyorum. Siz ve oğlunuz ısınmak isterseniz kabinde bir maltız var.”</p>

    <p><em>“Ben onun aptal oğlu değilim!”</em> dedi Arya öfkeyle. Tazı’nın oğlu sanılmak bir oğlan sanılmaktan bile kötüydü. Arya o kadar çok kızmıştı ki adamlara <em>gerçek</em> kimliğini açıklayabilirdi ama Tazı onu yakasının arkasından yakaladı ve tek eliyle havaya kaldırıp ayaklarını güverteden kesti. “Sana şu <em>kahrolası ağzını kapalı tutmanı</em> daha kaç kez söylemem gerek?” dedi. Arya’yı, dişlerini takırdatacak kadar sert bir şekilde sarstıktan sonra yere bıraktı. “İçeri gir ve adamın dediği gibi kurulan.”</p>

    <p>Arya kendisine söyleneni yaptı. Büyük demir maltız kırmızı ışıldıyordu ve odayı boğucu bir ısıyla dolduruyordu. Ateşin yanında durmak, ellerini ısıtmak ve bir parça kurumak Arya’ya iyi gelmişti ama ayaklarının altındaki zeminin hareket ettiğini hissettiği anda kabin kapısından dışarı çıktı.</p>

    <p>İki başlı at, boğulmuş Harroway’in çatılarının ve bacalarının arasında dikkatlice ilerleyerek sığlıkların içinde ağır ağır yüzüyordu. On iki adam kürek çekiyordu. Bir kayaya, ağaca ya da suya gömülmüş bir eve fazlaca yaklaştıklarında tekneyi sırıklarla geri iten dört kişi daha vardı. Yamuk sırtlı adam dümendeydi. Yağmur damlaları güvertenin yumuşak kaplamasında pıtırdıyor, teknenin başındaki ve kıçındaki uzun at başlarından sekiyordu. Arya yine ıslanıyordu ama umurunda değildi. Görmek istiyordu. Arbaletli adamın hâlâ çember kulenin penceresinde olduğunu gördü. Tekne, kulenin altından kayarken, arbaletli adamın gözleri Arya’yı takip etti. Arya bu adamın Tazı’nın bahsettiği Lord Roote olup olmadığını merak etti. <em>Bir lord gibi görünmüyor,</em> tabii, Arya’nın da bir leydi gibi göründüğü söylenemezdi.</p>

    <p>Kasabayı arkalarında bırakıp nehre çıktıklarında akıntı iyice şiddetlendi. Arya, yağmurun yarattığı gri pusun içinden karşı kıyıdaki uzun sütunu seçebiliyordu. Sütunun, teknenin yanaşacağı iskeleyi işaretlediğine şüphe yoktu ama Arya sütunu görür görmez ondan uzağa sürüklendiklerini fark etti. Kürekçiler kürekleri daha büyük kuvvetle çekiyordu şimdi, nehrin öfkesiyle boğuşuyorlardı. Nehirdeki yapraklar ve kırık dallar bir mancınıktan fırlatılmış gibi hızlı akıyordu. Sırıklı adamlar suya eğilmişti, tekneye yaklaşan her şeyi uzağa itiyorlardı. Burada rüzgâr da daha sertti. Arya ne zaman nehrin yukarısına bakmak için dönse yüzünde yağmur patlıyordu. Güverte hareket ettikçe Yabancı kişniyor ve tekmeler arıyordu.</p>

    <p><em>Eğer yan taraftan suya atlarsam, daha Tazı yokluğumun farkına bile varamadan nehir beni alır götürür.</em> Arya omzunun üzerinden arkasına baktı ve Sandor Clegane’in ürkmüş atıyla cebelleştiğini gördü. Tazı’dan kaçmak için bundan daha iyi bir fırsat bulamazdı. <em>Bununla birlikte, boğulabilirim.</em> Jon, Arya’nın bir balık gibi yüzdüğünü söylerdi eskiden ama bu nehirde bir balık bile sorun yaşayabilirdi. Buna rağmen, boğulmak, Kral Toprakları’na gitmekten daha iyi olabilirdi. Arya, Joffrey’yi düşündü ve pruvaya doğru süründü. Yağmurla kamçılanan nehir, çamur yüzünden kahverengiye dönmüştü, sudan çok çorba gibi görünüyordu. Arya suyun ne kadar soğuk olduğunu merak etti. <em>Şimdikinden daha fazla ıslanamam.</em> Tek elini küpeşteye koydu.</p>

    <p>Ama suya atlayamadan önce bir bağrışma duydu ve kafasını çevirdi. Adamlar, ellerinde sırıklarla ön tarafa doğru koşturuyordu. Arya bir an neler olduğunu anlayamadı. Sonra gördü: Kökünden sökülmüş devasa ve korkunç bir ağaç, teknenin üstüne doğru geliyordu. Sürüklenen ağacın düğüm halindeki kökleri ve dalları, kocaman bir deniz canavarının kollarıymış gibi suyun dışına uzanıyordu. Kürekçiler, siya ettikleri kürekleri çılgınca çekiyordu, tekneyi alabora edecek ya da gövdeyi içeri göçürecek bir çarpışmadan kaçınmaya çalışıyorlardı. Yaşlı adam dümeni kırdı, pruvadaki at nehrin aşağısına doğru dönmeye başladı ama çok yavaştı. Siyah ve kahverengi pırıldayan ağaç bir gemi mahmuzu misali hızla tekneye doğru geliyordu.</p>

    <p>Mürettebattan iki adam, uzun sırıkları kullanarak ağacı bir şekilde yakaladığında, ağaç, pruvadan en fazla üç metre uzaktaydı. Sırıklardan biri kırıldı, havaya kıymıklar saçan uzun <em>çaaaaattt</em>ırtıyı duyanlar, ayaklarının altındaki güvertenin parçalandığını zannedebilirdi. Ama ikinci adam ağacı sertçe itmeyi başardı, yönünü değiştirip tekneden bir parça uzaklaştırmaya yetecek kadar. Ağaç, teknenin sadece birkaç santim uzağından geçti, dalları pruvadaki at başını pençe misali tırmaladı. Tam tehlike geçmiş gibi görünürken, canavarın ana dallarından biri tekneye bir yan darbe indirdi. Tekne titredi. Arya kaydı, acıyla tek dizinin üstüne düştü. Kırık sırıklı adam o kadar şanslı değildi. Arya, bordadan suya düşen adamın çığlığını duydu. Sonra kahverengi öfkeli sular adamın üstüne kapandı, Arya’nın tekrar ayağa kalktığı süre içinde adam gözden kaybolmuştu. Başka bir adam bir ip kangalı kaptı fakat suyun içinde ipi atacağı kimse yoktu.</p>

    <p><em>Belki de nehrin aşağısında bir yerde sudan çıkar,</em> diye düşünmeye çalıştı Arya ama bu düşünce boş çınlıyordu. Arya yüzme hevesini tamamen kaybetmişti. Sandor Clegane ona seslenip de kanlı bir dayak yemeden önce içeri girmesini söylediğinde, Arya uysal bir şekilde kabine gitti. O esnada tekne, onu denize sürüklemekten başka hiçbir şey istemeyen nehirle savaşarak kendi rotasına dönmeye çalışıyordu.</p>

    <p>Sonunda karaya ulaştıklarında, mutat iskele yerinden en az iki mil aşağıdalardı. Tekne kıyıya öyle sert çarptı ki bir sırık daha kırıldı ve Arya az kalsın tekrar düşüyordu. Sandor Clegane, Arya’yı bir bez bebekten daha ağır değilmiş gibi kaldırıp Yabancı’nın sırtına oturttu. Bütün tekne mürettebatı donuk ve bitkin gözlerle onlara bakıyordu, avcunu öne uzatan yamuk sırtlı adam dışında. “Altı ejderha,” dedi adam. “Üç tane geçiş, üç tane de kaybettiğim adam için.”</p>

    <p>Sandor Clegane kesesini karıştırdı ve adamın avcuna buruş buruş bir parşömen tomarı koydu. “İşte. On tane al.”</p>

    <p>“On?” Teknecinin aklı karışmıştı. “Bu ne şimdi?”</p>

    <p>“Ölü bir adamın senedi, dokuz bin ejderha ediyor ya da ona yakın.” Tazı eyere tırmanıp Arya’nın arkasına oturdu ve nahoş bir gülümsemeyle aşağı baktı. “On tanesi senin. Geri kalanını almak için bir gün döneceğim, yani hepsini harcamaya kalkma.”</p>

    <p>Adam gözlerini kısarak parşömene baktı. “Yazılar. Yazılar ne işe yarar. Altın söz verdin. Şövalye onuru dedin.”</p>

    <p>“Kahrolası şövalyelerin onuru yoktur. Bunu öğrenmenin vaktidir yaşlı adam.” Tazı, Yabancı’yı mahmuzladı ve dörtnala yağmurun içine daldı. Teknedeki adamlar arkalarından küfürler savurdu, birkaçı taş fırlattı. Clegane küfürleri de taşları da umursamadı. Çok geçmeden ağaçların karanlığında kayboldular, arkalarında kalan nehir gittikçe hafifleyen bir gürültüydü artık. “Tekne yarın sabaha kadar karşıya geçmeyecek,” dedi Tazı, “ve teknedeki adamlar, bizden sonra karşılarına çıkacak aptallardan kâğıt vaatler almayacak. Eğer haydut dostların bizi kovalıyorsa, çok güçlü yüzücüler olmaları gerek.”</p>

    <p>Arya kamburlaştı ve dilini tuttu. <em>Valar morghulis,</em> diye düşündü kederle. <em>Sör Ilyn, Sör Meryn, Kral Joffrey, Kraliçe Cersei. Dunsen, Polliver, Tatlı Raff, Sör Gregor ve Vadeci. Ve Tazı, Tazı, Tazı.</em></p>

    <p>Yağmur durduğunda ve bulutlar dağıldığında Arya öyle kötü titreyip aksırıyordu ki Clegane gece için mola verdi, hatta bir ateş yakmaya çalıştı. Ancak topladıkları dallar çok ıslaktı. Tazı’nın yaptığı hiçbir şey bir kıvılcım çıkarmaya yetmiyordu. Sonunda dalları tiksintiyle tekmeleyip dağıttı. “Yedi kahrolası cehennem,” diye lanet okudu. “Ateşten nefret ediyorum.”</p>

    <p>Bir meşe ağacının altındaki nemli kayalarda oturdular. Sert ekmek, küflü peynir ve tütsülenmiş sosisten oluşan soğuk akşam yemeklerini yerken, yapraklardan damlayan suyun yumuşak pıtırtılarını dinlediler. Tazı, hançeriyle eti dilimledi ve Arya’yı bıçağa bakarken yakaladığında gözlerini kıstı. “Aklından bile geçirme.”</p>

    <p>“Geçirmiyordum,” diye yalan söyledi Arya.</p>

    <p>Tazı, bu cevapla ilgili ne düşündüğünü göstermek için aşağılama dolu bir kahkaha attı ama Arya’ya kalın bir dilim sosis verdi. Arya gözlerini Tazı’dan hiç çekmeden sosisi kemirdi. “Ablanı asla dövmedim,” dedi adam. “Ama mecbur bırakırsan seni döverim. Beni öldürmek için bir yol düşünmeyi bırak. Bulacağın hiçbir yol işine yaramaz.”</p>

    <p>Arya’nın buna verecek cevabı yoktu. Sosisi kemirdi ve soğuk gözlerle adama baktı. <em>Taş kadar sert,</em> diye düşündü.</p>

    <p>“Sen yüzüme bakıyorsun en azından. Hakkını yemeyeyim, seni küçük dişi kurt. Hoşlanıyor musun bari?”</p>

    <p>“Hoşlanmıyorum. Yüzün yanık ve çirkin.”</p>

    <p>Clegane, hançerinin ucundaki peynir parçasını Arya’ya uzattı. “Sen küçük bir aptalsın. Kaçmayı <em>başarsaydın</em> bile bu ne işine yarardı? Sadece daha kötü biri tarafından yakalanırdın.”</p>

    <p><em>“Yakalanmazdım,”</em> diye ısrar etti Arya. “Daha kötü biri yok.”</p>

    <p>“Ağabeyimle hiç tanışmadın. Gregor bir keresinde, sırf horluyor diye bir adamı öldürmüştü. Kendi adamını.” Tazı sırıttığında, yüzünün yanık tarafı geriliyor ve ağzı nahoş bir biçimde kıvrılıyordu. Yüzünün bu tarafında dudak yoktu, sadece bir kulağın kökü vardı.</p>

    <p>“Ağabeyini çok iyi tanıyorum.” Şimdi düşününce, belki de Dağ daha kötüydü gerçekten. “Onu, Dunsen’ı, Polliver’ı, Tatlı Raff’i ve Vadeci’yi.”</p>

    <p>Tazı şaşkın görünüyordu. “Peki Ned Stark’ın küçük ve kıymetli kızı bu çeşit adamları nereden tanıyor? Gregor evcil farelerini asla meclise götürmez.”</p>

    <p>“Onları köyden tanıyorum.” Arya peyniri yedi ve bir parça sert ekmek almak için uzandı. “Gölün kenarındaki köy. Gendry’yi, beni ve Al Turta’yı orada yakaladılar. Lommy Yeşilel’i de yakaladılar ama Tatlı Raff onu öldürdü, çünkü çocuğun bacağı yaralıydı.”</p>

    <p>Clegane’in ağzı seğirdi. “Seni yakaladılar? Ağabeyim seni <em>yakaladı?</em>” Bu fikir adamı güldürdü, yarı hırlama yarı kükremeye benzer kekremsi bir ses. “Gregor elinde ne olduğunu bilmiyordu değil mi? Biliyor olamaz, bilseydi seni bağırta bağırta Kral Toprakları’na geri götürür, Cersei’nin kucağına atardı. Ah, bu çok güzel. Ona bu hikâyeyi mutlaka anlatacağım, kalbini sökmeden önce.”</p>

    <p>Tazı, Dağ’ı öldürmekten ilk kez söz etmiyordu. “Ama o senin ağabeyin,” dedi Arya kuşkuyla.</p>

    <p>“Öldürmek istediğin bir ağabeyin olmadı mı hiç?” dedi Tazı. Tekrar güldü. “Belki de bir abla?” Arya’nın yüzünde bir şey görmüş olmalıydı, çünkü öne eğilip ona yaklaştı. “Sansa. O, değil mi? Küçük dişi kurt, sevimli kuşu öldürmek istiyor.”</p>

    <p>“Hayır,” diye parladı Arya. “Ben <em>seni</em> öldürmek istiyorum.”</p>

    <p>“Küçük arkadaşını ikiye böldüğüm için mi? Ondan çok daha fazlasını öldürdüm, sana yemin ederim. Bunun beni bir çeşit canavar yaptığını düşünüyorsun. Pekâlâ, belki de yapıyor, lakin ablanın hayatını da kurtardım. Ayaktakımı tarafından atından aşağı çekildiği gün, kalabalığı yardım ve onu kaleye geri götürdüm. Bunu yapmasaydım ablanın başına da Lollys Stokeworth’ün başına gelenler gelirdi. Ve bana şarkı söyledi. Bunu bilmiyordun değil mi? Ablan bana küçük, tatlı bir şarkı söyledi.”</p>

    <p>“Yalan söylüyorsun,” dedi Arya hemen.</p>

    <p>“Bildiğini düşündüğün şeylerin yarısı kadarını bile bilmiyorsun. <em>Karasu?</em> Yedi cehennemin neresinde olduğumuzu sanıyorsun sen? Nereye gittiğimizi sanıyorsun?”</p>

    <p>Tazı’nın sesindeki tahkir, Arya’nın tereddüt etmesine sebep oldu. “Kral Toprakları’na dönüyoruz,” dedi. “Beni Joffrey’ye ve kraliçeye götürüyorsun.” Arya birdenbire bunun yanlış olduğunu anladı, sadece Tazı’nın soruları sorma şeklinden. Ama <em>bir şey</em> söylemek zorundaydı.</p>

    <p>“Seni kör, aptal, küçük, dişi kurt,” dedi Tazı. Sesi demir bir eğe kadar sert ve pürüzlüydü. “Joffrey’yi boş ver, kraliçeyi boş ver, kardeşim dediği o çarpık ve küçük gargoyleyi boş ver. Onların şehriyle işim bitti, Kral Muhafızları’yla işim bitti, Lannisterlar’la işim bitti. Bir köpeğin aslanlarla ne işi olur sorarım sana?” Su matarasına uzandı, büyük bir yudum aldı. Ağzını silerken matarayı Arya’ya uzattı. “Geçtiğimiz nehir Üç Dişli Mızrak’tı çocuk. <em>Üç Dişli Mızrak,</em> Karasu değil. Becerebilirsen, haritayı kafanda canlandır. Yarın Kral Yolu’na varacağız. Ondan sonra daha hızlı yol alırız, doğrudan İkizler’e. Seni annene teslim eden kişi ben olacağım. O soylu yıldırım lordu ya da o alevli rahip bozuntusu değil.” Arya’nın yüzündeki ifadeyi görünce sırıttı. “Sadece haydut dostlarının fidye kokusu alabildiğini mi düşünüyordun? Dondarrion benim altınımı aldı, ben de seni aldım. Sen, benden çalınanlardan iki kat değerlisin derim. Seni korktuğun gibi Lannisterlar’a satsam üç kat değerlisin ama bunu yapamayacağım. Bir köpek bile tekmelenmekten bıkar nihayetinde. Eğer şu Genç Kurt’ta, tanrıların kurbağalara verdiği kadar akıl varsa, beni lord ilan eder ve hizmetine girmem için yalvarır. Bana <em>ihtiyacı</em> var, bunu henüz bilmiyor olabilir gerçi. Belki onun için Gregor’u bile öldürürüm, bundan hoşlanır.”</p>

    <p>“Seni asla almaz,” diye parladı Arya. “<em>Seni</em> almaz.”</p>

    <p>“O zaman ben de taşıyabileceğim kadar altın alır, Genç Kurt’un yüzüne güler ve yola düşerim. Beni almazsa öldürmeli, akıllılık etmiş olur. Lakin yapmaz, duyduklarımdan anlıyorum ki babasına çok benziyor. Benim için hava hoş. Her halükârda ben kazanıyorum. Sen de öyle dişi kurt. Şimdi zırlamayı ve bana parlamayı bırak. Çeneni kapalı tut ve sana ne diyorsam onu yap, bakarsın dayının kahrolası düğününe bile yetişiriz.”</p>
  </div>
</body>
</html>
