<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Arya</h1>

    <p>Arya, uzakta beliren ve öğlen güneşiyle altın gibi parlayan muazzam tepenin suretini gördüğü anda neresi olduğunu anladı. Onca yolu geri dönüp tekrar Yüce Yürek’e gelmişlerdi.</p>

    <p>Güneş batarken zirvede kamp kuruyorlardı, burada hiçbir şey onlara zarar veremezdi. Arya, Lord Beric’in yaveri Ned’le birlikte büvet ağacı köklerinden oluşan çemberi dolaştı. Köklerden birinin üstüne çıktılar ve güneşin son ışıklarının batıda kayboluşunu izlediler. Arya bu yükseklikten, kuzeyde bir fırtınanın yükseldiğini görebiliyordu ama Yüce Yürek yağmurun <em>üzerinde</em> duruyordu. Rüzgârın üzerinde değildi gerçi; öyle şiddetli bir bora esti ki Arya, arkasında pelerinini çekiştiren biri varmış gibi hissetti. Ama döndüğünde arkasında kimse yoktu.</p>

    <p><em>Hayaletler,</em> diye hatırladı. <em>Yüce Yürek tekinsiz bir yer.</em></p>

    <p>Tepenin zirvesinde büyük bir ateş yaktılar. Myrli Thoros bağdaş kurarak ateşin yanına oturdu, dünyada başka hiçbir şey yokmuş gibi alevlerin içine bakıyordu.</p>

    <p>“Ne yapıyor?” diye sordu Arya, Ned’e.</p>

    <p>“Bazen alevlerin içinde bir şeyler görüyor,” dedi yaver. “Geçmiş. Gelecek. Çok uzakta olan şeyler.”</p>

    <p>Arya gözlerini kıstı ve rahibin gördüğü şeyleri görüp göremeyeceğini anlamak için ateşe baktı ama bu sadece gözlerini sulandırdı ve Arya çok geçmeden başını başka tarafa çevirdi. Gendry de kırmızı rahibi izliyordu. “Orada geleceği görebiliyor musunuz gerçekten?” diye sordu aniden.</p>

    <p>Thoros iç geçirerek ateşten döndü. “Burada değil. Şimdi değil. Ama bazı günler evet, Işık Tanrısı bana imgeler bahşediyor.”</p>

    <p>Gendry kuşkulu görünüyordu. “Ustam, sizin bir ayyaş, sahtekâr ve gelmiş geçmiş en kötü rahip olduğunuzu söylerdi.”</p>

    <p>“Bu çok kırıcıydı.” Thoros kıkırdadı. “Doğru fakat kırıcı. Ustan kimdi? Seni tanıyor muydum evlat?”</p>

    <p>“Çelik Caddesi’ndeki zırh ustası Tobho Mott’un çırağıydım. Eskiden kılıçlarınızı ondan alırdınız.”</p>

    <p>“Aynen öyle. Kılıçları bana iki kat pahalıya satardı, sonra da onları ateşe verdim diye beni azarlardı.” Thoros güldü. “Ustan doğru söylemiş. Çok ruhani bir rahip değildim. Ben sekiz kardeşin en küçüğü olarak doğdum, babam beni Kırmızı Tapınak’a verdi ama benim seçeceğim yol bu olmazdı. Duaları okudum, büyüleri ezberledim ama aynı zamanda mutfak baskınlarına öncülük ettim ve ara sıra yatağımda kızlar buldular. Çok ahlaksız kızlar, tapınağa nasıl geldiklerini hiç bilemedim.</p>

    <p>Ama dillere karşı istidadım vardı ve bazen alevlere baktığımda bir şeyler görüyordum. Buna rağmen kıymetten çok belaydım, sonunda beni, yedi kere sarhoş Batıdiyar’a tanrının ışığını götürmem için Kral Toprakları’na yolladılar. Kral Aerys ateşi öyle çok seviyordu ki onun din değiştirebileceği düşünülüyordu. Gel gör ki kralın alev kehanetçileri benden daha iyi numaralar biliyordu.</p>

    <p>Ama Kral Robert benden hoşlandı. Alevli kılıçla meydan dövüşüne ilk kez katıldığımda, Kevan Lannister’ın atı şahlandı ve adamı yere fırlattı. Majesteleri bu olaya öyle çok güldü ki onun patlayacağını düşündüm.” Bu anı kırmızı rahibi gülümsetti. “Ama bir kılıca öyle davranılmaz, ustan bu konuda haklı.”</p>

    <p>“Ateş tüketir.” Lord Beric, Thoros’la Gendry’nin arkasında duruyordu ve adamın sesinde Thoros’u bir anda sessizleştiren bir şey vardı. “<em>Tüketir</em> ve işini bitirdiğinde geride hiçbir şey kalmaz. <em>Hiçbir şey.</em>”</p>

    <p>“Beric. Tatlı dost.” Thoros yıldırım lordunun koluna dokundu. “Ne söylüyorsun?”</p>

    <p>“Daha önce söylemediğim bir şey değil. Altı kez Thoros? Altı kez çok fazla.” Beric aniden uzaklaştı.</p>

    <p>O gece rüzgâr neredeyse bir kurt gibi uluyordu ve batıda, rüzgâra ders veren gerçek kurtlar da vardı. Notch, Anguy ve Ay Kasabası’ndan Merrit nöbetteydi. Arya, atların arkasında sürünen küçük ve solgun sureti gördüğünde Ned, Gendry ve diğerlerinin çoğu uykuya dalmıştı. Eğri büğrü bir bastona dayanan kadının ince, beyaz saçları çılgınca uçuşuyordu. Kadın doksan santimden uzun olamazdı. Ateşin ışığı, kadının güzlerinin Jon’un kurdunun gözleri kadar kırmızı parlamasına sebep oluyordu. <em>O da bir hayaletti.</em> Arya yaklaştı ve izlemek için diz çöktü.</p>

    <p>Cüce kadın davet edilmeden ateşin yanına oturduğunda, Thoros ve Lim, Lord Beric’le birlikteydi. Kadın, sıcak kömürlere benzeyen gözlerini kısarak adamlara baktı. “Köz, Limon ve Majesteleri Ceset Lordu beni tekrar onurlandırmaya gelmiş.”</p>

    <p>“Kötü alametli bir isim. Bu ismi kullanmamanı istemiştim.”</p>

    <p>“Evet istedin. Fakat üstündeki ölüm kokusu taze lordum.” Kadının yalnızca bir dişi kalmıştı. “Bana şarap verin yoksa giderim. Kemiklerim yaşlandı. Rüzgâr estiğinde eklemlerim ağrıyor. Burada sürekli rüzgâr esiyor.”</p>

    <p>“Rüyaların için bir gümüş geyik leydim,” dedi Lord Beric ciddi bir nezaketle. “Bizim için havadislerin varsa bir gümüş daha.”</p>

    <p>“Gümüş bir geyiği ne yiyebilirim ne de sürebilirim. Rüyalarım için bir matara şarap ve havadislerim için sarı cübbeli sersemden bir öpücük.” Küçük kadın güldü. “Evet, ıslak bir öpücük, biraz da dil. Çok uzun zaman oldu, çok uzun. Onun ağzında limon tadı olacak benimkinde kemik. Ben çok yaşlıyım.”</p>

    <p>“Evet,” diye şikâyet etti Lim. “Şarap ve öpücük için fazla yaşlısın. Benden bütün alacağın kılıcımın kenarı olur kocakarı.”</p>

    <p>“Saçlarım avuç avuç dökülüyor ve bin yıldır kimse beni öpmedi. Bu kadar yaşlı olmak kolay değil. Pekâlâ, o zaman bir şarkı isterim. Havadislerim karşılığında Yediler’in Tom’undan bir şarkı.”</p>

    <p>“Tom’dan şarkını alacaksın,” diye söz verdi Lord Beric. Şarap matarasını kadına bizzat verdi.</p>

    <p>Cüce kadın kana kana içti, çenesinden şarap süzüldü. Matarayı aşağı indirdi, buruşuk elinin tersiyle ağzını sildi. “Ekşi havadisler için ekşi şarap, bundan daha uygun ne olabilir? Kral öldü, bu sizin için yeterince ekşi mi?”</p>

    <p>Arya’nın yüreği ağzına geldi.</p>

    <p>“<em>Hangi</em> kahrolası kral öldü kocakarı?” diye sordu Lim.</p>

    <p>“Islak olan. Deniz canavarı kralı lordlarım. Rüyamda onun öldüğünü gördüm ve kral öldü. Şimdi demir mürekkep balıkları birbirleriyle kavga ediyor. Ah, Lord Hoster Tully de öldü ama bunu biliyorsunuzdur öyle değil mi? Keçi, kralların salonunda tek başına oturuyor ve büyük köpek onun üstüne çökerken o yanıp tutuşuyor.”</p>

    <p><em>Büyük köpek.</em> Kadın, Tazı’dan mı bahsediyordu? Belki de Tazı’nın ağabeyinden, Yürüyen Dağ’dan? Arya emin değildi. İki adam da aynı armayı taşıyordu, sarı zemin üstünde üç siyah köpek. Arya’nın ölmeleri için dua ettiği adamların yarısı Sör Gregor Clegane’e aitti; Polliver. Dunsen. Tatlı Raff ve bizzat Sör Gregor. <em>Belki de Lord Beric hepsini asar.</em></p>

    <p>“Rüyamda, yağmurda uluyan bir kurt gördüm ama kurdun kederini kimse duymuyordu,” diyordu cüce kadın. “Öyle şiddetli bir gürültü vardı ki başım çatlayacak sandım; davullar ve borular, borazanlar ve çığlıklar ama en hüzünlü ses küçük çanların sesiydi. Bir ziyafette, saçlarında mor yılanlar olan bir bakire gördüm, yılanların dişinden zehir damlıyordu. Sonra rüyamda o bakireyi bir kez daha gördüm, kardan inşa edilmiş bir kalede bir devi katlediyordu.” Cüce kadın başını sertçe döndürdü ve karanlığın içinden doğrudan Arya’ya gülümsedi. “Benden saklanamazsın çocuk. Yaklaş.”</p>

    <p>Arya’nın boğazında soğuk parmaklar gezindi. <em>Korku, kılıçtan derin keser.</em> Arya ayağa kalktı ve temkinli adımlarla ateşe yaklaştı, kaçmaya hazır bir şekilde hafifçe topuklarına basıyordu.</p>

    <p>Cüce kadın, sönük kırmızı gözleriyle Arya’yı inceledi. “Seni görüyorum,” diye fısıldadı. “Seni görüyorum kurt çocuğu. Kan çocuğu. Ölüm kokusunun lorddan geldiğini sanıyordum...” Kadın hıçkırarak ağlamaya başladı, minik bedeni sarsılıyordu. “Benim tepeme geldiğin için zalimsin, zalim. Ben Yaz Kalesi’nde kedere doydum, senin kederine ihtiyacım yok. Buradan git kara yürek. <em>Git!</em>”</p>

    <p>Kadının sesinde öyle bir korku vardı ki Arya geri adım attı, kadının deli olup olmadığını merak etti. “Çocuğu korkutma,” dedi Thoros. “Onun içinde kötülük yok.”</p>

    <p>Lim Limoncübbeli elini burnuna götürdü. “Bundan çok emin olma.”</p>

    <p>Lord Beric, “Kız yarın sabah bizimle birlikte buradan ayrılacak,” diyerek küçük kadını temin etti. “Onu Nehirova’ya, annesine götürüyoruz.”</p>

    <p>“Hayır,” dedi cüce. “Götürmüyorsunuz. Nehirler kara balığın elinde artık. Eğer anneyi istiyorsanız onu İkizler’de arayın. Çünkü orada bir <em>düğün</em> olacak.” Tekrar güldü. “Ateşlerinin içine bak pembe rahip, göreceksin. Ama şimdi değil, burada değil, burada hiçbir şey göremezsin. Burası hâlâ eski tanrılara ait... onlar da benim gibi burada oyalanıyor, küçülmüş ve halsiz kalmış ama henüz ölmemiş. Ateşi de sevmiyorlar. Çünkü meşeler pelitleri anımsar ve pelitler meşeleri düşler, kök her ikisinin içinde de yaşar. Ve kökler, avuçlarında ateşle gelen İlk İnsanlar’ı hatırlar.” Cüce kadın mataradaki son şarabı dört büyük yudumda içti, matarayı kenara fırlattı ve değneğini Lord Beric’e doğrulttu. “Ödememi şimdi alacağım. Bana söz verdiğin şarkıyı alacağım.”</p>

    <p>Lim, Yeditelli Tom’u uyandırdı ve esneyen adamı elinde ahşap arpıyla ateşin yanına getirdi. “Yine aynı şarkı mı?” diye sordu Tom.</p>

    <p>“Ah, evet. Jenny’min şarkısı. Başka bir şarkı var mı?”</p>

    <p>Tom söyledi. Cüce kadın gözlerini kapadı, şarkının sözlerini mırıldanıp ağlayarak ileri geri sallandı. Thoros, elini sıkıca tuttuğu Arya’yı kenara çekti. “Bırak da huzur içinde şarkının tadını çıkarsın,” dedi. “Sahip olduğu tek şey bu.”</p>

    <p><em>Onu incitmeyecektim,</em> diye düşündü Arya. “İkizler derken ne kastetti? Annem Nehirova’da, öyle değil mi?”</p>

    <p>“Oradaydı.” Kırmızı rahip çenesini ovuşturdu. “Bir düğün, dedi. Göreceğiz. Nerede olursa olsun, Lord Beric onu bulur.”</p>

    <p>Çok vakit geçmeden gökyüzü yarıldı. Şimşek çaktı ve tepelerin üzerinde gök gürültüsü yuvarlandı. Yağmur, kör edici bir hızla yağmaya başladı. Haydutlar ağaç dalları toplayıp derme çatma sığınaklar kurarken, cüce kadın geldiği kadar ani bir şekilde ortadan kayboldu.</p>

    <p>Yağmur gece boyunca sürdü, sabah olduğunda Ned, Lim ve Watty titreyerek uyandılar. Watty sabah kahvaltısını midesinde tutamadı. Ned’in ateşi vardı ve teni yapış yapıştı. Notch, Lord Beric’e, yarım gün mesafede terk edilmiş bir köy olduğunu söyledi; orada daha iyi bir sığınak bulabilir, şiddetli yağmurların dinmesini bekleyebilirlerdi. Böylece tekrar eyerlerine bindiler ve atlarını muazzam tepeden aşağı doğru sürdüler.</p>

    <p>Yağmur dinmedi. Ormanda ve arazilerde yol aldılar. Su seviyesinin atların beline kadar çıktığı kabarık derelerden geçtiler. Arya, pelerinin başlığını kafasına geçirip kamburlaştı, kemiklerine kadar ıslanmıştı ve titriyordu ama düşmemeye kararlıydı. Merrit ve Mudge, Watty kadar kötü öksürüyordu ve zavallı Ned her milde daha da beter hale geliyormuş gibi görünüyordu. “Miğferimi taktığımda yağmur damlaları çeliğe vuruyor ve başım ağrıyor,” diye şikâyet etti çocuk. “Ama miğferi çıkardığımda da ıslak saçlarım yüzüme yapışıp ağzıma giriyor.”</p>

    <p>“Bir bıçağın var,” dedi Gendry. “Saçların seni o kadar rahatsız ediyorsa kahrolası kafanı tıraş et.”</p>

    <p><em>Ned’den hoşlanmıyor.</em> Yaver, Arya’ya karşı yeterince nazikti, belki biraz utangaçtı ama iyi huylu bir çocuktu. Arya, Dorneluların ufak tefek ve esmer insanlar olduğunu duymuştu, gür siyah saçları ve küçük siyah gözleri vardı. Ama Ned’in gözleri iri ve maviydi, öyle koyu bir maviydi ki neredeyse mor görünüyordu, saçları da açık sarıydı, baldan çok kül rengi.</p>

    <p>“Ne kadar zamandır Lord Beric’in yaverisin?” diye sordu Arya, çocuğun aklını ızdırabından uzaklaştırmak istiyordu.</p>

    <p>“Halamla nişanlandığında beni yaver çömezi olarak aldı.” Çocuk öksürdü. “Yedi yaşındaydım, on yaşıma bastığımda beni yaverliğe yükseltti. Bir keresinde ödül kazandım, mızrak müsabakasında.”</p>

    <p>“Ben mızrak kullanmayı öğrenemedim ama kılıçta seni yenerim,” dedi Arya. “Birini öldürdün mü hiç?”</p>

    <p>Bu soru Ned’i şaşırtmış gibiydi. “Sadece on iki yaşındayım.”</p>

    <p>Arya az kafsın, <em>ben sekiz yaşındayken bir çocuk öldürdüm,</em> diyecekti ama susmanın daha iyi olacağını düşündü. “Ama mücadelelere katıldın.”</p>

    <p>“Evet,” dedi Ned, bundan pek gurur duymuyormuş gibi konuşmuştu. “Şarlatan Kıyısı’ndaydım. Lord Beric nehre düştüğünde, boğulmaması için onu kıyıya çektim ve kılıcımla başında bekledim ama dövüşmek zorunda kalmadım. Bedeninden kırık bir mızrak çıkıyordu, bu yüzden kimse bizi rahatsız etmedi. Tekrar toplandığımızda, Yeşil Gergen, lordu bir atın sırtına koydu.”</p>

    <p>Arya, Kral Toprakları’ndaki seyis yamağını hatırlıyordu. Ondan sonra Harrenhal’da boğazını kestiği nöbetçi ve gölün kenarındaki hisarda öldürdüğü adamlar vardı, Sör Amory’nin adamları. Weese ve Chiswyck’in ya da gelincik çorbasıyla ölenlerin sayılıp sayılmayacağından emin değildi... Birdenbire kendini çok üzgün hissetti. “Babamın adı da Ned’di,” dedi.</p>

    <p>“Biliyorum. Onu El turnuvasında görmüştüm. Yanına gitmek ve onunla konuşmak istemiştim ama ne söyleyeceğimi bilememiştim.” Ned, soluk mor renkli sırılsıklam pelerinin altında titredi. “Sen de turnuvada mıydın? Ablanı görmüştüm. Sör Loras Tyrell ona gül vermişti.”</p>

    <p>“Bana söylemişti.” Bütün bunlar çok eskide kalmış gibiydi. “Ablamın arkadaşı Jeyne Poole senin Lord Beric’ine âşık olmuştu.”</p>

    <p>“Lord Beric benim halama söz verildi.” Ned rahatsız görünüyordu. “Gerçi bu öncedendi. Lord Beric...”</p>

    <p><em>...ölmeden önce?</em> diye düşündü Arya, Ned tuhaf bir sessizliğe gömüldü. Atların ayakları çamura batıp çıkarken ıslak sesler çıkarıyordu.</p>

    <p>“Leydim?” dedi Ned sonunda. “Gayrimeşru doğan bir ağabeyiniz var... Jon Kar?”</p>

    <p>“Sur’da, Gece Nöbetçileri’yle birlikte.” <em>Belki de Nehirova yerine Sur’a gitmeliyim. Jon kimi öldürdüğümü ya da saçlarımı tarayıp taramadığımı umursamaz...</em> “Jon bana benzer, piç olarak doğmasına rağmen. Eskiden saçlarımı karıştırır ve bana ‘küçük kardeşim’ derdi.” Arya en çok Jon’u özlüyordu. Ağabeyinin sadece adını söylemek bile onu hüzünlendiriyordu. “Jon’u nereden biliyorsun?”</p>

    <p>“O benim sütkardeşim.”</p>

    <p>“Kardeş?” Arya anlamamıştı. “Ama sen Dornelusun. Sen ve Jon nasıl aynı kandan olabilirsiniz?”</p>

    <p>“<em>Süt</em>kardeşiyiz. Kan değil. Ben küçükken leydi annemin hiç sütü yokmuş, bu yüzden beni Wylla emzirmiş”</p>

    <p>Arya’nın kafası iyice karışmıştı. “Wylla kim?”</p>

    <p>“Jon Kar’ın annesi. Sana hiç söylemedi mi? Wylla yıllar boyunca bizim hizmetimizdeydi. Ben doğmadan önce başlamış.”</p>

    <p>“Jon annesini hiç tanımadı. Adını bile bilmiyordu.” Arya, Ned’e temkinli bir bakış attı. “Onu tanıyor muydun? Gerçekten mi?” <em>Benimle dalga mı geçiyor?</em> “Yalan söylersen yüzüne yumruk atarım.”</p>

    <p>“Wylla benim sütannemdi,” diye tekrar etti Ned ciddi bir tavırla. “Hanedanımın onuru üstüne yemin ederim.”</p>

    <p>“Bir hanedanın mı var?” Bu soru aptalcaydı; çocuk bir yaverdi, bir hanedanı vardı elbette. “Sen kimsin?”</p>

    <p>“Leydim?” Ned utanmış gibi görünüyordu. “Ben Edric Dayne... Kayanyıldız Lordu.”</p>

    <p>Arkadan gelen Gendry homurdandı. “Lordlar ve leydiler,” dedi tiksinti dolu bir sesle. Arya, yanından geçtiği ağacın dalından pörsümüş bir yaban elması kopardı ve elmayı Gendry’ye attı. Elma, Gendry’nin kalın öküz kafasından sekti. “Ah,” dedi Gendry. “Acıttı.” Gözlerinin üzerindeki deriye dokundu. “Ne çeşit bir leydi insanlara yaban elması fırlatır?”</p>

    <p>“Kötü olanlar,” dedi Arya, birdenbire utanmıştı. Ned’e döndü. “Özür dilerim, kim olduğunu bilmiyordum. Lordum.”</p>

    <p>“Benim hatam leydim,” dedi Ned, çok nazikti.</p>

    <p><em>Jon’un bir annesi var. Wylla, adı Wylla.</em> Arya bu adı unutmamalıydı, Jon’u bir dahaki görüşünde ona söylerdi. Jon’un ona hâlâ “küçük kardeşim” deyip demeyeceğini merak etti. <em>Artık o kadar küçük değilim. Beni başka bir isimle çağırmak zorunda kalacak.</em> Arya, Nehirova’ya vardığında Jon’a bir mektup yazar ve Ned Dayne’in söylediklerini anlatırdı belki. “Bir Arthur Dayne vardı,” diye hatırladı. “İnsanların Sabah Kılıcı dediği şövalye.”</p>

    <p>“Babam, Sör Arthur’un büyük ağabeyiydi. Leydi Ashara da halamdı. Onu hiç tanımadım gerçi. Ben daha doğmadan önce kendini Solguntaş Kılıcı’nın tepesinden aşağı atmış.”</p>

    <p>“Bunu neden yapmış?” dedi şaşkınlıkla.</p>

    <p>Ned tedirgin görünüyordu. Arya’nın ona bir şey fırlatacağından korkuyordu belki de. “Lord baban ondan hiç bahsetmedi mi?” dedi. “Kayanyıldız’dan Leydi Ashara Dayne?”</p>

    <p>“Hayır. Babam onu tanır mıydı?”</p>

    <p>“Robert kral olmadan önce. Halam, senin baban ve onun ağabeyleriyle Harrenhal’da tanışmış, yalancı bahar yılında.”</p>

    <p>“Ah.” Arya, başka ne söyleyeceğini bilmiyordu. “Peki neden denize atlamış?”</p>

    <p>“Kalbi kırıkmış.”</p>

    <p>Sansa olsa iç çeker ve gerçek aşk için gözyaşı dökerdi ama bunun çok aptalca olduğunu düşündü. Fakat bunu Ned’e söyleyemezdi, çocuğun halasından bahsediyorlardı. “Biri kalbini mi kırmış?”</p>

    <p>Ned tereddüt etti. “Belki de benim haddim değil...”</p>

    <p><em>“Söyle.”</em></p>

    <p>Ned rahatsız bir şekilde Arya’ya baktı. “Halam Allyria, Leydi Ashara ve senin babanın Harrenhal’da birbirlerine âşık olduğunu söyler.”</p>

    <p>“Bu doğru değil. Babam anneme âşıktı.”</p>

    <p>“Bundan eminim leydim fakat...”</p>

    <p>“Babamın sevdiği <em>tek</em> kadın annemdi.”</p>

    <p>“Öyleyse o piçi bir kabak yaprağının altında bulmuş olmalı,” dedi Gendry.</p>

    <p>Arya, Gendry’nin kafasına atmak için bir yaban elması daha olmasını isterdi. “Babam <em>onurlu</em> bir adamdı,” dedi öfkeyle. “Üstelik <em>seninle</em> konuşan yok. Neden Taşlı Sept’e dönüp o kızın aptal çanlarını çınlatmıyorsun?”</p>

    <p>Gendry bunu duymazdan geldi. “En azından senin baban piçini <em>büyütmüş,</em> benimkinin aksine. Ben babamın adını bile bilmiyorum. Bahse girerim ki leş kokulu bir ayyaştı, annemin birahaneden eve sürüklediği adamlardan biri. Annem ne zaman bana kızsa, ‘Baban burada olsaydı seni eşek sudan gelinceye kadar döverdi,’ derdi. Babamla ilgili bildiğim tek şey bu.” Gendry tükürdü. “Babam şimdi burada olsaydı, belki de ben <em>onu</em> eşek sudan gelinceye kadar döverdim. Ama öldü sanırım, senin baban da öldü, kiminle yattığının ne önemi var artık?”</p>

    <p>Neden önemli olduğunu söyleyemezdi ama Arya için önemi vardı. Ned onu üzdüğü için Arya’dan özür dilemeye çalışıyordu ama kız, çocuğun özrünü duymak istemiyordu. Atını mahmuzladı ve Ned’le Gendry’yi arkada bıraktı. Yaycı Anguy birkaç metre önde at sürüyordu. Arya delikanlıya yetiştiğinde, “Dornelular yalan söyler, değil mi?” diye sordu.</p>

    <p>“Yalancılıklarıyla meşhurlar.” Yaycı sırıttı. “Ama onlar da biz Hudutlular için aynı şeyi söyler. Sorun nedir? Ned iyi bir delikanlı...”</p>

    <p>“O sadece aptal bir yalancı.” Arya patikadan ayrıldı, çürük bir kütüğün üzerinden atladı ve bir dere yatağının karşısına geçti, arkasından bağıran haydutları duymazdan geldi. <em>Bana daha fazla yalan söylemek istiyorlar yalnızca.</em> Haydutlardan kaçmayı düşündü ama adamlar çok kalabalıktı ve bu toprakları çok iyi tanıyorlardı. Yakalanacaksan kaçmanın ne anlamı vardı?</p>

    <p>Sonunda Arya’nın yanına gelen Harwin oldu. “Nereye gittiğinizi sanıyorsunuz leydim? Kaçmamalısınız. Bu ormanda kurtlar ve daha kötü şeyler var.”</p>

    <p>“Korkmuyorum,” dedi Arya. “Ned dedi ki...”</p>

    <p>“Evet, bana söyledi. Leydi Ashara Dayne. Bu eski bir hikâye. Sizin şimdiki yaşınızdan daha büyük değilken Kışyarı’nda duymuştum.” Harwin, Arya’nın atının yularını sıkıca tuttu ve hayvanı çevirdi. “Hikâyenin gerçekliğinden şüpheliyim ama gerçek olsa bile ne çıkar? Ned o Dorne leydisiyle tanıştığında Ned’in ağabeyi Brandon hâlâ hayattaydı ve Leydi Catelyn’le nişanlıydı, yani babanızın onurunda hiçbir leke yok. İnsanın kanının kaynaması için bir turnuvadan daha uygun bir yer yoktur, belki de bir gece bir çadırda birkaç söz fısıldandı, kim bilebilir? Sözler, öpücükler, belki daha fazlası ama zarar bunun neresinde? Bahar gelmişti ya da geldiğini sanıyorlardı ve ikisi de kimseyle sözlü değildi.”</p>

    <p>“Ama leydi kendini öldürmüş,” dedi kuşkuyla. “Ned, leydinin bir kuleden denize atladığını söyledi.”</p>

    <p>“Atladı,” diye onayladı Harwin, Arya’yı geri götürürken, “ama bahse girerim ki bunu keder yüzünden yaptı. Ağabeyini kaybetmişti, Sabah Kılıcı’nı.” Başını iki yana salladı. “Bu meseleyi unutun leydim. Onlar öldü, hepsi. Unutun... ve Nehirova’ya gittiğimizde annenize bu konuyla ilgili hiçbir şey söylemeyin lütfen.”</p>

    <p>Köy, tam olarak Notch’un söylediği yerdeydi. Gri taşlardan inşa edilmiş bir ahıra sığındılar. Çatının sadece yarısı kalmıştı ama köydeki diğer binaların tümünden yarım çatı fazlaydı bu. <em>Burası köy değil, sadece kara taşlar ve eski kemikler.</em> Anguy’un atları kurulamasına yardım eden Arya, “Burada yaşayan insanları Lannisterlar mı öldürdü?” diye sordu.</p>

    <p>“Hayır,” dedi Anguy, elini kaldırdı. “Taşların üstündeki yosunların kalınlığına bak. Taşları uzun zamandır kimse kıpırdatmamış. Ve duvarın dışında büyüyen bir ağaç var, görüyor musun? Bu köy çok uzun zaman önce ateşe verilmiş.”</p>

    <p>“Öyleyse kim yapmış?” diye sordu Gendry.</p>

    <p>“Hoster Tully.” Notch; kambur duruşlu, gri saçlı, bu civarda doğmuş zayıf bir adamdı. “Burası Lord Goodbrook’un köyüydü. Nehirova, Robert’a bağlılık yemini verdiğinde Goodbrook krala sadık kaldı. Bunun üstüne Lord Hoster, ateş ve kılıçla Goodbrook’a saldırdı. Goodbrook’un oğlu, Üç Dişli Mızrak’tan sonra Robert ve Lord Hoster’la barış yaptı ama bunun ölülere bir faydası olmadı.”</p>

    <p>Bir sessizlik çöktü. Gendry, Arya’ya tuhaf bir bakış attıktan sonra atını tımarlamak için uzaklaştı. Dışarıda bardaktan boşanırcasına yağmur yağıyordu. “Bir ateş lazım,” dedi Thoros. “Gece karanlık ve dehşet dolu. Ayrıca ıslak, ha? Çok ıslak.”</p>

    <p>Şanslı Jack bir at bölmesinden kuru ahşap kesti, Notch ve Merrit çıra olarak kullanmak için saman topladı. Kıvılcımı bizzat Thoros tutuşturdu ve Lim, alevler kıvrılıp kükreyene kadar sarı cübbesiyle ateşi yelledi. Çok vakit geçmeden ahırın içi neredeyse sıcak oldu. Thoros, tıpkı Yüce Yürek’in zirvesinde yaptığı gibi bağdaş kurarak ateşin önüne oturdu, gözleriyle ateşi yiyordu. Arya dikkatle rahibi izledi, dudakları bir kez kıpırdayan adamın, “Nehirova,” diye mırıldandığını duyar gibi oldu. Lim bir ileri bir geri volta atıyordu, uzun bir gölge, öksürerek yürüyen adamı adım adım takıp ediyordu. Yediler’in Tom’u çizmelerini çıkardı ve ayaklarını ovdu. “Nehirova’ya geri döndüğüm için çıldırmış olmalıyım,” diye yakındı şarkıcı. “Tullyler bu yaşlı şarkıcıya asla şans getirmedi. Beni yüksek yola gönderen Lysa’ydı, ay adamları altınlarımı, atımı ve bütün kıyafetlerimi aldığında. Edep yerlerimi sadece arpımla örterek Kanlı Kapı’ya gittim, Vadi’de bunu hâlâ anlatan şövalyeler vardır. Bana ‘İsim Günü Çocuğu’nu ve ‘Yüreksiz Kral’ı söylettiler. Tek tesellim, içlerinden üçünün gülerken ölmesi oldu. O zamandan beri Kartal Yuvası’na gitmedim ve Casterly Kayası’nın bütün altınını da verseler Yüreksiz Kral’ı da bir kez daha söylemem.”</p>

    <p><em>“Lannisterlar,”</em> dedi Thoros. “Kırmızı ve altın rengi kükrerler.” Ayağa kalktı, Lord Beric’in yanına gitti. Lim ve Tom vakit kaybetmeden onlara katıldı. Arya adamların ne konuştuğunu duyamıyordu ama şarkıcı sürekli ona bakıyordu ve Lim bir seferinde öyle öfkelendi ki duvarı yumrukladı. İşte o zaman, Lord Beric bir el işaretiyle Arya’yı çağırdı. Arya’nın yapmak istediği son şeydi bu ama Harwin elini kızın beline koydu ve onu ileri itti. Arya iki adım attı, duraksadı, dehşet doluydu. “Lordum.” Lord Beric’in söyleyeceklerini duymak için bekledi.</p>

    <p>“Söyle ona,” dedi yıldırım lordu, Thoros’a.</p>

    <p>Kırmızı rahip, Arya’nın yanına çömeldi. “Leydim,” dedi, “Tanrı bana Nehirova’dan bir manzara bahşetti. Bir ateş denizinin ortasındaki bir adaya benziyordu. Alevler, sıçrayan aslanlardı, uzun ve kırmızı pençeleri vardı. Ve nasıl da kükrüyorlardı! Bir Lannister denizi leydim. Nehirova yakın zamanda saldırıya uğrayacak.”</p>

    <p>Thoros, Arya’nın midesini yumruklamıştı sanki. <em>“Hayır!”</em></p>

    <p>“Tatlım,” dedi Thoros, “alevler yalan söylemez. Bazen onları yanlış okurum, kör bir aptal olduğumdan, lakin bu sefer değil sanırım. Lannisterlar kısa zaman içinde Nehirova’yı kuşatacak.”</p>

    <p>“Robb onları yener.” Arya’nın gözlerine inatçı bir bakış yerleşti. “Onları daha önce yaptığı gibi yener.”</p>

    <p>“Ağabeyin gitmiş olabilir,” dedi Thoros. “Annen de öyle. Alevlerin içinde onları görmedim. Yaşlı kadının bahsettiği düğün, İkizler’deki düğün... o yaşlı kadının kendi yöntemleri var, bazı şeyleri öğrenmek için. O uyuduğunda, büvet ağaçları onun kulaklarına fısıldıyor. Eğer yaşlı kadın annenin İkizler’e gittiğini söylüyorsa...”</p>

    <p>Arya, Tom’la Lim’e döndü. “Beni yakalamasaydınız orada <em>olabilirdim. Evde</em> olabilirdim.”</p>

    <p>Lord Beric, Arya’nın taşkınlığını önemsemedi. “Leydim,” dedi bezgin bir nezaketle, “büyükbabanızın kardeşini simasından tanıyabilir misiniz? Sör Brynden Tully, lakabı Karabalık’tır. Bir ihtimal o sizi tanıyabilir mi?”</p>

    <p>Arya perişan halde başını iki yana salladı. Annesinin Sör Brynden Karabalık’tan bahsettiğini duymuştu ama adamla tanıştıysa bile hatırlayamayacağı kadar küçükken olmuştu bu.</p>

    <p>“Karabalık’ın, tanımadığı bir kız için iyi fidye ödemesi uzak bir ihtimal,” dedi Tom. “Tullyler huysuz ve şüphecidir, Sör Brynden büyük ihtimalle ona sahte mal sattığımızı düşünür.”</p>

    <p>“Onu ikna ederiz,” diye üsteledi Lim Limoncübbeli. “Kız ikna eder, olmadı Harwin. En yakın yer Nehirova. Kızı oraya götürelim, altınımızı alalım ve onunla işimizi bitirelim derim.”</p>

    <p>“Ya aslanlar bizi kalenin içinde yakalarsa?” dedi Tom. “Lordumuzu bir kafese kapatıp Casterly Kayası’nın tepesine asmayı her şeyden çok isterler.”</p>

    <p>“Yakalanmaya niyetim yok.” dedi Lord Beric. Söylenmemiş ilk kelime havada asılı kaldı. <em>Canlı.</em> İlk kelimeyi hepsi duymuştu, Arya bile, kelime Lord Beric’in dudaklarına hiç değmediği halde. “Bununla birlikte, oraya kör gözlerle gitmeye cesaret edemeyiz. Orduların nerede olduğunu öğrenmek istiyorum, hem kurtların hem de aslanların. Sharna bir şeyler biliyordur, Lord Vance’in üstadı daha fazlasını bilir. Pelit Kalesi uzak değil. Öğrenmek için keşifçileri önden göndeririz, o esnada Leydi Smallwood bizi bir süre saklar...”</p>

    <p>Lordun sözleri Arya’nın kulağına davul misali vuruyordu ve bir anda her şey onun dayanabileceğinden fazla oldu. Nehirova’yı istiyordu o, Pelit Kalesi’ni değil; annesini ve ağabeyi Robb’u istiyordu, Leydi Smallwood’u ya da hiç tanımadığı annesinin amcasını değil. Döndü, kapıya doğru koştu. Harwin kolunu yakalamaya çalıştığında, Arya bir yılan kadar hızlı hareket ederek Harwin’den kurtuldu. Dışarıda hâlâ yağmur yağıyordu, batıda uzak bir şimşek çaktı. Arya koşabildiğince hızlı koşuyordu. Nereye gittiğini bilmiyordu. Bütün seslerden, boş laflardan ve tutulmayan sözlerden uzakta yalnız olmak istiyordu sadece. <em>Bütün istediğim Nehirova’ya gitmekti.</em> Harrenhal’dan ayrılırken Gendry ve Al Turta’yı da yanına aldığı için, bütün bunlar kendi suçuydu. Tek başına daha iyi olurdu. Tek başına olsaydı haydutlar onu asla yakalayamazdı ve Arya şimdi annesiyle Robb’un yanında olurdu. <em>Onlar benim sürüm değildi. Olsalardı beni bırakmazlardı.</em> Çamurlu bir su birikintisine bastı. Birileri onun adını bağırıyordu, ihtimalle Harwin, belki de Gendry, yıldırımdan yarım kalp atışı sonra gelen gök gürültüsü tepelerden yuvarlanıyor ve sesleri boğuyordu. <em>Yıldırım lordu,</em> diye düşündü Arya öfkeyle. Lord ölemiyor olabilirdi ama yalan söyleyebiliyordu.</p>

    <p>Arya’nın sol yanında bir yerde bir at kişnedi. Arya ahırdan elli metreden fazla uzaklaşmış olamazdı ama daha şimdiden kemiklerine kadar ıslanmıştı. Yosunlu duvarların onu yağmurdan koruyacağı umuduyla çömeldi, yıkık evlerden birinin köşesini döndü ve nöbetçilerden birinin avcuna düştü. Çelik eldivenli bir el kolunu tuttu.</p>

    <p>“Canımı <em>acıtıyorsun,</em>” dedi adamın kıskancında debelenirken. “<em>Bırak,</em> geri dönecektim. Ben...”</p>

    <p>“Geri?” Sandor Clegane’in kahkahası taşa sürtünen demirdi. “Boş versene kurt kız. Sen <em>benimsin.</em>” Arya’nın ayaklarını yerden kesmek ve onu atına doğru sürüklemek için Sandor Clegane’in sadece tek ele ihtiyacı vardı. Soğuk yağmur her ikisini de kamçıladı ve Arya’nın çığlıklarını boğdu. Arya’nın tek düşünebildiği Tazı’nın ona sorduğu soruydu. <em>Köpeklerin kurtlara neler yaptığını biliyor musun?</em></p>
  </div>
</body>
</html>
