<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Tyrion</h1>

    <p>Lord Tywin’in İnanç’a verdiği yeni taç, ayaktakımı tarafından parçalanandan iki kat daha uzundu; kristalin ve örgü altının haşmeti. Yüce Rahip başını her oynattığında etrafa gökkuşağı ışıkları saçılıyordu. Tyrion, bu ağırlığa dayanabilen rahibi takdir etmek zorundaydı. Ve hatta, Anne ve Baba’nın altın yaldızlı uzun heykellerin arasında duran Joffrey ve Margaery’nin muhteşem bir çift oluşturduğunu da kabul etmek mecburiyetindeydi.</p>

    <p>Gelin, fildişi ipek ve Myr danteli içinde güzeldi. Elbisesinin etekleri, küçük incilerin arasına serpiştirilmiş çiçek desenleriyle süslenmişti. Margaery, Renly’nin dulu olarak Baratheon Hanedanı’nın altın ve siyah renklerini giyebilirdi ama Lannisterlar’a, yeşil kadifenin üstüne dikilmiş yüzlerce altın dokuma gülden oluşan bir bakire pelerininin içinde, bir Tyrell olarak gelmişti. Tyrion, kızın gerçekten bakire olup olmadığını merak etti. <em>Joffrey’nin aradaki farkı bildiği yok gerçi.</em></p>

    <p>Geyik boynuzlu ve aslanlı armayla süslenmiş kıpkırmızı kadife pelerinin altına giydiği koyu gül rengi takımın içinde kral da gelin kadar muhteşem görünüyordu. Altın rengi buklelerinin üstüne altın tacını yerleştirmişti. <em>O lanet olası tacı onun için ben korudum.</em> Tyrion rahatsız bir şekilde ağırlığını bir ayağından diğer ayağına verdi. <em>Çok fazla şarap.</em> Kızıl Kale’den ayrılmadan önce su dökmeyi akıl etmeliydi. Shae’le geçirdiği uykusuz gece de kendini hissettirmeye başlamıştı fakat Tyrion’ın en çok istediği şey kahrolası soylu yeğenini boğmaktı.</p>

    <p><em>Valyria çeliğine yabancı değilim,</em> diye böbürlenmişti çocuk. Rahipler, Yukarıdaki Baba’nın hepimizi nasıl yargıladığını anlatır dururdu. <em>Eğer Baba şimdi Joffrey’nin üstüne devrilir ve onu bir bok böceği gibi ezerse buna inanabilirim.</em></p>

    <p>Tyrion bunu uzun zaman önce görmeliydi. Jaime kendi cinayetini kendi işlerdi, asla başka adam göndermezdi. Cersei, izi sürüldüğünde onu işaret edecek bir bıçak kullanmayacak kadar kurnazdı. Ama Joff, o kibirli, habis, aptal, küçük sefil...</p>

    <p>Tyrion, Kışyarı kütüphanesinin dış merdivenlerinden aşağı indiği ve Prens Joffrey’le Tazı’yı kurtları öldürmekle ilgili şakalaşırken bulduğu o soğuk sabahı hatırladı. <em>Bir kurdu öldürmek için bir köpek gönder,</em> demişti Joffrey. Ama Joffrey bile, Sandor Clegane’e Eddard Stark’ın oğlunu öldürmesini emredecek kadar aptal değildi; Tazı, Cersei’ye giderdi. Joffrey, maşasını, kuzeye doğru ilerleyen kral kafilesinin peşine takılan sefil sürünün içinde, hürsüvarilerin, tacirlerin ve kamp takipçilerinin arasında bulmuştu. <em>Bir prensin takdiri ve birkaç sikke için hayatını tehlikeye atmayı göze alan değersiz bir yarım akıllı.</em> Bran’ın boğazını kesmeden önce Robert’ın Kışyarı’ndan ayrılmasını beklemenin kimin fikri olduğunu merak etti Tyrion. <em>Büyük ihtimalle Joff’un. Bu fikrin, kurnazlığın zirvesi olduğunu düşündü şüphesiz.</em></p>

    <p>Tyrion, prensin kendi hançerinin mücevherli bir kabzası ve altın kakmalı bir bıçağı olduğunu hatırlar gibiydi. Joff o hançeri kullanacak kadar aptalca davranmamıştı en azından. Bunun yerine babasının silahlarını karıştırmıştı. Robert Baratheon dikkatsizce cömert bir adamdı ve oğluna onun istediği her hançeri verebilirdi... ama Tyrion, Joff’un hançeri aşırdığını tahmin ediyordu. Robert, Kışyarı’na, şövalyelerden ve hizmetlilerden oluşan bir kuyruk, devasa bir araba ve bir yük vagonuyla gelmişti. Hiç şüphe yok ki vazifeşinas bir hizmetkâr, Robert’ın silahlardan birini arzu etme ihtimaline karşı, kralın silahlarının da kralla birlikte geldiğinden emin olmuştu.</p>

    <p>Joff’un seçtiği hançer iyi ve sadeydi. Altın süslemesi, kabzasında mücevheri, bıçağında gümüş kakması yoktu. Kral Robert o hançeri asla kullanmıyordu, büyük ihtimalle böyle bir şeye sahip olduğunu bile unutmuştu. Ama Valyria çeliği ölümcül derecede keskindi... deriyi, eti ve kası tek darbede biçip geçecek kadar keskin. <em>Valyria çeliğine yabancı değilim,</em> demişti Joff. Ama yabancıydı, değil mi? Aksi takdirde Serçeparmak’ın hançerini seçecek kadar aptalca davranmazdı.</p>

    <p>Joff’un bunu neden yaptığı Tyrion için hâlâ muammaydı. <em>Sadece zalimlikti belki?</em> Joff’ta fazlasıyla zalimlik vardı. Tyrion, içtiği bütün şarabı kusmamak ve pantolonuna işememek için çabalıyordu. Rahatsız bir şekilde kıpırdandı. Kahvaltıda dilini tutmak zorunda kalmıştı. <em>Oğlan bildiğimi biliyor. Yemin ederim ki şu büyük ağzım ölümüm olacak.</em></p>

    <p>Yedi yemin verildi, yedi dua okundu ve yedi vaat mübadele edildi. Düğün şarkısı söylendiğinde ve evliliğe itiraz eden kimse çıkmadığında pelerinleri değiş tokuş etme vakti geldi. Tyrion, ağırlığını bir bodur bacağından diğerine verdi, babasının ve Kevan amcasının arasından töreni görmeye çalıştı. <em>Eğer tanrılar iyiyse, Joff bu içi eline yüzüne bulaştırır.</em> Öfkesini gözlerinden okumasın diye Sansa’ya bakmıyordu. <em>Eğilebilirdin seni tanrının belası. O kaskatı Stark dizlerini biraz bükmek ve gururumun birazını korumama izin vermek çok mu zordu?</em></p>

    <p>Joffrey, kardeşi Tommen’dan aldığı katlanmış gelin pelerinini gösterişli bir şekilde silkelerken, Mace Tyrell, kızının bakire pelerinini nazikçe çıkardı. On üç yaşındaki çocuk kral, on altı yaşındaki gelin kadar uzundu; karısının boyuna yetişmek için bir soytarının sırtına çıkmasına gerek yoktu. Joffrey, kırmızı ve altın renkli pelerini Margaery’nin omuzlarına serdi ve pelerinin yakasını bağlamak için öne eğildi. Ve Margaery, bu kadar kolay bir şekilde babasının korumasından kocasının korumasına geçti. <em>Peki onu Joff’tan kim koruyacak?</em> Tyrion, diğer Kral Muhafızları’yla birlikte duran Çiçek Şövalyesi’ne baktı. <em>Kılıcınızı keskin tutsanız iyi olur Sör Loras.</em></p>

    <p>“Bu öpücükle aşk yemini veriyorum!” diye duyurdu Joffrey çınlayan bir tonla. Margaery aynı sözleri tekrarladığında, Joffrey kızı kendine çekti ve onu uzun uzun öptü. Yüce Rahip, Baratheon ve Lannister Hanedanları’ndan Joffrey’yi ve Tyrell Hanedanı’ndan Margaery’yi resmi olarak tek beden, tek yürek, tek ruh ilan ederken, rahibin başındaki taçta bir kez daha gökkuşağı ışıkları dans etti.</p>

    <p><em>Güzel, bu iş bitti. Şimdi kahrolası kaleye dönelim de işeyebileyim.</em></p>

    <p>Septten çıkmak için sıralanan düğün alayının başında, beyaz pullu zırhlar ve kar beyazı pelerinler giyen Sör Loras ve Sör Meryn vardı. Onların arkasından, bir sepetin içinden gül yaprakları saçarak kral ve kraliçenin önünde yürüyen Prens Tommen geliyordu. Kraliyet çiftini, Kraliçe Cersei ve Lord Tyrell takip ediyordu, peşlerinde gelinin annesi ve Lord Tywin vardı, kol kola yürüyorlardı. Onların arkasında yalpalayarak yürüyen Diken Kraliçesi’nin tek eli bastonunda, tek eli Sör Kevan Lannister’ın kolundaydı. Diken Kraliçesi’nin ikiz muhafızları, kadının düşme ihtimaline karşı yakın takipteydi. Daha sonra Sör Garlan Tyrell ve leydi karısı geliyordu. Ve sonunda, sıra Tyrion’la Sansa’ya geldi.</p>

    <p>“Leydim.” Tyrion kolunu Sansa’ya uzattı. Sansa vazifeşinas bir şekilde kocasının koluna girdi ama birlikte koridor boyunca yürürlerken Tyrion karısının katılığını hissedebiliyordu. Sansa bir kez bile gözlerini aşağı indirip ona bakmıyordu.</p>

    <p>Tyrion, henüz kapıya bile varmadan dışarıdaki tezahürat seslerini duydu. İnsanlar Margaery’yi öyle çok seviyordu ki Joffrey’yi tekrar sevmeye bile gönüllüydüler. Margaery bir zamanlar Renly’ye aitti; bu insanları, onları kurtarmak için makberden çıkıp gelecek kadar çok seven genç ve yakışıklı prense. Margaery’yle birlikte Yüksek Bahçe’nin cömertliği de gelmişti, Gül Yolu’ndan güneye akmıştı cömertlik. Ama bu aptallar, Gül Yolu’nu en başta <em>kapatanın</em> ve o kanlı kıtlığı başlatanın bizzat Mace Tyrell olduğunu unutmuş gibi görünüyorlardı.</p>

    <p>Septin kapısından serin sonbahar havasına çıktılar. “Asla kaçamayacağımızdan korkmuştum,” dedi Tyrion.</p>

    <p>Sansa’nın Tyrion’a bakmaktan başka şansı yoktu artık. “Ben... evet lordum. Dediğiniz gibi.” Üzgün görünüyordu. “Lakin güzel bir törendi.”</p>

    <p><em>Bizimkinin tersine.</em> “Uzundu. Bu kadarını söyleyebilirim. Adamakıllı işemek için kaleye dönmeliyim.” Tyrion burun kökünü ovuşturdu. “Keşke beni şehirden uzaklaştıracak bir görev bulsaydım. Serçeparmak zeki bir adam.”</p>

    <p>Kral Muhafızları tarafından çevrilmiş olan Joffrey ve Margaery, geniş mermer meydana bakan basamakların en tepesinde duruyordu. Sör Addam’ın komutasındaki altın pelerinliler, Kral Kutsanmış Baelor’un heykelinin hamiyetperver bir edayla yukarıdan seyrettiği kalabalığı geride tutuyordu. Tyrion’ın, yeni evli çifti kutlamak üzere diğerleriyle birlikte sıraya girmekten başka seçeneği yoktu. Margaery’nin parmaklarını öptü ve kıza mutluluklar diledi. Şükürler olsun ki arkadaki insanlar kendi sıralarını bekliyordu, Tyrion’la Sansa fazla oyalanmak zorunda kalmadılar.</p>

    <p>Arabaları güneşin altındaydı, bu yüzden içerisi epey ısınmıştı. Araba hareket ettiğinde, Tyrion başını koluna dayayıp uzandı. Sansa, gözlerini ellerine dikerek oturdu. <em>En az Tyrell kızı kadar güzel.</em> Saçları sonbahar kızılıydı, gözleri koyu Tully mavisi. Keder, acılı ve hassas bir ifade vermişti yüzüne ve bu ifade onu daha güzel yapmıştı. Tyrion ona uzanmak istedi, onun nezaket kalkanını kırmak. Tyrion’ı konuşturan bu istek miydi? Yoksa aklını idrar kesesindeki şişkinlikten uzaklaştırma ihtiyacı mı?</p>

    <p>“Yollar tekrar güvenli hale geldiğinde Casterly Kayası’na yolculuk edebileceğimizi düşündüm.” <em>Joffrey’den ve ablamdan uzağa.</em> Tyrion, Joffrey’nin <em>Dört Kralın Hayatı</em>’na yaptığı şeyi düşündükçe daha huzursuz oluyordu. <em>Orada bir mesaj vardı, ah evet.</em> “Sana Altın Galeri’yi, Aslan Ağzı’nı ve küçük birer çocukken Jaime’yle oyunlar oynadığımız Kahramanlar Salonu’nu göstermek beni mutlu eder. Denizin kalenin altına girdiği yerden gelen gümbürtüleri duyabilirsin...”</p>

    <p>Sansa başını ağır ağır kaldırdı. Tyrion onun ne gördüğünü biliyordu; şişkin ve hayvani bir alın, bir burun kökü, pembe ve eğri büğrü bir yara izi ve birbirinden farklı renklerdeki gözler. Sansa’nın gözleri kocamandı, maviydi ve boştu. “Lord kocamın arzu ettiği her yere giderim.”</p>

    <p>“Bu yolculuğun seni memnun edeceğini ummuştum leydim.”</p>

    <p>“Lordumu memnun etmek beni memnun eder.”</p>

    <p>Tyrion’ın ağzı gerildi. <em>Sen ne zavallı bir adamsın. Aslan Ağzı’yla ilgili gevezelik etmenin onu gülümseteceğini mi sandın? Bir kadını altından başka bir şeyle gülümsettiğin oldu mu hiç?</em> “Hayır, aptalca bir fikirdi. Kaya’yı yalnızca bir Lannister sevebilir.”</p>

    <p>“Evet lordum. Nasıl isterseniz.”</p>

    <p>Tyrion, sıradan insanların Kral Joffrey’nin adını bağırdığını duyabiliyordu. <em>O zalim çocuk üç yıl içinde yetişkin bir erkek olacak, meşru hakkını yönetecek... ve başında azıcık akıl olan bütün cüceler Kral Toprakları’nın çok uzağına kaçacak.</em> Belki Eski Şehir. Hatta belki Özgür Şehirler. Tyrion her zaman Braavos’un Titanı’nı görmek istemişti. Belki Sansa’yı da mutlu ederdi bu. Nazik bir sesle Braavos’tan bahsetti ve bir zamanlar üstünde yürüdüğü Sur kadar buzlu ve teslim olmaz bir nezaket duvarıyla karşılaştı. Bu duvar Tyrion’ı bezdirmişti.</p>

    <p>Yolun geri kalanını sessizlik içinde geçirdiler. Tyrion bir süre sonra Sansa’nın bir şey söylemesini umarken buldu kendini, herhangi bir şey, küçücük bir kelime ama Sansa hiç konuşmadı. Araba kalenin avlusunda durduğunda, Tyrion bir seyisin yardımıyla aşağı indi. “Bir saat sonra ziyafette olmamız gerekiyor leydim. Birazdan sana katılacağım.” Uyuşmuş bacaklarıyla uzaklaştı. Avlunun karşısından, Margaery’nin nefes nefese kahkahalarını duyabiliyordu, Joffrey onu eyerinden indiriyordu. <em>Joffrey bir gün Jaime kadar uzun olacak,</em> diye düşündü, <em>ve ben onun ayaklarının altındaki cüce olarak kalacağım. Ve bir gün Joffrey beni daha da kısa boylu yapmak isteyecek...</em></p>

    <p>Tyrion bir tuvalet buldu ve sabah şarabını mesanesinden boşaltırken minnetle iç geçirdi. İşemenin, bir kadına sahip olmak kadar güzel olduğu zamanlar vardı ve bu onlardan biriydi. Tyrion şüphelerinden ve günahlarından da bu kadar kolay arınabilmek isterdi.</p>

    <p>Podrick Payne, Tyrion’ın dairesinin kapısında bekliyordu. “Yeni takımınızı çıkardım. Burada değil. Yatağınızın üstünde. Yatak odasında.”</p>

    <p>“Evet, yatağı yatak odasında tutuyoruz.” Ziyafet için hazırlanan Sansa odada olmalıydı. <em>Shae de öyle.</em> “Pod, şarap.”</p>

    <p>Tyrion şarabını pencere sekisine oturarak içti, aşağıdaki mutfakların karmaşasını düşündü. Güneş, kale duvarının tepesine dokunmamıştı henüz ama Tyrion pişen ekmeklerin ve kızaran etlerin kokusunu alabiliyordu. Beklentilerle dolu konuklar birazdan taht odasına akın edecekti; şarkıların ve ihtişamın akşamı olacaktı bu. Bu akşam sadece Yüksek Bahçe ile Casterly Kayası’nı evlendirmek için değil, bu iki hanedanın zenginliğini ve kuvvetini, Joffrey’nin hükümranlığına hâlâ karşı olmayı düşünebilecek herkese bir ders olarak göstermek için tertip edilmişti.</p>

    <p>Lakin Stannis Baratheon ve Robb Stark’ın başına gelenlerden sonra kim Joffrey’nin hükümranlığına itiraz edecek kadar çılgın olabilirdi şimdi? Nehir topraklarında hâlâ kavga vardı fakat çemberler her yerde daralıyordu. Sör Gregor Clegane, Üç Dişli Mızrak’ı geçmiş ve yakut geçidi almıştı, bunun ardından Harrenhal’u neredeyse hiç uğraşmadan ele geçirmişti. Denizgözcüsü, Kara Walder Frey’e teslim olmuştu. Lord Randyll Tarly, Bakire Havuzu’nu, Gölgeli Vadi’yi ve Kral Yolu’nu tutuyordu. Batıda, Sör Daven Lannister, Altın Diş’e gitmiş ve Nehirova’nın üstüne yürümek üzere Sör Forley ile birleşmişti. Sör Ryman Frey onlara katılacak iki bin mızrakçının başında İkizler’den ayrılmıştı. Ayrıca Paxter Redwyne, kendi donanmasının kısa zaman içinde Arbor’dan yelken açacağını, Dorne’u dolaşacak ve Taş Basamaklar’dan geçecek olan uzun deniz seferinin başlayacağını söylemişti. Stannis’in bir Lysli korsan gemisine karşı on gemi olacaktı. Üstatlar tarafından Beş Kralın Savaşı olarak anılan mücadele sona ermek üzereydi. Mace Tyrell, Lord Tywin’in ona hiç zafer bırakmadığından şikâyetçiydi.</p>

    <p>“Lordum?” Pod, Tyrion’ın yanındaydı. “Üstünüzü değiştirecek misiniz? Takımınızı koydum. Yatağınızın üstüne. Ziyafet için.”</p>

    <p>“Ziyafet mi?” dedi Tyrion asık suratla. “Hangi ziyafet?”</p>

    <p>“Düğün ziyafeti.” Pod istihzayı anlamamıştı elbette. “Kral Joffrey ve Leydi Margaery. Yani Kraliçe Margaery.”</p>

    <p>Tyrion bu akşam çok ama çok sarhoş olmaya karar vermişti. “Pekâlâ genç Podrick, gidip beni ziyafet havasına sokalım.”</p>

    <p>Tyrion ve Pod odaya girdiğinde, Shae, Sansa’nın saçlarını yapıyordu. <em>Neşe ve keder,</em> diye düşündü onları bir arada gören Tyrion. <em>Kahkahalar ve gözyaşları.</em> Sansa, yakası renkli kürkle süslenmiş gümüşi gri bir elbise giymişti, mor astarlı elbisenin yarasa kesimli kolları neredeyse yere değiyordu. Shae, Sansa’nın saçlarını, koyu mor taşlarla süslenmiş gümüş bir saç filesinin içine ustaca toplamıştı. Sansa’yı daha önce hiç bu kadar güzel görmemişti Tyrion ama kız o uzun, saten kolların altına hüzün giyiyordu. “Leydi Sansa,” dedi, “bu gece salondaki en güzel kadın siz olacaksınız.”</p>

    <p>“Lordum çok nazik.”</p>

    <p>“Leydim,” dedi Shae istekli bir sesle. “Gelip masalara hizmet edemez miyim? Turtanın içinden çıkan güvercinleri görmeyi çok istiyorum.”</p>

    <p>Sansa kararsız bir ifadeyle Shae’e baktı. “Kraliçe bütün hizmetkârları seçti.”</p>

    <p>“Üstelik salon çok kalabalık olacak.” Tyrion öfkesini yutmak zorunda kaldı. “Ama müzisyenler bütün kaleyi dolaşacak ve dış avluda herkesin yiyip içmesi için masalar kurulacak.” Yeni takımını inceledi; kırmızı kadifeden dikilmişti, ceketin vatkalı omuzları vardı, kabarık kollarındaki kesiklerin içinden siyah saten astar görünüyordu. <em>Güzel bir kıyafet, istediği tek şey onu giyecek yakışıklı bir adam.</em> “Gel Pod, şunun içine girmeme yardım et.”</p>

    <p>Tyrion giyinirken bir kadeh şarap daha içti, sonra kolundan tuttuğu Sansa’yı, taht odasına doğru akan ipek, saten ve kadife nehrine karıştırmak üzere Mutfak Kalesi’nden çıkardı. Bazı konuklar sıralardaki yerlerini bulmak için salona girmişti. Diğerleri, öğleden sonranın mevsim dışı sıcaklığının tadını çıkararak kapıların önünde dolaşıyordu. Tyrion ve Sansa, gerekli nezaket hareketlerini yerine getirmek için avluda gezindiler.</p>

    <p>Lord Gyles’a öksürüğün daha iyi olduğunu söyleyen, Elinor Tyrell’in kıyafetine iltifat eden, Jalabhar Xho’ya Yaz Adaları’ndaki düğün teamülleriyle ilgili sorular soran Sansa’yı izlerken, <em>bu işte iyi,</em> diye düşündü Tyrion. Sör Kevan, Tyrion’ın kuzeni Sör Lancel’ı avluya getirmişti, genç şövalye mücadeleden beri ilk kez hasta yatağından çıkmıştı. <em>Korkunç görünüyor.</em> Lancel’ın saçları incelmiş, beyazlamıştı ve delikanlı bir sopa kadar zayıftı. Yanında onu ayakta tutan babası olmasa yere yığılacağı kesindi. Ancak Sansa genç şövalyenin kahramanlığını övüp onun tekrar güçlendiğini görmenin ne kadar güzel olduğunu söylediğinde, hem Lancel’ın hem de Sör Kevan’ın yüzü ışıldadı. <em>Sansa, Joffrey için daha iyi bir kraliçe ve daha iyi bir eş olurdu, Joffrey’de onu sevecek duygu olsaydı.</em> Tyrion, yeğeninin herhangi birini sevmeye istidadı olup olmadığını merak etti.</p>

    <p>Leydi Olenna Tyrell, kendisinden daha ağır görünen altın kumaşlı elbisesinin içinde Sansa’yla Tyrion’ın yanına geldiğinde, “Muhteşem görünüyorsun çocuğum,” dedi Sansa’ya. “Lakin saçlarına rüzgâr değmiş.” Ufak tefek yaşlı kadın elini uzattı ve birkaç dağınık bukleyi yerine sokup Sansa’nın saç filesini düzeltti. “Kayıplarını duyduğumda çok üzüldüm,” dedi Sansa’nın saçlarına dokunurken. “Biliyorum ağabeyin korkunç bir haindi fakat düğünlerde insan öldürmeye başlarsak, insanlar evlilikten şu anda korktuklarından bile fazla korkarlar. İşte, şimdi daha iyi oldu.” Leydi Olenna gülümsedi. “İki gün sonra Yüksek Bahçe’ye dönmek için yola çıkacağımı söylemekten mutluluk duyuyorum. Bu pis kokulu şehri yeterince gördüm, teşekkür ederim. Erkekler savaşırken sert küçük bir ziyaret için bana eşlik etmek istersin belki? Margaery’yi ve onun güzel leydilerini dehşetle özleyeceğim. Senin refakatin benim için çok tatlı bir teselli olur.”</p>

    <p>“Çok naziksiniz leydim,” dedi Sansa, “lakin benim yerim lord kocamın yanı.”</p>

    <p>Leydi Olenna buruşuk ve dişsiz ağzıyla Tyrion’a gülümsedi. “Ah? Bu aptal ve yaşlı kadını bağışlayın lordum, niyetim güzel karınızı çalmak değildi. Şeytani bir düşmana karşı bir Lannister ordusunun başında uzaklarda olacağınızı düşünmüştüm.”</p>

    <p>“Ejderhalardan ve geyiklerden oluşan bir ordu. Hazine başı, bütün orduların masraflarının ödendiğinden emin olmak için mecliste kalmak zorunda.”</p>

    <p>“Elbette. Ejderhalar ve geyikler, bu çok zekice. Ve cüce metelikleri. Cüce meteliklerini duydum. Onları toplamak korkunç bir angarya olmalı.”</p>

    <p>“Toplama işini başkalarına bırakıyorum leydim.”</p>

    <p>“Ah, öyle mi? Bizzat ilgilenmek isteyeceğinizi düşünürdüm. Kraliyetin o cüce metelikleriyle dolandırılmasına izin veremeyiz, öyle değil mi?”</p>

    <p>“Tanrılar korusun.” Tyrion, Lord Luthor Tyrell’in o uçurumdan kasten atlayıp atlamadığını merak etmeye başlıyordu. “Müsaade ederseniz Leydi Olenna, yerlerimize geçme vakti geldi.”</p>

    <p>“Ben de geçeyim. Yetmiş yedi çeşit yemek, söylemeye dilim varmıyor. Bunu bir parça aşırı bulmuyor musunuz lordum? Ben kendi adıma üç dört lokmadan fazla yiyemiyorum, tabii siz ve ben ziyadesiyle ufak yapılıyız, öyle değil mi?” Leydi Olenna tekrar Sansa’nın saçlarına dokundu. “Pekâlâ, git bakalım çocuğum ve biraz daha mutlu olmaya çalış. Bak şimdi, muhafızlarım nereye kayboldu? Sağ, Sol, neredesiniz? Gelin de yüksek platforma gitmeme yardım edin.”</p>

    <p>Karanlığa hâlâ bir saat olmasına rağmen, taht odası şimdiden ışık içinde yüzüyordu; bütün apliklerde meşaleler yanıyordu. Çığırtkanlar içeri giren lordların ve leydilerin isimlerini ve unvanlarını duyururken, konuklar masaların yanında duruyordu. Kraliyet üniforması giyen yaver çömezleri, lordlara ve leydilere geniş merkez koridor boyunca eşlik ediyordu. Salonun üstündeki galeri müzisyenlerle doluydu; davulcular, flütçüler, kemancılar, yaylılar, üflemeliler ve vurmalı çalgılar.</p>

    <p>Tyrion, Sansa’nın kolunu yakaladı, ağır ve paytak adımlarla koridoru yürüdü. Üzerindeki gözleri hissedebiliyordu; onu eskisinden bile çirkin yapan taze yara izine bakıyorlardı. <em>Bırak baksınlar,</em> diye düşündü Tyrion yerine otururken. <em>Bırak doya doya baksınlar ve fısıldasınlar, onlar istiyor diye kendimi saklamayacağım.</em> Tyrion ve Sansa’nın ardından Diken Kraliçesi içeri girdi, ayaklarını sürüyerek minik adımlarla yürüyordu. Tyrion kimin daha tuhaf göründüğünü merak etti; Sansa ile o mu yoksa iki metrelik ikiz muhafızların arasında yürüyen buruşuk kadın mı?</p>

    <p>Joffrey ve Margaery, taht salonuna birbirinin aynısı iki beyaz savaş atının sırtında girdiler. Yaver çömezleri onların önünde koşuyor ve hayvanların ayaklarının altına gül yaprakları saçıyordu. Kral ve kraliçe de ziyafet için üstlerini değiştirmişlerdi. Joffrey, siyah kırmızı şeritli bir pantolon ve altın dokuma kumaştan dikilmiş bir ceket giymişti, ceketin kol yenleri siyah satendi ve akik düğmeleri vardı. Margaery, septte giydiği ağırbaşlı elbiseyi çok daha dekolte bir kıyafetle değiştirmişti, dar bir beden kısmı olan yeşil atlas elbise, kızın kollarını ve göğüslerinin üstünü açıkta bırakıyordu. Margaery saçlarını toplamamıştı, kahverengi yumuşak bukleler kızın beyaz omuzlarına dökülüyor ve hemen hemen beline kadar iniyordu. Genç kraliçenin başında ince, altın bir taç vardı. Margaery’nin gülümsemesi utangaç ve tatlıydı. <em>Sevimli bir kız,</em> diye düşündü Tyrion, <em>ve yeğenimin hak ettiğinden daha nazik bir kader.</em></p>

    <p>Kral Muhafızları yeni evli çifti yüksek platforma götürdü; düğün için Baratheon altını, Lannister kırmızısı ve Tyrell yeşili şeritlerle donatılan Demir Taht’ın gölgesinin altındaki onur koltuklarına. Cersei, Margaery’ye sarıldı ve kızın yanaklarını öptü. Sonra Lord Tywin, Lancel ve Sör Kevan aynı şeyi yaptı. Joffrey, gelinin babasından ve ağabeyleri Loras’la Garlan’dan sevgi dolu öpücükler aldı. Kimse Tyrion’ı öpmek için acele ediyormuş gibi görünmedi. Kral ve kraliçe yerlerine oturduğunda, Yüce Rakip salondakilere dua ettirmek için ayağa kalktı. Tyrion, <em>bu rahip selefi kadar uyuşuk değil en azından,</em> diye avuttu kendini.</p>

    <p>Tyrion ve Sansa kralın sağ tarafının uzağına, Sör Garlan Tyrell ile onun karısı Leydi Leonette’in yanına oturtuldu. Bir düzine konuk Joffrey’nin daha yakınında oturuyordu ve alıngan bir adam bunu bir hakaret olarak kabul edebilirdi, özellikle de kısa bir zaman öncesine kadar Kral Eli olduğunu dikkate alırsa. Ama Tyrion, Joffrey’le arasında yüz kişi olsaydı daha mutlu olurdu.</p>

    <p>Tanrılar dualarını aldıktan sonra, “Kadehler dolsun artık!” diye bağırdı Joffrey. Kralın kadeh taşıyıcısı, bütün bir sürahi Arbor kırmızısını Lord Tyrell’in o sabah verdiği altın düğün kadehinin içine boşalttı. Kral, kadehi iki eliyle birden kaldırdı. <em>“Kraliçe karımın şerefine!”</em></p>

    <p><em>“Margaery!”</em> diye bağırdı salon. <em>“Margaery! Margaery! Kraliçeye!”</em> Bin kadeh tokuştu ve düğün ziyafeti tam anlamıyla başladı. Tyrion Lannister da diğer konuklarla birlikte içti, kadehini boşalttı ve yerine oturur oturmaz tekrar doldurulması için işaret verdi.</p>

    <p>İlk yemek, altın yaldızlı kâselerde servis edilen kremalı mantar ve salyangoz çorbasıydı. Tyrion sabah kahvaltısına neredeyse hiç dokunmamıştı ve içtiği şarap şimdiden başını döndürmeye başlamıştı, bu yüzden yemeği memnuniyetle karşıladı. Çorbayı çabucak bitirdi. <em>Biri bitti yetmiş altısı kaldı. Yetmiş yedi çeşit yemek, şehirde hâlâ açlıktan kırılan çocuklar ve bir turp uğruna cinayet işleyecek adamlar varken. Bizi şimdi görebilselerdi Tyrelller’i o kadar çok sevmeyebilirlerdi.</em></p>

    <p>Sansa çorbadan bir kaşık tattı ve kâseyi itti. “Beğenmediniz mi leydim?” diye sordu Tyrion.</p>

    <p>“Çok fazla yiyecek servis edilecek lordum. Benim küçük bir midem var,” dedi Sansa. Gergin bir şekilde saçlarını düzeltti ve Joffrey’nin yeni kraliçesiyle birlikte oturduğu yere baktı.</p>

    <p><em>Margaery’nin yerinde olmak mı isterdi?</em> Tyrion kaşlarını çattı. <em>Bir çocuk bile daha fazla aklıselim sahibi olurdu.</em> Kafasını dağıtmak için başka tarafa döndü ama baktığı her yerde güzel, mutlu ve diğer adamlara ait kadınlar vardı. Yedi yüzlü büyük kadehten Joffrey’yle birlikte içki içen ve tatlı tatlı gülümseyen Margaery. Margaery’nin annesi Leydi Alerie, gümüş saçlı ve güzel, Mace Tyrell’in yanında hâlâ gururlu. Kraliçenin üç genç kuzeni, kuşlar kadar cıvıltılı. Lord Merryweather’ın siyah saçlı Myrli karısı, kocaman siyah gözleri fettan bakışlı. Dornelu adamların arasında oturan (Cersei, Dornelu adamları, yüksek platformun hemen altındaki çok itibarlı fakat Tyrelller’den salonun boyunun izin verdiği ölçüde uzak bir masaya oturtmuştu) ve Kızıl Yılan’ın anlattığı bir şeye gülen Ellaria Kum.</p>

    <p>Ve bir kadın daha vardı, soldan üçüncü masanın neredeyse sonunda oturuyordu... <em>Fossowayler’den birinin karısı,</em> diye düşündü Tyrion, <em>ve karnında onun bebeğini taşıyor.</em> Kadının şişkin göbeği, onun ne narin güzelliğini ne de yemeklerden ve eğlenceden aldığı keyfi azaltıyordu. Tyrion, karısını kendi tabağından besleyen adamı izledi. İkisi aynı kadehten içiyordu, sık sık ve beklenmedik bir şekilde öpüşüyorlardı. Ne zaman öpüşseler, adam elini nazik bir şekilde karısının göbeğine koyuyordu, şefkatli ve esirgeyici bir hareketti.</p>

    <p>Şimdi öne uzansa ve onu öpse Sansa’nın ne yapacağını merak etti Tyrion. <em>Büyük ihtimalle irkilip geri çekilir. Ya da cesur davranır ve bir görevmişçesine buna katlanır. Benim karımın en önemli özelliği vazifeşinas olması.</em> Tyrion, bu gece onun bekâretini almak istediğini söyleseydi, Sansa buna da vazifeşinas bir şekilde katlanır ve gerekenden fazla ağlamazdı.</p>

    <p>Tyrion şarap istedi. Şarap geldiğinde ikinci yemek servis ediliyordu; domuz eti, çam fıstığı ve yumurtayla doldurulmuş hamur torbası. Sansa yemekten sadece bir lokma aldı, o sırada çığırtkanlar yedi şarkıcının ilkini çağırıyordu.</p>

    <p>Gri sakallı Arpçı Hamish “insanların ve tanrıların kulakları için, daha önce Yedi Krallık’ın hiçbir yerinde duyulmamış bir şarkı” söyleyeceğini duyurdu. Şarkının adı “Lord Renly’nin Yolculuğu” idi.</p>

    <p>Adamın parmakları yüksek arpın tellerinde dolaştı, taht odası tatlı seslerle doldu. <em>“Kemik tahtta oturan Ölüm Lordu aşağı baktı ve katledilmiş lordu gördü,”</em> diye başladı Hamish, yeğeninin tacını çalmaya teşebbüs eden Renly’nin nasıl tövbe ettiğini, Ölüm Lordu’na nasıl bizzat meydan okuduğunu ve diyarı ağabeyine karşı savunmak için yaşayanların topraklarına nasıl geri döndüğünü anlatarak devam etti.</p>

    <p><em>Ve zavallı Symon sırf bunun için kendini bir kâse kahverenginin içinde buldu,</em> diye düşündü Tyrion. Şarkının sonunda Kraliçe Margaery’nin gözleri ıslaktı; cesur Lord Renly’nin gölgesi, gerçek aşkının yüzünü son bir kez görmek için Yüksek Bahçe’ye uçtuğunda. “Renly Baratheon hayatı boyunca hiçbir şey için tövbe etmedi,” dedi İblis, Sansa’ya, “ama bana sorarsan Hamish az önce altın yaldızlı bir ut kazandı.”</p>

    <p>Arpçı pek çok tanıdık şarkı da söyledi. “Altın Gül.” Tyrelller içindi şüphesiz ve “Castamere Yağmurları” Lord Tywin’in gururunu okşamak için söylenmişti. “Bakire, Anne ve Yaşlı Hatun” Yüce Rahip’i memnun etti. “Leydi Karım” kalpleri aşkla dolu bütün küçük kızları ve hiç şüphesiz bazı küçük oğlanları sevindirdi. Tyrion, sulu hamura bulanıp yağda kızartılmış tatlı mısırların, hurma, elma ve portakal parçalarıyla pişirilmiş sıcak yulaf ekmeğinin tadına bakar ve yaban domuzu pirzolasını dişlerken şarkıları yarım kulakla dinledi.</p>

    <p>Bundan sonra yemekler ve gösteriler şaşırtıcı bir savurganlıkla arka arkaya geldi, şarap ve bira sel gibi aktı. Hamish salondan ayrıldı. Onun yerini alan küçük ve yaşlı ayı, davulların ve flütlerin eşliğinde hantalca dans ederken, düğün konukları badem parçalarıyla pişirilmiş alabalık yediler. Ay Oğlan uzun tahta bacaklarının üstüne çıktı ve masaların arasında Lord Tyrell’in saçma bir şekilde şişman soytarısı Yağtoparı’nı kovaladı, o sırada lordlar ve leydiler kızarmış alaca balıkçılın ve peynirli soğanlı turtanın tadına bakıyordu. Pentoslu taklacılar; parende attıkları, amuda kalktıkları, çıplak ayaklarla tabaklar çevirdikleri ve birbirlerinin omuzlarına çıkarak bir piramit oluşturdukları bir gösteri sundular. Onların marifetlerine, ateşli doğu baharatlarıyla kaynatılmış yengeçler, badem sütünde havuçlarla birlikte pişirilmiş koyun etleri, kuru üzümler, soğanlar, fırından yeni çıkmış balık tartları eşlik etti.</p>

    <p>Sonra çığırtkanlar bir başka şarkıcı çağırdı; parlak kırmızı sakalları ve Symon’ın söylediği kadar tuhaf bir aksanı olan Tyroshlu Collio Quaynis. Collio, kendine özgü yorumuyla söylediği “Ejderhaların Dansı”yla başladı ama bu şarkı, biri erkek biri kadın iki şarkıcı için daha uygundu. Tyrion, balla kızartılmış zencefilli keklik ve pek çok kadeh şarabın yardımıyla şarkıya katlandı. Valyria’nın Kıyameti’nin ortasında ölen iki âşığın hikâyesini anlatan dokunaklı balat, konukların çoğunun konuşamadığı Yüksek Valyria dilinde söylenmeseydi salonu memnun edebilirdi. Fakat “Biracı Bessa” edepsiz sözleriyle konukları geri kazandı. Collio bir davulcuyu yanına çağırıp Lord Tywin’in önünde eğilerek “Castamere Yağmurları”nı söylerken, hurmalarla doldurulup bütün halinde kızartılan tavus kuşları, tüyleriyle birlikte servis edildi.</p>

    <p><em>Eğer bu şarkının yedi farklı yorumunu duymak zorundaysam, Bit Çukuru’na gidip yahniden özür dileyebilirim.</em> Tyrion karısına döndü. “Pekâlâ, hangisini tercih edersin?”</p>

    <p>Sansa şaşkınlıkla Tyrion’a baktı. “Lordum?”</p>

    <p>“Şarkıcılar. Hangisini tercih edersin?”</p>

    <p>“Ben... üzgünüm lordum. Dinlemiyordum.”</p>

    <p>Yemek de yemiyordu. “Sansa, bir sorun mu var?” Tyrion düşünmeden konuşmuş ve konuştuğu anda saçmaladığını fark etmişti. <em>Bütün yakınları katledildi, benimle evli ve ben sorunun ne olduğunu merak ediyorum.</em></p>

    <p>“Hayır lordum.” Sansa başını çevirdi ve Sör Dontos’u hurmalarla döven Ay Oğlan’ı yapmacık bir ilgiyle izledi.</p>

    <p>Dört usta alev kehanetçisi, ateşli pençelerle birbirlerine saldıran canlı alev canavarları yarattılar. O sırada hizmetkârlar, kepçelerle blendisori doldurdukları kâseleri getiriyordu; içine soyulmuş badem ile horoz eti parçaları katılmış ballı kaynar şarap ve sığır eti suyu karışımı. Daha sonra safran ve şeftaliyle pişirilmiş kuğu dilimleri (Mücadelenin arifesinde ablasıyla yediği aksam yemeğini hatırlayan Tyrion, “Yine mi kuğu?” diye mırıldandı), yağlı bezelyeler ve kırık cevizle birlikte gaydacılar, akıllı köpekler ve kılıç yutan hokkabazlar geldi. Bir jonglör bir düzine kılıcı ve baltayı havada çevirirken, cızırdayan kan sosisi şişleri masalara getirildi. Tyrion bu yan yana sunumun, çok zevkli olmasa da çok zekice olduğunu düşündü.</p>

    <p>Çığırtkanlar borazanlarını öttürdüler. “Altın udu kazanmak için söyleyecek,” diye bağırdı biri, “karşınızda Cuy’dan Galyeon.”</p>

    <p>Fıçı göğüslü, siyah sakallı, kel kafalı bir adam olan Galyeon, salonun her köşesini dolduran gök gürültüsü gibi bir sese sahipti. Galyeon kendisine eşlik etmeleri için altı müzisyen getirmişti. “Soylu lordlar ve güzel leydiler, bu gece sizler için sadece bir şarkı söyleyeceğim.” diye duyurdu. “Karasu Nehri’nin şarkısı, diyarın nasıl kurtulduğunun şarkısı.” Davulcu ağır ve meşum bir ritm tutturdu.</p>

    <p><em>“Kara lord kara kara düşündü kulesinde,”</em> diye başladı Galyeon, <em>“gece kadar kara kalesinde.”</em></p>

    <p><em>“Saçları karaydı, ruhu kara,”</em> diye söyledi müzisyenler bir ağızdan. Flüt girdi.</p>

    <p><em>“Kana susamıştı, gıptayla beslendi, kinle doldurdu kadehini,”</em> diye devam etti Galyeon. <em>“Bir zamanlar ağabeyim yedi krallığı yönetti, dedi cadı karısına. Onun olan her şeyi alacağım ve benim yapacağım. Onun oğluna bıçağımın ucunu tattıracağım.”</em></p>

    <p><em>“Altın saçlı, genç ve cesur bir oğlan,”</em> diye söyledi müzisyenler, yüksek arp ve keman çalmaya başladı.</p>

    <p>“Eğer tekrar El olursam ilk işim bütün şarkıcıları asmak olacak,” dedi Tyrion, fazla yüksek bir sesle.</p>

    <p>Leydi Leonette hafifçe güldü. Sör Garlan öne eğildi ve, “Dile getirilmemiş cesur bir amel daha az cesur bir amel değildir,” dedi.</p>

    <p><em>“Kara lord askerlerini topladı, askerler onun etrafında karga gibi toplandı. Kana susamış bir halde yelken açtılar.”</em></p>

    <p>“...ve zavallı Tyrion’ın burnunu kopardılar,” diye bitirdi Tyrion.</p>

    <p>Leydi Leonette kıkırdadı. “Belki de şarkıcı olmalısınız lordum. kafiyeleriniz Galyeon’unkiler kadar iyi.”</p>

    <p>“Hayır leydim,” dedi Sör Garlan. “Lannister lordum büyük kahramanlıklar yapmak için yaratılmış, onlar hakkında şarkı söylemek için değil. Onun kudretli zinciri ve çılgınateşi olmasaydı düşmanlar nehri geçebilirdi. Ve Tyrion’ın vahşileri Lord Stannis’in keşif süvarilerinin çoğunu katletmeseydi Stannis’i asla gafil avlayamazdık.”</p>

    <p>Garlan’ın sözleri Tyrion’ın tuhaf bir minnettarlık hissetmesine sebep oldu. Galyeon, çocuk kralın ve kralın annesi altın kraliçenin hamasetiyle ilgili bitmez tükenmez dörtlükler söylerken, Tyrion o sözlerin yardımıyla sakin kalabildi.</p>

    <p>“Kraliçe bunu asla yapmadı,” dedi Sansa aniden.</p>

    <p>“Şarkılarda duyduğunuz şeylere asla inanmayın leydim.” Tyrion kadehlerini tekrar doldurtmak için bir hizmetkâr çağırdı.</p>

    <p>Çok geçmeden, uzun pencerelerin dışındaki hava tamamen karardı ve Galyeon hâlâ söylüyordu. Şarkısının yetmiş yedi kıtası vardı ama bin kıtası varmış gibi geliyordu insana. <em>Salondaki her konuk için bir kıta.</em> Tyrion, kulaklarına mantar tıkamak için duyduğu arzuya direnebilmek adına son yirmi kıtayı şarap içerek geçirdi. Şarkıcı sonunda eğilip selam verdiğinde, bazı konuklar kendi kasıtsız eğlencelerini başlatmaya yetecek kadar sarhoştu. Yaz Adası’ndan gelen dansçılar parlak tüylerden ve duman rengi ipekten yapılmış elbiselerin içinde dönerken Yüce Üstat Pycelle uyuyakaldı. Lord Rowan’ın şövalyelerinden biri bir Dornelu adamı bıçakladığında, küflü peynirle doldurulmuş geyik madalyonları servis ediliyordu. Altın pelerinliler iki adamı da dışarı çıkardı; biri orada çürümek üzere bir hücreye, diğeri dikilmek için Üstat Ballabar’a götürüldü.</p>

    <p>Tyrion; tarçın, karanfil, şeker ve badem sütüyle tatlandırılıp jöleyle pişirilmiş domuz başı etiyle oyalanırken Kral Joffrey birdenbire ayağa kalktı. Şaraptan kalınlaşmış sesiyle, “Kraliyetin mızrak müsabıklarını getirin!” diye bağırdı.</p>

    <p><em>Yeğenim benden beter sarhoş,</em> diye düşündü Tyrion. Altın pelerinliler salonun sonundaki büyük kapıları açtı. Salona yan yana iki atlı girdi, Tyrion oturduğu yerden iki şeritli mızrağın tepesini görebiliyordu sadece. Merkez koridordan krala doğru ilerleyen atlıları bir kahkaha dalgası takip ediyordu. <em>Midilliler sürüyor olmalılar,</em> diye düşündü Tyrion, ta ki... onları görene kadar.</p>

    <p>Mızrakçılar bir çift cüceydi. Biri, çirkin bir gri köpeğin sırtına binmişti. Diğeri kocaman, benekli bir dişi domuz sürüyordu. Minik şövalyeler eyerlerinin üstünde yukarı aşağı zıplarken boyalı ahşap zırhları takırdıyordu. Kendi boylarından büyük kalkanlar taşıyan cüceler bineklerinin sırtında ilerlerken mızraklarının ağırlığıyla erkekçe cebelleşiyor, bir o yana bir bu yana sallanırken kahkaha fırtınaları yaratıyorlardı. Şövalyelerden biri baştan ayağa altınlar içindeydi, kalkanına siyah bir geyik boyanmıştı. Diğer şövalye gri beyaz giyinmişti ve kalkanında bir kurt vardı. Binekleri de aynı şekilde giydirilmişti.</p>

    <p>Tyrion, gözlerini yüksek platform boyunca gezdirdi, gülen yüzlere baktı. Joffrey kırmızı ve nefes nefeseydi, Tommen bağırıyor ve oturduğu yerde yukarı aşağı zıplıyordu, Cersei zarif bir şekilde kıkırdıyordu. Hatta Lord Tywin bile hafiften eğleniyormuş gibi görünüyordu. Yüksek masada oturanların içinde sadece Sansa gülümsemiyordu. Tyrion yalnız bunun için sevebilirdi onu ama doğruyu söylemek gerekirse Stark kızının gözleri uzaklardaydı. Sansa önünde zıplayan gülünç şövalyeleri hiç görmemiş gibiydi.</p>

    <p><em>Cücelerin suçu yok,</em> diye karar verdi Tyrion. <em>Gösterileri bittiğinde onları kutlamalı ve bir kese dolusu gümüş vermeliyim. Yarın, bu küçük eğlenceyi kimin planladığını öğrenir ve başka türlü bir teşekkür ayarlarım.</em></p>

    <p>Cüceler, kralı selamlamak için yüksek platformun önünde dizginlerini çektiğinde kurt şövalyesi kalkanını düşürdü. O, kalkanı almak için öne eğildiğinde, geyik şövalyesi ağır mızrağının kontrolünü kaybetti; mızrak, kurt şövalyesinin sırtına indi. Kurt şövalyesi darbenin etkisiyle domuzunun sırtından düştü, mızrağı geyik şövalyesinin kafasına çarptı. İki şövalye koca bir düğüm halinde yerdeydi. Ayağa kalktıklarında ikisi de köpeğin sırtına binmeye çalıştı. Bağırıp itiştiler. Sonunda eyerlere oturmayı başardılar ama yanlış hayvanlara binmişlerdi, yanlış kalkanları taşıyorlardı ve yanlış yöne bakıyorlardı.</p>

    <p>Bu karışıklığı çözmeleri biraz zaman aldı ama nihayetinde hayvanlarını salonun iki farklı ucuna doğru koşturdular ve mızrak müsabakası için durum aldılar. Lordlar ve leydiler kahkahalar atar ve kıkırdarken küçük adamlar çarpıştı. Kurt şövalyesinin mızrağı, geyik şövalyesinin miğferine çarptı ve başını kopardı. Kesik baş kanlar saçarak havaya uçtu ve Lord Gyles’ın kucağına düştü. Başsız cüce, kollarını çırparak masaların etrafında koşturdu. Köpekler havladı, kadınlar çığlık attı ve Ay Oğlan uzun tahta bacakların üstünde tehlikeli bir şekilde öne arkaya sallanarak büyük bir gösteri sergiledi; Lord Gyles, kırık miğferin içinden kırmızı sular damlatan bir karpuz çıkarana kadar. O anda geyik şövalyesi, başını zırhının içinden çıkardı ve salon yeni bir kahkaha fırtınasıyla sarsıldı. Şövalyeler kahkahaların susmasını beklediler, birbirlerinin çevresinde dönerek renkli küfürler ettiler. Yeni bir tur için birbirlerinden ayrılmak üzerelerken, gri köpek binicisini yere attı ve domuzun üstüne çıktı, iri domuz acıyla bağırdı. Düğün konukları gülmekten kırıldı, özellikle de geyik şövalyesi kurt şövalyesinin üstüne atlayıp, ahşap zırhının bacak kısmını çıkarıp, düşmanının alt bölgesini çılgınca pompalamaya başladığında.</p>

    <p>“Teslim oluyorum, teslim oluyorum,” diye bağırdı alttaki cüce. “Merhametli sör, kılıcınızı kaldırın!”</p>

    <p>“Kaldırırım, kaldırırım ama kınını oynatmayı bırakırsan!” diye karşılık verdi üstteki cüce.</p>

    <p>Burun deliklerinden şarap akan Joffrey gülmekten nefessiz kalmış bir halde ayağa kalktı, az kalsın iki kulplu uzun kadehini deviriyordu. “Bir şampiyon,” diye bağırdı. “Bir şampiyonumuz var!” Kralın konuştuğunu gören salon sessizleşti. Cüceler ayrıldı, bir kraliyet teşekkürü bekliyorlardı şüphesiz. “Gerçek bir şampiyon değil gerçi,” dedi Joff. “Gerçek bir şampiyon <em>bütün</em> meydan okuyanları yener.” Kral, masanın üstüne çıktı. “Minik şampiyonumuza meydan okuyacak biri var mı?” Sinsi bir gülümsemeyle Tyrion’a döndü. “<em>Dayı!</em> Diyarımın onurunu savunacaksın değil mi? Domuza binebilirsin!”</p>

    <p>Kahkahalar Tyrion’a dalgalar misali çarptı. Tyrion Lannister ne ayağa kalktığını ne de sandalyesine tırmandığını hatırlıyordu ama kendini masanın üstünde buldu. Salon, meşale ışığıyla aydınlatılmış kötü niyetli suretlerden ibaret bir bulanıklıktı. Tyrion’ın yüzü, Yedi Krallık’ın gördüğü en çirkin, en alaycı gülümsemeyle çarpıldı. “Majesteleri,” diye seslendi Tyrion. “Domuza binerim... ama siz de köpeğe binerseniz!”</p>

    <p>Joff kaşlarını çattı, kafası karışmıştı. “Ben mi? Ben cüce değilim. Neden ben?”</p>

    <p><em>Ağıma düştün Joff.</em> “Çünkü bütün salonda, yeneceğimden emin olduğum tek adam sensin!”</p>

    <p>Tyrion hangisinin daha tatlı olduğunu söylemezdi; bir anlık şaşkın sessizlik mi, sessizliğin ardından gelen kahkaha fırtınası mı, yoksa yeğeninin yüzündeki öfke ifadesi mi. Tyrion tatmin olmuş bir halde yere atladı. Arkasına dönüp baktığında Sör Osmund ve Sör Meryn, Joff’u da aşağı indiriyordu. Cersei’nin ona baktığını gören Tyrion, kraliçeye bir öpücük gönderdi.</p>

    <p>Müzisyenler çalmaya başladığında herkes rahatladı. Minik şövalyeler köpeği ve domuzu salondan çıkardılar, konuklar domuz kafası etiyle dolu tabaklarına geri döndüler ve Tyrion bir kadeh şarap daha istedi. Ama birdenbire, kolunda Sör Garlan’ın elini hissetti. “Lordum, dikkatli olun,” diye uyardı şövalye. “Kral.”</p>

    <p>Tyrion sandalyesinde döndü. Joffrey neredeyse tepesindeydi, yüzü kızarmıştı, yalpalayarak yürüyordu, iki eliyle taşıdığı dev kadeh ağzına kadar şarap doluydu. Tyrion, “Majesteleri,” diyecek kadar bir vakit buldu, sonra kral, kadehi Tyrion’ın başına geçirdi. Şarap, cücenin yüzüne kırmızı bir dere gibi aktı, saçlarını ıslattı, gözlerini ısırdı, yarasını yaktı, yanaklarından süzüldü ve yeni takımının kadifesini sırılsıklam etti. “Bundan hoşlandın mı İblis?” diye alay etti Joffrey.</p>

    <p>Tyrion, ceket kolunun iç tarafıyla yüzünü sildi, yanan gözlerini kırpıştırıp bakışlarını netleştirmeye çalıştı. Sör Garlan’ın, “Bu çok kabaydı Majesteleri,” dediğini duydu.</p>

    <p>“Hiç de değil Sör Garlan,” dedi Tyrion. Bu işin şimdikinden daha çirkin bir hal almasına izin veremezdi; burada, diyarın yarısı izlerken olmazdı. “Mütevazı bir kulu, kraliyet kadehiyle şarap sunarak onurlandırmak her kralın aklına gelmez. Şarabın dökülmesi talihsizlik oldu.”</p>

    <p>“Şarap <em>dökülmedi,</em>” dedi Joffrey, Tyrion’ın önerdiği barışı kabul etmeyen bir nezaketsizlikle. “Ve sana şarap da <em>sunmuyordum.</em>”</p>

    <p>Kraliçe Margaery ansızın Joffrey’nin yanında belirdi. “Tatlı kralım,” dedi Tyrell kızı yalvaran bir tonla, “gelin, yerinize dönün, yeni bir şarkıcı bekliyor.”</p>

    <p>“Eysen’den Alaric,” dedi Leydi Olenna Tyrell. Bastonuna yaslanmış yaşlı kadın, şarapla sırılsıklam olmuş cüceye torunun gösterdiği ilgiden fazlasını göstermiyordu. “Umarım bize ‘Castamere Yağmurları’nı çalar. Bir saati geçti. Şarkının nasıl ilerlediğini unuttum.”</p>

    <p>“Sör Addam da şerefe kadeh kaldırmak istiyor,” dedi Margaery. “Majesteleri, lütfen.”</p>

    <p>“Şarabım yok,” dedi Joffrey. “Şarabım yokken nasıl kadeh kaldırabilirim? İblis dayı, bana hizmet edebilirsin. Benim için mızrak dövüşü yapmıyorsan, benim kadeh taşıyıcım olacaksın.”</p>

    <p>“Şeref duyarım.”</p>

    <p><em>“Şeref duyman için değil!”</em> diye cırladı Joffrey. “Yere eğil ve kadehimi al.” Tyrion yere eğildi ama Joffrey kadehi tekmeledi. “<em>Al</em> şunu! Çirkin olduğun kadar beceriksiz misin?” Tyrion, kadehi almak için emekleyerek masanın altına girmek zorunda kaldı. “Güzel, şimdi onu şarapla doldur,” dedi Joff. Tyrion bir hizmetçi kızdan bir sürahi şarap istedi ve kadehin üçte birini doldurdu. “Hayır, dizlerinin üstünde cüce.” Tyrion, diz çökmüş bir halde, bir şarap banyosu daha yapıp yapmayacağını merak ederek ağır kadehi yukarı kaldırdı. Ama Joffrey kadehi tek eliyle aldı, başına dikti ve masaya bıraktı. “Şimdi kalkabilirsin dayı.”</p>

    <p>Tyrion ayağa kalkmaya çalışırken bacaklarına kramplar girdi, az kalsın tekrar yere devriliyordu. Dengesini bulmak için bir sandalyeye tutundu. Sör Garlan, Tyrion’a elini uzattı. Joffrey güldü, Cersei de öyle. Ve sonra diğerleri. Tyrion kimlerin güldüğünü göremiyordu ama onları duyabiliyordu.</p>

    <p>“Majesteleri.” Lord Tywin’in sesi kusursuz bir şekilde sahihti. “Turtayı getiriyorlar. Kılıcınıza ihtiyaç var.”</p>

    <p>“Turta mı?” Joffrey, kraliçesinin elini tuttu. “Gelin leydim. Turta.”</p>

    <p>Konuklar ayağa kalktı. Yarım düzine gösterişli aşçının çektiği arabanın üstündeki muazzam tuna koridor boyunca ağır ağır ilerlerken konuklar bağırdı, alkışladı ve kadeh tokuşturdu. Turtanın çapı iki metreydi, üstü çıtır çıtır ve altın rengiydi, içinden ciklemeler ve kanat sesleri geliyordu.</p>

    <p>Tyrion sandalyesine oturdu. Şimdi tek ihtiyacı, bir güvercinin gelip onun üstüne pislemesiydi, günü o vakit tamam olurdu. Şarap, takımının altına geçmiş ve iç çamaşırlarına kadar işlemişti, Tyrion tenine değen ıslaklığı hissedebiliyordu. Üstünü değiştirmeliydi ama yatağa sokma törenine kadar kimsenin salondan ayrılmasına izin verilmezdi. Törene en az yirmi ya da otuz yemek olduğunu tahmin etti.</p>

    <p>Kral Joffrey ve Kraliçe Margaery, turtayı yüksek platformun altında karşıladılar. Joff kılıcını kınından çekerken, Margaery elini kocasının koluna koydu. “Dul Feryadı turta dilimlemek için yapılmadı.”</p>

    <p>“Doğru.” Joffrey sesini yükseltti. “Sör Ilyn, kılıcınız!”</p>

    <p>Sör Ilyn, salonun arkasındaki gölgelerin içinden çıktı. Kara kuru ve gaddar Kral Adaleti öne doğru yürürken, <em>ziyafetteki zebani,</em> diye düşündü Tyrion. Sör Ilyn’i, adamın dili kesilmeden önce tanıyacak yaşta değildi. <em>O zamanlar farklı bir adamdı şüphesiz ama şimdi sessizlik de o boş gözler, o paslı örgü zırh ve sırtındaki o uzunkılıç gibi onun bir parçası.</em></p>

    <p>Sör Ilyn, kral ve kraliçenin önünde eğildi, omzunun üzerinden sırtına uzandı ve üstüne parlak hiyeroglifler işlenmiş iki metrelik gösterişli gümüşü çekti. Devasa kılıcı Joffrey’ye sunmak için dizlerinin üstüne çöktü, önce kabza; kabzanın gülen bir kafatası şeklinde yontulmuş ejderhacamı topuzundaki yakut gözlerde, kıpkırmızı alevler pırıldadı.</p>

    <p>Sansa sandalyesinde kıpırdandı. “Bu kılıç da ne?”</p>

    <p>Tyrion şarap yüzünden hâlâ yanan gözlerini kırpıştırdı ve kılıca tekrar baktı. Sör Ilyn’in büyükkılıcı Buz kadar uzun ve genişti ama gümüşi pırıltısı fazlaydı; Valyria çeliği siyaha yakın olurdu ve ruhunda matlık barındırırdı. Sansa, Tyrion’ın koluna yapıştı. “Sör Ilyn babamın kılıcına ne yapmış?”</p>

    <p><em>Buz’u Robb Stark’a geri göndermeliydim,</em> diye düşündü Tyrion. Babasına baktı fakat Lord Tywin kralı izliyordu.</p>

    <p>Joffrey ile Margaery büyükkılıcı birlikte kaldırdılar ve gümüş bir kavisle aşağı indirdiler. Turtanın çıtırı kırıldığında, beyaz bir tüy girdabı halinde dışarı fırlayan güvercinler, pencerelere ve çatı kirişlerine doğru uçarak dört bir yana dağıldılar. Masalardan neşe dolu sesler yükseldi, galerideki kemancılar ve müzisyenler hayat dolu bir melodi çalmaya başladı. Joff, karısını kolundan tuttu ve kızı neşeyle döndürdü.</p>

    <p>Bir hizmetkâr Tyrion’ın önüne bir dilim sıcak turta koydu ve turtanın üstünü bir kaşık limonlu kremayla örttü. <em>Bu</em> turtanın içinde gerçekten pişmiş güvercinler vardı ama Tyrion onları salonda kanat çırpan güvercinlerden daha iştah açıcı bulmuyordu. Sansa da yemiyordu. “Çok solgunsun leydim,” dedi Tyrion. “Temiz hava almaya ihtiyacın var, benim de temiz bir takıma.” Ayağa kalktı ve elini Sansa’ya uzattı. “Gel.”</p>

    <p>Ama onlar masadan ayrılamadan Joffrey geri döndü. “Dayı, nereye gidiyorsun? Sen benim kadeh taşıyıcımsın, unuttun mu?”</p>

    <p>“Temiz kıyafetler giymem gerek Majesteleri. Müsaadenizi rica edebilir miyim?”</p>

    <p>“Hayır. Bu halini daha çok seviyorum. Bana şarabımı getir.”</p>

    <p>Kadeh masada, kralın bıraktığı yerdeydi. Tyrion ulaşmak için tekrar sandalyesine tırmanmak zorunda kaldı. Kral, Tyrion’ın elinden kaptığı kadehi başına dikti, çenesinden aşağı şarap süzülürken boğazı hareket ediyordu. “Lordum,” dedi Margaery, “yerlerimize dönmeliyiz. Lord Buckler şerefimize kadeh kaldırmak istiyor.”</p>

    <p>“Dayım güvercin turtasını yememiş.” Joff tek eliyle kadehini tutuyordu, diğer elini Tyrion’ın turtasına gömdü. Ağzını sıcak güvercin turtasıyla doldururken, “Turtayı yememek uğursuzluk getirir,” diye homurdandı, öksürdü ve ağzına bir avuç turta daha tıktı. “Ama kuru olmuş. Yutmak için sıvı lazım.” Joff bir yudum şarap içti ve tekrar öksürdü, bu sefer daha şiddetli. “Şu domuza, <em>öhö,</em> bindiğini, <em>öhö öhhö,</em> görmek... istiyorum dayı.” Kelimeleri öksürüklerle bölünüyordu.</p>

    <p>Margaery endişeli gözlerle Joff’a baktı. “Majesteleri?”</p>

    <p>“Turta, <em>öhö,</em> bir şey... <em>öhö öhö,</em> yok.” Joff bir yudum şarap daha içti ya da içmeye çalıştı ama yeni bir öksürük dalgasıyla iki büklüm olurken içtiği bütün şarabı geri çıkardı. “Nefes, <em>öhö,</em> alamıyorum, <em>öhö öhö öhö öhö...</em>” Kadeh, kralın elinden düştü ve koyu kırmızı şarap masanın üstüne yayıldı.</p>

    <p>“Boğuluyor,” dedi Kraliçe Margaery dehşetle.</p>

    <p>Diken Kraliçesi torununun yanına geldi. Bedeninden on kat daha büyük bir sesle, “Zavallı çocuğa yardım edin!” diye bağırdı. “<em>Ahmaklar!</em> Öylece durup bakacak mısınız? Kralınıza <em>yardım</em> edin!”</p>

    <p>Sör Garlan, Tyrion’ı kenara itti ve Joffrey’nin sırtına vurmaya başladı. Sör Osmund Karakazan, kralın takımının yakasını yırtarak açtı. Joffrey’nin boğazından korku dolu tiz bir ses çıktı, bir derenin içinden bir nehir emmeye çalışan birinin sesi; sonra ses kesildi ve bu çok daha korkunçtu. “Onu ters çevirin!” diye bağırdı Mace Tyrell herkese ve kimseye. “Onu ters çevirin ve baş aşağı sallayın!” Bir başka ses, “Su, ona biraz su verin!” diye bağırdı. Yüce Rahip yüksek sesle dua etmeye başladı. Yüce Üstat Pycelle odasına gidip iksirlerini almak için yardım istedi. Joffrey boğazını tırmalamaya başladı, çocuğun tırnakları etinin üstünde kanlı oluklar açıyordu. Derinin altındaki kaslar taş kadar serti. Prens Tommen çığlıklar atarak ağlıyordu.</p>

    <p><em>Ölecek,</em> diye düşündü Tyrion. Etrafını saran kargaşaya rağmen tuhaf bir şekilde sakindi. İnsanlar tekrar Joff’un sırtına vuruyordu ama çocuğun yüzü gittikçe kararıyordu. Köpekler havlıyordu, çocuklar ağlıyordu, erkekler birbirlerine işe yaramaz öneriler bağırıyordu. Düğün konuklarının yarısı ayaktaydı, olan biteni daha iyi görebilmek için birbirlerini itiyorlardı, diğerleri bir an önce kaçabilmek için kapılara doğru koşuyordu.</p>

    <p>Sör Meryn, kralın ağzını zorla açıp boğazının içine bir kaşık soktu. O sırada Joffrey’nin gözleri Tyrion’ın gözlerini buldu. <em>Jaime’nin gözlerini almış.</em> Fakat Jaime’yi hiç bu kadar korkmuş görmemişti Tyrion. <em>Çocuk daha on üç yaşında.</em> Joffrey konuşmaya çalışırken kuru ve pürüzlü bir ses çıkardı, gözleri korkuyla dışarı fırlamıştı, elini kaldırdı... dayısına uzanıyordu. Ya da onu gösteriyordu... <em>Benden af mı dileniyor, yoksa onu kurtarabileceğimi mi düşünüyor?</em> “Hayııııır,” diye feryat etti Cersei, “baba ona yardım et, biri ona yardım etsin, oğlum, <em>oğlum...</em>”</p>

    <p>Tyrion, Robb Stark’ı düşünürken buldu kendini. <em>Şimdi geçmişe bakınca benim düğünüm çok daha iyi görünüyor.</em> Sansa’nın ne yaptığını merak ederek etrafa bakındı ama salonda çok fazla karmaşa vardı, onu bulamadı. Gözleri yerdeki düğün kadehine takıldı. Tyrion gidip kadehi aldı. Kadehin dibinde hâlâ bir parmak şarap vardı. Tyrion bir an düşündü ve şarabı yere döktü.</p>

    <p>Margaery Tyrell büyükannesinin kollarında ağlıyordu, yaşlı leydi, “Cesur ol, cesur ol,” diyordu torununa. Müzisyenlerin çoğu kaçmıştı ama galerideki son flütçü bir ağıt çalıyordu. Taht odasının arka tarafındaki kargaşa kapılara taşmıştı, konuklar birbirlerinin üstüne basıyordu. Sör Addam’ın altın pelerinlileri yeniden düzen sağlamak için harekete geçti. Konuklar aceleyle gece karanlığına çıkıyordu, kimi ağlıyor, kimi tökezliyor ve kusuyordu, diğerleri korkudan bembeyaz kesilmişti. Tyrion’ın aklına, geç de olsa, onun da salondan ayrılmasının akıllıca olacağı geldi.</p>

    <p>Cersei’nin çığlığını duyduğunda Joffrey’nin öldüğünü biliyordu.</p>

    <p><em>Gitmeliyim.</em> Şimdi. Bunu yapmak yerine Cersei’ye doğru yürüdü.</p>

    <p>Cersei bir şarap gölcüğünün ortasında oturmuş, oğlunun bedenine sarılmıştı. Elbisesi yırtık ve lekeliydi, yüzü tebeşir gibi beyazdı. Zayıf, siyah bir köpek Cersei’nin yanına geldi, Joffrey’nin bedenini kokladı. “Çocuk gitti Cersei,” dedi Lord Tywin. Eldivenli elini kızının omzuna koydu, lordun muhafızlarından biri köpeği kovdu. “Şimdi onu bırak. Gitmesine izin ver.” Cersei duymadı. Kadının parmaklarını açmak için iki Kral Muhafızı gerekti ve Kral Joffrey Baratheon’ın bedeni cansız bir halde yere yığıldı.</p>

    <p>Yüce Rahip, Joffrey’nin yanına diz çöktü. “Yukarıdaki Baba, iyi Kral Joffrey’mizi adilce yargıla,” dedi, ölülerin ardından okunan duanın başıydı bu. Margaery Tyrell hıçkırmaya başladı. Tyrion, Margaery’nin annesi Leydi Alerie’nin, “O boğuldu tatlım. Turta yüzünden boğuldu. Seninle bir ilgisi yok. Boğuldu. Hepimiz gördük,” dediğini duydu.</p>

    <p>“O boğulmadı.” Cersei’nin sesi Sör Ilyn’in kılıcı kadar keskindi. “Oğlum zehirlendi.” Kraliçe, etrafında çaresizce bekleyen beyaz şövalyelere baktı. “Kral Muhafızları, vazifenizi yapın.”</p>

    <p>“Leydim?” dedi Sör Loras tereddütle.</p>

    <p>“Kardeşimi tutuklayın,” diye emretti Cersei. “Bunu o yaptı, cüce. O ve küçük karısı. Oğlumu onlar öldürdü. Kralınızı. <em>Onları alın!</em> İkisini de alın!”</p>
  </div>
</body>
</html>
