<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Tyrion</h1>

    <p>Eski demir menteşelerin gıcırtısına uyandı.</p>

    <p>“Kim o?” diye hırıldadı. En azından sesi geri gelmişti, çiğ ve pürüzlü olsa da. Tyrion hâlâ ateşliydi ve zaman mefhumunu kaybetmişti. Bu sefer ne kadar uyumuştu? Çok güçsüzdü, fena halde güçsüz. “Kim o?” diye seslendi tekrar, daha kuvvetlice. Açık kapıdan içeri meşale ışığı giriyordu; odadaki tek ışık ise yatağın yanındaki mumdan geliyordu.</p>

    <p>Tyrion bir suretin kendisine doğru ilerlediğini görünce titredi. Burada, Maegor Hisarı’ndaki her hizmetkâr kraliçenin maaşlı adamıydı; herhangi bir ziyaretçi, Sör Mandon’ın başladığı işi bitirmek üzere Cersei tarafından gönderilmiş bir maşa olabilirdi.</p>

    <p>Daha sonra adam mum ışığına doğru ilerledi ve cücenin solgun yüzüne iyice bakıp kıkırdadı. “Tıraş olurken yüzünü mü kestin?”</p>

    <p>Tyrion’ın parmakları, gözünden çenesine kadar inen derin yarığa, burnundan geri kalanlara gitti. Etrafı şişkin olan yara hâlâ hassastı ve dokununca yanıyordu. “Evet, kocaman, korkutucu bir usturayla.”</p>

    <p>Bronn’un kömür karası saçları yeni yıkanmış, yüzünün sert hatlarından geriye doğru taranmıştı. Yumuşak deriden yapılmış işlemeli uzun çizmeler ve açık yeşil ipekten dikilmiş bir pelerin giymişti, üzerine gümüş külçeler kakılmış geniş bir kemer takmıştı. Alev almış bir zincir, koyu renk yün takımının göğsüne boylu boyunca parlak yeşil iplikle işlenmişti.</p>

    <p>“Nerelerdeydin?” diye sordu Tyrion talepkâr bir tonla. “Seni çağırttım... on beş gün önce olmalı.”</p>

    <p>“Aslında dört gün,” dedi paralı asker, “yanına iki kez geldim ve ölü gibiydin.”</p>

    <p>“Ölmedim. Aslında ablam ölmem için girişimde bulundu.” Belki de bunu yüksek sesle söylememesi gerekirdi ama Tyrion umursamaktan vazgeçmişti. Sör Mandon’ın onu öldürme girişiminin arkasında Cersei vardı, Tyrion bundan adı kadar emindi. “Göğsündeki o çirkin şey de ne?”</p>

    <p>Bronn sırıttı. “Şövalyelik armam. Alevli bir zincir, dumanlı gri zemin üzerinde yeşil. Babanın emriyle Karasu’nun Sör Bronn’uyum artık İblis. Sakın unutma.”</p>

    <p>Tyrion ellerini kuş tüyü yatağa bastırdı ve kendini yastığa doğru birkaç santim yukarı itti. “Sana şövalyelik sözü veren bendim, unuttun mu?” Şu, <em>“babanın emriyle”</em> lafından hiç hoşlanmamıştı. Lord Tywin vakit kaybetmemişti. Oğlunu El Kulesi’nden yollayıp kuleyi kendine alması zaten herkesin kolayca okuyabileceği bir mesajdı ve bu da bir başkasıydı. “Ben burnumun yarısını kaybettim ve sen şövalyelik kazandın. Tanrıların açıklaması gereken çok şey var.” Sesi hırçındı. “Babam seni bizzat mı kutsadı?”</p>

    <p>“Hayır. Vinç kulelerindeki mücadeleden sağ çıkan bizler, Yüce Rahip ve Kral Muhafızları tarafından kutsandık. Töreni gerçekleştirecek sadece üç Beyaz Kılıç kaldığı için kahrolası günün yarısı bununla geçti.”</p>

    <p>“Sör Mandon’ın mücadele sırasında öldüğünü biliyorum,” dedi Tyrion. <em>O hain piç, kılıcını kalbime saptamadan yarım kalp atımı önce Pod tarafından nehre itildi.</em> “Başka kim kayıp?”</p>

    <p>“Tazı,” dedi Bronn. “Ölmedi, sadece gitti. Altın pelerinliler, Tazı’nın ödleğe dönüştüğünü ve saldırıya onun yerine senin liderlik ettiğini söylüyorlar.”</p>

    <p><em>En iyi fikirlerimden biri sayılmaz.</em> Tyrion kaşlarını çattığında yaralı derisinin gerildiğini hissetti. Bronn’a sandalyeyi gösterdi. “Ablam beni bir mantarla karıştırıyor olmalı. Beni karanlıkta saklayıp pislikle besliyor. Pod iyi bir delikanlı ama dilindeki yumru Casterly Kayası kadar büyük, bana anlattığı şeylerin yarısına güvenmiyorum. Onu, Sör Jacelyn’i getirmesi için gönderdim, geri döndü ve bana onun öldüğünü söyledi.”</p>

    <p>“O ve daha binlercesi.” Bronn oturdu.</p>

    <p>“Nasıl?” diye sordu Tyrion kendini çok daha hasta hissederek.</p>

    <p>“Mücadele sırasında. Duyduğuma göre ablan, kralı Kızıl Kale’ye geri getirmeleri için Karakazanlar’ı yollamış. Kralın ayrıldığını gören altın pelerinlilerin yarısı onunla birlikte ayrılmaya karar vermiş. Demiryumruk adamların önüne çıkmış ve siperlere geri dönmelerini emretmiş. Bywater’ın adamları etkilediğini ve biri boynuna bir ok saplamadan önce onları geri dönmeye neredeyse ikna ettiğini söylüyorlar. O halde çok da korkutucu görünmüyormuş, onu atından aşağı çekip öldürmüşler.”</p>

    <p><em>Cersei’nin hanesine yazılacak bir borç daha.</em> “Yeğenim,” dedi Tyrion, “Joffrey. Tehlikede miymiş?”</p>

    <p>“Oradaki birkaçından fazla değil... ve çoğundan az.”</p>

    <p>“Zarar görmüş mü? Yara almış mı? Saçı mı dağılmış, tırnağı mı kırılmış?”</p>

    <p>“Duyduğum kadarıyla hayır.”</p>

    <p>“Cersei’yi bunun olacağına dair uyarmıştım. Altın pelerinlileri şimdi kim komuta ediyor?”</p>

    <p>“Lord baban onlara batılı adamlarından birini verdi, Addam Marbrand adında bir şövalye.”</p>

    <p>Altın pelerinliler çoğu durumda başlarına bir yabancının getirilmesinden hoşlanmazdı ama Sör Addam Marbrand isabetli bir tercihti. Tıpkı Jaime gibi, o da diğer adamların takip edeceği bir adamdı. <em>Şehir Muhafızları’nı kaybettim.</em> “Shagga’yı bulması için Pod’u gönderdim ama talihi yaver gitmedi.”</p>

    <p>“Taş Kargalar hâlâ Kral Ormanı’nda. Shagga orayı sevmiş gibi görünüyor. Timett, Yanık Adamları eve götürdü, mücadeleden sonra Stannis’in kampından yağmaladıkları bütün ganimetle beraber. Chella bir sabah Kara Kulaklar’dan bir düzine adamla birlikte Nehir Kapısı’nda belirdi ama kral bühtancıları pislik atıp tezahürat yaparken onlar babanın kırmızı pelerinlileri tarafından kovalandılar.”</p>

    <p><em>Nankörler. Kara Kulaklar onlar için can verdi.</em> Tyrion haşhaş sütüyle kendini bilmez halde yatıp rüyalar görürken, kendi kanından olan insanlar teker teker pençelerini çıkarmıştı. “Ablama gitmeni istiyorum. Kıymetli oğlu mücadeleyi sıyrık almadan atlattı, artık bir rehineye ihtiyacı yok. Alayaya’yı özgür bırakacağına yemin etmişti...”</p>

    <p>“Bıraktı. Sekiz, dokuz gün önce, kamçıdan sonra.”</p>

    <p>Tyrion omzuna saplanan ağrıyı umursamadan kendini biraz daha yukarı itti. <em>“Kamçı?”</em></p>

    <p>“Kızı avludaki bir sütuna bağlayıp kamçıladılar, sonra da çırılçıplak ve kanlı bir halde kapıdan dışarı attılar.”</p>

    <p><em>Okumayı öğreniyordu,</em> diye düşündü Tyrion anlamsızca. Yüzündeki yara gerildi ve bir an için kafasının öfkeden patlayacağını düşündü. Alayaya bir fahişeydi, bu gayet doğruydu ama Tyrion’ın ender rastladığı tatlı, cesur ve masum kızlardan biriydi. Tyrion ona asla dokunmamıştı; Alayaya, Shae’i gizleyen bir paravandı sadece. Tyrion kendi gafletiyle, oynadığı rolün kıza neye mal olacağını hiç düşünmemişti. “Alayaya’ya nasıl davranırsa Tommen’a aynı şekilde davranacağıma söz vermiştim ablama,” diye hatırladı yüksek sesle. Kendini kusacak gibi hissediyordu. “Sekiz yaşında bir çocuğu nasıl kamçılarım?” <em>Ama yapmazsam Cersei kazanır.</em></p>

    <p>“Tommen senin elinde değil,” dedi Bronn. “Cersei, Demiryumruk’un öldüğünü öğrenir öğrenmez Karakazanlar’ı Tommen’ın peşine yolladı ve Rosby’deki kimse onlara hayır diyecek kadar yiğit değildi.”</p>

    <p>Bir darbe daha; aynı zamanda bir rahatlama olduğunu kabul etmek zorundaydı Tyrion. Tommen’ı seviyordu. Birazdan daha fazla rahatsızlıkla, “Karakazanlar’ın bize çalışması gerekiyordu,” diye hatırlattı Bronn’a.</p>

    <p>“Çalışıyorlardı, kraliçeden aldıkları her sikke karşılığında iki sikke verebildiğim sürece ama kraliçe işi ciddiye bindirdi. Osney ve Osfyrd mücadeleden sonra şövalye ilan edildiler, benim gibi. Neden olduğunu yalnız tanrılar biliyor, kimse onları dövüşürken görmedi.”</p>

    <p><em>Kiralıklar bana ihanet ediyor, dostlarım kamçılanıp aşağılanıyor ve ben burada yatıp çürüyorum,</em> diye düşündü Tyrion. <em>Kahrolası mücadeleyi kazandığımı sanıyordum. Zafer denen şeyin tadı bu mu?</em> “Stannis’in, Renly’nin hayaleti tarafından bozguna uğratıldığı doğru mu?”</p>

    <p>Bronn hafifçe gülümsedi. “Vinç kulelerinden bütün gördüğümüz, çamura düşmüş sancaklar ve koşarak uzaklaşabilmek için mızrağını atan adamlardı ama güveççilerde ve genelevlerde, Lord Renly’nin şunu ya da bunu nasıl öldürdüğünü anlatacak yüzlerce insan bulabilirsin. Stannis’in ordusunun büyük bir bölümü başlangıçta Renly’nindi ve adamlar Renly’yi o parlak yeşil zırhın içinde görür görmez yine onun tarafına geçtiler.”</p>

    <p>Bütün planlarından sonra, saldırıdan ve gemi köprüsünden sonra, yüzü ikiye ayrıldıktan sonra, Tyrion ölü bir adamın gölgesinde kalıyordu. <em>Eğer Renly gerçekten ölüyse.</em> Tyrion’ın incelemesi gereken bir konu daha çıkmıştı. “Stannis nasıl kaçtı?”</p>

    <p>“Stannis’in Lysli adamları kadırgalarını koyun açıklarında tutuyordu, senin zincirinin ötesinde. Mücadele kötü gitmeye başladığında koyun kıyısına girdiler ve alabildikleri kadar adam aldılar. Sonlara doğru, adamlar gemiye binebilmek için birbirlerini öldürüyorlardı.”</p>

    <p>“Robb Stark’tan ne haber, o neler yapıyor?”</p>

    <p>“Kurtlarından bazıları geçtikleri yolları yakarak Gölgeli Vadi’ye doğru ilerliyor. Baban, onları hizaya sokması için şu Lord Tarly denen adamı gönderiyor. Lorda katılasım var. İyi bir asker olduğu söyleniyor ve ganimetler konusunda eli açıkmış.”</p>

    <p>Bronn’u kaybetme düşüncesi bardağı taşıran damlaydı. “Hayır. Senin yerin burası. Sen El Muhafızları’nın başısın.”</p>

    <p>“Sen El değilsin,” diye hatırlattı Bronn sertçe. “Baban. Ve onun kendi lanet muhafızları var.”</p>

    <p>“Benim için tuttuğun bütün o adamlara ne oldu?”</p>

    <p>“Bazıları vinç kulelerinde öldü. Şu senin amcan, Sör Kevan, diğerlerimizin parasını ödeyip bizi kapı dışarı etti.”</p>

    <p>“Ne kadar nazik davranmış,” dedi Tyrion alayla. “Altın iştahını kaybettin anlamına mı geliyor bu?”</p>

    <p>“Tabii ki hayır.”</p>

    <p>“Güzel,” dedi Tyrion, “çünkü, aslında sana hâlâ ihtiyacım var. Sör Mandon Moore hakkında ne biliyorsun?”</p>

    <p>Bronn güldü. “İyice boğulduğunu biliyorum.”</p>

    <p>“Ona büyük bir borcum var ama nasıl ödeyeceğim?” Tyrion yüzüne dokundu, yarasını hissetti. “Doğruyu söylemem gerekirse adam hakkında çok az şey biliyorum.”</p>

    <p>“Balık gibi gözleri vardı ve beyaz bir pelerin giyiyordu. Bilmen gereken başka ne var ki?”</p>

    <p>“Her şey,” dedi Tyrion, “başlangıç olarak.” İstediği şey, Sör Mandon’ın Cersei’ye ait olduğuna dair kanıttı ama bunu yüksek sesle söylemeye cesaret edemezdi. Kızıl Kale’de dilini tutmak yapılacak en iyi şeydi. Duvarlarda fareler vardı ve çok fazla konuşan kuşlar ve örümcekler. “Kalkmama yardım et,” dedi Tyrion yatak örtüleriyle cebelleşirken. “Babama bir ziyarette bulunmamın vakti geldi ve kendimi göstermemin vakti geldi de geçiyor bile.”</p>

    <p>“Çok sevimli bir manzara,” diye alay etti Bronn.</p>

    <p>“Benimki gibi bir suratta yarım bir burnun ne önemi var? Ama sevimli şeylerden bahsetmişken, Margaery Tyrell, Kral Toprakları’nda mı?”</p>

    <p>“Hayır ama geliyor ve şehir kıza duyduğu sevgiyle çıldırdı. Tyrelller, Yüksek Bahçe’den yiyecek getiriyor ve kızın adına halka dağıtıyor. Her gün yüzlerce araba. Göğüslerine işlenmiş küçük altın güllerle şehirde dolaşan binlerce adam var ve biri bile kendi şarabını kendi ödemiyor. Eşler, dullar ya da fahişeler, bütün kadınlar, göğsünde altın bir gül taşıyan şeftali tüylü delikanlılar için iffetinden vazgeçiyor.”</p>

    <p><em>Bana tükürüyor ve Tyrelller’e içki ısmarlıyorlar.</em> Tyrion yataktan kayıp yere indi. Dizlerinin bağı çözüldü, oda dönmeye başladı ve yüzüstü yere düşmemek için Bronn’un koluna tutunmak zorunda kaldı. “Pod!” diye bağırdı. “Podrick Payne! Yedi cehennemin hangisindesin?” Acı, dişsiz bir köpek gibi ısırıyordu. Tyrion zayıflıktan nefret ediyordu, özellikle de kendi zayıflığından. Zayıflık onu utandırıyordu ve utanç öfkelendiriyordu. “Pod, <em>buraya gel!</em>”</p>

    <p>Delikanlı koşarak geldi. Tyrion’ı ayakta, Bronn’un koluna tutunmuş halde görünce yutkundu. “Lordum. Ayaktasınız. Bu... siz... şarap mı istiyorsunuz? Rüya şarabı? Üstadı çağırayım mı? Kalmanız gerektiğini söyledi. Yatakta demek istiyorum.”</p>

    <p>“Çok uzun süre yatakta kaldım. Bana temiz giysiler getir.”</p>

    <p>“Giysi?”</p>

    <p>Tyrion, bu delikanlının mücadele sırasında nasıl o kadar akıllı ve yararlı, diğer zamanlardaysa nasıl bu kadar aptal olabildiğini hiç anlamıyordu. “Kıyafetler,” diye tekrar etti. “Tunik, pantolon, yelek. Giymem için. Böylece bu felaket hücreden çıkabilirim.”</p>

    <p>Giyinebilmesi için üçünün de uğraşması gerekti. Tyrion’ın yüzü korkunç durumdaydı ama yaralarının en kötüsü koluyla omzunun birleştiği yerdeydi; kendi zırhı bir ok tarafından koltuk altına gömülmüştü. Üstat Frenken sargıları ne zaman değiştirse, rengi bozulmuş etten hâlâ irin ve kan akıyordu ve en küçük bir hareket Tyrion’ın bedenine bir ızdırap bıçağı saplıyordu.</p>

    <p>Tyrion nihayetinde bir pantolona ve omuzlarından aşağı sarkan bol bir yatak gömleğine razı oldu. Pod, efendisinin yaslanıp yürümesi için bir baston bulmaya giderken Bronn, Tyrion’ın çizmelerini giydirdi. Tyrion kuvvet kazanmak için bir kupa rüya şarabı içti. Şarap balla tatlandırılmıştı ve içine, yaralarını bir süre katlanabilir kılacak kadar haşhaş sütü eklenmişti.</p>

    <p>Buna rağmen kapı mandalını çevirirken Tyrion’ın başı dönüyordu ve dönemeçli taş basamakları inerken bacakları titriyordu. Bir eliyle bastona, diğeriyle Pod’un omzuna tutunarak yürüdü. Onlar aşağı inerken bir hizmetçi kız yukarı çıkıyordu. Kocaman açılmış beyaz gözleriyle bir hayalete bakar gibi baktı onlara. <em>Cüce dirildi,</em> diye düşündü Tyrion. <em>Ve her zamankinden daha çirkin, koş ve arkadaşlarına anlat.</em></p>

    <p>Kazıklarla dolu kuru bir hendekle çevrelenen Maegor Hisarı, Kızıl Kale’deki en güçlü yerdi. Kalenin içinde bir kale. Kapıya vardıklarında, açılır kapanır köprünün gece için yukarı kaldırıldığını gördüler. Beyaz zırhının ve pelerininin içindeki Sör Meryn Trant kapının önünde duruyordu. “Köprüyü indirin,” diye emretti Tyrion.</p>

    <p>“Kraliçe köprünün geceleri kaldırılmasını emretti.” Sör Meryn her zaman Cersei’nin köpeği olmuştu.</p>

    <p>“Kraliçe uyuyor, benim işim babamla.”</p>

    <p>Lord Tywin Lannister’ın adında sihir vardı. Sör Meryn homurdanarak emir verdi ve köprü indirildi. Bir başka Kral Muhafızları şövalyesi hendeğin karşısında devriye nöbetindeydi. Sör Osmund Karakazan, paytak adımlarla kendisine doğru gelen Tyrion’ı görünce gülümsedi. “Kendinizi daha güçlü mü hissediyorsunuz lordum?”</p>

    <p>“Çok daha güçlü. Bir sonraki mücadele ne zaman? Sabırsızlanıyorum.”</p>

    <p>Bununla birlikte, Pod’la beraber sarmal merdivenlere vardıklarında Tyrion umutsuzlukla yutkunarak basamaklara baktı. <em>Bu basamakları asla kendi başıma tırmanamam,</em> diye itiraf etti kendine. Gururunu yutarak Bronn’dan onu taşımasını istedi, gecenin bu saatinde onu görüp gülecek ve cücenin bir bebek gibi kucakta taşındığı hikâyesini anlatacak birilerinin olmamasını umdu.</p>

    <p>Dış avlu düzinelerce büyük ve küçük çadırla doluydu. “Tyrell adamları,” diye açıkladı Pod branda bezi ve ipek kumaşlardan oluşan labirentin içinden geçerlerken. “Lord Rowan’ın ve Lord Redwyne’ın adamları da. Hepsi için yeterli yer yoktu. Kalede demek istiyorum. Bazıları odalara yerleşti. Şehirdeki odalara. Kralın düğünü, Kral Joffrey’nin. Törene katılacak kadar güçlü olacak mısınız lordum?”</p>

    <p>“Ava çıkmış gelincikler bana engel olamaz.” Mücadeleler için olmasa da en azından düğünler için bu söylenebilirdi; birinin gelip burnunu kesme ihtimali azdı.</p>

    <p>El Kulesi’nin kapalı pencerelerinin ardında loş ışıklar vardı hâlâ. Kulenin kapısındaki adamlar, kırmızı pelerinler ve Lord Tywin’in kendi muhafızlarının aslan işlemeli miğferlerini giymişti. Tyrion adamların ikisini de tanıyordu, adamlar onu görür görmez kapıları açtılar ama ikisi de Tyrion’ın yüzüne uzun süre bakamamıştı. İçeride, dikenli kapıyla korunan sarmal merdivenden inen Sör Addam Marbrand’le karşılaştılar; süslü bir göğüs kalkanı vardı ve Şehir Muhafızları subaylarının altın pelerinini giyiyordu. “Lordum,” dedi, “ayağa kalktığınızı görmek ne güzel. Duydum ki...”</p>

    <p>“...küçük bir mezar kazılıyormuş? Ben de duydum. Şartları göz önüne alınca kalkmak yapılacak en iyi şey gibi göründü. Şehir Muhafızları’nın kumandanı olduğunuzu duydum. Tebriklerimi mi yoksa taziyelerimi mi sunmalıyım?”</p>

    <p>“Korkarım ikisini de.” Sör Addam gülümsedi. “Ölümlerden ve firarlardan sonra elimde dört bin dört yüz adam var. Bunca insanın maaşını nasıl ödeyeceğimizi yalnızca tanrılar ve Serçeparmak biliyor ama ablanız hiçbirini kovmama izin vermiyor.”</p>

    <p><em>Hâlâ endişeli misin Cersei? Mücadele bitti, altın pelerinliler sana yardım etmeyecek şimdi.</em> “Babamın yanından mı geliyorsunuz?” diye sordu Tyrion.</p>

    <p>“Evet. Korkarım onu en iyi ruh haliyle bırakmadım. Lord Tywin, dört bin dört yüz muhafızın bir yaveri bulmak için yeterinden fazla olduğunu düşünüyor ama kuzeniniz Tyrek hâlâ kayıp.”</p>

    <p>Tyrek, Tyrion’ın merhum amcası Tygett’in on üç yaşındaki oğluydu. Henüz süt emen bir bebek ve Hayford Hanedanı’nın yaşayan tek vârisi olan Leydi Ermesande’yle evlendikten kısa bir süre sonra, şehirde çıkan bir isyan sırasında kaybolmuştu. <em>Leydi Ermesande, büyük ihtimalle, Yedi Krallık tarihinde henüz sütten kesilmeden dul kalan ilk gelindir.</em> “Onu ben de bulamadım,” diye itiraf etti Tyrion.</p>

    <p>Bronn her zamanki duyarlılığıyla, “Solucanları besliyor,” dedi. “Demiryumruk onu aradı ve hadım, şişkin bir kese şıngırdattı. Şansları bizimkinden daha yaver gitmedi. Artık vazgeçin sör.”</p>

    <p>Sör Adam tiksintiyle paralı askere baktı. “Lord Tywin kendi kanı söz konusu olduğunda inatçı. Delikanlıyı ölü ya da diri bulmak istiyor ve ben de bu arzusunu yerine getirmeye kararlıyım.” Tekrar Tyrion’a döndü. “Babanızı çalışma odasında bulabilirsiniz.”</p>

    <p><em>Benim çalışma odam,</em> diye düşündü Tyrion. “Sanırım yolu biliyorum.”</p>

    <p>Yol, daha çok basamakla yukarı çıkıyordu ama Tyrion tek elini Pod’un omzuna koyarak basamakları kendi gücüyle tırmandı bu sefer. Kapıyı onun için Bronn açtı. Lord Tywin Lannister pencerenin altında oturmuş, bir yağ lambasının ışığında yazı yazıyordu. Kapı mandalının sesine gözlerini kaldırdı. “Tyrion.” Kalemini sakince kenara bıraktı.</p>

    <p>“Beni hatırlamanıza sevindim lordum.” Tyrion, Pod’un omzunu bırakıp ağırlığını bastonuna verdi ve babasına doğru yürüdü. <em>Ters giden bir şeyler var,</em> hemen anlamıştı.</p>

    <p>“Sör Bronn,” dedi Lord Tywin, “Podrick. İşimizi bitirene kadar dışarıda bekleseniz daha iyi olur.”</p>

    <p>Bronn’un El’e bakışı neredeyse küstahçaydı ama reverans yapıp odadan ayrıldı, Pod onu takip etti. Ağır kapı kapandı ve Tyrion Lannister babasıyla baş başa kaldı. Çalışma odasının pencereleri geceye karşı sıkı sıkı örtülmüştü olmasına rağmen odadaki soğuk hissedilebiliyordu. <em>Cersei babamıza ne tür yalanlar anlattı?</em></p>

    <p>Casterly Kayası Lordu kendisinden yirmi yaş daha genç bir adam kadar zindeydi ve hatta ağırbaşlı görüntüsüyle yakışıklıydı. Sert, sarı favorileri yanaklarını kaplıyor; katı yüzünü, kel kafasını ve gergin ağzını çevreliyordu. Boynuna, her biri bir sonrakinin bileğini tutan ellerden oluşan altın bir zincir takmıştı. “Bu çok şık bir zincir,” dedi Tyrion. <em>Gerçi benim boynuma daha çok yakışıyor.</em></p>

    <p>Lord Tywin nükteyi duymazdan geldi. “Otursan iyi olur. Hasta yatağından çıkman akıllıca mı?”</p>

    <p>“Hasta yatağım beni hasta ediyor.” Babasının zayıflığı nasıl hor gördüğünü biliyordu Tyrion. En yakın sandalyeye oturdu. “Çok hoş bir dairen var. Ben ölmek üzereyken biri beni Maegor’daki küçük ve karanlık bir hücreye taşımış, buna inanabiliyor musun?”</p>

    <p>“Kızıl Kale düğün için gelen konuklarla dolu. Onlar ayrıldığında sana daha uygun bir daire bulacağız.”</p>

    <p>“Ben bu daireyi tercih ederdim. Büyük düğün için bir tarih belirlediniz mi?”</p>

    <p>“Joffrey ve Margaery yılın ilk günü evlenecekler, bu tarih aynı zamanda yeni yüzyılın da ilk günü. Düğün töreni yeni bir dönemin şafağını müjdeleyecek.”</p>

    <p><em>Yeni bir Lannister dönemi,</em> diye düşündü Tyrion. “Ah, kahretsin, korkarım o gün için başka planlar yaptım.”</p>

    <p>“Buraya sadece odandan şikâyet etmek ve yavan espriler yapmak için mi geldin? Bitirmem gereken önemli mektuplar var.”</p>

    <p>“<em>Önemli</em> mektuplar. Şüphesiz.”</p>

    <p>“Bazı savaşlar kılıç ve mızrakla kazanılır, bazıları da kalem ve kuzgunla. Bu alıngan tavırlarını kendine sakla Tyrion. Sen ölecekmiş gibi görünürken hasta yatağını Üstat Ballabar’ın izin verdiği kadar sık ziyaret ettim.” Parmaklarını çenesinin altında birleştirdi. “Ballabar’ı neden kovdun?”</p>

    <p>Tyrion omuzlarını silkti. “Üstat Frenken beni uyuşmuş halde tutmaya o kadar kararlı değil.”</p>

    <p>“Üstat Ballabar şehre Lord Redwyne’ın maiyetinde geldi. İstidatlı bir şifacı olduğu söyleniyor. Cersei, ondan seninle ilgilenmesini isteyerek şefkat gösterdi. Ablan hayatın için endişelendi.”</p>

    <p><em>Hayatımı koruyacağımdan endişelendi demek istiyorsun.</em> “Başucumdan bir an olsun ayrılmamasının sebebi de bu şüphesiz.”</p>

    <p>“Münasebetsizlik etme. Cersei’nin bir kraliyet düğünü tertip etmesi gerekiyor, ben bir savaş idare ediyorum ve sen ölüm tehlikesini atlatalı en az on beş gün oldu.” Lord Tywin, solgun yeşil gözlerini hiç kırpmadan oğlunun şekilsiz yüzünü inceledi. “Gerçi yaranın yeterince korkutucu olduğunu söylemeliyim. Seni nasıl bir çılgınlık ele geçirdi?”</p>

    <p>“Düşman bir koçbaşıyla kapıdaydı. Saldırıyı yöneten Jaime olsaydı buna yiğitlik derdin.”</p>

    <p>“Jaime, mücadele sırasında miğferini çıkartacak kadar aptalca davranmazdı. Seni kesen adamı öldürdüğüne inanıyorum?”</p>

    <p>“Ah, o sefil kesinlikle ölü.” Gerçi Sör Mandon’ı, zırhının ağırlığıyla boğulmak üzere nehre iten Podrick Payne’di. “Ölü bir düşman, sonsuz bir mutluluk,” dedi Tyrion neşeyle. Ama onun gerçek düşmanı Sör Mandon değildi. Adamın, Tyrion’ın ölmesini istemek için hiç sebebi yoktu. <em>O yalnızca bir maşaydı ve maşayı kimin tuttuğunu biliyorum. Cersei, Sör Mandon’a mücadeleden sağ çıkmamamı ayarlamasını söyledi.</em> Ama Lord Tywin böyle bir suçlamayı kanıt olmadan kabul etmezdi. “Neden burada, şehirdesin baba?” diye sordu Tyrion. “Uzaklarda Lord Stannis’le ya da Robb Stark’la ya da başka biriyle savaşıyor olman gerekmez mi?” <em>Ve ne kadar çabuk gidersen o kadar iyi.</em></p>

    <p>“Lord Redwyne donanmasını getirene kadar Ejderha Kayası’na saldıracak gemilerden yoksunuz. Bunun bir önemi yok. Stannis Baratheon’ın güneşi Karasu’da battı. Stark’a gelince, delikanlı hâlâ batıda ama Helman Tallhart ve Robett Glover komutasındaki kuzey kuvvetinin büyük bir bölümü Gölgeli Vadi’ye doğru ilerliyor. Onları karşılaması için Lord Tarly’yi gönderdim, Sör Gregor da ilerleyişlerini kesmek için Kral Yolu’na çıktı. Tallhart ve Glover, Stark kuvvetinin dörtte üçüyle birlikte adamlarımın arasında sıkışacaklar.”</p>

    <p>“Gölgeli Vadi?” Gölgeli Vadi’de böylesine büyük bir risk alacak hiçbir şey yoktu. Genç Kurt sonunda hata mı yapmıştı?</p>

    <p>“Senin kendini yormam gerektirecek bir mesele değil. Yüzün ölü gibi solgun ve sargılarından kan sızıyor. Ne istiyorsan söyle ve yatağına dön.”</p>

    <p>“İstediğim...” Boğazı kuruyup sıkıştı. <em>Ne istiyordu? Bana verebileceğinden fazlasını baba.</em> “Pod, Serçeparmak’ın Harrenhal Lordu ilan edildiğini söyledi.”</p>

    <p>“Roose Bolton kaleyi Robb Stark adına tuttuğu sürece boş bir unvan ama Lord Baelish bu onurla ilgili çok istekliydi. Tyrell evliliği meselesinde bize iyi hizmetlerde bulundu. Bir Lannister borcunu mutlaka öder.”</p>

    <p>Tyrell evliliği aslında Tyrion’ın fikriydi ama şimdi bundan bahsetmek çiğlik olacaktı. “Bu unvan düşündüğün kadar boş olmayabilir,” diye uyardı babasını. “Serçeparmak iyi bir sebebi olmadan hiçbir şey yapmaz. Ama olan olmuş. Borçları ödemek konusunda bir şeyler söyledin sanırım?”</p>

    <p>“Ve sen de kendi ödülünü istiyorsun, öyle mi? Pekâlâ. Benden dilediğin nedir? Araziler, kale, bir rütbe?”</p>

    <p>“Biraz minnetarlık iyi bir başlangıç olurdu.”</p>

    <p>Lord Tywin gözlerini kırpmadan oğluna baktı. “Oyuncular ve maymunlar alkış ister. Aerys de istemişti. Sen aldığın emirleri yerine getirdin ve elinden gelenin en iyisini yaptığına eminim. Oynadığın rolü kimse inkâr etmiyor.”</p>

    <p>“Oynadığım <em>rol?</em>” Tyrion’ın burun deliklerinden geri kalanlardan alev çıkıyor olmalıydı. “Kahrolası şehrini kurtardım gibi geliyor bana.”</p>

    <p>“İnsanların çoğu, Lord Stannis’in üstüne yapılan ve mücadelenin seyrini değiştiren atağın bana ait olduğunu düşünüyormuş gibi görünüyor. Lord Tyrell, Rowan, Redwyne ve Tarly de kahramanca dövüştüler ve duyduğum kadarıyla Baratheon donanmasını yok eden çılgınateşin hazırlanması için alev kehanetçilerine emir veren kişi ablan Cersei’ydi.”</p>

    <p>“Benim o sırada bütün yaptığım burun kıllarımı tıraş ettirmekti, öyle mi?” Tyrion sesindeki acılığı bastıramamıştı.</p>

    <p>“Kudretli zincir zekice bir darbeydi ve zaferimiz için elzemdi. Duymak istediğin şey bu mu? Dorne ittifakı için de sana teşekkür borçlu olduğumuz söylendi bana. Prenses Myrcella’nın sağ salim Güneş Mızrağı’na vardığını duymak seni memnun edecektir. Sör Aerys, prensesin Prens Arianne’den çok hoşlandığını ve Prens Trystane’i büyülediğini yazmış. Martell Hanedanı’na bir rehine vermiş olmaktan hiç hoşlanmıyorum ama yapılacak başka bir şey de yoktu sanırım.”</p>

    <p>“Biz de kendi rehinemize sahip olacağız,” dedi Tyrion. “Pazarlığa bir konsey koltuğu da dâhildi. Prens Doran bunu talep etmek için geldiğinde bir ordu getirmezse kendini bizim kontrolümüze bırakmış olacak.”</p>

    <p>“Keşke Martell’in talep etmeye geldiği tek şey konseyde bir koltuk olsaydı,” dedi Lord Tywin. “Ona intikam sözü de verdin.”</p>

    <p>“Ona adalet sözü verdim.”</p>

    <p>“Adını ne koyarsan koy. Sonunda kan var.”</p>

    <p>“Sıkıntısını çektiğimiz bir madde değil şüphesiz. Mücadele sırasında kan göllerinin içinde debelendim.” Tyrion, lafı uzatıp meselenin özüne inmemek için bir sebep göremedi. “Yoksa Gregor Clegane’i ondan ayrı kalmaya katlanamayacak kadar çok sevmeye mi başladın?”</p>

    <p>“Sör Gregor’un kendine göre faydaları var, kardeşinin de olduğu gibi. Her lord zaman zaman bir canavara ihtiyaç duyar... Sör Bronn’a ve şu senin dağ adamlarına bakılacak olursa sen de bu dersi öğrenmiş gibi görünüyorsun.”</p>

    <p>Tyrion, Timett’in yanık gözünü, baltalı Shagga’yı ve kurutulmuş kulaklardan yaptığı kolyeyi takan Chella’yı düşündü. Ve Bronn’u. En çok Bronn’u. “Orman canavarlarla dolu,” diye hatırlattı babasına. “Ara sokaklar da öyle.”</p>

    <p>“Doğru. Belki diğer köpekler de avlanır. Bunu düşünmeliyim. Eğer başka bir şey yoksa...”</p>

    <p>“Önemli mektupların var, evet.” Tyrion dengesizce bacaklarının üstüne kalktı, başı aniden dönünce gözlerini bir an için kapadı ve kapıya doğru titrek bir adım attı. Sonradan bir kez daha düşünmesi gerektiğini fark edecekti ve sonra üç kez daha, ama düşünmek yerine arkasına döndü. “Bana ne istediğimi sormuştun. Sana ne istediğimi söyleyeceğim. Kanunlarla benim olanı istiyorum. Casterly Kayası’nı istiyorum.”</p>

    <p>Lord Tywin’in ağzı gerildi. “Ağabeyinin doğumla kazandığı hakkını mı?”</p>

    <p>“Kral Muhafızları şövalyelerinin evlenmesi, baba olması, mülk edinmesi yasaklanmıştır, bunu sen de benim kadar biliyorsun. Jaime, o beyaz pelerini giydiği anda Casterly Kayası’ndaki hakkından vazgeçti ama sen bunu bir kez olsun kabul etmedin. Artık zamanı geldi. Bütün diyarın önünde ayağa kalkmanı, benim senin oğlun ve kanuni vârisin olduğumu ilan etmeni istiyorum.”</p>

    <p>Lord Tywin’in altın lekeli açık yeşil gözleri vardı ve o gözler acımasız olduğu kadar parlaktı. “Casterly Kayası,” dedi duygusuz, soğuk, ölümcül bir tonla. Ve sonra, “Asla.”</p>

    <p>Kelime, babayla oğul arasında asılı kaldı; büyük, keskin, zehirli.</p>

    <p><em>Soruyu sormadan önce cevabı biliyordum,</em> diye düşündü Tyrion. <em>Jaime, Kral Muhafızları’na katılalı on sekiz yıl oldu ve ben bu konuyu bir kez bile açmadım. Bilmeliydim. Hep bilmeliydim.</em> Sorduğuna pişman olacağını bile bile, “Neden?” diye sormaya zorladı kendini.</p>

    <p>“Bunu sen mi soruyorsun? Dünyaya gelirken annesini öldüren sen? Sen; kıskançlık, şehvet ve şeytanlık dolusun. Hastalıklı, itaatsiz ve hilekâr bir yaratıksın. İnsanların kanunları, sana benim adımı ve renklerimi taşıma hakkı veriyor çünkü senin benden olmadığını kanıtlayamıyorum. Tanrılar bana tevazu öğretmek için, babamın ve ondan önce onun babasının arması olan gururlu aslanı taşıyarak paytak adımlarla etrafta dolaşmanı izlemeye mahkûm ettiler beni. Ama ne tanrılar ne de insanlar Casterly Kayası’nı bir randevuevine çevirmene izin vermemi sağlayabilir.”</p>

    <p><em>“Randevuevi mi?”</em> Şafak sökmüştü; Tyrion bu safranın nereden geldiğini bir anda anlayıverdi. Dişlerini birbirine sürtüp, “Cersei sana Alayaya’yı anlatmış,” dedi.</p>

    <p>“Adı bu mu? İtiraf ediyorum ki bütün fahişelerinin adını hatırlayamıyorum. Henüz bir çocukken evlendiğin kimdi?”</p>

    <p>Tyrion meydan okurcasına cevap verdi. “Tysha.”</p>

    <p>“Peki Yeşil Çatal’daki kamp takipçisi?”</p>

    <p>“Neden umursuyorsun?” diye sordu Tyrion, babasının yanında Shae’in adını anmak bile istemiyordu.</p>

    <p>“Umursamıyorum. Ölmeleri ya da yaşamaları da umurumda değil.”</p>

    <p>“Yaya’yı kamçılatan <em>sendin.</em>” Bir soru değildi bu.</p>

    <p>“Ablan torunlarıma karşı savurduğun tehditlerden bahsetti.” Lord Tywin’in sesi buzdan soğuktu. “Yoksa yalan mı söyledi?”</p>

    <p>Tyrion inkâr etmeyecekti. “Evet, tehdit ettim. Alayaya’nın güvende olmasını sağlamak için. Karakazanlar kızı kullanmasın diye.”</p>

    <p>“Bir fahişenin iffetini korumak için kendi soyunu, kendi akrabalarını tehdit ettin? Öyle mi?”</p>

    <p>“Bana, iyi bir tehdidin bir tokattan daha tesirli olduğunu öğreten sendin. Joffrey birkaç yüz kez aklımı çelmedi değil gerçi. İnsanları kamçılamaya o kadar hevesliysen Joffrey’den başla. Ama Tommen... Tommen’ı neden inciteyim. O iyi bir delikanlı ve benim kanımdan.”</p>

    <p>“Annen de öyleydi.” Lord Tywin aniden ayağa kalktı. “Yatağına dön Tyrion ve Casterly Kayası üstündeki <em>haklarından</em> bir kez daha bahsetme bana. Ödülünü alacaksın ama bu ödül, hizmetine ve rütbene benim uygun bulduğum bir ödül olacak. Ve sakın hata yapma... Bu, Lannister Hanedanı’nı utandırmana son katlanışımdı. Fahişelerle işin <em>bitti.</em> Yatağında bulduğum bir sonraki fahişeyi asarım.</p>
  </div>
</body>
</html>
