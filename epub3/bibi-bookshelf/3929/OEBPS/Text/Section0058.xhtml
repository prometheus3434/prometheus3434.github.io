<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Tyrion</h1>

    <p>Akşam yemeğini yalnız yediler, sık sık yaptıkları gibi.</p>

    <p>“Bezelyeler fazla pişmiş,” dedi karısı.</p>

    <p>“Sorun değil,” dedi Tyrion. “Koyun eti de öyle.”</p>

    <p>Bu bir latifeydi ama Sansa bir eleştiri olduğunu düşündü. “Üzgünüm lordum.”</p>

    <p>“Neden? Üzgün olması gereken kişi aşçı. Sen değilsin. Bezelyeler senin sorumluluğun değil Sansa.”</p>

    <p>“Ben... lord kocam hoşnutsuz olduğu için üzgünüm.”</p>

    <p>“Hissettiğim herhangi bir hoşnutsuzluğun bezelyelerle en ufak bir ilgisi yok. Beni hoşnutsuz etmek üzere Joffrey, ablam ve üç yüz Dornelu var.” Tyrion, Prens Oberyn ve lordlarını Tyrelller’in uzağına, şehre bakan bir köşe hisarına yerleştirmişti; onları Kızıl Kale’den tamamen dışarı çıkarmadan koyabileceği en uzak yere. Ama yeterince uzak değildi. Bit Çukuru’ndaki bir güveççide bir arbede yaşanmıştı bile, Tyrell’in silahlı askerlerinden biri ölmüş ve Lord Gargalen’inkilerden ikisi haşlanmıştı. Ve Mace Tyrell’in pörsük annesi, Ellaria’ya “yılanın fahişesi” dediğinde, avluda tatsız bir karşılaşma yaşanmıştı. Tyrion ne zaman Oberyn Martell’le karşılaşsa, adaletin ne zaman yerini bulacağını soruyordu adam. Fazla pişmiş bezelyeler Tyrion’ın dertlerinin en küçüğüydü ama o, genç karısını bu sıkıntılarla üzmek istemiyordu. Sansa’nın kederleri kendine yetiyordu.</p>

    <p>“Bezelyeler iyi,” dedi Tyrion sertçe. “Yeşil ve yuvarlak, bir bezelyeden daha fazla ne beklenebilir? Pekâlâ, leydim memnun olacaksa yeni bir porsiyon alacağım.” Podrick Payne’e bir el işareti yaptı, Pod tabağa öyle çok bezelye koydu ki Tyrion koyun etini göremez oldu. <em>Bu aptalcaydı,</em> dedi kendi kendine. <em>Şimdi bunların hepsini yemek zorundayım, yoksa Sansa yine üzülür.</em></p>

    <p>Akşam yemeği gergin bir sessizlik içinde bitti, pek çok akşam yemeği gibi. Ardından, Pod kadehleri ve tabakları masadan kaldırırken, Sansa tanrı korusuna gitmek için müsaade istedi.</p>

    <p>“Nasıl istersen,” dedi Tyrion, karısının akşam dualarına alışmıştı. Sansa septte de dua ediyordu, Anne’ye, Bakire’ye ve Yaşlı Hatun’a mumlar yakıyordu. Doğrusunu söylemek gerekirse Tyrion ibadetin bu kadarını aşırı buluyordu ama Sansa’nın yerinde olsaydı o da tanrıların yardımını isteyebilirdi. “İtiraf etmeliyim ki eski Tanrılar hakkında çok az şey biliyorum,” dedi sevimli olmaya çalışarak. “Belki bir gün beni aydınlatırsın. Hatta sana eşlik bile edebilirim.”</p>

    <p>“Hayır,” dedi Sansa hemen. “Siz... bu nazik bir teklif ama... bir <em>ibadet</em> yok lordum. Rahipler, şarkılar ya da mumlar yok. Sadece ağaçlar ve sessiz dualar. Sıkılırsınız.”</p>

    <p>“Kesinlikle haklısın.” <em>Beni düşündüğümden daha iyi tanıyor.</em> “Yine de tanrının yedi sureti hakkında mırıldanıp duran bir rahibe kıyasla, hışırdayan yaprakların sesi hoş bir değişiklik olabilir.” Tyrion elini salladı. “Seni rahatsız etmeyeceğim. Kalın bir şeyler giy leydim, rüzgâr sert esiyor.” Kıza ne için dua ettiğini sormak istiyordu ama Sansa öyle vazifeşinastı ki soruya gerçekten cevap verebilirdi ve Tyrion bunu bilmek istediğinden emin değildi.</p>

    <p>Sansa ayrıldıktan sonra Tyrion işine geri döndü. Serçeparmak’ın hesap defterlerindeki labirentlerde birkaç altın ejderha bulmaya çalışıyordu. Petyr Baelish altınların öylece oturup tozlanmasından hoşlanmıyordu, bu kesindi ama Tyrion, Serçeparmak’ın hesaplarından bir anlam çıkarmaya çalıştıkça daha fazla baş ağrısı çekiyordu. Ejderhaları bir hazine dairesine kapatmak yerine onların üremesini sağlamak lafta çok güzeldi, fakat bu yatırımlardan bazıları bir haftalık bayat balık gibi kokuyordu. <em>Boynuzlu Adamlar’ın kraliyetten bu kadar çok borç aldığını bilseydim, Joffrey’nin o kahrolası piçleri duvarların üzerinden fırlatmasına o kadar çabuk izin vermezdim.</em> Tyrion, adamların vârislerini bulması için Bronn’u gönderecekti ama bunun, bir gümüş balığından gümüş çıkarmaya çalışmakla aynı şey olacağından korkuyordu.</p>

    <p>Lord babasının daveti ulaştığında, Tyrion hayatında ilk defa Sör Boros Blount’u göreceği için mutlu oldu. Hesap defterlerini minnetle kapadı, yağ lambasını söndürdü, omuzlarına bir pelerin aldı ve kalenin karşı tarafındaki El Kulesi’ne doğru paytak adımlarla yürüdü. Rüzgâr, Tyrion’ın Sansa’yı uyardığı üzere sert esiyordu ve havada yağmur kokusu vardı. Belki de, Lord Tywin’in onunla işi bittiğinde Tyrion tanrı korusuna gitmeli ve Sansa’yı, kız sırılsıklam olmadan önce eve götürmeliydi.</p>

    <p>Lakin Tyrion, El’in çalışma odasına girip de Cersei’yi, Sör Kevan’ı ve Yüce Üstat Pycell’i Lord Tywin’in etrafında toplanmış halde gördüğünde bütün bunlar aklından uçup gitti. Joffrey neredeyse olduğu yerde zıplıyordu, Cersei küçük ve kibirli bir gülümsemenin tadını çıkarıyordu ama Lord Tywin her zamanki gibi nemruttu. <em>Gülümsemek istese bile gülümseyebilir mi merak ediyorum.</em> “Ne oldu?” diye sordu Tyrion.</p>

    <p>Babası ona bir parşömen rulosu uzattı. Biri parşömeni açıp düzleştirmişti ama o hâlâ kıvrılmak istiyordu. “Roslin şişman bir alabalık yakaladı,” diyordu mesaj. “Ağabeylerinden düğün hediyesi olarak bir çift kurt postu aldı.” Tyrion, kırık mührü incelemek için parşömeni çevirdi. Mühür mumu gümüşi griydi ve muma bastırılmış figür Frey Hanedanı’nın ikiz kuleleriydi. “Geçit Lordu şairane olduğunu mu hayal ediyor? Yoksa niyeti kafamızı karıştırmak mı?” Tyrion güldü. “Alabalık dediği Edmure Tully olmalı, postlar...”</p>

    <p>“O <em>öldü!</em>” Joffrey’nin sesi öyle gururlu ve mutlu çıkıyordu ki duyan, Robb Stark’ın derisini bizzat o yüzmüş sanırdı.</p>

    <p><em>Önce Greyjoy, şimdi de Stark.</em> O anda tanrı korusunda dua eden küçük karısını düşündü Tyrion. <em>Babasının tanrılarına, ağabeyine zafer bahşetmeleri ve annesini güvende tutmaları için yalvarıyor şüphesiz.</em> Görünüşe göre eski tanrılar, duaları yeni tanrılardan fazla önemsemiyordu. Tyrion bununla avunmalıydı belki de. “Krallar sonbahar yaprakları gibi dökülüyor,” dedi. “Öyle görünüyor ki bizim küçük savaşımız kendiliğinden kazanılıyor.”</p>

    <p>“Savaşlar kendiliğinden kazanılmaz Tyrion,” dedi Cersei, sesinde zehirli bir tatlılık vardı. “Bu savaşı lord babamız kazandı.”</p>

    <p>“Arazide düşmanlarımız olduğu sürece hiçbir şey kazanılmadı,” dedi Lord Tywin.</p>

    <p>“Nehir lordları aptal değil,” diye karşılık verdi kraliçe. “Arkalarında kuzeyliler olmadan Yüksek Bahçe’nin, Casterly Kayası’nın ve Dorne’un müşterek gücüne karşı koymayı umamazlar. Boyun eğmeyi yok olmaya tercih edecekler elbette.”</p>

    <p>“Çoğu,” diye kabul etti Lord Tywin. “Nehirova duruyor, fakat Walder Frey, Edmure Tully’yi rehin tuttuğu sürece Karabalık saldırmaya cesaret edemez. Jason Mallister ve Tytos Blackwood onurları aşkına savaşacaklar, fakat Freyler, Mallisterlar’ın Denizgözcüsü’nden çıkmasını engelleyebilir ve Jonos Bracken doğru bir telkinle taraf değiştirmeye ikna edilebilir. Nihayetinde hepsi diz çökecek, evet. Onlara cömert teklifler sunmak niyetindeyim. Bize teslim olan bütün kaleler bağışlanacak, biri dışında.”</p>

    <p>Efendisini iyi tanıyan Tyrion, “Harrenhal?” dedi.</p>

    <p>“Diyarın şu Cesur Dostlar’dan kurtulması gerek. Sör Gregor’a kaleyi kılıçtan geçirmesini emrettim.”</p>

    <p><em>Gregor Clegane.</em> Görünüşüne göre Lord Tywin, onu Dorne adaletine teslim etmeden önce Dağ’daki son maden cevherini bile kazmak niyetindeydi. Cesur Dostlar’ın akıbeti, kazıklara geçirilmiş kafalar şeklinde olacaktı, sonra da Serçeparmak, o gösterişli kıyafetlerinde bir damla olmaksızın Harrenhal’a gidecekti. Tyrion, Petyr Baelish’in Vadi’ye varıp varmadığını merak etti. <em>Tanrılar merhametliyse, Serçeparmak denizde bir fırtınaya tutulup boğulmuştur.</em> Ama tanrılar hangi vakit merhametli olmuştu ki?</p>

    <p>“Hepsi kılıçtan geçirilmeli,” dedi Joffrey aniden. “Mallisterlar, Blackwoodlar, Brackenlar... hepsi. Onlar hain. Onların öldürülmesini istiyorum büyükbaba. Benim <em>cömert tekliflerim</em> olmayacak.” Yüce Üstat Pycelle’e döndü. “Ayrıca Robb Stark’ın kafasını istiyorum. Lord Frey’e bir mektup yazın ve bunu söyleyin. Kral emrediyor. Düğün ziyafetimde Robb’un başını Sansa’ya servis edeceğim.”</p>

    <p>“Efendimiz,” dedi Sör Kevan dehşet dolu bir sesle. “Leydi Sansa, evlilik yoluyla akrabanız artık.”</p>

    <p>“Latifeydi.” Cersei gülümsedi. “Joff ciddi değildi.”</p>

    <p>“Evet ciddiydim,” diye ısrar etti Joffrey. “Robb haindi ve ben onun kafasını istiyorum. Onu Sansa’ya öptüreceğim.”</p>

    <p><em>“Hayır.”</em> Tyrion’ın sesi sertti. “Artık Sansa’ya işkence edemezsin. Bunu iyi anla canavar.”</p>

    <p>Joffrey alay eder gibi gülümsedi. “Canavar olan sensin dayı.”</p>

    <p>“Öyle mi?” Tyrion kafasını yana eğdi. “O halde benimle daha yumuşak bir şekilde konuşmalısın. Canavarlar tehlikeli yaratıklardır. Krallar son zamanlarda sinekler gibi ölüyor.”</p>

    <p>“Bunu söylediğin için dilini kestirebilirim,” dedi çocuk kral, öfkeden yüzü kızarmıştı. “Ben kralım.”</p>

    <p>Cersei bir elini koruyucu bir tavırla oğlunun omzuna koydu. “Bırak da cüce istediği kadar tehdit savursun Joff. Lord babamın ve amcamın onun gerçek yüzünü görmesini istiyorum.”</p>

    <p>Lord Tywin, Cersei’yi duymazdan geldi, doğrudan Joffrey’ye konuştu. “Aerys de insanlara kral olduğunu hatırlatma ihtiyacı duyardı. Dil kesmeye de ziyadesiyle düşkündü. Bunu Sör Ilyn Payne’e sorabilirsin, bir cevap alamazsın gerçi.”</p>

    <p>“Sör Ilyn, Aerys’i, sizin İblis’inizin Joffrey’yi kışkırttığı gibi kışkırtmaya asla cesaret etmedi,” dedi Cersei. “Onu duydunuz. ‘Canavar’ dedi. Majesteleri Kral’a. Ve onu tehdit etti...”</p>

    <p>“Sessiz ol Cersei. Joffrey, düşmanların sana meydan okuduğunda onlara kılıç ve ateşle karşılık verirsin. Ama senin önünde diz çöktüklerinde onların tekrar ayağa kalkmasına yardım edersin. Aksi takdirde bir daha hiçbir adam sana diz çökmez. Ve ‘Ben kralım’ diyen bir adam, gerçek bir kral değildir. Aerys bunu asla anlamadı ama sen anlayacaksın. Bu savaşı senin için kazandığım gün, kral barışını ve kral adaletini yeniden tesis edeceğiz. Şu anda seni ilgilendiren yegâne şey, Margaery Tyrell’in bekâreti.”</p>

    <p>Joffrey’nin yüzünde o somurtkan ve huysuz ifade vardı. Cersei, oğlunun omzunu sımsıkı tutuyordu, belki de onu boğazından tutmalıydı. Joffrey güvenli bir şekilde kayasının altına çekilmek yerine, meydan okur bir şekilde dikildi ve, “Aerys’ten bahsediyorsun büyükbaba, fakat sen ondan korkuyordun,” dedi.</p>

    <p><em>Ah tanrılar, işler şimdi ilginçleşiyor işte,</em> diye düşündü Tyrion.</p>

    <p>Lord Tywin sessizlik içinde torununun yüzünü inceledi, soluk yeşil gözlerinde altın lekeler ışıldıyordu. “Joffrey, büyükbabandan özür dile,” dedi Cersei.</p>

    <p>Joffrey annesinin elinden kurtuldu. “Neden dileyeyim? Bunun doğru olduğunu herkes biliyor. Bütün mücadeleleri babam kazandı. Prens Rhaegar’ı öldürdü ve tacı aldı, o sırada <em>senin</em> baban Casterly Kayası’nın altında saklanıyordu.” Joffrey meydan okur şekilde büyükbabasına baktı. “<em>Güçlü</em> bir kral cesur eylemlerde bulunur, sadece konuşmaz.”</p>

    <p>“Bu bilgelik dolu ders için teşekkür ederim Majesteleri,” dedi Lord Tywin, kulakları donduracak kadar soğuk bir nezaketle konuşmuştu. “Sör Kevan, kralın çok yorgun olduğunu görebiliyorum. Lütfen onu odasına götürün. Pycelle, Majesteleri’nin huzurla uyuması için bir şurup hazırlayabilirsin belki?”</p>

    <p>“Rüya şarabı olur mu lordum?”</p>

    <p>“Ben rüya şarabı istemiyorum,” diye inat etti Joffrey.</p>

    <p>Lord Tywin, köşede ciyaklayan bir fareyi daha fazla umursayabilirdi. “Rüya şarabı işe yarar. Cersei, Tyrion, siz kalın.”</p>

    <p>Sör Kevan, Joffrey’yi omzundan yakaladı ve dışarı çıkardı, kapıda iki nöbetçi bekliyordu. Yüce Üstat Pycelle, yaşlı ve titrek bacaklarının izin verdiği kadar hızlı adımlarla onların peşinden gitti. Tyrion olduğu yerde kaldı.</p>

    <p>“Baba, üzgünüm,” dedi Cersei kapı kapandığında. “Joffrey her zaman çok inatçıydı, seni uyarmıştım...”</p>

    <p>“İnatçı olmakla aptal olmak arasında dağlar kadar fark var. ‘Güçlü bir kral cesur eylemlerde bulunur.’ Bunu ona kim söyledi?”</p>

    <p>“Ben söylemedim, yemin ederim,” dedi Cersei. “Büyük ihtimalle Robert’tan duyduğu bir şey...”</p>

    <p>“Senin Casterly Kayası’nın altında saklanmanla ilgili bölüm Robert’ın ağzından çıkmış gibi geliyor gerçekten.” Tyrion, Lord Tywin’in bu kısmı unutmasını istemiyordu.</p>

    <p>“Evet şimdi hatırlıyorum,” dedi Cersei, “Robert, Joffrey’ye, bir kralın cüretkâr olması gerektiğini söylerdi <em>sık sık.</em>”</p>

    <p>“Peki <em>sen</em> ona neler söylüyordun tanrılar aşkına? Kral İkinci Robert’ı Demir Taht’a oturtmak için savaşmadım ben. Oğlanın, babasını hiç önemsemediğine inanmamı sağladın.”</p>

    <p>“Neden önemsesin? Robert onu görmezden gelirdi. Eğer izin verseydim onu <em>döverdi.</em> Beni evlenmeye zorladığın o vahşi, bir keresinde Joffrey’ye öyle sert vurdu ki çocuğun iki süt dişini kırdı, bir kediyle ilgili küçük bir yaramazlık yüzünden. Bunu bir kez daha yaparsa onu uykusunda öldüreceğimi söyledim, bir daha yapmadı ama bazen bazı şeyler söylerdi...”</p>

    <p>“Söylenmesi gereken şeyler olduğu belli.” Lord Tywin, Cersei’ye iki parmağını salladı, kabaca bir kovuştu. “Git.”</p>

    <p>Cersei gitti, burnundan soluyarak.</p>

    <p>“İkinci Robert değil,” dedi Tyrion. “Üçüncü Aerys.”</p>

    <p>“Çocuk daha on üç yaşında. Daha vakit var.” Lord Tywin pencereye yürüdü. Ondan beklenecek bir hal değildi bu; belli etmek isteyeceğinden fazla keyifsizdi. “Ona sert bir ders lazım.”</p>

    <p>Tyrion kendi sert dersini on üç yaşında almıştı. Yeğeni için neredeyse üzgündü. Öte yandan, bunu Joffrey’den daha fazla hak eden biri yoktu. “Bu kadar Joffrey yeter,” dedi. “Savaşlar kalemlerle ve kuzgunlarla kazanılır, böyle söylememiş miydin? Seni tebrik etmeliyim. Sen ve Walder Frey, bu entrikayı ne zamandır planlıyordunuz?”</p>

    <p>“Bu kelimeden hoşlanmadım,” dedi Lord Tywin sertçe.</p>

    <p>“Ben de karanlıkta bırakılmaktan hoşlanmıyorum.”</p>

    <p>“Sana anlatmam için bir sebep yoktu, zira bu işte bir rolün yoktu.”</p>

    <p>“Cersei’nin haberi var mıydı?” diye sordu Tyrion talepkâr bir tonla.</p>

    <p>“Kimsenin haberi yoktu,” dedi Lord Tywin, “oynayacak bir rolü olanların haricinde. Onlara da sadece bilmeleri gerektiği kadarı anlatıldı. Bir sır saklamanın bundan başka yolu olmadığını bilmen gerekir... bilhassa burada. Benim amacım, tehlikeli bir düşmandan mümkün olduğunca ucuz bir şekilde kurtulmaktı, senin meraklarını tatmin etmek ya da Cersei’nin kendini önemli hissetmesini sağlamak değil.” Kaşlarını çatarak panjurları kapadı. “Zeki bir adam olduğuna şüphe yok Tyrion ama aşikâr gerçek şu ki, çok konuşuyorsun. Senin şu gevşek dilin, senin sonun olacak.”</p>

    <p>“Joffrey’nin dilimi kesmesine izin vermelisin,” diye önerdi Tyrion.</p>

    <p>“Beni kışkırtmasan iyi edersin,” dedi Lord Tywin. “Bu konuyu daha fazla konuşmayacağım. Oberyn Martell ve maiyetini nasıl sakinleştireceğimi düşünüyordum.”</p>

    <p>“Ah? Bilmeme müsaade edilen bir konu mu bu? Yoksa meseleyi kendinizle tartışmanız için sizi yalnız mı bırakmalıyım?”</p>

    <p>Lord Tywin, Tyrion’ın iğneli sözlerini duymazdan geldi. “Prens Oberyn’in burada olması talihsizlik. Ağabeyi temkinli bir adamdır, mantıklıdır, kurnazdır, hatta bir dereceye kadar ağırkanlıdır. Her kelimenin ve her hareketin sonucunu hesaplar. Lakin Oberyn her zaman yarı deliydi.”</p>

    <p>“Bir vakitler Dorne’u Viserys için ayaklandırmaya çalıştığı doğru mu?”</p>

    <p>“Kimse bundan bahsetmez ama evet. Kuzgunlar uçtu, süvariler at koşturdu, hangi gizli mesajları taşıdıklarını asla öğrenemedim. Jon Arryn, Prens Lewyn’in kemiklerini iade etmek üzere Güneş Mızrağı’na yelken açtı, Prens Doran’la masaya oturdu ve savaş bahsini kapattı. Ama ondan sonra Robert, Dorne’a asla gitmedi ve Prens Oberyn oradan çok ender ayrıldı.”</p>

    <p>“Pekâlâ, şimdi burada, kuyruğunda Dorne soylularının yarısı var ve her geçen gün biraz daha sabırsız oluyor,” dedi Tyrion. “Belki de ona Kral Toprakları’nın genelevlerini göstermeliyim, bu sayede dikkati dağılabilir. Her iş için bir alet, işler böyle yürümüyor mu? Benim aletim senindir baba. Lannister Hanedanı borularını çaldığında Tyrion cevap vermedi demesin kimse.”</p>

    <p>Lord Tywin’in ağzı gerildi. “Ne kadar da komik. Sana bir soytarı kıyafeti diktireyim mi? Ve üstünde çanlar olan küçük bir şapka?”</p>

    <p>“Eğer o kıyafeti giyersem, Majesteleri Kral Joffrey için istediğim her şeyi söyleyebilecek miyim?”</p>

    <p>Lord Tywin tekrar oturdu, “Ben babamın aptallıklarının cefasını çekmek zorunda kaldım. Seninkilerin cefasını çekmeyeceğim. Yeter.”</p>

    <p>“Çok güzel, madem bu kadar nazik bir şekilde soruyorsun... Kızıl Yılan latif olmayacak korkarım... yalnızca Sör Gregor’un kellesiyle de yetinmeyecek.”</p>

    <p>“Gregor’un kafasını ona vermemek için bir sebep daha.”</p>

    <p>“<em>Vermemek</em> için?..” Tyrion çok şaşırmıştı. “Ormanın canavarlarla dolu olduğu hususunda anlaştığımızı düşünüyordum.”</p>

    <p>“Önemsiz canavarlar.” Lord Tywin, parmaklarım çenesinin altında birleştirdi. “Sör Gregor bize iyi hizmet etti. Diyarda, düşmanlarımızın üstüne öyle korku salan bir şövalye daha yok.”</p>

    <p>“Oberyn Elia’nın katilinin Gregor olduğunu biliyor.”</p>

    <p>“O hiçbir şey <em>bilmiyor.</em> Bazı hikâyeler duydu o kadar. Ahır dedikoduları ve mutfak iftiraları. Elinde kanıtın kırıntısı yok. Sör Gregor’un bir itirafta bulunmayacağı da kesin. Dornelu adamlar Kral Toprakları’nda olduğu sürece, Sör Gregor’u epey uzaklarda tutmak niyetindeyim.”</p>

    <p>“Peki Oberyn almaya geldiği adaleti talep ettiğinde?”</p>

    <p>“Ona, Elia’yı ve çocuklarını Sör Amory Lorch’un öldürdüğünü söyleyeceğim,” dedi Lord Tywin sakince. “Sorarsa sen de öyle söyleyeceksin.”</p>

    <p>“Sör Amory Lorch öldü,” dedi Tyrion.</p>

    <p>“Aynen öyle. Vargo Hoat, Harrenhal düştükten sonra Sör Amory’yi bir ayıya parçalattı. Böylesine korkunç bir ceza Oberyn Martell’i bile sakinleştirmeye yeter.”</p>

    <p>“Sen buna adalet diyebilirsin...”</p>

    <p>“Çünkü bu <em>adalet.</em> Bilmen gerekirse, bana kızın cesedini Sör Amory getirdi. Rhaegar’ın onu hâlâ koruyabileceğine inanan kız, babasının yatağının altına saklanmıştı, Amory onu orada buldu. Prenses Elia ve bebek alt kattaki çocuk odasındaydı.”</p>

    <p>“Pekâlâ, bu bir masal. Sör Amory de bu masalı inkâr edecek durumda değil. Oberyn Lorch’un kimden emir aldığını sorduğu zaman ne söyleyeceksin?”</p>

    <p>“Sör Amory, yeni kralın teveccühünü kazanmak umuduyla kendi başına hareket etti. Robert’ın Rhaegar’a duyduğu nefret bir sır değildi.”</p>

    <p>İşe yarayabilir, Tyrion bunu kabul etmek zorundaydı, <em>ama yılan hiç mutlu olmayacak.</em> “Senin zekânı sorgulamak benim haddim değil baba ama yerinde olsaydım bu kanı Robert Baratheon’ın ellerinde bırakırdım.”</p>

    <p>Lord Tywin, Tyrion’ın aklını kaybettiğini düşünüyormuş gibi baktı. “Öyleyse şu soytarı kıyafetini gerçekten hak ediyorsun. Robert’ın davasına geç katıldık. Sadakatimizi göstermemiz gerekiyordu. O cesetleri tahtın önüne yatırdığımda, Targaryen Hanedanı’nı sonsuza kadar terk ettiğimizden kimse şüphe duyamazdı. Robert gözle görülür şekilde rahatlamıştı. Bütün aptallığına rağmen, tahtın güvende olması için Rhaegar’ın çocuklarının ölmesi gerektiğini o bile biliyordu. Bununla birlikte, Robert kendini bir kahraman olarak görüyordu ve kahramanlar çocukları katletmezler.” Omuzlarını silkti. “İtiraf etmeliyim, korkunç bir katliamdı. Aslında Elia’nın zarar görmesine gerek yoktu, bu büsbütün saçmalıktı. Elia’nın kendi başına hiçbir kıymeti yoktu.”</p>

    <p>“Öyleyse Dağ, onu neden öldürdü?”</p>

    <p>“Çünkü ona prensesin canını esirgemesini söylememiştim. Prensesin lafını ettiğimden bile emin değilim. Daha önemli meselelerim vardı. Ned Stark’ın öncü kuvveti Üç Dişli Mızrak’tan hızla güneye geliyordu, onlarla aramıza kılıçların girmesinden endişe ediyordum. Ve Aerys’in aklında Jaime’yi öldürmek vardı. Bunun tek sebebi bana duyduğu kindi. En çok bundan korkuyordum. Bundan ve bizzat Jaime’nin yapabileceklerinden.” Lord Tywin yumruğunu sıktı. “Gregor Clegane’in tabiatını da tam olarak kavrayamamışım, sadece devasa bir adamdı ve savaş meydanında korkunçtu. Tecavüz... senin bile beni <em>bu emri</em> vermekle itham etmeyeceğini umuyorum. Sör Amory’nin Rhaenys’e yaptığı da canavarlıktı. Daha sonra ona, iki... belki üç yaşında bir kızı öldürmek için neden elli darbe gerektiğini sordum. Kızın onu tekmelediğini ve sürekli çığlık attığını söyledi. Eğer Lorch’ta, tanrıların pancarlara verdiği aklın yarısı olsaydı, kızı birkaç tatlı sözle sakinleştirir ve kuş tüyü bir yastık kullanırdı.” Lord Tywin’in ağzı tiksintiyle çarpıldı. “Adamın içinde kan vardı.”</p>

    <p><em>Ama sende yok baba. Tywin Lannister’ın içinde hiç kan yok.</em> “Robb Stark’ı öldüren kuş tüyü bir yastık mıydı?”</p>

    <p>“Edmure Tully’nin düğün ziyafetinde, bir ok tarafından öldürüldü. Delikanlı savaş meydanında fazla ihtiyatkârdı. Etrafı korumalarla ve keşif süvarileriyle çevriliydi, adamları gayet tertipliydi.”</p>

    <p>“Bu yüzden Lord Walder onu kendi çatısının altında, kendi sofrasında öldürdü?” Tyrion yumruğunu sıktı. “Ya Leydi Catelyn?”</p>

    <p>“O da öldürülmüş derim. <em>Bir çift kurt postu.</em> Frey, leydiyi rehin tutmayı düşünüyordu ama belki de bir şeyler ters gitti.”</p>

    <p>“Misafir hakkının sonu.”</p>

    <p>“Walder Frey’in elleri kana bulandı, benimkiler değil.”</p>

    <p>“Walder Frey, genç karısını okşamak ve maruz kaldığı hakaretlerin üstüne kuluçkaya yatmak için yaşayan aksi ve yaşlı bir adam. Yumurtadan çirkin bir tavuk çıkardığına şüphe yok ama korunma sözü almadan böyle bir şey yapmaya cesaret edemezdi.”</p>

    <p>“Sen olsan delikanlının canını bağışlar ve Lord Frey’e, onun sadakatine ihtiyacın olmadığını söylerdin sanırım? Böylece yaşlı aptal tekrar Starklar’ın kollarına koşardı, sen de savaşa bir yıl daha eklemiş olurdun. Lütfen bana açıkla; bir savaş alanında on bin adam öldürmek, neden bir ziyafette on adam öldürmekten daha soylu bir eylem?” Tyrion cevap vermeyince Lord Tywin devam etti. “Her şekilde ucuz bir bedeldi. Karabalık teslim olduğunda, Nehirova kraliyet tarafından Sör Emmon Frey’e bağışlanacak. Lance ve Daven, Frey kızlarıyla evlenmek zorunda. Joy yeterli yaşa geldiğinde, Lord Walder’ın meşru kılınmış piçlerinden biriyle evlenecek. Roose Bolton, Kuzey Muhafızı olacak ve Arya Stark’ı eve götürecek.”</p>

    <p>“<em>Arya</em> Stark?” Tyrion başını yana eğdi. “Ve Bolton? Frey’in tek başına hareket edecek cesarete sahip olmadığını biliyordum ama Arya... Varys ve Sör Jacelyn, yarım yıldan uzun zaman boyunca onu aradılar. Arya Stark’ın öldüğüne şüphe yok.”</p>

    <p>“Karasu’ya kadar Renly de ölüydü.”</p>

    <p>“Bunun anlamı ne?”</p>

    <p>“Belki de Varys’le senin çuvalladığınız noktada Serçeparmak başarılı oldu. Lord Bolton, Arya Stark’ı piç oğluyla evlendirecek. Dehşet Kalesi’nin birkaç yıl boyunca demiradamlarla savaşmasına izin vermeliyiz. Bahar geldiğinde hepsi gücünü tüketmiş ve diz çökmeye hazır durumda olacak. Kuzey, senin Sansa Stark’tan doğan oğluna gidecek... kendinde bir oğlan yapmaya yetecek kadar erkeklik bulabilirsen tabii. Unuttuysan hatırlatayım, bir kızın bekâretini almak zorunda olan tek kişi Joffrey değil.”</p>

    <p><em>Unutmadım ama senin unutmuş olmanı umuyordum.</em> “Peki Sansa ne zaman en doğurgan durumda olur sence?” diye sordu Tyrion, sesinden asit damlıyordu. “Ona annesini ve ağabeyini nasıl öldürdüğümüzü anlatmadan önce mi, sonra mı?”</p>
  </div>
</body>
</html>
