<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Arya</h1>

    <p>Her sabah uyandığında içindeki boşluğu hissediyordu. Açlık değildi bu, zaman zaman o da vardı gerçi. Çukur bir yerdi, bir zamanlar kalbinin olduğu yerde bir boşluk, bir zamanlar kardeşlerinin, annesinin ve babasının yaşadığı yerde. Başı da acıyordu. İlk zamanki kadar değildi ama epey kötüydü hâlâ. Arya buna alışmıştı gerçi, şişlik iniyordu en azından. Ama içindeki boşluk hep aynı kalıyordu. <em>Boşluk asla daha iyi olmayacak,</em> diyordu kendine uyumaya giderken.</p>

    <p>Bazı sabahlar uyanmayı hiç istemiyordu. Pelerininin altına kıvrılıyor, gözlerini sımsıkı kapatıyor ve tekrar uyumaya çalışıyordu. Keşke Tazı onu rahat bıraksaydı, bütün gün ve bütün gece uyurdu.</p>

    <p>Ve rüya görürdü. Bu en güzel bölümdü, rüyalar. Hemen hemen her gece kurtları görüyordu rüyasında. Koca bir kurt sürüsü, başlarında Arya. O bütün kurtlardan daha iriydi, daha güçlüydü, daha çevikti, daha hızlıydı. Atları geçebilir, aslanları yenebilirdi. Dişlerini gösterdiğinde insanlar bile ondan kaçardı, midesi asla uzun zaman boş kalmıyordu ve tüyleri onu sürekli sıcak tutuyordu, rüzgâr soğuk estiğinde bile. Kardeşleri de onunlaydı, kendi kardeşleri ve daha fazlası. Kızgın, korkunç ve <em>ona ait.</em> Onlar Arya’yı asla terk etmezdi.</p>

    <p>Fakat Arya’nın geceleri kurtlarla dolu olsa da, gündüzleri köpeğe aitti. Sandor Clegane onu her sabah zorla kaldırıyordu, Arya istese de istemese de. Pürüzlü sesiyle küfürler ediyordu ona ya da çekiştirerek ayağa kaldırıp sarsıyordu onu. Bir keresinde bir miğfer dolusu soğuk suyu Arya’nın başından aşağı dökmüştü. Arya titreyerek ve ağzından sular püskürterek ayağa zıplamış, onu tekmelemeye çalışmıştı ama Tazı sadece gülmüştü. “Kurulan ve lanet olası atları doyur,” demişti. Ve Arya adamın dediğini yapmıştı.</p>

    <p>Artık iki atları vardı; Yabancı ve kızıl renkli küçük bir binek atı. Arya hayvana Ödlek adını vermişti çünkü Tazı, bu hayvanın da tıpkı onlar gibi İkizler’den kaçmış olabileceğini söylemişti. Ödlek’i, katliamdan sonraki sabah, bir arazide sürücüsüz dolaşırken bulmuşlardı. Aslında iyi bir kısraktı ama Arya bir ödleği sevemezdi. <em>Yabancı mücadele ederdi.</em> Yine de, Arya kısrağa elinden geldiğince iyi bakıyordu. Tazı’yla aynı ata binmekten iyiydi. Ayrıca, Ödlek korkak olabilirdi ama aynı zamanda genç ve güçlüydü. Eğer iş oraya varırsa, Ödlek’le Yabancı’yı geçebileceğini düşünüyordu Arya.</p>

    <p>Tazı ilk zamanlardaki kadar yakından izlemiyordu onu. Bazen, Arya’nın kalması ya da gitmesi umurunda bile değilmiş gibi görünüyordu ve geceleri onu bağlamıyordu artık. <em>Onu bir gece uykusunda öldüreceğim,</em> demişti Arya kendi kendine ama öldürmemişti. <em>Bir gün Ödlek’in sırtında uzaklara kaçacağım ve o beni yakalayamayacak,</em> diye düşünmüştü ama bunu da yapmamıştı. Nereye gidecekti ki? Kışyarı yoktu artık. Büyükbabasının kardeşi Nehirova’daydı ama ne Arya onu tanıyordu ne de o Arya’yı. Belki de Pelit Kalesi’ndeki Leydi Smallwood onu alırdı, belki de almazdı... Ayrıca Arya, Pelit Kalesi’ni tekrar <em>bulabileceğinden</em> bile emin değildi. Sharna’nın hanına geri dönebileceğini düşünüyordu bazen, eğer seller hanı yıkmadıysa. Al Turta’yla kalabilirdi, belki de Lord Beric gelir onu bulurdu. Anguy’dan yay kullanmayı öğrenirdi, Gendry’yle at sürerdi ve bir haydut olurdu, şarkılardaki Beyaz Ahu Wenda gibi.</p>

    <p>Ama bunlar aptalcaydı, Sansa’nın hayal edeceği türden şeylerdi. Al Turta ve Gendry onu ilk fırsatta terk etmişti. Lord Beric ve haydutlar, tıpkı Tazı gibi, onu sadece fidye için istemişlerdi. Hiçbiri Arya’nın etrafta olmasını istemiyordu. <em>Onlar asla benim sürüm olmadılar, Al Turta ve Gendry bile. Öyle olduklarını düşünmekle aptallık ettim. Küçük bir kız gibi davrandım, bir kurt gibi değil.</em></p>

    <p>Böylece Arya, Tazı’yla kalmıştı. Her gün at sürüyorlardı, aynı yerde asla iki kez uyumuyorlardı. Köylerden, kasabalardan ve kalelerden mümkün olduğunca uzak duruyorlardı. Bir keresinde Sandor Clegane’e nereye gittiklerini sormuştu Arya. “Uzağa,” demişti adam. “Bilmen gereken tek şey bu. Artık benim için zerre kadar değerin yok ve senin mızmızlanmalarını duymak istemiyorum. O kahrolası kaleye girmene izin vermeliydim.”</p>

    <p>“Vermeliydin,” diye onaylamıştı Arya annesini düşünerek.</p>

    <p>“Verseydim ölürdün. Bana teşekkür etmen lazım. Bana tatlı şarkılar söylemen lazım, ablan gibi.”</p>

    <p>“Ona da bir baltayla vurmuş muydun?”</p>

    <p>“Sana baltanın <em>kör</em> kenarıyla vurdum seni küçük sürtük. Keskin tarafıyla vursaydım kafatasının parçaları hâlâ Yeşil Çatal’da yüzüyor olurdu. Şimdi lanet olası çeneni kapat. Bende akıl olsaydı seni sessiz rahibelere verirdim. Onlar çok konuşan kızların dillerini keserler.”</p>

    <p>Böyle söyleyerek haksızlık etmişti Tazı. Arya, o bir sefer dışında neredeyse hiç konuşmamıştı. Bütün günler ikisinin ağzından da tek kelime çıkmadan geçiyordu. Arya konuşamayacak kadar boştu, Tazı da bir o kadar öfkeli. Adamın içindeki öfkeyi hissedebiliyordu Arya; yüzünde, ağzının gerilip bükülmesinde, ona attığı bakışlarda görebiliyordu bunu. Ne zaman ateş yakmak için dal kesmesi gerekse, baltasını çıkarıyor ve buz gibi bir öfke giyiniyordu adam. Ağaçlara ya da kırık dallara vahşice vuruyor, ihtiyaç duyduklarından yirmi kat fazla odun ve çıra kesene kadar durmuyordu. Bazen o kadar yoruluyordu ki, yere uzanıyor ve daha ateş bile yakmadan uyuyakalıyordu. Bunun olmasından nefret ediyordu Arya, Tazı’dan da nefret ediyordu. Baltaya en uzun baktığı gecelerdi onlar. <em>Korkunç ağır görünüyor ama bahse girerim ki onu savurabilirim.</em> Arya, Tazı’ya baltanın kör kenarıyla da vurmazdı üstelik.</p>

    <p>Bazen yol alırken başka insanlar da görüyorlardı; tarlalarındaki çiftçiler, domuzlarını gezdiren çobanlar, ineğini yürüten bir sütçü kız, tekerlek izleriyle dolu bir yolda mesaj taşıyan bir yaver. Arya onlarla da konuşmak istemiyordu. İnsanlar uzak bir diyarda yaşıyor ve tuhaf bir dil konuşuyorlardı sanki; ne onların Arya’yla bir işi vardı, ne de Arya’nın onlarla.</p>

    <p>Ayrıca, insanlara görünmek güvenli değildi. Zaman zaman, kıvrımlı çiftçi yollarından sıra sıra atlılar geçiyordu, Freyler’in ikiz kuleleri önlerinde dalgalanıyordu. “Başıboş dolaşan kuzeylileri arıyorlar,” diyordu Tazı, adamlar geçip gittiğinde. “Nal sesi duyduğun anda başını öne eğ, gelenler büyük ihtimalle dost değildir.”</p>

    <p>Bir gün, devrik bir meşe ağacının kökleri tarafından açılmış toprak bir kovukta, İkizler’den kurtulan bir başka adamla yüz yüze geldiler. Adamın göğsündeki armada, ipeklerin içinde dans eden pembe bir kız vardı. Sör Marq Piper’ın yaycılarından biri olduğunu söyledi adam ama yayını kaybetmişti. Sol kolu tamamen bükülmüş ve omzuyla birleştiği yerde fena halde şişmişti; kolunu kıran ve örgü zırhını parçalayıp etine gömülen bir gürz darbesi yüzünden olduğunu söyledi adam. “Bir kuzeyliydi,” diye ağladı. “Armasında kanlı bir adam vardı. Benim armamı görünce şaka yaptı, kırmızı adam ve pembe kız, belki de birlikte olmalılar. Ben onun Lord Bolton’ına içtim, o da benim Sör Marq’ıma. Birlikte Lord Edmure’la Leydi Roslin’in ve Kuzey Kralı’nın şerefine kadeh kaldırdık. Ve sonra beni öldürdü.” Adam bunları söylerken gözleri alev parlaklığındaydı ve Arya onun doğru söylediğini görebiliyordu; adamın kolu korkunç bir şekilde şişmişti, bedenin sol yanı kan ve irin lekeleriyle kaplıydı. Üstelik berbat kokuyordu. <em>Ceset gibi kokuyor.</em> Adam bir yudum şarap için yalvardı.</p>

    <p>“Şarabım olsaydı kendim içerdim,” dedi Tazı. “Sana su verebilirim, bir de merhamet.”</p>

    <p>Adam uzun uzun Tazı’ya baktıktan sonra, “Sen Joffrey’nin köpeğisin,” dedi.</p>

    <p>“Artık kendi kendimin köpeğiyim? Suyu istiyor musun?”</p>

    <p>“Evet,” dedi adam. Yutkundu. “Ve merhamet.”</p>

    <p>Az geride küçük bir göletin yanından geçmişlerdi. Tazı, Arya’ya miğferini verdi ve doldurmasını söyledi. Arya yürüyerek su kenarına gitti. Çizmelerinin ucu çamura gömüldü. Köpek başını kova olarak kullandı. Sular göz deliklerinden dışarı aktı ama miğferin dibi epey su tuttu.</p>

    <p>Arya geri döndüğünde, okçu yüzünü yukarı kaldırdı ve Arya suyu adamın ağzına döktü. Kız suyu ne kadar hızlı boşaltırsa adam o kadar hızlı yuttu, yutamadıkları yanaklarına döküldü ve kuru kanla sertleşmiş sakallarına süzüldü, sonunda adamın sakallarından pembe gözyaşları damlıyordu. Su bittiğinde, adam miğferi yakaladı ve çeliği yaladı. “Güzel,” dedi. “Ama keşke şarap olsaydı. Şarap istiyordum.”</p>

    <p>“Ben de.” Tazı, neredeyse şefkatli bir şekilde, hançerini adamın göğsüne sapladı. Hançerin ucu Tazı’nın ağırlığıyla adamın pelerinini, örgü zırhını ve zırhın altındaki dolgulu içliği geçti. Tazı, geri çektiği hançeri adamın üstüne silerken Arya’ya baktı. “Kalp buradadır kızım. Bir adamı öldürmenin yolu budur,” dedi.</p>

    <p><em>Yollarından biri budur.</em> “Onu gömecek miyiz?”</p>

    <p>“Neden?” dedi Sandor. “Onun umurunda değil, bizim de küreğimiz yok. Onu kurtlara ve vahşi köpeklere bırakacağız. Senin kardeşlerine ve benimkilere.” Arya’ya sert bir bakış attı. “Ama önce onu soyacağız.”</p>

    <p>Okçunun kesesinden iki gümüş geyik ve yaklaşık otuz bakır çıktı. Hançerinin kabzasında pembe bir taş vardı. Tazı, hançeri adamın elinden çekip Arya’ya fırlattı. Arya hançeri kabzasından yakaladı, kemerine soktu ve kendini daha iyi hissetti. İğne değildi ama çelikti. Ölü adamın oklarla dolu bir sadağı da vardı ama oklar yay olmadan pek bir işe yaramazdı. Okçunun çizmeleri Arya için çok büyük, Tazı için çok küçüktü, çizmeleri bıraktılar. Arya neredeyse burnuna kadar inmesine rağmen adamın şapka şeklindeki miğferini de aldı, etrafı görebilmek için miğferi geri itmesi gerekti. “Bir atı da olmalı, yoksa kaçamazdı,” dedi Clegane etrafa bakarak, “ama çoktan uzaklaşmıştır. Adamın ne kadar zamandır burada olduğunu söylemek imkânsız.”</p>

    <p>Kendilerini Ay Dağları’nın eteklerinde bulduklarında yağmurlar iyice azalmıştı. Arya güneşi, ayı ve yıldızları görebiliyordu ve doğuya doğru yol alıyorlarmış gibi geliyordu ona. “Nereye gidiyoruz?” diye sordu tekrar.</p>

    <p>Tazı bu defa cevap verdi. “Kartal Yuvası’nda bir teyzen var. Teyzen senin cılız popon için fidye ödemek ister belki. Yüksek yolu bulduğumuzda, yol bizi Kanlı Kapı’ya kadar götürür.”</p>

    <p><em>Lysa teyze.</em> Bu düşünce Arya’nın içindeki boşluğu azaltmadı. Annesini istiyordu o, annesinin kardeşini değil. Lysa teyzesini, büyük dayısı Karabalık’ı tanıdığından iyi tanımıyordu. <em>Kalenin içine girmeliydik.</em> Annesinin öldüğünü kesin olarak <em>bilmiyorlardı,</em> Robb’un da öyle. Onları ölmüş ya da ölmek üzereyken görmüş değillerdi. Belki de Lord Frey onları sadece tutsak almıştı. Belki de lordun zindanlarında zincire vurulmuşlardı, belki de Freyler onları Kral Toprakları’na götürüyordu, Joffrey kafalarını kessin diye. <em>Bilmiyorlardı.</em> Ani bir kararla, “Geri dönmeliyiz,” dedi Arya. “İkizler’e dönüp annemi almalıyız. Ölmüş olamaz. Ona yardım etmek zorundayız.”</p>

    <p>“Kafası şarkılarla dolu olan, ablan sanıyordum,” diye homurdandı Tazı. “Frey, anneni fidye için sağ bırakmış olabilir, bu doğru. Ama onu o kahrolası kaleden tek başıma çıkaracağımı sanıyorsan çok yanılıyorsun.”</p>

    <p>“Tek başına değil. Ben de geleceğim”</p>

    <p>Tazı kahkahaya benzer bir ses çıkardı. “İşte <em>bu</em> yaşlı adamın ödünü patlatır.”</p>

    <p>“Sen sadece ölmekten korkuyorsun!” dedi Arya aşağılama dolu bir sesle.</p>

    <p>Bu sefer <em>gerçekten</em> güldü Clegane. “Ölüm beni korkutmaz. Sadece ateş. Şimdi sessiz ol, yoksa dilini bizzat kesip sessiz rahibeleri zahmetten kurtarırım. Vadi’ye gidiyoruz.”</p>

    <p>Tazı’nın onun dilini <em>gerçekten</em> keseceğini düşünmüyordu Arya; eskiden Pembegöz’ün, seni vücudundan kan gelene kadar döverim, dediği gibi bir şeydi bu. Yine de Arya adamı denemeyecekti. Tazı, Pembegöz gibi bir adam değildi. Pembegöz insanları keserek ikiye ayırmaz, onlara baltayla vurmazdı. Baltanın kör kenarıyla bile.</p>

    <p>Arya o gece annesini düşünerek ve Tazı’yı uykusunda öldürüp Leydi Catelyn’i tek başına kurtarması mı gerektiğini merak ederek uykuya daldı. Gözlerini kapadığında, göz kapağının siyahlığında annesinin yüzünü gördü. <em>O kadar yakın ki, neredeyse onun kokusunu alacağım...</em></p>

    <p>...ve sonra onun kokusunu <em>aldı.</em> Koku, diğer kokuların altında belli belirsizdi, yosunların, çamurun ve suyun, çürüyen sazların ve çürüyen insanların ufunetinin altında. Yumuşak zeminde ağır ağır yürüyerek nehrin kenarına gitti, diliyle bir yudum su içti, başını kaldırıp havayı kokladı. Gökyüzü griydi ve bulutlarla kaplıydı, nehir yeşildi ve suda yüzen şeylerle doluydu. Ölü adamlar sığlıklarda birikmişti, bazıları suyun hareketiyle hâlâ kıpırdıyordu, diğerleri nehrin kıyısına vurmuştu. Arya’nın kardeşleri cesetlerin başına üşüşmüştü, lezzetli ve sulu etleri parçalıyorlardı.</p>

    <p>Kargalar da oradaydı; kurtlara bağırıyor, havayı tüylerle dolduruyorlardı. Onların kanı daha sıcaktı; Arya’nın kız kardeşlerinden biri, havalanmak üzere olan bir kargaya doğru atıldı ve onu kanadından yakaladı. Bunu gören Arya da bir karga yakalamak istedi. Kanın tadını almak, dişlerinin arasında kırılan kemiklerin çatırtılarını duymak, midesini soğuk yerine ılık etle doldurmak istiyordu. Arya açtı ve etraf etle doluydu ama onları yiyemeyeceğini biliyordu.</p>

    <p>Koku daha güçlüydü şimdi. Arya kulaklarını dikti ve sürüsünün homurtularını dinledi; kızgın kargaların çığlıklarını, kanatların pırpırını ve akan suyun sesini. Uzaklardan bir yerden at kişnemeleri ve canlı insanların sesi de geliyordu ama önemli olan onlar değildi. Arya tekrar havayı kokladı. İşte oradaydı, şimdi onu görebiliyordu üstelik; akıntıyla sürüklenen, bir engele çarptığında yön değiştiren solgun ve beyaz bir şey. Sazlar onun önünde eğiliyordu.</p>

    <p>Arya sığlık boyunca gürültüyle koştu ve kendini derin sulara attı, bacakları suyu çalkalıyordu. Akıntı güçlüydü ama Arya daha güçlüydü. Burnunu takip ederek yüzdü. Nehrin kokuları yoğun ve ıslaktı ama onu çeken kokular bunlar değildi. Soğuk kanın keskin ve kırmızı fısıltısına, ölümün tatlı ve çürük kokusuna doğru yüzdü. Ağaçların arasında gezinen bir al geyiği kovalıyormuşçasına kovaladı kokuları ve sonunda onları yakaladı; dişleri, beyaz bir kolun üstüne kapandı. Onu hareket etmesi için sarstı ama Arya’nın ağzında sadece ölüm ve kan vardı. Yorulmaya başlamıştı artık, bütün yapabildiği cesedi kıyıya sürüklemek oldu. Arya cesedi nehrin çamurlu kenarına çekerken, küçük erkek kardeşlerinden biri yanına geldi, dili ağzından dışarı sarkıyordu. Arya kardeşini uzaklaştırmak için hırlamak zorunda kaldı, bunu yapmasaydı kardeşi cesedi yerdi. Onu gönderdikten sonra tüylerindeki suyu silkelemek için durdu. Beyaz şey yüzüstü çamurda yatıyordu, cansız eti buruşmuş ve beyazlaşmıştı, boğazından soğuk sızıyordu. <em>Kalk,</em> diye düşündü Arya. <em>Kalk, ye ve bizimle birlikte koş.</em></p>

    <p>At seslerini duyunca başını çevirdi. İnsanlar. Rüzgâra karşı koşuyorlardı, Arya bu yüzden kokularını alamamıştı ama gelmek üzerelerdi. Çırpınan siyah, sarı, pembe kanatları ve parlak çelik pençeleriyle atlı insanlar. Arya’nın küçük erkek kardeşlerinden bazıları, buldukları yemeği savunmak için dişlerini gösterdiler ama Arya onlara hırladı ve dağılmalarını sağladı. Doğanın düzeni buydu. Geyikler, tavşanlar ve kargalar kurtlardan kaçardı, kurtlar da insanlardan. Arya soğuk ve beyaz ödülünü çamurun içinde bıraktı, kaçtı ve bundan utanmadı.</p>

    <p>Sabah olduğunda, Tazı, Arya’yı uyandırmak için bağırmadı, onu sarsmadı. Hatta Arya ilk kez ondan önce uyanmış, atlara su bile içirmişti. Sessizlik içinde kahvaltı ettiler, sonunda Sandor konuştu, “Annenle ilgili mesele...”</p>

    <p>“Önemli değil,” değil dedi Arya donuk bir sesle. “Öldüğünü biliyorum. Onu rüyamda gördüm.”</p>

    <p>Tazı uzun uzun Arya’nın yüzüne baktı ve sonra başıyla onayladı. Bu konuyla ilgili başka bir şey konuşulmadı. Dağlara doğru yol aldılar.</p>

    <p>Daha yüksek tepelerde, gri yeşil muhafız ağaçları ve uzun, mavi asker çamlarla çevrili bir köye rastladılar. Clegane köye girme riskini almaya karar verdi. “Yiyeceğe ihtiyacımız var,” dedi, “ve bir çatıya. Büyük ihtimal İkizler’de olanlardan habersizler, şansımız varsa beni de tanımazlar.”</p>

    <p>Köylüler, evlerin etrafına ahşap kazıklardan oluşan bir çit inşa ediyordu. Tazı’nın omuzlarının genişliğini gördüklerinde, iş karşılığında yemek, barınak ve hatta sikke önerdiler. “Şarap da varsa yaparım,” diye homurdandı Tazı. Sonunda biraya razı oldu ve her gece sızana kadar içti.</p>

    <p>Ama Arya’yı Leydi Arryn’e satma hayali orada, tepelerde son buldu. “Yukarımızda buz var, yüksek geçitlerde de kar,” dedi köyün kıdemlisi. “Donmaz ya da açlıktan kırılmazsanız, gölgekedilerine ya da mağara ayılarına yem olursunuz. Kabileler de var. Tekgöz Timett savaştan döndüğünden beri Yanık Adamlar pek korkusuz. Yarım yıl önce, Gurn oğlu Gunthor, Taş Kargaları buradan en fazla sekiz mil uzaktaki bir köye indirdi. Bütün kadınları, her zerre tahılı aldılar ve erkeklerin yarısını öldürdüler. Artık <em>çelikleri</em> var, iyi kılıçları ve zırhlı yelekleri. Yüksek yolu gözlüyorlar... Taş Kargalar, Süt Yılanları, Sisin Oğulları, hepsi. Belki birkaçını devirirsin ama nihayetinde seni öldürürler ve kızını kaçırırlar.”</p>

    <p><em>Ben onun kızı değilim,</em> diye bağırabilirdi Arya, eğer o kadar yorgun olmasaydı. O kimsenin kızı değildi attık. O kimseydi. Arya değil, Gelincik değil, Nan değil, Arry, Güvercin, hatta Yumurtakafa bile değil. Gündüzleri, bir köpekle birlikte kaçan ve geceleri rüyasında kurt olan bir kızdı sadece.</p>

    <p>Köy sessizdi. Tazı ve Arya’nın, içinde çok da fazla pire olmayan saman dolu yatakları vardı, yemekler basit ama doyurucuydu ve hava çam kokuyordu. Buna rağmen, Arya kısa zaman içinde köyden nefret ettiğine karar verdi. Köylüler korkaktı. Tazı’nın yüzüne bile bakamıyorlardı. Bazı kadınlar Arya’ya elbise giydirmeye çalışmış ve onu iğne işi yapmaya zorlamıştı ama onlar Leydi Smallwood değildi ve Arya bunların hiçbirini kabul etmemişti. Bir de, Arya’nın peşine takılan şu kız vardı, kasabanın kıdemlisinin kızı. Arya’yla aynı yaştaydı ama daha <em>çocuktu;</em> dizi kanasa ağlıyordu ve nereye gitse elindeki o aptal bez bebeği de götürüyordu. Bebek, bir çeşit silahlı askere benzetilmişti bu yüzden kız ona Sör Asker diyordu ve askerin onu nasıl koruduğunu anlatıp böbürleniyordu. Yüz kere, “Git başımdan,” demişti Arya kıza. “Beni rahat bırak.” Ama kız dinlememişti, sonunda Arya bebeği kızın elinden almış, dikişlerini açmış ve içindeki paçavraları tek parmağıyla dışarı çıkarmıştı. Bebeği dereye atmadan önce, “İşte şimdi bir asker gibi görünüyor <em>gerçekten!</em>” diye bağırmıştı. Bundan sonra Arya’ya askıntı olmayı bırakmıştı kız. Arya günlerini Ödlek ve Yabancı’yla ilgilenerek ya da ormanda gezinerek geçiriyordu. Bazen bir sopa buluyor ve iğne işi çalışıyordu ama sonra İkızler’de olanları hatırlıyor ve sopayı kırılana kadar ağaçlara vuruyordu.</p>

    <p>“Belki de bir süre burada kalmalıyız,” dedi Tazı on beş gün sonra. Bira yüzünden sarhoştu ama uykulu olduğundan çok düşünceliydi. “Kartal Yuvası’na asla varamayacağız ve Freyler sağ kalanları bulmak için nehir topraklarını arıyor olacak. Burada yeni kılıçlara ihtiyaç var gibi, şu yağmacı kabileler yüzünden. İyice dinleniriz, teyzene bir mektup göndermenin yolunu da buluruz belki.” Bunu duyduğunda Arya’nın yüzü karardı. Köyde kalmak istemiyordu ama gidecek bir yer de yoktu. Ertesi sabah, Tazı ağaç kesmek ve kütük taşımak için gittiğinde Arya tekrar yatağa girdi.</p>

    <p>Ama iş bittiğinde ve yüksek ahşap setin inşası tamamlandığında, kasabanın kıdemlisi köyde onlar için yer olmadığını açıkça söyledi. “Kış geldiğinde kendi insanlarımızı beslemekte bile zorlanacağız,” diye açıkladı. “Ve sen... senin gibi bir adam beraberinde kan getirir.”</p>

    <p>Sandor’un ağzı gerildi. “Benim kim olduğumu biliyorsun demek.”</p>

    <p>“Evet. Buraya yolcular gelmez, doğru ama biz pazarlara ve festivallere gideriz. Kral Joffrey’nin köpeğini tanıyoruz.”</p>

    <p>“Şu Taş Kargalar geldiğinde bir köpeğiniz olduğu için şükredebilirsiniz.”</p>

    <p>“Olabilir.” Adam tereddüt etti. Sonra cesaretini topladı. “Ama diyorlar ki, miden Karasu’dan sonra dövüş kaldırmıyormuş. Diyorlar ki...”</p>

    <p>“Ne dediklerini biliyorum.” Sandor’un sesi, birbirine sürtünen iki testere gibiydi. “Bana sikkelerimi ver, sonra gideceğiz.”</p>

    <p>Köyden ayrıldıklarında, Tazı’nın bakır dolu bir kesesi, bir matara ekşi birası ve yeni bir kılıcı vardı. Doğruyu söylemek gerekirse çok eski bir kılıçtı ama Sandor için yeniydi. Kılıcın sahibine İkizler’de bulduğu ve Arya’nın kafasını şişirmek için kullandığı baltayı vermişti. Bira bir günden kısa zaman içinde tükendi ama Tazı kılıcı her gece biledi, kılıcın eski sahibine bıçaktaki her çentik ve pas lekesi için küfürler ederek. <em>Midesi savaş kaldırmıyorsa, neden kılıcının keskin olmasını istiyor?</em> Arya bu soruyu sormaya cesaret edemiyordu ama bu konuyu uzun uzun düşünüyordu. Adamın İkizler’den kaçmasının ve Arya’yı da yanında götürmesinin sebebi bu muydu?</p>

    <p>Nehir topraklarına döndüklerinde, yağmurların azaldığını ve taşkın suların çekilmeye başladığını gördüler. Tazı güneye döndü, yine Üç Dişli Mızrak’a doğru. Öldürdüğü yaban tavşanını kızartırken, “Nehirova’ya gideceğiz,” dedi Arya’ya. “Karabalık kendine bir dişi kurt almak ister belki.”</p>

    <p>“O beni tanımıyor. Benim gerçekten ben olduğumu bile bilmiyor.” Nehirova’ya varmaya çalışmaktan yorulmuştu Arya. Yıllardır oraya varmaya çalışıyormuş gibiydi, oraya hiç ulaşamadan. Ne zaman Nehirova’ya gitmeyi denese daha kötü bir yerde buluyordu kendini. “Sana fidye ödemez. Büyük ihtimalle seni asar.”</p>

    <p>“Denemekte özgür.” Tavşanı çevirdi.</p>

    <p><em>Midesi dövüş kaldırmıyormuş gibi konuşmuyor.</em> “Nereye gidebileceğimi biliyorum,” dedi Arya. Hâlâ bir ağabeyi vardı. <em>Kimse istemese bile Jon beni ister. Bana “küçük kardeşim” der ve saçlarımı karıştırır.</em> Ama yol çok uzundu ve Arya oraya tek başına gidebileceğini sanmıyordu. Nehirova’ya bile gidememişti. “Sur’a gidebiliriz.”</p>

    <p>Sandor’un kahkahası yarı kükremeydi. “Küçük dişi kurt Gece Nöbetçileri’ne katılmak istiyor öyle mi?”</p>

    <p>“Ağabeyim Sur’da,” dedi Arya inatla.</p>

    <p>Tazı’nın ağzı seğirdi. “Sur buradan bin fersah uzakta. Sadece Boğaz’a varabilmek için bile kahrolası Freyler’le dövüşmek zorunda kalırız. O bataklıkların içinde, kurtları kahvaltı niyetine yiyen aslan kertenkeleleri var. Derimiz yüzülmeden kuzeye varsak bile, kalelerin yarısı demiradamlarla dolu. Ortalıkta binlerce kahrolasıca, becerilesice kuzeyli adam da dolaşıyor.”</p>

    <p>“Onlardan korkuyor musun?” diye sordu Arya. “Miden dövüş kaldırmıyor mu?”</p>

    <p>Arya bir an için adamın ona vuracağını sandı. Tavşan kızarmıştı artık, hayvanın cızırdayan derisinden damlayan yağlar yemek ateşine düşüyordu. Sandor, tavşanı şişten çıkardı, kocaman elleriyle ikiye böldü ve yarısını Arya’ya attı. “Midemde hiçbir sorun yok,” dedi tavşanın budunu koparırken. “Ama seni <em>ya da</em> ağabeyini zerre umursamıyorum. Benim de bir ağabeyim var.”</p>
  </div>
</body>
</html>
