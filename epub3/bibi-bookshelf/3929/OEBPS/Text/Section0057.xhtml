<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Arya</h1>

    <p>Ziyafet çadırları arkalarında kalmıştı artık. Islak çamurun ve ezilmiş çimenlerin üstüne basarak aydınlıktan çıktılar ve tekrar karanlığa girdiler. İleride kalenin kapı kulübesi göründü. Arya duvarlarda titreyen meşaleleri görebiliyordu, alevler rüzgârla uçuşup dans ediyordu. Islak miğferlerin ve zırhların üstünde solgun ışıltılar vardı. İkizler’i birbirine bağlayan köprünün üstünde daha fazla meşale hareket ediyordu, bir sıra ışık batı kıyısından doğu kıyısına doğru akıyordu.</p>

    <p>“Kale kapalı değil,” dedi Arya aniden. Çavuş kapalı olacağını söylemişti ama yanılmıştı. Arya’nın kaleye baktığı esnada yivli kapı yukarı kaldırılıyordu, köprü halihazırda aşağı indirilmiş, hendeğin karşısına uzatılmıştı. Arya, kaleye girme taleplerinin Lord Frey’in muhafızları tarafından reddedileceğinden korkuyordu. Dudağını ısırdı, gülümseyemeyecek kadar kaygılıydı.</p>

    <p>Tazı birdenbire dizginleri çekti, bunu o kadar ani yapmıştı ki Arya az kalsın arabadan düşüyordu. “Yedi kahrolası, kör olası cehennem,” dedi Tazı, arabanın tekerlekleri çamura gömülmeye başlamıştı. Araba hafifçe yana yattı. <em>“Yere in,”</em> diye kükredi Clegane, elinin ayasıyla Arya’nın omzuna vurdu ve onu arabanın kenarından aşağı itti. Arya, Syrio’nun öğrettiği gibi yumuşakça yere indi ve aynı anda ayağa kalktı, yüzü çamur içindeydi. <em>“Bunu neden yaptın?”</em> diye bağırdı. Tazı da aşağı atladı. Arabanın önündeki seleyi koparıp attı ve selenin altında sakladığı kılıç kemerine uzandı.</p>

    <p>Arya, bir ateş ve çelik nehri halinde kale kapısından akan süvarileri ancak o zaman duydu. Köprüyü geçen savaş atlarının gürültüsü, kaleden gelen davul seslerinin altında kaybolmuştu. Adamlar ve binekler zırhlıydı, her on süvariden biri meşale taşıyordu. Diğerlerinin baltaları, dikenli uzun baltaları ve kemik kırıcı, zırh ezici büyükkılıçları vardı.</p>

    <p>Arya, uzakta bir yerde bir kurdun uluduğunu duydu. Kamp seslerine, müziğe ve vahşi akan nehrin uğursuz homurtusuna kıyasla zayıf bir sesti ama Arya duymuştu. Belki de kulağı değildi sesi duyan. Acı ve kederle keskinleşmiş ses, Arya’nın içine bıçak gibi saplanmıştı. Kaleden daha fazla atlı çıkıyordu, dört sıralı ve sonu olmayan bir kafile; şövalyeler, yaverler, hürsüvariler, meşaleler ve uzun baltalar. Üstelik arkadan gelen sesler de vardı.</p>

    <p>Arya etrafa baktığında, eskiden üç ziyafet çadırı olan yerde şimdi sadece iki çadır kaldığını gördü. Ortadaki çökmüştü. Arya bir an için gördüğü şeyin ne olduğunu anlamadı. Sonra devrik çadırdan alevler yükseldi ve şimdi diğer ikisi de çöküyordu, yağlı ve ağır branda bezi, aşağıdaki adamların üstüne seriliyordu. Havada bir ateş oku sürüsü uçtu. İkinci çadır alev aldı, ardından üçüncüsü. Çığlıklar öyle şiddetlenmişti ki Arya müziğe rağmen kelimeleri duyabiliyordu. Alevlerin önünden karanlık suretler geçiyordu, çelik zırhlar uzaktan turuncu parlıyordu.</p>

    <p><em>Bir mücadele,</em> Arya biliyordu. <em>Bu bir mücadele ve bu süvariler...</em></p>

    <p>Çadırları seyretmek için vakit yoktu artık. Nehir taşmıştı. Açılır kapanır köprünün sonundaki çalkantılı sular bir atın beline varacak kadar yükselmişti. Buna rağmen süvariler, müzikle mahmuzlamış atlarını suyun içine doğru sürüyorlardı. Bu sefer iki kaleden de aynı şarkı yükseliyordu. <em>Bu şarkıyı biliyorum,</em> diye fark etti Arya aniden. Haydutların, rahiplerle birlikte bira imalathanesinde konakladığı yağmurlu gecede, Yediler’in Tom’u onlara bu şarkıyı söylemişti. <em>Ve sen kimsin, dedi gururlu lord, niye başımı öne eğmeliyim?</em></p>

    <p>Frey süvarileri çamurun ve sazlıkların içinde ilerlemek için mücadele veriyordu ama içlerinden bazıları arabayı görmüştü. Arya, ana kafileden ayrılıp atlarını sığlık boyunca koşturan süvarileri izledi. <em>Farklı bir pelerin giymiş bir kedisin sadece, budur bütün bildiğim.</em></p>

    <p>Clegane, Yabancı’nın iplerini tek kılıç darbesiyle kesti ve hayvanın sırtına atladı. Süvari atı kendisinden ne istendiğini biliyordu. Kulaklarını dikti ve hızla yaklaşan savaş atlarına döndü. <em>Pelerini ister altın olsun ister kırmızı, her aslan pençelidir. Benim pençelerim de uzun ve keskindir lordum, sizinkiler kadar uzun ve keskindir.</em> Arya, Tazı’nın ölmesi için yüzlerce, yüzlerce kez dua etmişti ama şimdi... elinde bir taş vardı, çamurla kayganlaşmıştı, taşı yerden alışını bile hatırlamıyordu. <em>Kime atacağım?</em></p>

    <p>Birbirine çarpan çeliklerin sesi Arya’yı yerinden zıplattı; Clegane ilk balta darbesini karşılamıştı. Tazı ilk adamla dövüşürken, ikinci adam onun arkasına geçti ve belini hedef alarak baltasını kaldırdı. Yabancı kendi etrafında dönüyordu, Tazı bu sayede hafif bir yan darbeyle kurtuldu, giydiği bol çiftçi gömleğinde oluşan geniş yırtık, alttaki örgü zırhı ortaya çıkardı. <em>Üç kişiye karşı bir kişi.</em> Taş hâlâ Arya’nın elindeydi. <em>Onu öldürecekleri kesin.</em> Arya, Mycah’ı düşündü; kasabın oğlu kısacık bir zaman için Arya’nın arkadaşı olmuştu.</p>

    <p>Sonra üçüncü süvarinin ona doğru geldiğini gördü. Arabanın arkasına geçti. <em>Korku, kılıçtan derin keser.</em> Davulları, savaş borularını ve gaydaları duyabiliyordu, aygırlar koşuyordu, çeliğe çarpan çelik çığlık atıyordu ama bütün sesler çok uzaktaydı. Sadece yaklaşan süvari vardı ve onun uzun baltası. Adam, zırhının üstüne bir cübbe giymişti. Arya, süvarinin bir Frey olduğuna işaret eden iki kuleyi gördü. Anlayamıyordu. Edmure dayısı Lord Frey’in kızıyla evleniyordu. Freyler, Robb’un arkadaşlarıydı. Süvari, arabanın çevresinde dolaşırken, <em>“Yapma!”</em> diye bağırdı Arya ama adam umursamadı.</p>

    <p>Süvari ileri atıldığında Arya elindeki taşı fırlattı, bir keresinde Gendry’ye yaban elması fırlattığı gibi. Gendry’yi gözlerinin tam ortasından vurmuştu ama bu sefer doğru nişan alamamıştı; adamın şakağını sıyırıp geçen taş, süvarinin atağını kırmaya yetti ama başka bir işe yaramadı. Arya çamurlu zemine topuklarıyla basarak hızla geri çekildi, adamla arasına bir kez daha arabayı soktu. Süvari tırıs yürüyüşle onu takip etti, miğferindeki göz siperinde yalnızca karanlık vardı. Arya’nın fırlattığı taş, adamın miğferinde bir çentik bile açmamıştı. Arabanın etrafında bir kez döndüler, iki kez, üç kez. Şövalye küfür etti. <em>“Sonsuza dek kaçamaz...”</em></p>

    <p>Baltanın başı, adamın kafasının tam arkasına indi, miğferi ve miğferin altındaki kafatasını kırdı, şövalye eyerinden uçtu, yüzüstü yere düştü. Şövalyenin arkasında Tazı vardı, hâlâ Yabancı’nın sırtındaydı. Arya, <em>baltayı nereden buldun?</em> diye soracaktı ki gördü; Freyler’den biri ölmek üzere olan atının altında sıkışmıştı, bir karış suda boğuluyordu. Üçüncü süvari sırtüstü yere serilmişti, hareket etmiyordu, bir boyun zırhı takmamıştı ve çenesinin altından kırık bir kılıcın ucu çıkmıştı.</p>

    <p>“Miğferimi getir,” diye kükredi Clegane.</p>

    <p>Miğfer, domuz butlarının arkasındaki kurutulmuş elma çuvalının dibine tıkılmıştı. Arya çuvalı baş aşağı etti ve miğferi Tazı’ya attı. Tazı, tek eliyle havada yakaladığı miğferi başına taktı. Tazı’nın oturduğu yerde çelik bir köpek vardı şimdi, alevlere hırlıyordu.</p>

    <p>“Ağabeyim...”</p>

    <p>“Öldü,” diye bağırdı Tazı. “Adamlarını katledip onu sağ bırakacaklarını mı düşünüyorsun?” Başını kampa doğru çevirdi. “Bak. <em>Bak</em> kahrolası.”</p>

    <p>Kamp, bir savaş meydanına dönüşmüştü. Hayır, bir mezbaha. Ziyafet çadırlarından yükselen alevler gökyüzüne tırmanıyordu. Barakalardan bazıları ve elli ipek çadır da yanıyordu. Kılıçlar her yerde şarkı söylüyordu. <em>Ama şimdi salonunda yağmurlar ağlıyor ve yağmuru kimse duymuyor.</em> Yanan çadırlardan birine bir varil çarptı, parçalandı ve alevler iki kat yükseğe zıpladı. <em>Bir mancınık,</em> Arya biliyordu. Kaleden yağ, zift ya da başka bir şey fırlatılıyordu.</p>

    <p>“Benimle gel.” Sandor Clegane elini uzattı. “Buradan gitmek zorundayız. Hemen şimdi.” Yabancı sabırsızca kafasını sallıyordu, burun delikleri kan kokusu yüzünden genişlemişti. Şarkı bitmişti. Tek davul vardı sadece, ağır ve biteviye vuruşları, devasa bir kalbin atışı gibi nehir boyunca yankılanıyordu. Kara gökyüzü ağladı, nehir homurdandı, adamlar lanetler okudu ve öldü. Arya’nın ağzında çamur vardı, yüzü ıslaktı. <em>Yağmur. Sadece yağmur. Hepsi bu.</em> “Buradayız işte,” diye bağırdı Arya. Sesi incecik ve ürkekti, küçük bir kız çocuğunun sesiydi. “Robb kalenin içinde, annem de öyle. Kapı da açık.” Dışarı çıkan başka Frey yoktu. <em>Çok yaklaştım.</em> “Gidip <em>annemi</em> almalıyız.”</p>

    <p>“Seni küçük aptal sürtük.” Tazı’nın miğferinin burnunda alevler ışıldıyordu ve çelik dişleri pırıldıyordu. “İçeri girersen dışarı çıkamazsın. Frey, annenin cesedini öpmene izin verir belki.”</p>

    <p>“Belki onu <em>kurtarabiliriz...</em>”</p>

    <p>“Belki sen kurtarabilirsin. Benim yaşamakla işim bitmedi henüz.” Tazı, atını Arya’ya doğru sürdü. “Kal ya da gel dişi kurt. Yaşa ya da öl. Senin...”</p>

    <p>Arya döndü ve kapıya doğru koşmaya başladı. Yivli kapı aşağı iniyordu, lakin ağır ağır. <em>Daha hızlı koşmalıyım.</em> Çamur Arya’yı yavaşlatıyordu, sonra da su. <em>Bir kurt kadar hızlı koş.</em> Köprü kalkmaya başlamıştı, üstünden sicim gibi sular akıyor, büyük topaklar halinde çamurlar dökülüyordu. <em>Daha hızlı.</em> Arya arkasına baktı, peşinden gelen Yabancı’yı gördü. Hayvanın attığı her adımda havaya su damlaları sıçrıyordu. Arya, kan ve beyin parçaları yüzünden hâlâ ıslak olan uzun baltayı da gördü. Ve koştu. Artık ağabeyi için koşmuyordu, annesi için bile koşmuyordu, kendisi için koşuyordu. Daha önce hiç koşmadığı kadar hızlı koştu, başı öndeydi, ayakları nehri köpürtüyordu, Tazı’dan kaçarken Mycah da böyle koşmuş olmalıydı.</p>

    <p>Adamın baltası, Arya’yı başının arkasından yakaladı.</p>
  </div>
</body>
</html>
