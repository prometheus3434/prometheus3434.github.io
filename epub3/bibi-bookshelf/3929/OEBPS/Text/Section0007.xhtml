<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Catelyn</h1>

    <p>Sör Desmond Grell bütün hayatı boyunca Tully Hanedanı’na hizmet etmişti. Catelyn doğduğunda Grell yaverdi; yürümeyi, ata binmeyi ve yüzmeyi öğrendiğinde bir şövalye ve evlendiği gün bir silah ustası. Lord Hoster’ın küçük Cat’inin genç bir kadın, büyük bir lordun leydisi ve bir kralın annesi oluşunu görmüştü. <em>Ve şimdi bir hain olduğumu da gördü.</em></p>

    <p>Catelyn’in kardeşi Edmure savaşa giderken Sör Desmond’ı kale kumandanı ilan etmişti, bu yüzden Catelyn’in suçuyla uğraşmak şövalyeye düşmüştü. Adam, hissettiği rahatsızlığı hafifletmek için, Lord Tully’nin asık suratlı kâhyası Utherydes Wayn’i yanında getirmişti. İki adam ayakta durup Catelyn’e baktılar; Sör Desmond iri yarı, kırmızı suratlı, utanmış; Utherydes kederli, sıska, melankolik. Her ikisi de diğerinin konuşmasını bekliyordu. <em>Hayatlarını babamın hizmetine bağışladılar ve ben karşılığını onları utandırarak ödedim,</em> diye düşündü Catelyn bitkin bir halde.</p>

    <p>“Oğullarınız,” dedi Sör Desmond sonunda. “Üstat Vyman söyledi. Zavallı delikanlılar. Korkunç. Korkunç. Ama...”</p>

    <p>“Kederinizi paylaşıyoruz leydim,” dedi Utherydes Wayn. “Bütün Nehirova sizinle birlikte yas tutuyor ama...”</p>

    <p>“Bu haber sizi çıldırtmış olmalı,” diyerek araya girdi Sör Desmond, “keder çılgınlığı, bir <em>annenin</em> çılgınlığı, adamlar bunu anlayacak. Ne yaptığınızı bilmiyordunuz...”</p>

    <p>“Biliyordum,” dedi Catelyn sertçe. “Ne yaptığımın fakındaydım ve hainlik olduğunu biliyordum. Eğer beni cezalandırmazsanız, adamlar Jaime Lannister’ı özgür bırakmak için işbirliği yaptığımızı düşünürler. Bu sadece ve sadece benim eylemimdi ve hesabını tek başıma vermem gerekir. Beni Kral Katili’nden boşalan zincirlere vurun, yapılması gereken buysa onları gururla taşırım.”</p>

    <p>“Prangalar?” Bu sözcük zavallı Sör Desmond’ı şaşkına uğratmıştı. “Kralın annesi, kendi lordumun kızı için mi? İmkânsız.”</p>

    <p>“Leydim, Sör Edmure dönene kadar odasına hapsedilmeye razı olur belki,” dedi kâhya Utherydes Wayn. “Katledilen oğullarına dua etmek için yalnız geçireceği bir zaman?”</p>

    <p>“Hapis, evet,” dedi Sör Desmond. “Bir kule hücresinde hapis, bu işe yarayabilir.”</p>

    <p>“Eğer hapsedileceksem babamın odasında olmasına izin verin ki onu son günlerinde teselli edebileyim.”</p>

    <p>Sör Desmond bir an düşündü. “Pekâlâ. Rahattan ve nezaketten mahrum kalmayacaksınız ama kale özgürlüğü size yasaklanmıştır. İhtiyaç duyduğunuzda septi ziyaret edebilirsiniz fakat bunun dışında Lord Edmure dönene kadar Lord Hoster’ın odasından çıkmayacaksınız.”</p>

    <p>“Nasıl isterseniz.” Edmure, Lord Hoster yaşadığı sürece lord değildi ama Catelyn adamı düzeltmedi. “Mecbursanız başıma bir nöbetçi koyun ama size söz veriyorum ki kaçma girişiminde bulunmayacağım.”</p>

    <p>Sör Desmond başıyla onayladı, bu tatsız vazifeden kurtulduğu için açıkça memnundu ama üzgün gözlü Utherydes Wayn kale kumandanı ayrıldıktan sonra biraz oyalandı. “Yaptığınız şey çok ciddiydi leydim ama bir hiç uğrunaydı. Sör Desmond, Sör Robin Ryger’ı kaçakların peşine yolladı; Kral Katili’ni geri getirmesi için, canlısını getiremezse kafasını.”</p>

    <p>Catelyn daha azını beklemiyordu. <em>Savaşçı, kılıcına kuvvet versin Brienne,</em> diye dua etti. Elinden gelen her şeyi yapmıştı, geriye umut etmekten başka bir şey kalmamıştı.</p>

    <p>Eşyaları babasının yatak odasına taşındı; Catelyn’in doğduğu gölgelikli büyük yatak, odaya hükmediyordu, yatağın direkleri zıplayan alabalıklar şeklinde oyulmuştu. Lord Hoster yarım kat aşağı taşınmıştı; hasta yatağı, çalışma odasına açılan üçgen şekilli balkonun önüne yerleştirilmişti, Lord Hoster hayatı boyunca çok sevdiği nehirleri görebilirdi oradan.</p>

    <p>Catelyn odaya girdiğinde Lord Hoster uyuyordu. Catelyn balkona çıktı, tek elini pürüzlü taş korkuluğa koyup ayakta durdu. Kalenin ucundan ötede, tez canlı Tökeztaş yumuşak başlı Kızıl Çatal’a bağlanıyordu, Catelyn nehrin aşağısına kadar epeyce uzak bir mesafeyi görebiliyordu. <em>Eğer doğudan çizgili bir yelken gelirse, o, geri dönen Sör Robin olacak.</em> Suların yüzeyi şimdilik boştu. Catelyn bunun için tanrılara şükretti ve babasıyla oturmak için içeri girdi.</p>

    <p>Lord Hoster’ın, onun orada olduğunu bilip bilmediğini ya da varlığının ona bir teselli verip vermediğini söyleyemezdi Catelyn ama babasıyla birlikte olmak kendi kederini bir parça azaltıyordu. <em>Eğer suçumu bilseydin ne söylerdin baba?</em> diye sordu. <em>Eğer düşmanlarımızın ellerindekiler Lysa ve ben olsaydık sen de benim yaptığımı yapar mıydın? Yoksa sen de mi ayıplardın beni ve yaptığıma bir annenin çılgınlığı mı derdin?</em></p>

    <p>Bu odada ölüm kokusu vardı; ağır, tatlı ekşi ve yapışkan. Koku, kaybettiği oğullarını hatırlatıyordu Catelyn’e, Ned’in muhafızı Theon Greyjoy tarafından katledilen tatlı Bran’ı ve küçük Rickon’ı. Ned için sonsuza dek yas tutacaktı Catelyn ama bebeklerinin de elinden alınması... “Bir evlat kaybetmek tahammül edilemeyecek kadar amansız bir şey,” dedi hafifçe, babasından çok kendine.</p>

    <p>Lord Hoster gözlerini açtı. <em>“Papatya,”</em> dedi acıdan kalınlaşmış pürüzlü sesiyle.</p>

    <p>Beni tanımıyor. Catelyn, babasının onu annesiyle ya da kız kardeşi Lysa’yla karıştırmasına alışmıştı ama Papatya bilmediği bir isimdi. “Ben Catelyn’im,” dedi, “Küçük Cat baba.”</p>

    <p>“Beni affet... kan... ah lütfen... Papatya...”</p>

    <p>Lord Hoster’ın hayatında başka bir kadın olabilir miydi? Gençliğinde haksızlık ettiği bir köylü kız belki? <em>Annem öldükten sonra babam bir fahişenin kollarında teselli bulmuş olabilir mi?</em> Bu tuhaf bir düşünceydi, rahatsız ediciydi. Aniden, babasını hiç tanımıyormuş gibi hissetti Catelyn. “Papatya kim lordum? Onu çağırtmamı mı istiyorsun baba? Bu kadını nerede bulacağım? Hâlâ hayatta mı?”</p>

    <p>Lord Hoster inledi. <em>“Öldü.”</em> Elleri Catelyn’in ellerini buldu. “Başka çocukların da olacak... Tatlı bebekler, evlilikle gelen çocuklar.”</p>

    <p><em>Başka?</em> diye düşündü Catelyn. <em>Ned’in öldüğünü unuttu mu? Hâlâ Papatya’yla mı konuşuyor yoksa benimle mi ya da annemle ya da Lysa’yla?</em></p>

    <p>Lord Hoster öksürünce ağzından kanlı balgam geldi, yaşlı adam Catelyn’in parmaklarını sıktı. “...iyi bir eş ol ve tanrılar seni kutsasın... oğullar... evlilikle gelen oğullar... <em>aaahhh.</em>” Lordun elleri ani bir acı dalgasıyla kasıldı, tırnakları Catelyn’in eline geçti ve Lord Hoster boğuk bir çığlık attı.</p>

    <p>Üstat Vyman, bir doz daha haşhaş sütü hazırlayıp lorduna içirmek için hemen geldi. Lord Hoster çok vakit geçmeden tekrar ağır bir uykuya daldı.</p>

    <p>“Bir kadını soruyordu,” dedi Catelyn. “Papatya.”</p>

    <p>“Papatya?” Üstat boş gözlerle Catelyn’e baktı.</p>

    <p>“Bu isimde kimseyi tanımıyor musunuz? Bir hizmetçi kız, yakın köylerden bir kadın? Belki yıllar öncesinden biri?” Catelyn, Nehirova’dan çok uzun yıllar önce ayrılmıştı.</p>

    <p>“Hayır leydim. Arzu ederseniz soruşturabilirim. Bu isimde biri herhangi bir vakit Nehirova’ya hizmet ettiyse Utherydes Wayn mutlaka bilir. Papatya mı demiştiniz? Sıradan insanlar kız çocuklarına sıkça çiçek ve bitki isimleri verir.” Üstat düşünceli görünüyordu. “Bir dul vardı, hatırlıyorum, eskiden kaleye gelir pençe vurulması gereken eski ayakkabılar arardı. Şimdi düşününce, adı Papatya’ydı. Yoksa Akasya mıydı? Öyle bir şey. Ama yıllardır uğramadı...”</p>

    <p>“Onun adı Menekşe’ydi,” dedi yaşlı kadını iyi hatırlayan Catelyn.</p>

    <p>“Öyle miydi?” Üstat özür diler gibi baktı. “Bağışlayın leydim ama kalamam. Sör Desmond, sizinle sadece vazifelerimizin gerektirdiği kadar konuşmamızı emretti.”</p>

    <p>“O halde emrettiği gibi yapmalısınız.” Catelyn, Sör Desmond’ı suçlayamazdı; adamın ona güvenmesi için çok sebep yoktu ve lordlarının kızına karşı hâlâ sadakat duyacak pek çok Nehirovalının, Catelyn tarafından yeni bir sorun çıkarmak için kullanılabileceğinden korktuğu şüphesizdi. <em>En azından savaştan kurtuldum,</em> dedi kendine, <em>kısa bir zaman için olsa bile.</em></p>

    <p>Catelyn, üstat gittikten sonra sırtına bir cübbe alıp bir kez daha balkona çıktı. Güneş ışığı nehirlerin üstünde parıldıyor, yuvarlanarak kalenin önünden geçen suların yüzeyini altın yaldızla kaplıyordu. Catelyn elini kamaşan gözlerine siper etti, bulmaktan korkarak uzaklarda bir yelkenli aradı ama hiçbir şey yoktu. Ve hiçbir şey, umutlarının hâlâ canlı olduğu anlamına geliyordu.</p>

    <p>Bütün gün boyunca ve gecenin geç saatlerine dek nehri izledi, ayakta durmaktan bacakları ağrıyana kadar. Akşamüstü kaleye bir kuzgun geldi, büyük siyah kanatlarını çırparak kuşluğa indi. Gelen son kuşu ve getirdiği dehşeti hatırlayarak, <em>kara kanatlar, kara haberler,</em> diye düşündü Catelyn.</p>

    <p>Üstat Vyman, Lord Tully’ye göz atmak ve Catelyn’e ekmek, peynir ve karaturpla haşlanmış sığır etinden oluşan mütevazı yemeğini getirmek için akşam vakti döndü. “Utherydes Wayn’le konuştum leydim. Onun hizmeti sırasında Nehirova’da Papatya isimli bir kadının hiç bulunmadığından gayet emin.”</p>

    <p>“Bugün bir kuzgun geldi, gördüm. Jaime yakalanmış mı?” <em>Ya da, tanrılar göstermesin, öldürülmüş mü?</em></p>

    <p>“Hayır leydim, Kral Katili’yle ilgili haber gelmedi.”</p>

    <p>“O halde başka bir mücadele mi? Edmure zor durumda mı? Ya da Robb? Lütfen, yardım edin, korkularımı dindirin.”</p>

    <p>“Leydim, yapamam...” Vyman, odada başka birinin olmadığından emin olmak istermiş gibi etrafa bakındı. “Lord Tywin nehir topraklarından ayrıldı. Geçitler sakin.”</p>

    <p>“Öyleyse kuzgun nereden geldi?”</p>

    <p>“Batıdan,” diye yanıtladı üstat, Lord Hoster’ın çarşaflarını düzelterek oyalanıyor ve Catelyn’in gözlerine bakmamaya çalışıyordu.</p>

    <p>“Haberler Robb’dan mıydı?”</p>

    <p>Üstat tereddüt etti. “Evet leydim.”</p>

    <p>“Ters giden bir şeyler var.” Catelyn adamın tavrından anlıyordu bunu. Üstat bir şey gizliyordu. “Söyleyin bana. Robb mu? Yaralandı mı?” <em>Ölmüş olmasın, tanrılar merhamet edin, sakın onun öldüğünü söyleme bana.</em></p>

    <p>“Majesteleri, Sarpkaya’ya saldırırken yaralanmış,” dedi Üstat Vyman, hâlâ kaçamak cevap veriyordu. “Ama endişelenecek bir şey olmadığını ve kısa zamanda geri döneceğini yazmış.”</p>

    <p>“Yara? Ne çeşit bir yara? Ne kadar ciddi?”</p>

    <p>“Endişelenecek bir şey yok diye yazmış.”</p>

    <p>“Beni bütün yaralar endişelendirir. Tedavi görüyor mu?”</p>

    <p>“Bundan eminim. Sarpkaya’daki üstat onunla ilgilenecektir, hiç şüphem yok.”</p>

    <p>“Neresinden yaralanmış?”</p>

    <p>“Leydim, bana sizinle konuşmamam emredildi. Üzgünüm.” Vyman ilaçlarını toplayarak aceleyle odadan çıktı ve Catelyn bir kez daha babasıyla baş başa kaldı. Haşhaş sütü görevini yerine getirmişti, Lord Hoster ağır bir uykuya gömülmüştü. Ağzının kenarından akan salya yastığını ıslatıyordu. Catelyn bir mendil alıp babasının ağzını nazikçe sildi. Catelyn dokunduğunda Lord Hoster inledi. “Beni affet,” dedi, o kadar hafif bir sesle konuşuyordu ki Catelyn kelimeleri zar zor seçiyordu. “Papatya... kan... kan... tanrılar merhamet edin...”</p>

    <p>Babasının söyledikleri, bir anlam çıkaramamasına rağmen, anlatamayacağı kadar çok rahatsız etmişti Catelyn’i. <em>Kan,</em> diye düşündü. <em>Her şeyin sonunda kan olmak zorunda mı? Baba, kimdi bu kadın ve sen bu kadına böylesine affedilmesi gereken ne yaptın?</em></p>

    <p>Catelyn o gece bölük pörçük uyudu, kayıp ve ölü çocuklarının tuhaf rüyaları uykusuna dadandı. Gün sökmeden epey evvel kulaklarında babasının sesiyle uyandı. <em>Tatlı bebekler, evlilikle gelen çocuklar... neden böyle bir şey söylesin, eğer... Papatya denen bu kadından bir piç peydahlamış olabilir mi?</em> Catelyn buna inanamazdı. Kardeşi Edmure, evet; Edmure’un bir düzine gayrimeşru çocuğu olduğunu öğrenmek Catelyn’i şaşırtmazdı ama babası başkaydı, Lord Hoster Tully bunu yapmazdı, asla.</p>

    <p><em>Papatya, Lysa’ya verdiği bir lakap olabilir mi, tıpkı adımı kısaltıp bana kedi anlamında Cat dediği gibi? Başka çocukların da olacak, dedi. Tatlı bebekler, evlilikle gelen çocuklar.</em> Lysa beş kez düşük yapmıştı; ikisi Kartal Yuvası’nda, üçü Kral Toprakları’nda... ama Lord Hoster’ın onu teselli edebilecek kadar yakında olduğu Nehirova’da asla. <em>Asla. Meğerki... meğerki ilk seferinde hamile olsun...</em></p>

    <p>Catelyn ve Lysa aynı gün evlenmişlerdi ve kocaları Robert’ın isyanına katılmak üzere yola çıktığında babalarına emanet edilmişlerdi. Daha sonra, kanamaları her zamanki vaktinde gelmediğinde Lysa, taşıdıklarından emin olduğu erkek evlatlar için mutlulukla coşmuştu. “Senin oğlun Kışyarı vârisi olacak ve benimki de Kartal Yuvası vârisi. Ah, birbirlerinin en iyi arkadaşı olacaklar, Ned ve Lord Robert gibi. Kuzenden öte kardeş olacak onlar, gerçekten, bunu biliyorum.” <em>Nasıl da mutluydu.</em></p>

    <p>Ama fazla zaman geçmeden Lysa’nın kanaması gelmiş ve bütün mutluluğu uçup gitmişti. Catelyn bunca zaman Lysa’nın sadece biraz geciktiğini düşünmüştü ama eğer bir çocuk <em>taşıyorduysa...</em></p>

    <p>Ufak, kırmızı suratlı ve avaz avaz bağıran ama o zaman bile güçlü, hayat dolu olan Robb’u ilk kez kardeşinin kucağına verişini hatırladı Catelyn; bebeği Lysa’nın kollarına bıraktığı anda kardeşinin yüzü gözyaşlarıyla dağılmıştı. Lysa bebeği aceleyle Catelyn’e geri verip kaçmıştı.</p>

    <p><em>Eğer Lysa daha önce bir bebek kaybettiyse, bu durum babamın sözlerini ve daha pek çok şeyi açıklar...</em> Lysa’nın Lord Arryn’le evliliği apar topar ayarlanmıştı ve Jon o zamanlar bile yaşlı bir adamdı, Lord Tully’den daha yaşlı. Vârisi olmayan yaşlı bir adam. İlk iki karısı onu çocuksuz bırakmıştı, kardeşinin oğlu Kral Toprakları’nda Brandon Stark’la birlikte katledilmişti, yiğit kuzeni Çanların Savaşı’nda ölmüştü. Arryn Hanedanı’nın devam edebilmesi için Jon’un genç bir kadına ihtiyacı vardı... <em>doğurgan olduğu bilinen genç bir kadına.</em></p>

    <p>Catelyn ayağa kalktı, üstüne bir sabahlık geçirdi ve babasının yanına gitmek için karanlık çalışma odasının merdivenlerini indi. İçi umutsuz bir dehşetle dolmuştu. “Baba,” dedi, “Baba, ne yaptığını biliyorum.” Catelyn, kafası hayallerle dolu masum bir gelin değildi artık. Bir duldu, bir haindi, yaslı bir anaydı ve akıllıydı, dünyanın nasıl döndüğünü bilecek kadar akıllı. “Jon’u, Lysa’yı almaya zorladın. Tully Hanedanı’nın kılıçları ve kalkanları karşılığında Jon’un ödemek zorunda olduğu bedeldi Lysa.”</p>

    <p>Kardeşinin evliliğinin aşktan o kadar mahrum olması şaşırtıcı değildi. Arrynler gururluydu ve onurları konusunda hassaslardı. Lord Jon, Lysa’yla, Tullyler’i isyana katmak amacıyla ve bir erkek evlat umuduyla evlenmiş olabilirdi ama yatağına lekelenmiş halde ve gönülsüzce giren bir kadını sevmek onun için zordu. Nazik bir adam olduğu şüphesizdi, vazifeşinastı, evet ama Lysa’nın sıcaklığa ihtiyacı vardı.</p>

    <p>Catelyn ertesi gün kahvaltısını ederken kalemle mürekkep istedi ve Arryn Vadisi’ndeki kız kardeşine bir mektup yazmaya başladı. Kelimelerle cebelleşerek Bran ve Rickon’dan bahsetti ama daha çok babaları hakkında yazdı. <em>Artık vakti azaldı ve tek düşündüğü sana yaptığı haksızlık. Üstat Vyman, haşhaş sütünü daha kuvvetli hazırlamaya cesaret edemediğini söylüyor. Babamızın kılıcını ve kalkanını bırakma zamanı geldi. Dinlenme zamanı geldi ama azimle savaşıyor ve teslim olmuyor. Sanırım senin için. Senin bağışlamana ihtiyacı var. Kartal Yuvası’ndan Nehirova’ya gelen yol savaş yüzünden tehlikeli, biliyorum, ama şövalyelerden oluşan bir kuvvet Ay Dağları’ndan güvenle geçmeni sağlayamaz mı? Yüz adam, belki bin? Ve eğer gelemiyorsan, ona en azından bir mektup yazamaz mısın? Huzur içinde ölebilmesi için birkaç sevgi sözcüğü? Ne arzu edersen yaz, ben ona okurum ve yolu kolaylaşır.</em></p>

    <p>Catelyn, kalemi bırakıp mühür mumu istediği anda bile yazdığı mektubun yetersiz ve geç kalmış olduğunu biliyordu. Üstat Vyman, Lord Hoster’ın, kuzgun Kartal Yuvası’na gidip dönene kadar dayanabileceğine inanmıyordu. <em>Ama aynı şeyi daha önce de söylemişti...</em> Tully erkekleri kolayca teslim olmuyordu, şartlar ne olursa olsun. Catelyn, parşömeni üstada teslim ettikten sonra septe gidip Yukarıdaki Baba’ya kendi babası için bir mum yaktı. İkinci mum, ölümün kapısından bakarken dünyaya ilk kuzgunu gönderen Yaşlı Hatun içindi ve üçüncüsü, Lysa ve kaybettikleri bütün evlatlar için Anne’ye yandı.</p>

    <p>Catelyn, aynı günün ilerleyen vakitlerinde bir kitapla birlikte Lord Hoster’ın yatağının yanında oturmuş aynı bölümü tekrar tekrar okurken, bir gürültü ve borazan ötüşü duydu. İrkilerek, <em>Sör Robin,</em> diye düşündü önce. Balkona çıktı, nehirlerde görülecek bir şey yoktu ama sesleri dışarıdan daha açık duyabiliyordu; pek çok atın kişnemesi, zırhların çıngırtısı ve orada burada birkaç neşeli tezahürat. Catelyn sarmal merdivenlerden kulenin çatısına çıktı. <em>Sör Desmond çatıya çıkmamı yasaklamadı,</em> dedi kendine, tırmanırken.</p>

    <p>Sesler kalenin uzak tarafından, ana kapıdan geliyordu. Yivli kapı sarsılıp titreyerek yukarı kalkarken bir grup adam kapının önünde bekliyordu ve kalenin dışındaki arazilerde yüzlerce süvari vardı. Rüzgâr süvarilerin sancaklarını havalandırdı ve Catelyn sancakların üstünde Nehirova’nın zıplayan alabalığını gördüğünde rahatlayarak titredi. <em>Edmure.</em></p>

    <p>Edmure’un Catelyn’i görmeyi uygun bulmasından iki saat önceydi. Erkekler arkalarında bıraktıkları kadınlara ve çocuklara sarılırken kale gürültülü kavuşmalarla çınlıyordu. Kuşluktan üç kuzgun kalktı, kara kanatların havayı dövmesiyle kuşlar yükseliyordu. Catelyn babasının balkonundan izledi onları. Saçlarını yıkadı, kıyafetlerini değiştirdi ve kendini kardeşinin suçlamalarına hazırladı... ama bütün bunlara rağmen beklemek zordu.</p>

    <p>Sonunda kapısının dışından gelen sesleri duyduğunda oturdu ve ellerini kucağının üstünde kavuşturdu. Edmure’un çizmeleri, baldır zırhı ve cübbesi kurumuş kırmızı çamurla lekelenmişti. Ona bakınca mücadeleyi kazandığını anlamak mümkün değildi. Zayıftı, süzülmüştü, yanakları solgundu, sakalları karmakarışıktı ve gözleri fazla parlaktı.</p>

    <p>“Edmure,” dedi Catelyn endişeyle, “iyi görünmüyorsun. Bir şey mi oldu? Lannisterlar nehri mi geçti?”</p>

    <p>“Onları geri püskürttüm. Lord Tywin, Gregor Clegane, Addam Marbrand, hepsini gönderdim. Ama Stannis...” Yüzünü ekşitti.</p>

    <p>“Stannis? Stannis’e ne oldu?”</p>

    <p>“Kral Toprakları’ndaki mücadeleyi kaybetti,” dedi Edmure mutsuz bir şekilde. “Donanması yandı, ordusu dağılarak geri çekildi.”</p>

    <p>Lannister zaferi kötü havadisti ama Catelyn kardeşinin aşikâr üzüntüsünü paylaşamıyordu; Renly’nin çadırındaki gölge ve genç adamın çelik boyun zırhından dışarı akan kanla ilgili kâbuslar görüyordu hâlâ. “Stannis, Lord Tywin’den fazla dost değildi.”</p>

    <p>“Anlamıyorsun. Yüksek Bahçe, Joffrey’nin tarafına geçtiğini duyurdu. Dorne da öyle. Bütün güney.” Ağzı gerildi. “Ve <em>sen,</em> Kral Katili’ni serbest bırakmayı uygun bulmuşsun. Hakkın yoktu.”</p>

    <p>“Bir anne olarak hakkım vardı.” Yüksek Bahçe’yle ilgili haber Robb’un umutlarına inen vahşi bir darbeydi ama Catelyn’in sesi buna rağmen sakindi. Şimdi bunu düşünemezdi.</p>

    <p>“Hakkın yoktu,” diye tekrarladı Edmure. “O Robb’un tutsağıydı, senin kralının tutsağı. Ve Robb, beni onu güvende tutmakla görevlendirmişti.”</p>

    <p>“Brienne onu güvende tutacak. Kılıcının üstüne yemin etti.”</p>

    <p><em>“O kadın?”</em></p>

    <p>“Jaime’yi Kral Toprakları’na götürecek, Arya’yı ve Sansa’yı bize sağ salim geri getirecek.”</p>

    <p>“Cersei onlardan asla vazgeçmez.”</p>

    <p>“Cersei değil, Tyrion. Yemin etmiş, halka açık bir oturumda. Kral Katili de yemin etti.”</p>

    <p>“Jaime’nin sözü değersizdir. İblis’e gelince, mücadele sırasında başına bir balta darbesi aldığı söyleniyor. Senin Brienne’in Kral Toprakları’na varmadan önce Tyrion ölmüş olacak, tabii varabilirse.”</p>

    <p>“Ölü?” <em>Tanrılar bu kadar merhametsiz olabilir mi gerçekten?</em> Catelyn, Jaime’yi yüzlerce yemin etmeye zorlamıştı ama asıl umut bağladığı Tyrion’ın verdiği sözdü.</p>

    <p>Edmure ablasının kederine kördü. “Jaime benim sorumluluğumdaydı ve onu geri almaya kararlıyım. Kuzgunlar yolladım...”</p>

    <p>“Kime? Kaç tane?”</p>

    <p>“Üç,” dedi Edmure, “böylece mesajlarım Lord Bolton’a mutlaka ulaşacak. Nehirden ya da karadan, Nehirova’dan Kral Toprakları’na giden yol onları Harrenhal’un yakınlarından geçirecek.”</p>

    <p>“Harrenhal.” Sadece kelime bile odayı karartmıştı sanki. “Edmure, sen ne yaptığını biliyor musun?” derken Catelyn’in sesi dehşetle kalınlaşmıştı.</p>

    <p>“Korkma, seninle ilgili olan kısımdan bahsetmedim. Jaime’nin kaçtığını yazdım ve onu getirene bin ejder vereceğimi söyledim.”</p>

    <p><em>Kötü ve daha kötü,</em> diye düşündü Catelyn umutsuzlukla. <em>Kardeşim bir aptal.</em> Davetsiz gözyaşları gözlerini doldurdu. “Bu bir firarsa,” dedi hafifçe, “ve bir tutsak değiş tokuşu değilse, Lannisterlar kızlarımı neden Brienne’e versin?”</p>

    <p>“İş o raddeye varmayacak. Kral Katili bize geri getirilecek, bunu kesinleştirdim.”</p>

    <p>“Ve kızlarımı bir daha asla görmeyeceğimi de kesinleştirdin. Brienne, Jaime’yi sağ salim Kral Toprakları’na götürebilirdi... <em>peşlerine kimse düşmeseydi.</em> Ama şimdi...” Catelyn konuşmaya devam edemedi. “Beni yalnız bırak Edmure.” Kısa zaman sonra kardeşinin olacak bu kalede ona emir vermeye hakkı yoktu ama sesinin tonu tartışma kabul etmeyeceğini anlatıyordu. “Beni babamla ve kederimle yalnız bırak. Sana söyleyecek başka bir şeyim yok. Git. Git.” Catelyn’in bütün istediği uzanmak, gözlerini kapamak ve uyumaktı. Ve hiç rüya görmemek için dua etmek.</p>
  </div>
</body>
</html>
