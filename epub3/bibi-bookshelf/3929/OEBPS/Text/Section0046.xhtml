<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jon</h1>

    <p>Zemin çam iğneleriyle ve yere düşen yapraklarla kaplıydı, son yağmurlar yüzünden hâlâ ıslak olan yeşil ve kahverengi halı, Jon’un ve diğerlerinin ayaklarının altında pelte gibi eziliyordu. Etrafları iri meşelerle, uzun muhafız ağaçlarıyla ve asker çamlardan oluşan ordularla sarılmıştı. Yukarıdaki tepede, kadim ve terk edilmiş bir başka çember kule vardı. Kulenin cephesine tırmanan kalın yosun tabakası neredeyse zirveye çıkıyordu. “Bunu kim inşa etmiş, böyle her yanı taştan?” diye sordu Ygritte. “Bir kral mı?”</p>

    <p>“Hayır. Eskiden burada yaşayan adamlar.”</p>

    <p>“Onlara ne olmuş?”</p>

    <p>“Ölmüşler ya da uzaklara gitmişler.” Brandon’ın Lütfu’nda binlerce yıl boyunca çiftçilik yapılmıştı ama Nöbet küçüldükçe tarlaları sürecek, arı kovanlarıyla ilgilenecek ve meyve bahçelerini ekecek daha az insan kalmıştı, bu yüzden pek çok tarla ve ev vahşi doğaya teslim olmuştu. Yeni Lütuf’ta köyler ve hisarlar vardı, buralardaki iş gücünden ve ticari mallardan alınan vergiler kara kardeşlerin yiyecek ve giysi ihtiyacını gidermeye yardım ediyordu ama köyler de büyük ölçüde azalmıştı.</p>

    <p>“Böyle bir kaleyi terk etmek için aptal olmak gerek.”</p>

    <p>“Bu yalnızca bir kule ev. Orada bir zamanlar ailesi ve birkaç yeminli adamıyla birlikte önemsiz bir lord yaşıyordu. Akıncılar geldiğinde lord çatıda bir işaret ateşi yakıyordu. Kışyarı’nda bundan üç kat büyük kuleler var.”</p>

    <p>Ygritte, Jon’un bütün bunları uydurduğunu düşünüyormuş gibi görünüyordu. “İnsanlar, taşları kaldıracak devler olmadan nasıl bu kadar yüksek binalar inşa edebilir?”</p>

    <p>Efsane, Mimar Brandon’ın Kışyarı’nı inşa ederken devlerden yardım aldığını söylerdi ama Jon konuyu karıştırmak istemiyordu. “İnsanlar bundan çok daha yüksek binalar inşa edebilir. Eski Şehir’de Sur’dan daha yüksek bir kule var.” Ygritte’in ona inanmadığını görebiliyordu Jon. <em>Keşke ona Kışyarı’nı gösterebilseydim... ona cam bahçelerden bir çiçek verebilseydim, Büyük Salon’da yemek yedirebilseydim ve tahtlarında oturan taş kralları gösterebilseydim. Sıcak havuzlarda yıkanır ve tanrılar bizi izlerken yürek ağacının altında sevişirdik.</em></p>

    <p>Bu tatlı bir rüyaydı... ama Kışyarı asla Jon’un olmayacaktı. Kışyarı, Jon’un kardeşine aitti, Kuzey Kralı’na. Jon bir Kar’dı, Stark değil. <em>Piç, yemin bozan, dönek...</em></p>

    <p>“Belki sonra buraya döner ve bu kulede yaşarız,” dedi Ygritte. “Bunu ister misin Jon Kar? Sonra?”</p>

    <p><em>Sonra.</em> Kelime bir mızrak darbesiydi. <em>Savaştan sonra. Fetihten sonra. Yabanıllar Sur’u geçtikten sonra...</em></p>

    <p>Jon’un babası bir keresinde, yeni lordlar ilan etmekten ve onları Yabanıllara karşı birer kalkan olarak terk edilmiş hisarlara yerleştirmekten bahsetmişti. Bu plan, Nöbet’in Yeni Lütuf’un büyük bir bölümünü geri vermesini gerektiriyordu ama Jon’un amcası Benjen, yeni lordların Kışyarı yerine Kara Kale’ye vergi ödemesi halinde Lord Kumandan’ın ikna edilebileceğine inanıyordu. “Bu bir ilkbahar rüyası gerçi,” demişti Lord Eddard. “Kış kapıdayken, arazi vaadi bile adamları kuzeye çekmez.”</p>

    <p><em>Kış çabucak gelip geçseydi ve ardından bahar gelseydi, bu kulelerden birini babamın adına tutmak üzere seçilebilirdim.</em> Ama Lord Eddard ölmüştü ve kardeşi Benjen kayıptı; birlikte hayalini kurdukları kalkan asla dövülmeyecekti. “Bu arazi Nöbet’e ait,” dedi Jon.</p>

    <p>Ygritte’in burnundan alev çıkıyordu. “Burada kimse yaşamıyor.”</p>

    <p>“Akıncılarınız insanları uzaklara sürdü.”</p>

    <p>“Öyleyse burada yaşayanlar korkakmış. Araziyi istiyorlarsa burada kalıp savaşmaları gerekirdi.”</p>

    <p>“Belki de savaşmaktan bıkmışlardı. Her gece kapılarını sürgülemekten ve Çıngıraklı’nın ya da onun gibi birinin, onların karılarını kaçırmak için sürgüleri kırıp kırmayacağını merak etmekten bıkmışlardı. Hasatlarının ve sahip oldukları bütün değerli şeylerin çalınmasından bıkmışlardı. Akıncıların menzilinin ötesinde bir yere göç etmek daha kolay.” <em>Ama Sur düşerse bütün kuzey akıncıların menzilinde uzanacak.</em></p>

    <p>“Hiçbir şey bilmiyorsun Jon Kar. Kızlar alınır, karılar değil. Hırsız olan sizlersiniz. Bütün dünyayı aldınız ve özgür insanları dışarıda bırakmak için Sur’u inşa ettiniz.”</p>

    <p>“Öyle mi yaptık?” Jon, Ygritte’in ne kadar vahşi olduğunu unutuyordu bazen ve sonra kız bunu hatırlatıyordu ona. “Bu nasıl oldu?”</p>

    <p>“Tanrılar dünyayı bütün insanların paylaşması için yarattı. Ama krallar taçlarıyla ve çelik kılıçlarıyla geldiklerinde, dünyanın sadece onlara ait olduğunu iddia ettiler. <em>Benim ağaçlarım,</em> dediler, <em>elmaları yiyemezsiniz. Benim derem, burada balık tutamazsınız. Benim ormanım, siz avlanamazsınız. Benim toprağım, benim suyum, benim kalem, benim kızım, ellerinizi uzak tutun yoksa keserim ellerinizi, lakin diz çökerseniz koklamanıza izin veririm belki.</em> Bize hırsız diyorsunuz ama bir hırsız cesur, zeki ve hızlı olmak zorundadır en azından. Bir diz çökenin yapması gereken tek şey diz çökmektir.”</p>

    <p>“Harma ile Kemik Torbası, balık ve elma yağmalamak için gelmiyor. Onlar çelik kılıçlar ve baltalar çalıyor. Baharatlar, ipekler ve kürkler. Bulabildikleri bütün sikkeleri, yüzükleri ve mücevher kakmalı kadehleri kapıyorlar. Yazın şarap, kışın bira fıçıları ve kadınları her mevsimde alıyorlar, onları Sur’un ötesine kaçırıyorlar.”</p>

    <p>“Kaçırsalar ne olur? Güçlü bir adam tarafından çalınmayı, babam tarafından zayıf birine verilmeye tercih ederim.”</p>

    <p>“Böyle diyorsun ama nasıl bilebilirsin? Ya nefret ettiğin biri tarafından çalınırsan?”</p>

    <p>“Beni çalmak için hızlı, kurnaz ve cesur olması gerekir. Oğulları da güçlü ve zeki olur. Niye böyle bir adamdan nefret edeyim?”</p>

    <p>“Belki de hiç yıkanmıyordur ve bir ayı gibi kokuyordur.”</p>

    <p>“O zaman onu bir dereye iterim ya da başından aşağı bir kova su dökerim. Bir adam çiçekler gibi tatlı kokmamalı zaten.”</p>

    <p>“Çiçeklerin nesi kötü?”</p>

    <p>“Hiçbir şeyleri, bir arı için. Ben yatak için bunlardan birini isterim.” Ygritte, Jon’un pantolonunun önünü tutmak için uzandı.</p>

    <p>Jon, kızın bileğini yakaladı. “Ya seni çalan adam çok içiyorsa?” diye ısrar etti. “Ya gaddar ve acımasızsa?” Ne demek istediğini anlatmak için Ygritte’in bileğini daha fazla sıktı. “Ya senden daha güçlüyse ve seni kanlı kanlı dövmekten hoşlanıyorsa?”</p>

    <p>“Uyurken boğazını keserim. Hiçbir şey bilmiyorsun Jon Kar.” Ygritte bir yılan balığı gibi kıvrılıp Jon’un kıskacından kurtuldu.</p>

    <p><em>Bir şey biliyorum. Kemiklerine kadar yabanıl olduğunu biliyorum.</em> Bazı zamanlar bunu unutmak kolaydı, birlikte gülüyor ya da öpüşüyorlarken. Ama sonra biri bir şey söylüyor veya yapıyordu ve Jon aniden, kızın dünyasıyla kendi dünyası arasındaki duvarı hatırlıyordu.</p>

    <p>“Bir adam bir kadına ya da bir bıçağa sahip olabilir,” dedi Ygritte, Jon’a, “ama hiçbir adam ikisine birden sahip olamaz. Bunu bütün küçük kızlar annelerinden öğrenir.” Meydan okurcasına çenesini kaldırdı ve gür, kızıl saçlarını salladı. “Ve insanlar, denize ya da gökyüzüne sahip olmayacakları gibi toprağa da sahip olamazlar. Siz diz çökenler olabileceğinizi düşünüyorsunuz ama Mance size tersini gösterecek.”</p>

    <p>Hoş ve cesur bir böbürlenmeydi ama boş tınlamıştı. Jon, Magnar’ın duyma mesafesinde olmadığından emin olmak için arkasına baktı. Errok, İri Çıban ve Kendir Dan birkaç metre geride yürüyorlardı ama Jon’la Ygritte’e dikkat etmiyorlardı. İri Çıban poposundan şikâyet ediyordu. “Ygritte,” diye fısıldadı Jon, “Mance bu savaşı kazanamaz.”</p>

    <p>“Kazanabilir!” diye ısrar etti kız. “Hiçbir şey bilmiyorsun Jon Kar. Özgür insanları dövüşürken görmedin hiç!”</p>

    <p>Yabanıllar, kahramanlar ya da şeytanlar gibi dövüşürdü; bu kiminle konuştuğuna bağlıydı ama nihayetinde bütün söylenenler aynı kapıya çıkardı. <em>Yabanıllar pervasız bir cesaretle dövüşüyor, her adam şan peşinde koşuyor.</em> “Hepinizin çok cesur olduğundan şüphem yok ama iş mücadeleye geldiğinde, disiplin her seferinde cesareti yener. Mance, ondan önceki bütün Sur’un Ötesindeki Krallar gibi yenilecek sonunda. Yenildiğinde öleceksiniz. Hepiniz.”</p>

    <p>Ygritte öyle öfkeli görünüyordu ki, kızın ona saldırmak üzere olduğunu düşündü Jon. <em>“Hepimiz,”</em> dedi Ygritte. “Sen de. Sen artık karga değilsin Jon Kar. Olmadığına dair yemin ettim, olmasan iyi edersin.” Bir ağacın gövdesine yapıştırdığı Jon’u oracıkta, dağınık kafilenin ortasında dudaklarından öptü. Jon, Keçi Grigg’in Ygritte’e yola devam etmesini söylediğini duydu. Başka biri güldü. Jon bütün bunlara rağmen Ygritte’in öpücüğüne karşılık verdi. Sonunda ayrıldıklarında Ygritte’in yüzü kıpkırmızıydı. “Sen benimsin,” diye fısıldadı kız. “Benim, ben de seninim. Ve ölürsek ölürüz. Bütün insanlar ölmek zorunda Jon Kar. Ama önce yaşayacağız.”</p>

    <p>“Evet,” dedi Jon. Sesi kalınlaşmıştı. “Önce yaşayacağız.”</p>

    <p>Ygritte, Jon’un her nasılsa sevmeye başladığı çarpık dişlerini göstererek sırıttı. <em>Kemiklerine kadar yabanıl,</em> diye düşündü Jon yine, midesinin çukurunda hasta ve üzgün bir duygu vardı. Kılıç elinin parmaklarını esnetti ve kalbinin içindekileri bilse Ygritte’in ne yapacağını merak etti. Jon otursa, hâlâ Ned Stark’ın oğlu ve Gece Nöbetçileri’nin adamı olduğunu anlatsa kız ona ihanet eder miydi? Jon öyle olmayacağını umuyordu ama bu riski göze almaya cesaret edemezdi. Pek çok hayat, Sur’a bir şekilde Magnar’dan önce varmasına bağlıydı... yabanıllardan kaçmak için bir fırsat bulacağını farz ederse.</p>

    <p>İki yüz yıldır boş olan Bozkalkan’da Sur’un güney cephesine indiler. Devasa taş basamakların bir bölümü bir asır önce çökmüştü ama buna rağmen iniş, tırmanıştan çok daha kolaydı. Nöbet’in mutat devriyelerinden uzak durmak için, Styr’in önderliğinde Lütuf’un derinliklerine yürüdüler. Keçi Grigg onları bu arazilerde kalan birkaç meskûn köyden geçirdi. Gökyüzünü taştan parmaklar misali dürten birkaç çember kule bir kenara bırakılırsa, hiç insan izine rastlamadılar. Soğuk, ıslak tepelerde ve rüzgârlı düzlüklerde yürüdüler, izlenmeden, görülmeden.</p>

    <p><em>Senden ne istenirse istensin geri adım atmamalısın,</em> demişti Yarımel. <em>Onlarla birlikse at sür, yemek ye, dövüş, ne kadar gerekirse o kadar zaman.</em> Jon fersahlarca at sürmüş ve daha fazlasını yürümüştü, yabanılların ekmeğini ve tuzunu paylaşmıştı, Ygritte’in battaniyesini de, lakin yabanıllar ona hâlâ güvenmiyordu. Thennler, bir ihanet belirtisine karşı gece gündüz onu izliyordu. Jon kaçamıyordu ve yakında çok geç kalmış olacaktı.</p>

    <p>Kendi canını Uzunpençe’ye teslim etmeden önce, <em>onlarla birlikte dövüş,</em> demişti Qhorin... ama işler o noktaya gelmemişti, henüz. Bir kardeşin kanını döktüğüm anda kaybolurum. <em>O zaman Sur’u sonsuza dek geçtim demektir, geri dönüşüm olamaz.</em></p>

    <p>Magnar her günün sonunda Jon’u huzuruna çağırıyor, Kara Kale’nin garnizonu ve savunması hakkında maksatlı sorular soruyordu. Jon, cesaret edebildiği yerlerde yalan söylüyor, zaman zaman da cahil rolü oynuyordu ama Keçi Grigg’le Errok da cevapları dinliyordu ve bu iki adam Sur hakkında yeterince şey biliyordu, Jon dikkatli olmak zorundaydı; fazla aşikâr bir yalan ona ihanet ederdi.</p>

    <p>Ama gerçek korkunçtu. Bizzat Sur’dan başka savunması olmayan Kara Kale, ahşap siper kazıklarından ya da toprak setlerden dahi yoksundu. “Kale”, üçte ikisi harabeye dönmüş iç hisarlardan ve kulelerden başka bir şey değildi. Garnizona gelince, Yaşlı Ayı iki yüz adamı keşif gezisi için almıştı. <em>Geri dönen oldu mu?</em> Kalede belki dört yüz adam kalmıştı ama adamların çoğu inşaatçılar ve kâhyalardı, korucular değil.</p>

    <p>Thennler deneyimli savaşçılardı ve yabanılların sıradan askerlerinden daha disiplinlilerdi; Mance onları bu sebeple seçmişti şüphesiz. Kara Kale’nin müdafaacılarının içinde kör Üstat Aemon ve onun yarı kör kâhyası Clydas, tek kollu Donal Noye, sarhoş Rahip Cellador, sağır Dick Follard, aşçı Üçparmak Hobb, yaşlı Sör Wynton Stout, onlara ilaveten Halder, Kurbağa, Pyp, Albett ve Jon’la birlikte eğitim alan diğer çocuklar olacaktı ve Mormont’un yokluğunda kale kumandanı olan tıknaz Lord Kâhya Bowen Marsh tarafından komuta edileceklerdi. Efkârlı Edd, Marsh’a “Yaşlı Nar” derdi ve bu lakap Marsh’a, “Yaşlı Ayı”nın Mormont’a uyduğu gibi uyardı. “Düşmanlar araziye çıktığında önde olmasını isteyeceğin adam Marsh’tır,” derdi Edd her zamanki kasvetli sesiyle. “Sana düşmanların sayısını bir çırpıda söyler. O adam tam bir hesap şeytanıdır.”</p>

    <p><em>Eğer Magnar, Kara Kale’yi gafil avlarsa kırmızı bir katliam yaşanır. Çocuklar, daha saldırıya uğradıklarını bile anlamadan yataklarında katledilir.</em> Jon onları uyarmak zorundaydı ama nasıl? Yiyecek aramak ya da avlanmak için dışarı gönderilmiyordu ve tek başına nöbet tutmasına izin verilmiyordu. Ygritte için de endişeleniyordu. Kızı yanında götüremezdi, fakat onu geride bırakırsa, Magnar, Jon’un ihanetinin hesabını kızdan sorar mıydı? <em>Tekmiş gibi atan iki kalp...</em></p>

    <p>Ygritte’le Jon her gece aynı uyku postlarını paylaşıyordu, Ygritte başını Jon’un göğsüne yaslıyordu, kızın kızıl saçları Jon’un çenesini gıdıklıyordu ve Jon öyle uykuya dalıyordu. Ygritte’in kokusu Jon’un bir parçası haline gelmişti. Kızın çarpık dişleri, ağzının tadı, göğüslerinin Jon’un elinde bıraktığı his... bunlar Jon’un neşesi ve kederiydi. Jon pek çok geceler sıcak Ygritte’le birlikte yatağa uzanıyor ve lord babasının, Jon’un annesi her kimse, onun hakkında böyle karmakarışık duygular hissedip hissetmediğini merak ediyordu. <em>Ygritte tuzağı kurdu ve Mance Rayder beni tuzağın içine itti.</em></p>

    <p>Yabanılların arasında geçirdiği her gün, Jon’un yapmak zorunda olduğu şeyi biraz daha zorlaştırıyordu. Jon, bu adamlara ihanet etmenin bir yolunu bulmaya mecburdu ve bulduğunda adamlar ölecekti. Jon onların arkadaşlığını istememişti, Ygritte’in aşkını istediğinden fazla değil. Ama yine de... Thennler, Eski Dil’de konuşuyordu ve Jon’a neredeyse tek kelime bile etmiyorlardı ama Jarl’ın akıncıları farklıydı, Sur’u aşan adamlar. Jon, kendisine rağmen onları tanımaya başlamıştı: Sıska, sessiz Errok ve arkadaş canlısı Keçi Grigg, Quort ve Bodger isimli delikanlılar, ipçi Kendir Dan. Grubun en kötüsü Del’di, Jon’un yaşındaki at suratlı delikanlı, çalmaya niyetli olduğu yabanıl kızı romantik sözlerle anlatıp duruyordu. “Şanslı bir kız, senin Ygritte’in gibi. Ateşle öpülmüş.”</p>

    <p>Jon dilini ısırmak zorunda kaldı. Del’in sevgilisini, Bodger’ın annesini, Miğfer Henk’in geldiği deniz kenarındaki yeri, Grigg’in Yüzler Adası’ndaki yeşil adamları görmeyi ne çok istediğini ya da bir geyik tarafından kovalanan Başparmak’ın ağaca tırmanmak zorunda kaldığı zamanı bilmek istemiyordu. İri Çıban’ın poposundaki çıbanı, Taş Parmak’ın ne çok bira içebileceğini, Quort’un küçük kardeşinin, Jarl’la gitmemesi için ağabeyine nasıl yalvardığını duymak istemiyordu. Quort on dört yaşından büyük olamazdı ama daha şimdiden kendine bir eş çalmıştı ve bir bebek bekliyordu. “Belki de oğlum bir kalede doğar,” diye böbürleniyordu delikanlı. “Bir lord gibi bir kalede doğar!” Gördüğü “kaleler”den çok etkilenmişti, kale sandığı şeyler gözcü kuleleriydi aslında.</p>

    <p>Jon, Hayalet’in nerede olduğunu merak etti. Kara Kale’ye gitmiş miydi yoksa bir kurt sürüsüyle birlikte ormanda koşuyor muydu? Jon, ulu kurdu rüyalarında bile hissedemiyordu. Bu durum, bir parçası kesilmiş gibi hissetmesine sebep oluyordu. Ygritte onun yanında uyurken bile Jon kendini yalnız hissediyordu. Yalnız ölmek istemiyordu.</p>

    <p>O öğleden sonra ağaçlar seyrekleşmeye başladı ve yabanıllar hafif dalgalı düzlüklerden geçerek doğuya doğru yürüdü. Etraftaki çimenler bel yüksekliğindeydi ve yabani buğdaylar rüzgâr estikçe ılgıt ılgıt dalgalanıyordu ama günün büyük bir bölümü ılık ve güneşliydi. Bununla birlikte, gün batımına doğru batıda birikmeye başlayan bulutlar, çok geçmeden turuncu güneşi sarmaladılar. Lenn, kötü bir fırtınanın yaklaştığı kehanetinde bulundu. Lenn’in annesi bir orman cadısıydı, bu yüzden bütün akıncılar, Lenn’in havayı önceden tahmin edebilmek gibi bir yeteneği olduğu konusunda hemfikirdi. “Yakınlarda bir köy var,” dedi Keçi Grigg, Magnar’a. “İki, üç mil uzakta. Oraya sığınmalıyız.” Styr hemen kabul etti.</p>

    <p>Köye vardıklarında hava tamamen kararmıştı ve fırtına şiddetleniyordu. Bir gölün kenarına kurulmuş olan köy öyle uzun zamandır terk edilmiş haldeydi ki evlerin çoğu çökmüştü. Bir zamanlar yolcular için memnuniyet verici bir görüntü oluşturan küçük ahşap han bile yarı yıkılmış ve çatısız bir halde duruyordu. <em>Burası yetersiz bir sığınak olacak,</em> diye düşündü Jon kederle. Her şimşek çaktığında, göldeki adadan yükselen taş çember kuleyi görebiliyordu ama kayıkları olmadan kuleye varmaları mümkün değildi.</p>

    <p>Errok ve Del, harabeleri araştırmak için önden gittiler ama Del hemen geri döndü. Styr kafileyi durdurdu, bir düzine mızraklı Thenn’i aceleyle ileri yolladı. O esnada Jon da gördü: Hanın bacasını kırmızılaştıran ateşin hafif pırıltısı. <em>Yalnız değiliz.</em> Dehşet, bir yılan misali Jon’un içine çöreklendi. Jon bir atın kişnediğini duydu, ardından bağrışmaları. <em>Onlarla birlikte at sür, yemek ye, dövüş,</em> demişti Qhorin.</p>

    <p>Ama dövüş bitmişti. “Sadece bir kişi vardı,” dedi Errok geri döndüğünde. “Atı olan yaşlı bir adam.”</p>

    <p>Magnar, Eski Dil’de emirler yağdırdı ve yirmi Thenn, köyün çevresinde savunma oluşturmak için dağıldı. Diğerleri, devrik taşların ve yabani otların arasında başka birilerinin saklanmadığından emin olmak için evleri kolaçan etmeye gitti. Geri kalanlar, şömineye yakın olabilmek için birbirlerini itip kakarak çatısız hanın içinde toplandılar. Yaşlı adamın yaktığı kırık sıralar ısıdan çok duman çıkarıyordu ama böyle sert ve yağmurlu bir havada her sıcaklık memnuniyetle karşılanırdı. Thennler’den ikisi, yere fırlattıkları yaşlı adamın eşyalarını karıştırıyordu. Bir diğeri adamın atını tutarken üç kişi de adamın eyer heybelerini yağmalıyordu.</p>

    <p>Jon uzaklaştı. Topuğunun altında çürük bir elma ezildi. <em>Styr onu öldürecek.</em> Magnar bu kadarını Bozkalkan’da söylemişti; karşılaştıkları bütün diz çökenler, kimseyi tehlikeye karşı uyarmamaları için hiç vakit kaybetmeden öldürülecekti. <em>Onlarla birlikte at sür, yemek ye, dövüş.</em> Yabanıllar yaşlı bir adamın boğazını keserken Jon’un dilsiz ve çaresiz bir şekilde durması gerektiği anlamına mı geliyordu bu?</p>

    <p>Jon, köyün sınırına yakın bir yerde, Styr’in yerleştirdiği nöbetçilerden biriyle yüz yüze geldi. Thenn, Eski Dil’de bir şeyler kükredi ve mızrağıyla hanı gösterdi. Adamın, <em>ait olduğun yere dön,</em> dediğini tahmin etti Jon. <em>Ama orası neresi?</em></p>

    <p>Jon suya doğru yürüdü ve büyük bölümü viran haldeki bir kulübenin eğimli kerpiç duvarlarının altında hemen hemen kuru bir nokta keşfetti. Ygritte, oturduğu yerden yağmurun kamçıladığı gölü seyreden Jon’u orada buldu. Ygritte yanına oturduğunda, “Bu yeri biliyorum,” dedi Jon. “Şu kule... şimşek çaktığında tepesine bak ve bana ne gördüğünü söyle.”</p>

    <p>“Öyle istiyorsan tamam,” dedi Ygritte ve sonra ekledi, “Thennler, oradan gelen sesler duyduklarını söylüyorlar. Bağrışmalar, dediler.”</p>

    <p>“Gök gürültüsü.”</p>

    <p>“Bağrışmalar dediler. Belki de hayaletlerdir.”</p>

    <p>Yağmurla dövülen gölün çevrelediği taşlı adanın üstünde fırtınaya karşı simsiyah dikilen hisarın tekinsiz bir görüntüsü vardı gerçekten. “Gidip bakabiliriz,” diye önerdi Jon. “Şimdikinden daha ıslak olacağımızdan şüpheliyim.”</p>

    <p>“Yüzmek? Fırtınada?” Bu fikir Ygritte’i güldürdü. “Kıyafetlerimi çıkamam için hile mi yapıyorsun Jon Kar?”</p>

    <p>“Bunun için hileye ihtiyacım var mı artık?” diye dalga geçti Jon. “Yoksa kulaç atamıyor musun?” Jon, bu sanatı Kışyarı’nın muazzam hendeğinde öğrenmiş bir çocuk olarak güçlü bir yüzücüydü.</p>

    <p>Ygritte, Jon’un kolunu yumrukladı. “Hiçbir şey bilmiyorsun Jon Kar. Ben yarı balığım. Bunu sana göstereceğim.”</p>

    <p>“Yarı balık, yarı keçi, yarı at... senin çok fazla yarın var Ygritte.” Jon başını iki yana salladı. “Eğer burası düşündüğüm yerse, yüzmemize gerek yok. Yürüyebiliriz.”</p>

    <p>Ygritte geri çekilip Jon’a baktı. “Suyun üstünde mi yürüyeceğiz? Bu ne çeşit bir güneyli büyü?”</p>

    <p>“Büyü değil...” diye başladı Jon, muazzam bir yıldırım gökyüzünden yere indi ve gölün yüzeyine dokundu. Dünya, yarım kalp atışı boyunca, bir öğlen vakti kadar parlak oldu. Gök gürültüsü o kadar şiddetliydi ki nefesini tutan Ygritte kulaklarını kapadı.</p>

    <p>Gök gürültüsü kaybolurken ve gece tekrar siyaha dönerken, “Baktın mı?” diye sordu Jon. “Gördün mü?”</p>

    <p>“Sarı,” dedi Ygritte. “Bunu mu kastediyordun? Tepede dikilen taşların bazıları sarıydı.”</p>

    <p>“Biz onlara mazgallı siperler diyoruz. Uzun zaman önce sarıya boyanmışlar. Bu Kraliçenin Tacı.”</p>

    <p>Gölün karşısındaki kule tekrar siyahtı, zar zor seçilen belli belirsiz bir suret. “Orada bir kraliçe mi yaşardı?” diye sordu Ygritte.</p>

    <p>“Bir kraliçe orada bir gece kaldı.” Hikâyeyi Jon’a Yaşlı Dadı anlatmıştı ama Üstat Luwin hikâyenin büyük bir bölümünü doğrulamıştı. “Alysanne, Kral Arabulucu Jaehaerys’in karısı. Jaehaerys, çok uzun zaman hüküm sürdüğü için Yaşlı Kral olarak anılır ama Demir Taht’a ilk çıktığında gençti. O günlerde, kralın âdeti bütün diyarı gezmekti. Kışyarı’na geldiğinde kraliçesini, altı ejderhasını ve maiyetinin yarısını getirdi. Kralın, Kuzey Muhafızı’yla müzakere edeceği meseleler vardı, Alysanne sıkıldı, Gümüşkanat isimli ejderhasına bindi ve Sur’u görmek üzere kuzeye uçtu. Bu köy, kraliçenin durduğu yerlerden biriydi. Daha sonra köy halkı, bu hisarın tepesini, kraliçenin onların arasında geçirdiği gece taktığı altın taca benzetmek için sarıya boyadı.”</p>

    <p>“Ben hiç ejderha görmedim.”</p>

    <p>“Kimse görmedi. Son ejderha yüz yıl önce öldü, belki de daha çok oldu. Ama bu olay daha önceydi.”</p>

    <p>“Kraliçe Alysanne mi dedin?”</p>

    <p>“Daha sonra İyi Kraliçe Alysanne olarak anıldı. Sur’daki kalelerden biri de onun ardından isimlendirildi. Kraliçe Kapısı. Kraliçenin ziyaretinden önce Kar Kapısı’ydı.”</p>

    <p>“Eğer o kadar iyiydiyse, şu Sur’u yerle bir etmesi gerekirdi.”</p>

    <p><em>Hayır,</em> diye düşündü Jon. <em>Sur diyarı korur. Ötekilerden... senden ve senin gibilerden tatlım.</em> “Ejderhaları düşleyen bir arkadaşım daha vardı. Bir cüce. Bana dedi ki...”</p>

    <p><em>“JON KAR!”</em> Thennler’den biri Ygritte’le Jon’un tepesinde belirdi, asık suratlıydı. “Magnar istemek.” Jon, bu adamın, Sur’u tırmanmadan bir gece önce onu mağaranın dışında bulan adam olabileceğini düşündü ama emin değildi. Ayağa kalktı. Ygritte de onunla gitti. Kızın bu tavrı Styr’i her seferinde öfkelendiriyordu ama Magnar kızı ne zaman kovmaya çalışsa Ygritte ona bir diz çöken değil bir özgür kadın olduğunu hatırlatıyordu. Dilediği gibi gidip geliyordu.</p>

    <p>Magnar’ı, ortak salonun zemininde büyüyen ağacın altında buldular. Magnar’ın tutsağı, ahşap mızraklar ve bronz kılıçlarla çevrelenmiş halde şöminenin önünde diz çökmüştü. Tutsak, yaklaşan Jon’u izledi ama konuşmadı. Yağmur, duvarlardan süzülüyor ve hâlâ ağaca tutunan son birkaç yaprağın üstünde pıtırdıyordu, şöminedeki ateşten yoğun duman yükseliyordu.</p>

    <p>“Adam ölmeli,” dedi Magnar Styr. “Yap, karga.”</p>

    <p>Yaşlı adam tek kelime etmedi. Yabanılların arasında duran Jon’a baktı yalnızca. Sadece ateşle aydınlanan yağmurun ve dumanın ortasında, Jon’un baştan ayağa siyahlar kuşandığını görmüş olamazdı. <em>Olabilir mi?</em></p>

    <p>Jon, Uzunpençe’yi kınından çıkardı. Yağmur, çeliği yıkadı ve ateşin ışığı kılıcın kenarına koyu turuncu bir çizgi çekti. <em>Bir adamın hayatına mal olmak için nasıl da küçük bir ateş.</em> Qhorin Yarımel’in, Çığlık Geçidi’ndeki ateşi gördüklerinde söylediklerini hatırladı Jon. <em>Buralarda ateş hayat demektir,</em> demişti adam, <em>ama ölüm anlamına da gelebilir.</em> Fakat Ayazdiş’in yükseklerindeydi bu, Sur’un ötesindeki kanunsuz vahşilikte. Burası, Gece Nöbetçileri ve Kışyarı’nın kuvveti tarafından korunan Lütuf’tu. Bir adam, uğruna can vermeden özgürce ateş yakabilmeliydi burada.</p>

    <p>“Neden tereddüt ediyorsun?” dedi Styr. “İşi bitir, onu öldür.”</p>

    <p>Tutsak o zaman bile konuşmadı. “Merhamet,” diyebilirdi. Ya da, “Atımı, sikkemi, yiyeceğimi aldınız, bırakın da hayatım bana kalsın.” Veya, “Hayır, lütfen, ben size hiç zarar vermedim.” Binlerce şey söyleyebilirdi, ağlayabilirdi, tanrılarına yakarabilirdi. Şimdi onu hiçbir söz kurtaramazdı gerçi. Belki de bunu biliyordu. Dilini tuttu, itham ve münacatla Jon’a baktı.</p>

    <p><em>Senden ne isterlerse istesinler geri adım atmamalısın. Onlarla birlikte at sür, yemek ye, dövüş...</em> ama bu yaşlı adam hiç direniş göstermemişti. O sadece şanssızdı. Kim olduğu, nereden geldiği, sırtı göçük atına binip nereye gitmek istediği... bunların hiçbiri önemli değildi.</p>

    <p><em>O yaşlı bir adam,</em> dedi Jon kendine. <em>Elli yaşında, hatta altmış bile olabilir. Çoğu insandan daha uzun bir hayat yaşadı. Thennler onu her halükârda öldürecek, benim söyleyeceğim ya da yapacağım hiçbir şey onu kurtaramaz.</em> Jon’un elindeki Uzunpençe kurşundan ağırdı sanki, yukarı kaldırılamayacak kadar ağır. Tutsak, kuyular gibi büyük ve kara gözleriyle hâlâ Jon’a bakıyordu. <em>O gözlerin içine düşüp boğulacağım.</em> Magnar da Jon’a bakıyordu ve Jon güvensizliğin tadını alabiliyordu. <em>Adam ölü sayılır. Onu katleden benim elim olsa ne değişir? Tek kesik yeter, hızlı ve temiz.</em> Uzunpençe, Valyria çeliğinden dövülmüştü. Buz gibi. Jon başka bir itlafı hatırladı; dizlerinin üstüne düşmüş bir kaçak, onun yuvarlanan kafası, kardaki kanın parlaklığı... Jon’un babasının kılıcı, babasının yüzü...</p>

    <p>“Yap şunu Jon Kar,” diye ısrar etti Ygritte. “Bir karga olmadığını, özgür insanlardan biri olduğunu ispat etmek için yapmak zorundasın.”</p>

    <p>“Bir ateşin yanında oturan yaşlı bir adam?”</p>

    <p>“Orell de bir ateşin yanında oturuyordu. Onu yeterince çabuk öldürmüştün.” Ygritte’in Jon’a attığı bakış sertti. “Bir kadın olduğumu görene kadar beni de öldürmeye niyetliydin. Ve ben uyuyordum.”</p>

    <p>“O farklıydı. Siz askerdiniz... gözcüydünüz.”</p>

    <p>“Evet, siz kargalar da görülmek istemiyordunuz. Bizim şimdi görülmek istediğimizden fazla değil. Aynı şey. Öldür onu.”</p>

    <p>Jon sırtını tutsağa döndü. “Hayır.”</p>

    <p>Magnar yaklaştı; uzun, soğuk ve tehlikeli. “Ben evet dedim. Burada komuta bende.”</p>

    <p>“Sen Thennler’i komuta ediyorsun,” dedi Jon, “özgür insanları değil.”</p>

    <p>“Ben hiç özgür insan görmüyorum. Bir karga ve bir karga karısı görüyorum.”</p>

    <p>“Ben karga karısı değilim!” Ygritte bıçağını kınından çıkardı. Üç hızlı adım attı, saçlarından yakaladığı yaşlı adamın başını geri çekti ve boğazını boydan boya kesti. Adam ölürken bile feryat etmedi. “<em>Hiçbir şey</em> bilmiyorsun Jon Kar,” diye bağırdı Ygritte, kanlı bıçağı Jon’un ayaklarının dibine fırlattı.</p>

    <p>Magnar, Eski Dil’de bir şey söyledi. Thennler’e, Jon’u durduğu yerde öldürmelerini söylüyor olabilirdi ama Jon bunun gerçekliğini asla bilemeyecekti. Gökyüzünden inen mavi beyaz dağlayıcı yıldırım, göldeki kulenin tepesine dokundu. Yıldırımın öfkesini koklayabiliyorlardı, yıldırımın ardından gelen gök gürültüsü geceyi sarstı.</p>

    <p>Ve ölüm, aralarına sıçradı.</p>

    <p>Yıldırım, gözlerini kör etmişti ama Jon hızla geçen gölgeyi bir an için gördü, yükselen çığlığı duymadan yarım kalp atışı önce. İlk Thenn, yaşlı adamla aynı anda öldü, parçalanmış boğazından kan fışkırdı. Sonra ışık gitti, karanlıktaki şekil döndü, hırlıyordu, sonra bir adam daha düştü. Küfürler, bağrışmalar, acı dolu çığlıklar vardı. Jon, İri Çıban’ın geriye tökezlediğini ve arkasındaki üç adamı yere devirdiğini gördü. <em>Hayalet,</em> diye düşündü çılgın bir an boyunca. <em>Hayalet, Sur’u geçmiş.</em> Sonra yıldırım, geceyi gündüze dönüştürdü ve Jon, Del’in göğsüne çöken kurdu gördü, hayvanın çenesinden kara kan akıyordu. Gri. <em>Bu kurt gri.</em></p>

    <p>Karanlık, gök gürültüsüyle birlikte indi. Thennler, hızla aralarından geçen kurdu mızraklarıyla dürtmeye çalışıyorlardı. Yaşlı adamın kısrağı katliam kokusuyla çıldırmıştı, hayvan şahlandı ve toynaklarıyla havayı dövdü. Uzunpençe hâlâ Jon’un elindeydi. Jon Kar aniden bundan daha iyi bir fırsat bulamayacağını anladı.</p>

    <p>Kurda doğru dönerken ilk adamı öldürdü, ikincisini iterek geçti, üçüncüyü kesti. Çılgınlığın içinden, birilerinin onun adını seslendiğini duydu ama seslenen Ygritte miydi yoksa Magnar mı söyleyemezdi. Atı dizginlemeye çalışan Thenn, Jon’u hiç görmedi. Uzunpençe tüy hafifliğindeydi. Jon, kılıcını adamın baldırının arkasına indirdi ve çeliğin kemiğe kadar girdiğini hissetti. Yabanıl devrildiğinde kısrak ileri fırladı ama Jon bir şekilde boş eliyle hayvanın yelesini yakalamayı ve kendini atın sırtına atmayı başardı. Bir el Jon’un ayak bileğini tuttu, Jon kılıcını ele indirdi ve Bodger’ın yüzünün bir kan gölünün içinde kaybolduğunu gördü. Ön ayaklarını savurarak şahlanan kısrağın tekmesi, çatırtıyla Thennler’den birinin alnına indi.</p>

    <p>Ve sonra koşuyorlardı. Jon, atı idare etmek için çaba harcamadı. Bütün yapabildiği çamurun, yağmurun ve gök gürültüsünün içine dalan hayvanın sırtında kalmaktı. Islak otlar yüzünü kamçıladı, kulağının dibinden bir mızrak geçti. <em>At düşer de bacağını kırarsa, beni yakalar ve öldürürler,</em> diye düşündü ama eski tanrılar onunlaydı ve at tökezlemedi. Siyah gök kubbede bir yıldırım titredi ve gök gürültüsü tarlaların üstünde boylu boyunca yuvarlandı. Jon’un arkasında kalan bağrışmalar gittikçe azaldı ve duyulmaz oldu.</p>

    <p>Uzun saatler sonra yağmur durdu. Jon kendini, uzun siyah otlardan ibaret bir denizin ortasında tek başına buldu. Sağ uyluğunda derin bir zonklama vardı. Eğilip baktı, bacağına saplanan oku görünce şaşırdı. <em>Bu ne zaman oldu?</em> Okun sapını tutup çekmeye çalıştı ama ucu ete iyice gömülmüştü, Jon’un hissettiği acı işkence ediciydi. Handaki çılgınlığı düşünmeye çalıştı ama tek hatırladığı o kaslı, gri ve korkunç canavardı. <em>Sıradan bir kurt olamayacak kadar iriydi. O halde bir ulu kurt. Öyle olmak zorunda.</em> Daha önce bu kadar hızlı hareket eden bir hayvan görmemişti Jon. Gri bir rüzgâr gibi... Robb kuzeye dönmüş olabilir miydi?</p>

    <p>Jon başını iki yana salladı. Verecek cevabı yoktu. Düşünmek zordu... kurt, yaşlı adam, Ygritte ya da olup biten her şey hakkında...</p>

    <p>Beceriksiz hareketlerle kısrağın sırtından aşağı kaydı. Yaralı bacağı kıvrıldı, Jon çığlığını yutmak zorunda kaldı. <em>Bu büyük ızdırap verecek.</em> Ama ok dışarı çıkmak zorundaydı ve beklemenin bir faydası yoktu. Jon sapını kavradığı oku ileri itti. İnledi, sonra küfretti. Canı öyle çok yanıyordu ki durmak zorunda kaldı. <em>Doğranmış bir domuz gibi kanıyorum,</em> diye düşündü ama ok dışarı çıkana kadar yapacak bir şey yoktu. Yüzünü buruşturup tekrar denedi... ve çok geçmeden titreyerek tekrar durdu. <em>Bir kez daha.</em> Jon bu sefer çığlık attı ama işini bitirdiğinde, okun ucu uyluğunun ön tarafından dışarı çıkıyordu. Jon, oku daha iyi kavrayabilmek için kanlı pantolonunu geri itti ve okun sapını bacağından ağır ağır çekti. Bunu bayılmadan nasıl yaptığını hiç bilmiyordu.</p>

    <p>Ardından, ödülünü sımsıkı tutarak ve sessizce kanayarak yere uzandı, hareket edemeyecek kadar güçsüzdü. Bir süre sonra, kendini hareket etmeye zorlamadığı takdirde muhtemelen kan kaybından öleceğini fark etti. Jon, kısrağın su içtiği sığ dereye doğru süründü, soğuk suyla yıkadığı bacağını, pelerininden yırttığı kumaş şeridiyle sıkıca bağladı. Elinde çevirerek oku da yıkadı. Okun tüyleri gri miydi, yoksa beyaz mı? Ygritte, oklarını gri ördek tüyleriyle dengelerdi. <em>Kaçarken bana ok mu fırlattı?</em> Kızı bu yüzden suçlayamazdı Jon. Ygritte’in onu mu yoksa atı mı hedef aldığını merak etti. Kısrak devrilseydi Jon hayatını kaybederdi. “Araya bacağım girdiği için şanslıyım,” diye mırıldandı.</p>

    <p>Atın otlamasına izin vermek için bir süre dinlendi. Hayvan fazla uzaklaşmadı. Bu iyiydi. Jon aksayan bacağıyla atı asla yakalayamazdı. Jon’un tek yapabildiği, kendini ayağa kalkmaya zorlamak ve atın sırtına tırmanmak oldu. Bu ata daha önce nasıl bindim; eyersiz, üzengisiz, tek elimde bir kılıç varken? Cevaplamayacağı bir başka soruydu bu.</p>

    <p>Uzaktan hafif bir gök gürültüsü geldi ama Jon’un başının üstündeki bulutlar dağılıyordu. Jon, Buz Ejderha’yı bulana dek gökyüzüne bakındı, sonra kısrağı kuzeye çevirdi, Sur’a ve Kale’ye doğru. Yaşlı adamın atını mahmuzladığında, Jon bacak kasına saplanan acı yüzünden yüzünü buruşturdu. <em>Eve gidiyorum,</em> dedi kendi kendine. Fakat bu doğruysa, neden kendini bu kadar boş hissediyordu?</p>

    <p>Yıldızlar, gözler gibi aşağı bakarken, Jon şafak vaktine dek at sürdü.</p>
  </div>
</body>
</html>
