<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jaime</h1>

    <p>Kral, poposunun altında bir minder yığınıyla masanın başında oturuyordu, önüne konulan belgeleri imzalıyordu.</p>

    <p>“Sadece birkaç tane kaldı Majesteleri,” dedi Sör Kevan Lannister. “Bu, Lord Edmure Tully için bir yargısız hüküm belgesi; onu, meşru kralına karşı isyan çıkarmak suçuyla Nehirova’nın bütün arazilerinden ve gelirinden mahrum ediyor. Bu da Sör Brynden Tully, nam-ı diğer Karabalık için benzer bir belge.” Tommen, kalemi dikkatlice mürekkebe batırarak ve çocuksu geniş harflerle adını yazarak belgeleri art arda imzaladı.</p>

    <p>Jaime, kralın küçük konseyinde bir sandalyeye sahip olma arzusu duyan bütün o lordları düşünerek masanın diğer ucundan Tommen’ı izliyordu. <em>Benim kahrolası sandalyemi alabilirler.</em> Eğer bu güçse, tadı neden bezginliğe benziyordu? Jaime, kalemini tekrar hokkaya batıran Tommen’ı seyrederken kendini güçlü hissetmiyordu. Sıkıldığını hissediyordu.</p>

    <p><em>Ve ağrı.</em> Bedenindeki her kas sızlıyordu. Kaburgaları ve omuzları, Sör Addam Marbrand’in lütfu olan darbeler yüzünden mosmordu. Bunu sadece düşünmek bile Jaime’nin irkilmesine sebep oluyordu. Sadece adamın kimseye bir şey söylemeyeceğini umut edebiliyordu. Marbrand’i, Casterly Kayası’nda yaver çömezi olarak hizmet verdiği çocukluk yıllarından beri tanıyordu; ona, herhangi birine güvenebileceğinden fazla güveniyordu. Kendisine karşı kalkan ve turnuva kılıcı kuşanmasını istemeye yetecek kadar. Sol eliyle dövüşüp dövüşmeyeceğini öğrenmek istemişti.</p>

    <p><em>Ve şimdi biliyorum.</em> Bu malumat, Sör Addam’ın verdiği darbelerden daha can yakıcıydı ve darbeler o kadar kötüydü ki Jaime bu sabah zar zor giyinmişti. Eğer gerçekten dövüşüyor olsalardı Jaime bir düzine ölüm tadardı. El değiştirmek çok basit görünmüştü. Değildi. Jaime’nin sahip olduğu her içgüdü yanlıştı. Bir zamanlar sadece hareket ediyorken, bu sefer her hareketi düşünmek zorunda kalmıştı. Ve o düşünürken Marbrand onu pataklamıştı. Jaime’nin sol eli uzunkılıcı adamakıllı <em>tutamamıştı</em> bile; Sör Addam onu üç kez kılıçsız bırakmıştı.</p>

    <p>“Bu belge; söz konusu toprakları, geliri ve kaleyi Sör Emmon Frey ve eşi Leydi Genna’ya veriyor.” Sör Kevan krala başka bir parşömen tomarı uzattı. Tommen kalemini mürekkebe batırdı ve imzaladı. “Bu, Dehşet Kalesi Lordu Bolton’ın gayrimeşru oğlu için bir meşruiyet hükmü. Ve bu, Lord Bolton’ı Kuzey Muhafızı ilan ediyor.” Tommen kalemini mürekkebe batırdı, imzaladı, batırdı, imzaladı. “Bu, Castamere Kalesi’nin mülkiyetini Sör Rolph Spicer’e veriyor ve kendisini lordluk rütbesine yükseltiyor.” Tommen kâğıda adını karaladı.</p>

    <p><em>Sör Ilyn Payne’e gitmeliydim,</em> diye düşündü Jaime. Kral Adaleti, Marbrand gibi bir dost değildi ve Jaime’yi kanlı kanlı dövebilirdi... ama bir dili yokken, daha sonra bununla ilgili böbürlenemezdi. Sör Addam’ın sarhoşken edeceği tek talihsiz kelam yeterdi; çok geçmeden bütün dünya Jaime’nin nasıl işe yarmaz bir adama dönüştüğünü öğrenirdi. <em>Kral Muhafızları Lord Kumandanı.</em> Bu zalim bir şakaydı... Lord Tywin’in gönderdiği hediye kadar zalim değildi gerçi.</p>

    <p>“Bu, Lord Gawen Westerling, leydi eşi ve kızı Jeyne için kraliyet affı, onları tekrar kral huzuruna kabul ediyor,” dedi Sör Kevan. “Bu, Taş Çit’ten Lord Jonos Bracken için kraliyet affı. Bu, Lord Vance için af. Bu, Lord Goodbrook için. Bu da Bakire Havuzu’ndan Lord Mooton için.”</p>

    <p>Jaime ayağa kalktı. “Sen buradaki meseleleri gayet güzel idare ediyor gibi görünüyorsun amca. Majesteleri’ni sana emanet ediyorum.”</p>

    <p>“Nasıl istersen.” Sör Kevan da ayağa kalktı. “Jaime, babana gitmelisin. Aranızdaki bu mesafe...”</p>

    <p>“...onun marifeti. Ve bu mesafeyi bana alaycı hediyeler göndererek kapatamaz. Kendisine bunu söyle, eğer onu Tyrelller’den yeterince ayırabilirsen.”</p>

    <p>Sör Kevan üzgün görünüyordu. “O yürekten gelen bir hediyeydi. Kılıcın seni teşvik edeceğini düşünmüştük...”</p>

    <p>“...yeni bir el büyütmeye mi?” Jaime, Tommen’a döndü. Joffrey’nin altın buklelerine ve yeşil gözlerine sahip olmasına rağmen, yeni kralın merhum ağabeyiyle çok az ortak özelliği vardı. Tommen tombulluğa meyilliydi, yüzü yuvarlak ve pembeydi, hatta çocuk kitap okumaktan hoşlanıyordu. <em>Dokuz yaşından biraz küçük, benim oğlum. Bu çocuk o adam değil.</em> Tommen’ın kendi başına hüküm sürmesine daha yedi yıl vardı. O zaman kadar diyar, lord büyükbabasının avuçlarında kalacaktı. “Efendimiz,” dedi Jaime, “gitmeme müsaadeniz var mı?”</p>

    <p>“Nasıl isterseniz sör dayı.” Tommen tekrar Sör Kevan’a baktı. “Şimdi belgeleri mühürleyebilir miyim?” Şu ana kadar Tommen’ın kral olmakla ilgili en sevdiği şey, kraliyet mührünü sıcak muma basmaktı.</p>

    <p>Jaime konsey odasından çıktı. Kapının dışında, beyaz pullu zırhı ve kar beyazı pelerinin içinde kaskatı bir halde nöbet tutan Sör Meryn Trant’ı buldu. <em>Bu adam ne kadar zayıf olduğumu öğrenirse, Karakazan ya da Blount bunu duyarsa...</em> “Majesteleri’nin işi bitene kadar buradan ayrılmayın,” dedi, “daha sonra onu Maegor’a geri götürün.”</p>

    <p>Trant başını eğdi. “Emredersiniz lordum.”</p>

    <p>O sabah dış avlu kalabalık ve gürültülüydü. Jaime, bir grup adamın atlarını eyerlediği ahırlara doğru yürüdü. “Çelikincik!” diye seslendi. “Gidiyor musun?”</p>

    <p>“Leydim atına biner binmez,” dedi Çelikincik Walton. “Lord Bolton bizi bekliyor. İşte, leydim de geldi.”</p>

    <p>Bir seyis, ahır kapısından gri bir kısrak çıkardı. Kısrağın sırtında ağır bir pelerine sarınmış, zayıf, çukur gözlü, küçük bir kız vardı. Pelerin de altındaki elbise gibi griydi ve kenarlarına beyaz saten geçilmişti. Kızın göğsüne iğnelenmiş broş, bir kurt başı şeklinde dövülmüştü, kurdun gözleri opaldi. Kızın kahverengi uzun saçları rüzgârda çılgınca savruluyordu. <em>Güzel bir yüzü var,</em> diye düşündü Jaime, <em>ama gözleri üzgün ve endişeli.</em></p>

    <p>Kız, Jaime’yi gördüğünde başını eğdi. “Sör Jaime,” dedi ince, tedirgin bir sesle. “Beni uğurlamakla nezaket gösteriyorsunuz.”</p>

    <p>Jaime kızı dikkatle inceledi. “Demek beni tanıyorsun?”</p>

    <p>Kız dudağını ısırdı. “Beni hatırlamayabilirsiniz lordum zira o zaman küçüktüm... lakin Kral Robert, babam Lord Eddard’ı ziyaret etmek için Kışyarı’na geldiğinde sizinle tanışma şerefine nail olmuştum.” Kocaman kahverengi gözlerini aşağı indirdi ve, “Ben Arya Stark,” diye mırıldandı.</p>

    <p>Jaime, Arya Stark’a hiçbir zaman fazla dikkat etmemişti ama bu kız ondan büyük görünüyordu. “Evlenmek üzere olduğunu anlıyorum.”</p>

    <p>“Lord Bolton’ın oğlu Ramsey ile evleneceğim. Kendisi eskiden bir Kar’dı ama Majesteleri onu bir Bolton yaptı. Çok cesur biri olduğu söyleniyor. Çok mutluyum.”</p>

    <p><em>O halde sesin neden bu kadar korku dolu?</em> “Size sevinç diliyorum leydim.” Jaime, Çelikincik’e döndü. “Size söz verilen sikkeleri aldınız mı?”</p>

    <p>“Evet. Ve onları paylaştık. Teşekkür ediyorum.” Kuzeyli adam sırıttı. “Bir Lannister borcunu mutlaka öder”</p>

    <p>“Her zaman,” dedi Jaime, kıza son bir kez baktı. Arada büyük bir benzerlik olup olmadığını merak etti. Bir şey fark etmezdi gerçi. Gerçek Arya Stark büyük ihtimalle Bit Çukuru’ndaki isimsiz bir mezara gömülmüştü. Arya’nın kardeşleri, ablası, ağabeyi ve her iki ebeveyni birden ölüyken, bu kızın düzmece olduğunu söylemeye kim cesaret edebilirdi? “Yolunuz hızlı olsun,” dedi Çelikincik’e. Nage barış sancağını kaldırdı ve kuzeyli adamlar üstlerindeki kürkler kadar dağınık bir sıra oluşturarak kale kapısından çıktı. Gri kısrağın sırtındaki kız, adamların arasında küçücük ve yalnız görünüyordu.</p>

    <p>Gregor Clegane tarafından sakarca öldürülen seyis çocuğun hayat kanını emen topraktaki koyu leke, bazı atları hâlâ huzursuz ediyordu. Lekeyi gören Jaime en baştan öfkelendi. Kral Muhafızları’na kalabalığı yoldan çekmelerini söylemişti ama o ahmak Sör Boros dikkatinin düello tarafından dağıtılmasına izin vermişti. Aptal seyis çocuk da bir parça suçluydu elbette, ölü Dornelu adam da öyle. Ama en çok Clegane. Çocuğun kolunu kesen darbe bir kazaydı ama ikincisi...</p>

    <p><em>Pekâlâ, Gregor bunun bedelini ödüyor şimdi.</em> Yüce Üstat Pycelle adamın yaralarıyla ilgileniyordu ama üstadın dairesinden duyulan feryatlar, iyileşmenin gerektiği kadar iyi gitmediğini söylüyordu. “Et kangren oluyor ve yaralardan irin akıyor,” demişti Pycelle konseye. “Böyle bir pisliğe kurtçuklar bile dokunmaz. Gregor’un titremeleri o kadar şiddetli ki dilini ısırmaması için ağzına bez tıkamak zorunda kaldım. Cesaret edebildiğim kadar dokuyu kestim ve çürümüş eti kaynar şarap ve ekmek mantarıyla tedavi etmeye çalıştım lakin işe yaramadı. Kollarındaki damarlar siyaha döndü. Onu sülüklediğimde bütün sülükler öldü. Lordlarım, Prens Oberyn mızrağında hangi zararlı maddeyi kullandı bilmek zorundayım. Şu diğer Dornelu adamları, kendileri daha açık sözlü olana kadar alıkoymamıza izin verin.”</p>

    <p>Lord Tywin üstadı reddetmişti. “Prens Oberyn’in ölümü Güneş Mızrağı’nda yeterince soruna yol açacak. Prensin eşlikçilerini esir tutarak meseleleri daha beter hale getirmek istemiyorum.”</p>

    <p>“O halde, Sör Gregor ölebilir korkarım.”</p>

    <p>“Hiç şüphesiz. Prens Doran’a, kardeşinin bedeniyle birlikte gönderdiğim mektupta bunun olacağına dair yemin ettim. Lakin Gregor’u katleden silah Kral Adaleti’nin kılıcı olmalı, zehirli bir mızrak değil. Onu iyileştir.”</p>

    <p>Yüce Üstat Pycelle dehşetle gözlerini kırpıştırmıştı. “Lordum...”</p>

    <p><em>“Onu iyileştir,”</em> demişti Lord Tywin tekrar, öfkeyle. “Lord Varys’in, Ejderha Kayası’nın çevresindeki sulara balıkçılar gönderdiğinden haberin var. Adamlar, adayı korumak için sadece küçük bir kuvvetin orada kaldığını rapor etti. Lysliler, Lord Stannis’in kuvvetinin büyük bir bölümüyle birlikte koydan ayrılmış.”</p>

    <p>“Çok güzel,” demişti Pycelle. “Bırakın da Stannis, Lys’te çürüsün. Hem adamdan hem de ihtiraslarından kurtulduk.”</p>

    <p>“Sakalların Tyrion tarafından kesildiğinde büsbütün aptala mı döndün sen? <em>Stannis Baratheon</em>’dan bahsediyoruz. Adam acı sona kadar savaşacak, sonra biraz daha. Eğer adadan ayrıldıysa, bu sadece savaşa devam edeceği anlamına gelir. Büyük ihtimalle Fırtına Burnu’nda karaya çıkacak ve fırtına lordlarını ayaklandırmaya çalışacak. Durum buysa, işi bitti. Lakin daha cüretkâr bir adam Dorne için zar atabilir. Eğer Güneş Mızrağı’nı kendi davasına katılmaya ikna ederse bu savaşı yıllarca uzatabilir. Diyeceğim şu ki, Martelller’i daha fazla <em>kızdırmayacağız,</em> hiçbir sebeple. Dornelu adamlar gitmekte özgür ve sen Sör Gregor’u <em>iyileştireceksin.</em>”</p>

    <p>Neticede, Dağ gece gündüz çığlık atıyordu. Görünüşe göre Lord Tywin Lannister, Yabancı’nın gözünü bile korkutabiliyordu.</p>

    <p>Jaime, Beyaz Kılıç Kulesi’nin sarmal merdivenlerini tırmanırken, hücresinde horlayan Sör Boros’u duydu. Sör Balon’ın kapısı da kapalıydı; kralın gece nöbetini o tutmuştu ve bütün gün uyuyacaktı. Blount’un horlamaları dışında kule çok sessizdi. Bu Jaime için gayet uygundu. <em>Dinlenmeliyim.</em> Dün gece, Sör Addam’la yaptığı danstan sonra çektiği acı yüzünden uyuyamamıştı.</p>

    <p>Ama Jaime yatak odasına girdiğinde, içeride onu bekleyen kardeşini buldu.</p>

    <p>Cersei, açık pencerenin yanında duruyordu, perde duvarların üzerinden denize bakıyordu. Koy rüzgârı kadının etrafında dönüyordu, üstündeki elbiseyi Jaime’nin nabzını hızlandıracak şekilde bedenine yapıştırıyordu. Elbise beyazdı, duvardaki goblenler ve Jaime’nin yatağındaki örtüler gibi. Minik zümrütlerden oluşan helezonlar elbisenin geniş kollarının ucunu aydınlatıyor ve korsajının önünden döne döne aşağı iniyordu. Cersei’nin altın rengi saçlarını toplayan altın örümcek ağına daha büyük zümrütler takılmıştı. Derin kesimli elbise kadının omuzlarını ve göğüslerinin üstünü çıplak bırakıyordu. <em>Nasıl da güzel.</em> Jaime’nin onu kollarına almaktan fazla istediği hiçbir şey yoktu.</p>

    <p>“Cersei.” Jaime kapıyı yavaşça kapadı. “Neden buradasın?”</p>

    <p>“Başka nereye gidebilirim?” Cersei, Jaime’ye döndü, gözlerinde yaş vardı. “Babam, bundan böyle konseyde istenmediğimi açıkça söyledi. Jaime, onunla konuşamaz mısın?”</p>

    <p>Jaime pelerinini çıkardı ve duvardaki kancaya astı. “Lord Tywin’le her gün konuşuyorum.”</p>

    <p>“Bu kadar inatçı olmak <em>zorunda</em> mısın? Onun bütün istediği...”</p>

    <p>“...beni Kral Muhafızları’ndan ayırmak ve Casterly Kayası’na geri göndermek.”</p>

    <p>“Bunun o kadar da kötü olması gerekmez. Beni de Casterly Kayası’na geri gönderiyor. Benim uzakta olmamı istiyor, böylece Tommen’ı istediği gibi yetiştirecek. Tommen benim oğlum, onun değil!”</p>

    <p>“Tommen kral.”</p>

    <p>“Bir çocuk! Ağabeyinin, kendi düğününde <em>öldürüldüğünü</em> görmüş küçük ve korkmuş bir çocuk. Ve şimdi ona evlenmesi gerektiğini söylüyorlar. Kız ondan iki kat büyük ve iki kez dul!”</p>

    <p>Jaime çürük kaslarının ağrısını önemsememeye çalışarak bir sandalyeye oturdu. “Tyrelller ısrar ediyor. Ben bunda bir zarar görmüyorum. Myrcella, Dorne’a gittiğinden beri Tommen çok yalnız. Margaery’nin ve kızın leydilerinin etrafta olmasından hoşlanıyor. Bırak evlensinler.”</p>

    <p>“O senin oğlun...”</p>

    <p>“O benim tohumum. Bana asla baba demedi. Joffrey ne kadar dediyse... Beni onlara aşırı ilgi göstermemem konusunda bin kez uyardın.”</p>

    <p>“Onların güvende olması için! Senin de. Kardeşim, kralın çocuklarına baba rolü oynasaydı bu nasıl görünürdü? Robert bile şüphelenirdi.”</p>

    <p>“Pekâlâ, artık şüphelenemeyecek durumda.” Robert’ın ölümü Jaime’nin ağzında hâlâ acı bir tat bırakıyordu. <em>Onu öldüren ben olmalıydım, Cersei değil.</em> “Ölümünün benim ellerimden olmasını isterdim.” <em>Hâlâ iki elim varken.</em> “Robert’ın bir zamanlar söylemekten hoşlandığı gibi kral öldürmeyi alışkanlık haline getirseydim, seni karım olarak alır ve bunu bütün dünyaya gösterebilirdim. Ben seni sevmekten değil, bunu gizlemek için yaptığım şeylerden utanıyorum. Kışyarı’ndaki o çocuk...”</p>

    <p>“Ben sana onu pencereden atmanı söyledim mi? Eğer sana yalvardığım gibi ava gitmiş olsaydın hiçbir şey olmazdı. Ama hayır, bana sahip olmak zorundaydın, şehre dönmemizi bekleyemezdin.”</p>

    <p>“Yeterince beklemiştim. Robert’ın her gece senin yatağına devrilmesini izlemekten ve o gece kocalık haklarını kullanmaya karar verip vermediğini merak etmekten nefret etmiştim.” Jaime birdenbire onu Kışyarı’yla ilgili rahatsız eden başka bir şeyi hatırladı. “Nehirova’dayken, Catelyn Stark oğlunun boğazını kestirtmek için bir haydut gönderdiğimden emin görünüyordu. Ve o hayduta bir hançer verdiğimden.”</p>

    <p>“Şu mesele,” dedi Cersei küçümseme dolu bir sesle. “Tyrion bana o olayı sormuştu.”</p>

    <p>“Bir hançer <em>vardı.</em> Leydi Catelyn’in ellerindeki yara izleri yeterince gerçekti, bana gösterdi. Sen mi?..”</p>

    <p>“Ah, saçmalama.” Cersei pencereyi kapadı. “Evet, çocuğun öleceğini umdum. Sen de umdun. Robert bile bunun en iyisi olacağını düşündü. ‘Bacakları kırıldığında atlarımızı, gözleri kör olduğunda köpeklerimizi öldürüyoruz fakat aynı merhameti sakat çocuklara göstermekten aciziz,’ dedi bana. O sırada kendisi de kördü, içkiden.”</p>

    <p><em>Robert?</em> Robert Baratheon sarhoşken, ertesi gün öfkeyle reddedeceği şeyler söylerdi, Jaime bunu bilecek kadar uzun süre korumuştu kralı. “Robert bunu söylediğinde yalnız mıydınız?”</p>

    <p>“Bunu Ned Stark’ın yanında söylediğini düşünmüyorsun umarım? Elbette yalnızdık. Biz ve çocuklar.” Cersei saç filesini çıkardı ve karyola direklerinden birinin üstüne astı, sonra altın buklelerini salladı. “Belki de o hançerli adamı Myrcella göndermiştir, öyle mi düşünüyorsun?”</p>

    <p>Cersei bunu alay etmek için söylemişti ama meselenin tam kalbine inmişti. Jaime bir anda anladı. “Myrcella değil. Joffrey.”</p>

    <p>Cersei kaşlarını çattı. “Joffrey, Robb Stark’ı sevmiyordu ama daha küçük olan ona hiçbir şey ifade etmiyordu. Joffrey de daha çocuktu.”</p>

    <p>“Başının, babası olduğuna inandırdığın o ayyaş tarafından okşanmasına aç bir çocuk.” Jaime’nin aklına rahatsız edici bir düşünce geldi. “Tyrion o hançer yüzünden az kalsın ölüyordu. Eğer bütün bunların Joffrey’nin işi olduğunu biliyorsa, bunu yapmasının sebebi...”</p>

    <p>“<em>Sebebi</em> umurumda değil,” dedi Cersei. “Sebeplerini kendisiyle birlikte cehenneme götürebilir. Eğer Joffrey’nin nasıl öldüğünü görseydin... <em>savaştı</em> Jaime, her nefes için savaştı ama boğazında habis bir ruhun elleri vardı sanki. Gözleri dehşet doluydu... Joffrey küçükken, ne zaman korksa ya da canı yansa bana koşardı ve ben onu korurdum ama o gece yapabileceğim hiçbir şey yoktu. Tyrion onu benim gözlerimin önünde öldürdü ve <em>yapabileceğim hiçbir yoktu.</em>” Cersei, Jaime’nin sandalyesinin önüne çöktü ve Jaime’nin sağlam elini kendi ellerinin arasına aldı. “Joff öldü. Myrcella, Dorne’da. Bana sadece Tommen kaldı. Babamın onu benden almasına izin vermemelisin. Jaime, lütfen.”</p>

    <p>“Lord Tywin benim onayımı istemedi. Onunla konuşabilirim ama beni dinlemez...”</p>

    <p>“Eğer Kral Muhafızları’ndan ayrılmayı kabul edersen dinler.”</p>

    <p>“Kral Muhafızları’ndan ayrılmıyorum.”</p>

    <p>Cersei gözyaşlarıyla mücadele etti. “Jaime, sen benim ışıltılı şövalyemsin. Sana en çok ihtiyacım olduğu zamanda beni yüzüstü bırakamazsın! Benim oğlumu çalıyor, beni uzaklara gönderiyor... ve eğer sen durdurmazsan, babam beni tekrar evlenmeye zorlayacak!”</p>

    <p>Jaime şaşırmamalıydı ama şaşırdı. Cersei’nin kelimeleri Jaime’nin karnına Sör Addam Marbrand’in darbelerinden beter vurdu. “Kiminle?”</p>

    <p>“Fark eder mi? Şu ya da bu lord. Babanım ihtiyaç duyduğu biri. Umurumda değil. Bir koca daha almayacağım. Bundan sonra yatağımda istediğim tek adam sensin.”</p>

    <p>“Öyleyse bunu ona <em>söyle.</em>”</p>

    <p>Cersei ellerini geri çekti. “Yine çılgınca konuşuyorsun. Bizi ayırmalarını mı istiyorsun, annemizin bizi oyun oynarken yakaladığında yaptığı gibi? Tommen tahtı kaybeder, Myrcella da evliliğini... senin karın olmak <em>istiyorum,</em> biz birbirimize aidiz ama bu asla olamaz Jaime. Biz kardeşiz.”</p>

    <p>“Targaryenlar...”</p>

    <p><em>“Biz Targaryen değiliz.”</em></p>

    <p>“Sessiz ol,” dedi Jaime küçümsemeyle. “Yüksek sesle konuşuyorsun, Yeminli Kardeşler’imi uyandıracaksın. Bunu göze alamayız, öyle değil mi? İnsanlar beni görmek için geldiğini öğrenebilir.”</p>

    <p>“Jaime,” diye hıçkırdı Cersei, “bunu en az senin kadar <em>istediğimi</em> bilmiyor musun? Beni kiminle evlendirdikleri önemli değil, ben seni yanımda istiyorum, seni yatağımda istiyorum, seni içimde istiyorum. Seninle aramızda hiçbir şey değişmedi. Bunu kanıtlamama izin ver.” Jaime’nin tuniğini yukarı sıyırdı ve el yordamıyla pantolonunun bağcıklarını aradı.</p>

    <p>Jaime, bedeninin cevap verdiğini hissetti. “Hayır,” dedi, “burada değil.” Bu işi değil Lord Kumandan dairesinde, Beyaz Kılıç Kulesi’nde hiç yapmamışlardı. “Cersei burada olmaz.”</p>

    <p>“Bana septte sahip oldun. Bu da aynı.” Cersei, Jaime’nin aletini dışarı çıkardı ve öne eğildi.</p>

    <p>Jaime kadını sağ elinin bilek köküyle itti. “<em>Hayır.</em> Burada olmaz dedim.” Kendini ayağa kalkmaya zorladı.</p>

    <p>Bir an için, Cersei’nin parlak yeşil gözlerindeki şaşkınlığı ve korkuyu gördü. Sonra korkunun yerini öfke aldı. Cersei kendini topladı, ayağa kalktı, eteklerini düzeltti. “Harrenhal’da kestikleri elin miydi yoksa erkekliğin mi?” Kafasını salladı, saçları çıplak omuzlarına yayıldı. “Buraya gelmekle aptallık ettim. Sende Joffrey’nin intikamını alacak cesaret yok, neden Tommen’ı koruyacağını düşündüm ki? Söyle bana, İblis üç çocuğumuzu birden öldürmüş olsaydı, <em>bu</em> senin öfkelenmeni sağlar mıydı?”</p>

    <p>“Tyrion ne Tommen’a ne de Myrcella’ya zarar verir. Onun Joffrey’yi öldürdüğünden hâlâ emin değilim.”</p>

    <p>Cersei’nin ağzı öfkeyle çarpıldı. “Bunu nasıl <em>söyleyebilirsin?</em> Tyrion’ın bütün o tehditlerinden sonra...”</p>

    <p>“Tehditlerin hiçbir anlamı yok. Tyrion bu cinayeti işlemediğine dair yemin ediyor.”</p>

    <p>“Ah, <em>yemin</em> ediyor, öyle mi? Ve cüceler yalan söylemez, düşündüğün şey bu mu?”</p>

    <p>“Bana söylemez. Senin gibi.”</p>

    <p>“Seni koca altın aptal. O sana binlerce kez yalan söyledi, ben de öyle.” Cersei saçlarını tekrar topladı, karyola direğine astığı saç filesini aldı. “Sen ne istersen düşün. O küçük canavar bir kara hücrede ve Sör Ilyn yakın zamanda onun başını alacak. Belki başı andaç olarak saklamak istersin.” Yastığa baktı. “Sen şu beyaz ve soğuk yatakta tek başına yatarken, Tyrion’ın kafası seni izler. Gözleri çürüyüp yerinden çıkana kadar.”</p>

    <p>“Gitsen iyi olacak Cersei. Beni kızdırıyorsun.”</p>

    <p>“Ah, kızgın bir çolak. Nasıl da korkutucu.” Cersei güldü. “Lord Tywin’in asla bir oğula sahip olmaması ne kötü. Ben onun istediği vâris olabilirdim ama aletim eksik. Aletten bahsetmişken, seninkini içeri soksan iyi olur kardeşim. Pantolonundan böyle sarkarken çok küçük ve zavallı görünüyor.</p>

    <p>Cersei gittiğinde Jaime onun tavsiyesini dinledi, tek eliyle pantolonunun bağcıklarını bağladı. Hayalet parmaklarında kemiklerine kadar işleyen bir sancı vardı. <em>Bir el kaybettim, bir baba, bir oğul, bir kız kardeş, bir sevgili ve çok yakında bir erkek kardeş kaybedeceğim. Ve bana hâlâ Lannister Hanedanı’nın bu savaşı kazandığını söylüyorlar.</em></p>

    <p>Jaime pelerinini giydi, merdivenlerden indi ve Sör Boros Blount’u ortak salonda bir kadeh şarap içerken buldu. “İçkiniz bittiğinde, Sör Loras’a kızı görmek için hazır olduğumu söyleyin.”</p>

    <p>Sör Boros, öfkeli bakışlar atmaktan başka bir şey yapamayacak kadar korkak bir adamdı. “Kimi görmek için hazırsınız?”</p>

    <p>“Siz Loras’a söyleyin sadece.”</p>

    <p>“Tamam.” Sör Boros kadehini başına dikti. “Tamam Lord Kumandan.”</p>

    <p>Ama Boros, Loras’ı bulmak için epey oyalandı. Belki de Çiçek Şövalyesi bulunması zor bir adamdı. İnce uzun yakışıklı şövalye ve iri çirkin kız geldiğinde aradan saatler geçmişti. Jaime tek başına çember odada oturuyordu, tembelce Beyaz Kitap’ın sayfalarını karıştırıyordu. “Lord Kumandan,” dedi Sör Loras, “Tarth Bakiresi’ni mi görmek istediniz?”</p>

    <p>“İstedim.” Jaime sol elini sallayarak onları yakına çağırdı. “Onunla konuştunuz diye kabul ediyorum?”</p>

    <p>“Emrettiğiniz gibi lordum.”</p>

    <p>“Ve?”</p>

    <p>Delikanlı gerildi. “Ben... olay onun anlattığı gibi vuku bulmuş olabilir sör. Stannis olabilir. Emin olamıyorum.”</p>

    <p>“Varys’in bana söylediğine göre Fırtına Burnu’nun kale kumandanı da tuhaf bir şekilde kaybolmuş,” dedi Jaime.</p>

    <p>“Sör Cortnay Penrose,” dedi Brienne üzüntüyle. “İyi bir adam.”</p>

    <p>“İnatçı bir adam. Bir gün Ejderha Kayası Kralı’nın önünde dimdik durdu, ertesi gün bir kuleden atladı.” Jaime ayağa kalktı. “Sör Loras, bu meseleyi daha sonra detaylıca konuşacağız. Brienne’i benimle bırakabilirsiniz.”</p>

    <p>Tyrell odadan ayrıldığında, fahişenin her zamanki kadar çirkin ve biçimsiz göründüğüne karar verdi Jaime. Birileri ona yine kadın kıyafetleri giydirmişti ama bu elbise kızın üstünde, Keçi’nin giydirdiği o iğrenç pembe paçavradan çok daha iyi duruyordu. “Mavi sana yakışıyor leydim,” dedi. “Gözlerine iyi uyum sağlıyor.” <em>Gözleri gerçekten olağanüstü.</em></p>

    <p>Brienne telaşlı bir halde gözlerini indirip kendine baktı. “Rahibe Donyse elbisenin bedenini genişletti, bu şekli vermek için. Onu senin gönderdiğini söyledi.” Brienne her an kaçacakmış gibi kapının yanında oyalanıyordu. “Sen çok...”</p>

    <p>“Farklı mı görünüyorum?” Jaime yarım yamalak gülümsedi. “Kaburgalarımın üstünde daha çok et ve saçlarımda daha az bit var, hepsi bu. Bilek köküm aynı. Kapıyı kapat ve buraya gel.”</p>

    <p>Brienne, Jaime’nin söylediğini yaptı. “Beyaz pelerin...”</p>

    <p>“...yeni. Ama çok geçmeden onu lekeleyeceğimden eminim.”</p>

    <p>“Ben bunu söylemeyecektim... sana yakıştığını söylemek üzereydim.”</p>

    <p>Brienne tedirgin bir şekilde Jaime’ye yaklaştı. “Jaime, Sör Loras’a söylediğin şeylerde samimi miydin? Kral Renly ve gölge hakkında?”</p>

    <p>Jaime omuz silkti. “Eğer bir mücadelede karşılaşsaydık Renly’yi bizzat ben öldürürdüm, onun boğazını kimin kestiği neden umurumda olsun?”</p>

    <p>“Benim onur sahibi olduğumu söyledin...”</p>

    <p>“Ben lanet olası Kral Katili’yim, unuttun mu? Benim, sana onur sahibi olduğunu söylemem, bekâretinin bir fahişe tarafından ifşa edilmesiyle aynı.” Jaime arkasına yaslandı ve Brienne’e baktı. “Çelikincik, Arya Stark’ı Roose Bolton’a götürmek için kuzeye doğru yola çıktı.”</p>

    <p>“Kızı <em>ona</em> mı verdin?” diye inledi Brienne dehşetle. “Leydi Catelyn’e yemin ettin...”</p>

    <p>“Boğazıma bir kılıç dayalıyken ama bunu boş ver. Leydi Catelyn öldü. Kızları benim elimde olsaydı bile onları leydiye geri veremezdim. Ve babamın Çelikincik’le birlikte gönderdiği kız Arya Stark değildi.”</p>

    <p>“Arya Stark <em>değil miydi?</em>”</p>

    <p>“Beni duydun. Lord babam aşağı yukarı Arya’nın yaşlarında ve aşağı yukarı onun renklerinde sıska bir kuzeyli kız bulmuş. Ona beyazlar ve griler giydirmiş, pelerininin yakasına takması için bir gümüş kurt başı vermiş ve Lord Bolton’ın piçiyle evlenmesi için yolcu etmiş.” Jaime, kesik bileğini Brienne’e doğrulttu. “Sen kızı kurtarmak için dörtnala koşup gitmeden ve kendini bir hiç uğruna öldürtmeden önce bunu sana söylemek istedim. Kılıçta hiç kötü değilsin lakin iki yüz adamı tek başına öldürecek kadar iyi de değilsin.”</p>

    <p>Brienne başını iki yana salladı. “Lord Bolton babandan sahte sikke aldığını öğrendiği zaman...”</p>

    <p>“Ah, Bolton biliyor. <em>Lannisterlar yalan söyler,</em> unuttun mu? Bir şey fark etmez, bu kız da Bolton’ın amacına hizmet eder. Onun Arya Stark olmadığını kim söyleyecek? Kızın bütün yakınları öldü, ortadan kaybolan ablası dışında.”</p>

    <p>“Eğer bu doğruysa, bunu neden bana anlatıyorsun? Babanın sırlarına ihanet ediyorsun.”</p>

    <p><em>El’in sırlarına,</em> diye düşündü Jaime. <em>Benim bir babam yok artık.</em> “Küçük ve iyi bir aslan gibi borcumu ödüyorum. Leydi Stark’a kızlarını söz verdim... ve kızlardan biri hâlâ yaşıyor. Kardeşim onun yerini biliyor olabilir ama öyle olsa bile söylemiyor. Cersei, onun Joffrey’yi öldürürken Sansa’dan yardım aldığına emin.”</p>

    <p>Fahişenin ağzı inatla gerildi. “O nazik kızın bir zehirci olduğuna inanmam. Leydi Catelyn onun sevgi dolu bir kalbi olduğunu söylemişti. Joffrey’yi senin kardeşin öldürdü. Sör Loras bir yargılama yapıldığını söyledi.”</p>

    <p>“Aslında iki yargılama. Hem sözler, hem de kılıçlar onu yarı yolda bıraktı. Lanet olası bir karışıklık. Pencerenden izledin mi?”</p>

    <p>“Hücrem denize bakıyor. Ama bağrışmaları duydum.”</p>

    <p>“Dorne Prensi Oberyn öldü, Sör Gregor Clegane ölüm döşeğinde ve Tyrion hem tanrıların hem de insanların şahitliğinde mahkûm edildi. Onu bir kara hücrede tutuyorlar, infaza kadar.”</p>

    <p>Brienne, Jaime’ye baktı. “Onun yaptığına inanmıyorsun.”</p>

    <p>Jaime kıza sert bir gülümseme verdi. “Görüyor musun fahişe? Birbirimizi çok iyi tanıyoruz. Tyrion, attığı ilk adımdan beri ben olmak istedi ama bir kral katili olma yolunda beni asla takip etmedi. Joffrey’yi Sansa Stark öldürdü. Kardeşim onu korumak için sessiz kaldı. Zaman zaman bu yiğitlik krizlerine tutuluyor. Son krizi ona bir buruna mal oldu. Bu seferki başını alacak.”</p>

    <p>“Hayır,” dedi Brienne. “Leydimin kızı yapmadı. O yapmış olamaz.”</p>

    <p>“İşte benim hatırladığım inatçı fahişe.”</p>

    <p>Brienne kızardı. “Benim adım...”</p>

    <p>“Tarthlı Brienne.” Jaime iç geçirdi. “Sana bir hediyem var.” Elini Lord Kumandan sandalyesinin altına uzattı ve kırmızı kadife katlarının arasına sarılmış hediyeyi dışarı çıkardı.</p>

    <p>Brienne ısırılmaktan korkuyormuş gibi kumaş yığınına yaklaştı, çilli iri elini öne uzattı ve kadifenin katlarından birini açtı. Yakutlar ışıkta pırıldadı. Brienne hazineyi dikkatlice aldı, parmaklarını deri kulbun etrafında kıvırdı ve kılıcı kınından ağır ağır çıkardı. Kan ve gece rengi hareler ışıldadı. Yansıyan ışığın bir parmağı kılıcın kenarından kıpkırmızı aktı. “Bu Valyria çeliği mi? Daha önce böyle renkler görmemiştim hiç.”</p>

    <p>“Ben de. Bir zamanlar böyle bir kılıç savurmak için sağ elimi verirdim. Görünüşe göre verdim, yani bu kılıç bende harcanır. Onu al.” Brienne reddetmeyi düşünemeden Jaime devam etti. “Bu kadar iyi bir kılıcın adı olmalı. Eğer ona Yeminkâr dersen beni mutlu edersin. Bir şey daha, bu kılıcın bir bedeli var.”</p>

    <p>Brienne’in yüzü karardı. “Sana söyledim, ben asla sizin gibi...”</p>

    <p>“...kokuşmuş yaratıklara hizmet etmezsin. Evet, hatırlıyorum. Beni dinle Brienne. Her ikimiz de Sansa Stark’la ilgili yeminler verdik. Cersei, kızın bulunup öldürüldüğünü görmeye kararlı, kız hangi yerin dibine girmiş olursa olsun...”</p>

    <p>Brienne’in çirkin yüzü öfkeyle çarpıldı. “Bir <em>kılıç</em> uğruna leydimin kızına zarar vereceğimi düşünüyorsan, sen...”</p>

    <p><em>“Sadece dinle,”</em> diye parladı Jaime, kızın varsayımlarına kızmıştı. “Önce Sansa’yı bulmanı istiyorum. Ve onu güvenli bir yere götürmeni. Yoksa biz ikimiz, senin kıymetli ve ölü Leydi Catelyn’e verdiğimiz aptal yeminleri nasıl yerine getirebiliriz?”</p>

    <p>Fahişe gözlerini kırpıştırdı. “Ben... ben düşündüm ki...”</p>

    <p>“Ne <em>düşündüğünü</em> biliyorum.” Kızın görüntüsü Jaime’yi birdenbire bezdirmişti. <em>Kahrolası bir koyun gibi meliyor.</em> “Ned Stark öldüğünde, onun büyükkılıcı Kral Adaleti’ne verilmiş,” dedi Jaime. “Fakat babam, o kadar iyi bir kılıcın önemsiz bir celladın elinde harcanacağını düşünmüş. Sör Ilyn’e yeni bir kılıç vermiş ve Buz’u erittirip tekrar döktürtmüş. İki yeni kılıç yapmaya yetecek kadar metal çıkmış. Kılıçlardan biri senin elinde. Yani Ned Stark’ın kızını Ned Stark’ın kendi çeliğiyle savunacaksın, eğer bu senin için bir fark yaratıyorsa.”</p>

    <p>“Sör, ben... ben sana bir özür borç...”</p>

    <p>Jaime kızın sözünü kesti. “Ben fikrimi değiştirmeden önce şu kahrolası kılıcı al ve git. Ahırda bir doru kısrak var, senin kadar çirkin ama senden daha iyi eğitimli. Çelikincik’in peşine düş, Sansa’yı ara ya da safirlerden mütevellit adana, evine dön; benim için önemli değil. Artık senin yüzüne bakmak istemiyorum.”</p>

    <p>“Jaime...”</p>

    <p><em>“Kral Katili,”</em> diye hatırlattı Jaime. “Şu kılıcı, kulağındaki bal mumunu temizlemek için kullansan iyi edersin fahişe. İşimiz bitti...</p>

    <p>Brienne inatla ısrar etti. “Joffrey senin...”</p>

    <p>“Kralımdı. Böyle bırak.”</p>

    <p>“Onu Sansa’nın öldürdüğünü söylüyorsun. Kızı neden koruyorsun?”</p>

    <p><em>Çünkü Joff benim için Cersei’nin bacaklarının arasına fışkıran tohumlardan başka bir şey değildi. Ve Joff ölmeyi hak etti.</em> “Ben krallar yarattım ve krallar yok ettim. Sansa Stark benim onur için son şansım.” Jaime hafifçe gülümsedi. “Ayrıca, kral katilleri birlik olmalı. Gitmeye niyetin var mı?”</p>

    <p>Kızın kocaman eli Yeminkâr’ın kabzasını kavradı. “Gideceğim. Kızı bulacağım ve onu güvende tutacağım. Leydi annesinin hatrına. Ve senin hatrına.” Brienne sert bir reverans yaptı, döndü ve gitti.</p>

    <p>Gölgeler odada sürünürken Jaime beyaz masada tek başına oturdu. Akşam çökmeye başlarken bir mum yaktı ve Beyaz Kitap’ta kendi sayfasını açtı. Bir çekmecede kalem ve mürekkep buldu. Sör Barristan’ın yazdığı son satırın altına, bir üstattan ilk harflerini öğrenen altı yaşında bir çocuğa atfedilebilecek harflerle yazdı:</p>

    <blockquote class="metin">
      <p><em>Beş Kralın Savaşı sırasında, Fısıltılı Orman’da Genç Kurt Robb Stark tarafından yenilgiye uğratıldı. Nehirova’da esir olarak tutuldu ve yerine getirilmemiş bir vaat karşılığında serbest bırakıldı. Cesur Dostlar tarafından tekrar esir alındı ve grubun kumandanı Vargo Hoat’un emriyle sakat bırakıldı, kılıç elini Şişman Zollo’nun bıçağıyla kaybetti. Tarth Bakiresi Brienne tarafından güven içinde Kral Toprakları’na getirildi.</em></p>
    </blockquote>

    <p>Jaime işini bitirdiğinde, sayfanın üstündeki altın aslanlı kırmızı kalkanla sayfanın altındaki boş ve beyaz kalkanın arasındaki boşluğun dörtte üçü hâlâ doldurulmayı bekliyordu. Jaime’nin tarihini Sör Gerold Hightower başlatmış ve Sör Barristan Selmy devam ettirmişti fakat geri kalanını Jaime Lannister bizzat yazmak zorundaydı. Bundan sonra ne isterse yazabilirdi.</p>

    <p>Ne isterse...</p>
  </div>
</body>
</html>
