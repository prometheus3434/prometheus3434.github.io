<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jaime</h1>

    <p>Beyaz bir odada, beyaz bir masanın üstünde, beyaz bir kitap vardı.</p>

    <p>Oda yuvarlaktı, beyaz boyalı duvarlara beyaz yün goblenler asılmıştı. Bu oda, Beyaz Kılıç Kulesi’nin ilk katını oluşturuyordu. Kale duvarlarının bir köşesine inşa edilmiş dört katlı, ince uzun kule koya bakıyordu. Mahzen kat silahları ve zırhları barındırıyordu, ikinci ve üçüncü katlarda Kral Muhafızları’nın altı kardeşinin ayrı ayrı uyku hücreleri vardı.</p>

    <p>O hücrelerden biri on sekiz yıldır Jaime’ye aitti ama o bu sabah bütün eşyalarını, tamamıyla Lord Kumandan dairesi olarak tahsis edilen en üst kata taşımıştı. Dairedeki odalar da ayrı ayrıydı fakat hücrelerden çok daha geniş ve havadarlardı; üstelik dış duvarların üzerindeydiler, yani Jaime’nin deniz manzarası olacaktı. <em>Bundan hoşlanacağım,</em> diye düşündü Jaime. <em>Manzaradan ve diğer her şeyden.</em></p>

    <p>Oda kadar solgun olan Jaime, Kral Muhafızları beyazlarının içinde kitabın başına oturdu ve Yeminli Kardeşler’ini bekledi. Kalçasından bir uzunkılıç sarkıyordu. <em>Yanlış kalçasından.</em> Eskiden kılıcı sol tarafına takardı hep. Ve silahını, bedeninin çaprazından çekip kınından çıkarırdı. Kılıcı bu sabah sağ kalçasına kaydırmıştı, aynı minvalde sol eliyle çekebilmek için. Ama kılıcın oradaki ağırlığı tuhaf geliyordu ve Jaime silahı kınından çekmeye çalıştığında bütün hareket hantal ve gayritabii görünmüştü. Kıyafetleri de kötü duruyordu. Kral Muhafızları’nın kış esvaplarını giymişti; beyazlatılmış yünden bir tunik, bir pantolon, kalın bir beyaz pelerin ama hepsi üstünden düşüyordu.</p>

    <p>Jaime, günlerini kardeşinin duruşmasında geçirmişti, salonun en arkasında durarak. Ya Tyrion onu hiç görmemişti ya da tanımamıştı ama bu şaşırtıcı bir şey değildi. Sarayın yarısı artık onu tanımıyormuş gibi görünüyordu. <em>Kendi hanedanımda yabancıyım,</em> diye düşündü Jaime. Oğlu ölmüştü, babası onu evlatlıktan reddetmişti ve kız kardeşi... Cersei, Joffrey’nin mumların arasında yattığı kraliyet septindeki o ilk günden sonra, Jaime’nin onunla yalnız kalmasına bir kez bile izin vermemişti. Joffrey’yi, Yüce Baelor Septi’ndeki lahdine götürmek üzere şehrin karşı tarafına taşıdıklarında bile Jaime’yle arasında bir mesafe olmasına dikkat etmişti.</p>

    <p>Jaime bir kez daha Çember Oda’ya baktı. Duvarlar beyaz yün goblenlerle kaplanmıştı ve şöminenin üzerine bir kalkan ve çapraz şekilde duran iki kılıç asılmıştı. Masanın arkasındaki sandalye kara meşeydi, minderleri beyazlatılmış inek derisinden yapılmıştı, deri incelmişti. <em>Cesur Barristan’ın kemikli poposu ve ondan önceki Sör Gerold Hightower tarafından aşındırıldı. Ejderha Şövalyesi Prens Aemon, Sör Ryman Redwyne, Darry’nin Şeytanı, Sör Uzun Duncan ve Solgun Grifon Alyn Connington tarafından aşındırıldı.</em> Kral Katili böylesine haşmetli bir topluluğa nasıl ait olabilirdi?</p>

    <p>Ama buradaydı işte.</p>

    <p>Masa büvet ağacıydı, kemik kadar beyazdı, üç beyaz aygır tarafından taşınan bir kalkan şeklinde oyulmuştu. Lord Kumandan, âdet olduğu üzere kalkanın üstünde oturuyordu ve iki yanında üçer kardeş duruyordu; yedi şövalyenin tümü ender durumlarda bir arada olurdu. Jaime’nin önündeki kitap devasaydı; altmış santim boyunda ve kırk beş santim enindeydi. Altın mafsalları ve altın kilidi olan beyaz deri kapakların arasında, bin sayfa kalın ve halis parşömen vardı. Resmi adı <em>Kardeşlerin Kitabı</em>’ydı ama kısaca Beyaz Kitap olarak anılıyordu.</p>

    <p>Beyaz Kitap’ın içinde Kral Muhafızları’nın tarihi vardı. Birliğe hizmet eden her şövalye, adının ve yaptığı her işin kaydedildiği bir sayfaya sahipti. Her sayfanın sol üst köşesinde, şövalyenin Kral Muhafızı olarak seçildiği tarihte taşıdığı kalkanın renkli mürekkeplerle çizilmiş resmi vardı. Sağ alt köşede Kral Muhafızları’nın kalkanı duruyordu; kar beyazı, boş ve temiz. Yukarıdaki kalkanlar birbirinden farklıydı, alttakilerin hepsi aynı. Kalkanların arasındaki boşluğa her adamın hayatının ve hizmetinin ayrıntıları yazılıydı. Hanedan armalarının çizimleri ve süslemeler, Yüce Baelor Septi’nden yılda üç kez gönderilen rahipler tarafından yapılırdı ama kayıtları güncel tutmak Lord Kumandan’ın göreviydi.</p>

    <p><em>Artık benim görevim.</em> Sol eliyle yazmayı öğrendiğinde olacaktı. Beyaz Kitap epey gerideydi. Sör Mandan Moore ve Sör Preston Greenfield’in ölümleri kayıtlara geçirilmeliydi, lanet olası Sandor Clegane’in kısa süreli hizmeti de öyle. Sör Balon Swann, Sör Osmund Karakazan ve Çiçek Şövalyesi için yeni sayfalar açılmalıydı. <em>Onların kalkanlarını çizdirmek için bir rahip çağırtmam gerekecek.</em></p>

    <p>Sör Barristan Selmy, Lord Kumandan olarak Jaime’nin selefiydi. Selmy’nin sayfasındaki kalkanda Selmy Hanedanı’nın arması vardı: Kahverengi zemin üstünde üç sarı buğday anızı. Sör Barristan’ın, Kızıl Kale’den ayrılmadan önce kendi ihracını kaydetmeye vakit ayırması, Jaime’yi çok eğlendirmesine rağmen şaşırtmadı.</p>

    <blockquote class="metin">
      <p><em>Selmy Hanedanı’ndan Sör Barristan. Hasat Kalesi’nden Sör Lyonel Selmy’nin ilk oğlu. Sör Manfred’in yaveri olarak hizmet verdi. 10. yılında, Karaliman’da düzenlenen turnuvada gizemli şövalye olarak boy göstermek üzere ödünç alınmış bir zırh kuşandığında, “Cesur" adını aldı, bu turnuvada mağlup edildi ve Prens Ejderkanat Durcan tarafından miğfersiz bırakıldı. 16. yılında, Kral Toprakları’ndaki kış turnuvasında, Prens Küçük Duncan ve Kral Muhafızları Lord Kumandanı Sör Uzun Duncan’ı mağlup ederek gösterdiği olağanüstü cesaret ve başarıdan sonra, Kral V. Aegon Targaryen tarafından şövalye ilan edildi. Karaateş’in Taht Talipleri’nin sonuncusunu, Dokuzmetelik Kralları’nın Savaşı sırasında teke tek bir mücadelede katletti. Lormelle Uzun Mızrak, Cedrik Fırtına ve Bronzkapı Piçi’ni yendi. 23. yılında, Lord Kumandan Sör Gerold Hightower tarafından Kral Muhafızı ilan edildi. Gümüş Köprü turnuvasında, geçidi bütün müsabıklara karşı korudu. Bakire Havuzu’nda düzenlenen meydan dövüşü müsabakasının muzafferi oldu. Gölgeli Vadi İsyanı’nda, göğsüne aldığı bir ok yarasına rağmen, Kral İkinci Aerys’i güvenliğe kavuşturdu. Yeminli Kardeşler’inden Sör Gwayne Gaunt’un ölümünün intikamını aldı. Leydi Jeyne Swann ve rahibesini, Simon Toyne ve Gülümseyen Şövalye’yi yenerek ve diğerlerini öldürerek Kral Ormanı Kurdeşliği’nin elinden kurtardı. Eski Şehir’deki turnuvada, Karazırh isimli gizemli şövalyeyi yendi. Gizemli şövalyeyi miğfersiz bırakarak, onun Yukarı Topraklar Piçi olduğunu açığa çıkardı. Fırtına Burnu’ndaki turnuvada; Lord Robert Baratheon’ı, Prens Oberyn Martell’i, Lord Leyton Hightower’ı, Lord Jon Connington’ı, Lord Jason Mallister’ı ve Prens Rhaegar Targaryen’ı atsız bırakarak turnuvanın yegâne şampiyonu oldu. Üç Dişli Mızrak Savaşı’nda, Yeminli Kardeşleri’nin ve Ejderha Kayası Prensi Rhaegar’ın yanında dövüşürken ok, mızrak ve kılıç yaraları aldı. Affedildi ve Kral I. Robert Baratheon tarafından Kral Muhafızları Lord Kumandanı ilan edildi. Lannister Hanedanı’ndan Leydi Cersei’yi, Kral Robert’la evlenmek üzere Kral Toprakları’na getiren şeref muhafızlarının arasında görev aldı. 57. yılında, Balon Greyjoy İsyanı sırasında Eski Wyk’e karşı düzenlenen saldırıyı komuta etti. 61. yılında, yaş haddinden ötürü Kral I. Joffrey Baratheon tarafından görevinden alındı.</em></p>
    </blockquote>

    <p>Sör Barristan’ın meslek hayatının erken dönemleri, Sör Gerold Hightower tarafından iri ve kaba harflerle kaleme alınmıştı. Barristan’ın Üç Dişli Mızrak’ta aldığı yaralardan itibaren, Selmy’nin daha küçük harfli, zarif yazısı başlıyordu.</p>

    <p>Selmy’ninkine kıyasla Jaime’nin sayfası çok kısırdı.</p>

    <blockquote class="metin">
      <p><em>Lannister Hanedanı’ndan Sör Jaime. Casterly Kayası’ndan Lord Tywin ve Leydi Joanna’nın ilk oğulları. Lord Sumner Crakehall’un yaveri olarak, Kral Ormanı Kardeşliği’ne karşı hizmet verdi. 15. yılında, arazide gösterdiği başarılardan ötürü Sör Arthur Dayne tarafından şövalye ilan edildi. 15. yılında, Kral II. Aerys Targaryen tarafından Kral Muhafızları’na seçildi. Kral Toprakları’nın İşgali sırasında, Kral II. Aerys’i Demir Taht’ın dibinde katletti. Bunda sonra “Kral Katili” olarak anıldı. Kral I. Robert Baratheon tarafından affedildi. Kardeşi Leydi Cersei’yi, Kral Robert’la evlenmek üzere Kral Toprakları’na getiren şeref muhafızlarının arasında görev aldı. Kral Toprakları’nda bu düğün için gerçekleştirilen turnuvanın şampiyonu oldu.</em></p>
    </blockquote>

    <p>Böyle özetlenince, Jaime’nin hayatı kısır ve boş bir şey gibi görünüyordu. Sör Barristan, Jaime’nin diğer turnuvalarından birkaçını da kaydedebilirdi en azından. Ve Sör Gerold, Sör Arthur Dayne’in Kral Ormanı Kardeşliği’ni dağıttığı sırada Jaime’nin gösterdiği başarıları anlatan birkaç kelime daha yazabilirdi. Jaime, Lord Sumner’ın hayatını kurtarmıştı, hem de Koca Göbek Ben adamın kafasını parçalamak üzereyken. Kendi hayatını da Gülümseyen Şövalye’ye karşı kurtarmıştı. <em>Ama ne dövüştü o, ne düşmandı.</em> Gülümseyen Şövalye çılgın bir adamdı, zalimliğin ve kahramanlığın hakanıydı, lakin korkunun anlamını bilmiyordu. <em>Ve Dayne, elinde Şafak...</em> dövüşün sonunda haydutun uzunkılıcında öyle çok çentik vardı ki, Sör Arthur durmuş ve haydutun yeni bir kılıç almasına izin verişti. Dövüş tekrar başladığında, “Benim istediğim şu senin beyaz kılıcın,” demişti hırsız şövalye, ama o sırada vücudundaki bir düzine yaradan kan sızıyordu. “Öyleyse alacaksınız sör,” diye karşılık vermişti Sabah Kılıcı ve işi bitirmişti.</p>

    <p><em>Dünya daha basitti o zamanlar,</em> diye düşündü Jaime, <em>ve hem adamlar, de kılıçlar daha iyi bir çelikten yapılıyordu.</em> Yoksa o vakitler sadece on beş yaşında olduğu için Jaime’ye mi öyle geliyordu? Şimdi hepsi mezardaydı; Sabah Kılıcı ve Gülümseyen Şövalye, Beyaz Boğa ve Prens Lewyn, kara mizacıyla Sör Oswell Whent, azimli Jon Darry, Simon Toyne ve onun Kral Ormanı kardeşliği, açık sözlü yaşlı Sumner Crakehall. <em>Ve ben, o zamanlar olduğum çocuk... ben ne zaman öldüm? Beyaz pelerini giydiğimde mi? Aerys’in boğazını kestiğimde mi?</em> O çocuk, Sör Arthur Dayne olmak istiyordu ama yolun bir yerinde Gülümseyen Şövalye’ye dönüşmüştü.</p>

    <p>Jaime, kapının açıldığını duyduğunda Beyaz Kitap’ı kapadı ve Yeminli Kardeşler’ini karşılamak için ayağa kalktı. İlk gelen Sör Osmund Karakazan’dı. Jaime’ye eski silah arkadaşlarıymış gibi sırıttı. “Sör Jaime,” dedi, “eğer geçen gece şimdiki gibi görünseydiniz sizi bir bakışta tanırdım.”</p>

    <p>“Tanır mıydınız gerçekten?” Jaime bundan emin değildi. Hizmetkârlar banyo yaptırmış, tıraş etmiş, saçlarını yıkamış ve taramıştı. Jaime aynaya baktığında, Brienne’le birlikte nehir topraklarını geçen adamı görmemişti... ama kendisini de görmemişti. Yüzü ince ve çökmüştü, gözlerinin altında çizgiler vardı. <em>Yaşlı bir adam gibi görünüyorum.</em> “Sandalyenizin yanında bekleyin sör.”</p>

    <p>Karakazan emre itaat etti. Diğer Yeminli Kardeşler sıra halinde birer birer içeri girdi. Beşi de toplandığında, “Sörler,” dedi Jaime resmi bir tonla, “kralı kim koruyor?”</p>

    <p>“Kardeşlerim Sör Osney ve Sör Osfryd,” diye cevapladı Sör Osmund.</p>

    <p>“Ve ağabeyim Sör Garlan,” dedi Çiçek Şövalyesi.</p>

    <p>“Onun güvende olmasını sağlayacaklar mı?”</p>

    <p>“Evet lordum.”</p>

    <p>“O halde oturun.” Bu sözler ritüeldi. Yedi şövalye toplantıya oturmadan önce kralın güvenliği teminat altına alınmalıydı.</p>

    <p>Sör Boros ve Sör Meryn, Dorne’da olan Sör Arys Oakheart için aralarında boş bir sandalye bırakarak Jaime’nin sağına oturdular. Sör Osmund, Sör Balon ve Sör Loras, Jaime’nin solundaki sandalyeleri aldılar. <em>Eskiler ve yeniler.</em> Jaime bunun bir anlamı olup olmadığını merak etti. Kral Muhafızları’nın tarihinde, şövalyelerin kendi içinde bölündüğü zamanlar vardı, bunun en dikkat çeken ve en çok acı veren örneği Ejderhaların Dansı sırasında yaşanmıştı. Jaime’nin de korkması gereken bir şey var mıydı?</p>

    <p>Yıllar boyunca Cesur Barristan’ın oturduğu Lord Kumandan sandalyesinde oturmak Jaime’ye tuhaf geldi. <em>Ve burada sakat bir halde oturmak daha da tuhaf.</em> Ama bu Jaime’nin sandalyesiydi ve bunlar Jaime’nin Kral Muhafızlarıydı. <em>Tommen’ın yedisi.</em></p>

    <p>Jaime yıllar boyunca Meryn Trant ve Boros Blount’la birlikte hizmet vermişti; kifayetli dövüşçülerdi lakin Trant sinsi ve zalimdi, Blount da homurtulu havayla dolu bir torba. Sör Balon giydiği pelerine yakışıyordu ve Çiçek Şövalyesi bir şövalyeden beklenen her şeye sahipti. Beşinci adam Jaime için yabancıydı, şu Osmund Karakazan.</p>

    <p>Sör Arthur Dayne yaşasaydı bu grup hakkında neler söylerdi, merak etti Jaime. <em>"Kral Muhafızları nasıl bu kadar aşağı düştü,” derdi büyük ihtimalle. “Benim yüzümden,” diye cevap vermek zorunda kalırdım ben de. “Kapıyı ben açtım ve haşaratlar sürünerek içeri girmeye başladığında hiçbir şey yapmadım."</em></p>

    <p>“Kral öldü,” diye başladı Jaime. “Kız kardeşimin oğluydu, on üç yaşında bir çocuktu, kendi salonunda kendi düğün ziyafetinde öldürüldü. Beşiniz de oradaydınız. Beşiniz de onu koruyordunuz.” Adamların bunlara ne karşılık vereceğini görmek için durdu ama hiçbiri boğazını bile temizlemedi. <em>Tyrell çocuğu öfkeli ve Balon Swann utanıyor,</em> diye düşündü Jaime. Diğer üçünde sadece umursamazlık sezdi. “Bu işi kardeşim mi yaptı?” diye sordu açıkça. “Yeğenimi Tyrion mı zehirledi?”</p>

    <p>Sör Balon oturduğu yerde huzursuzca kıpırdandı. Sör Boros yumruğunu sıktı. Sonunda cevap veren Meryn Trant oldu. “Joffrey’nin kadehine şarap doldurdu. Zehri o sırada kadehe atmış olmalı.”</p>

    <p>“Zehirli maddenin <em>şarap</em> olduğundan emin misiniz?”</p>

    <p>“Başka ne olabilir?” dedi Sör Boros Blount. “İblis kadehin dibindeki tortuyu yere döktü. Onun suçlu olduğunu kanıtlayabilecek şaraptan kurtulmak için yapmadıysa neden yaptı bunu?”</p>

    <p>“Şarabın zehirli olduğunu biliyordu,” dedi Sör Meryn.</p>

    <p>Sör Balon Swann kaşlarını çattı. “İblis yüksek platformda yalnız değildi. Katiyen. Ziyafetin sonlarına doğru insanlar ayağa kalkmıştı, ortada dolaşıyorlardı, yer değiştiriyorlardı, hizmetkârlar salona girip çıkıyordu... kral ve kraliçe düğün turtasını yeni kesmişlerdi, salondaki bütün gözler ya onların ya da üç kere kahrolasıca güvercinlerin üstündeydi. Kimse şarap kadehini gözlemiyordu.”</p>

    <p>“Yüksek platformda başka kimler vardı?” diye sordu Jaime.</p>

    <p>Sör Meryn cevapladı. “Kralın ailesi, gelinin ailesi, Yüce Üstat Pycelle, Yüce Rahip...”</p>

    <p>“İşte zehirciyi bulduk,” dedi Sör Oswald Karakazan sinsi bir gülümsemeyle. “O yaşlı adam ziyadesiyle kutsal. Şahsım adına onun görüntüsünden hiçbir zaman hoşlanmadım.” Güldü.</p>

    <p>“Hayır,” dedi Çiçek Şövalyesi ciddi bir tavırla. “Zehirci Sansa Stark’tı. Hepiniz unutuyorsunuz, kardeşim de aynı kadehten içiyordu. Salonda, Margaery’nin ölmesini istemek için sebebi olan tek kişi oydu, kralı öldürmek için de sebebi vardı. Düğün kadehine zehir katarak ikisini birden öldürebilirdi. Eğer suçlu değilse cinayetten sonra neden kaçtı?”</p>

    <p><em>Çocuk mantıklı konuşuyor. Tyrion masum olabilir.</em> Ama kızı kimse bulamıyordu. Belki de Jaime bu konuyla bizzat ilgilenmeliydi. Başlangıç olarak, kızın kaleden nasıl çıktığını bulmak iyi olurdu. <em>Varys’in bu konuda fikri olabilir.</em> Kızıl Kale’yi hadımdan iyi bilen kimse yoktu.</p>

    <p>Yine de bu bekleyebilirdi. Jaime’nin ilgilenmesi gereken daha acil meseleler vardı. <em>Kral Muhafızları Lord Kumandanı olduğunu söylüyorsun,</em> demişti babası. <em>Git ve görevini yap.</em> Bu beş adam Jaime’nin seçeceği kardeşler değildi ama sahip olduğu kardeşlerdi; onların idaresini almanın zamanı gelmişti.</p>

    <p>“Her kim yaptıysa,” dedi Jaime adamlara, “Joffrey öldü ve Demir Taht artık Tommen’a ait. Onun, saçları beyazlayana ve dişleri dökülene kadar orada oturmasını istiyorum ve bunlar zehir yüzünden olmayacak.” Sör Boros Blount’a döndü. Adam son yıllarda tıknazlaşmıştı ama o ağırlığı rahatça taşıyacak kadar iri kemikliydi. “Sör Boros, yemek yemekten keyif alan birine benziyorsunuz. Bundan böyle, Tommen’ın yiyip içtiği her şeyin tadına bakacaksınız.”</p>

    <p>Sör Osmund Karakazan yüksek sesle güldü ve Çiçek Şövalyesi gülümsedi ama Sör Boros’un yüzü koyu kırmızı bir pancara döndü. “Ben çeşnici değilim! Ben Kral Muhafızları şövalyesiyim!”</p>

    <p>“Maalesef öylesiniz.” Cersei, bu adamın beyaz pelerinini asla çıkartmamalıydı ama Lord Tywin o pelerini geri vererek adamın utancını arttırmıştı sadece. “Kız kardeşim, yeğenimi Tyrion’ın paralı askerlerine nasıl kolayca teslim ettiğinizi anlattı. Havuçları ve bezelyeleri daha az tehditkâr bulacağınızı umuyorum. Yeminli Kardeşler’iniz avluda kılıç ve kalkanla talim yaparken, siz de kaşık ve tabaklarla talim yaparsınız. Tommen elmalı turtadan hoşlanır. Paralı askerlerin turtaları aşırmasına izin vermeyin.”</p>

    <p>“Siz benimle bu şekilde konuşuyorsunuz? <em>Siz?</em>”</p>

    <p>“Tommen’ın kaçırılmasına izin vermeden önce ölmeliydiniz.”</p>

    <p>“Sizin Aerys’i korurken öldüğünüz gibi mi sör?” Sör Boros ayağa kalktı ve kılıcının kabzasını kavradı. “Ben... ben buna katlanmayacağım. Bana kalırsa çeşnici siz olmalısınız. Bir sakat başka ne işe yarar?”</p>

    <p>Jaime gülümsedi. “Size katılıyorum. Kralı korumak için en az sizin kadar namünasibim. Pekâlâ, şu tuttuğunuz kılıcı çekin de sizin iki elinize karşı benim tek elim neler yapacak görelim. Nihayetinde birimiz ölürüz ve Kral Muhafızları ıslah edilmiş olur.” Ayağa kalktı. “Ya da, eğer tercih ederseniz, görevinizin başına dönebilirsiniz.”</p>

    <p><em>"Hah!"</em> Sör Boros, Jaime’nin ayağının dibine bir topak yeşil balgam tükürdü ve odadan çıktı, kılıcı hâlâ kınındaydı.</p>

    <p><em>Adam ödleğin teki ve bu iyi bir şey.</em> Şişman, yaşlı ve sıradan olmasına rağmen Sör Boros, Jaime’yi kanlı parçalara ayırabilirdi. <em>Ama Boros bunu bilmiyor, diğerleri de bilmemeli. Eskiden olduğum adamdan korkuyorlardı, şimdi olduğum adama acırlar.</em></p>

    <p>Jaime tekrar oturdu ve Karakazan’a döndü. “Sör Osmund, sizi tanımıyorum. Bunun tuhaf olduğunu düşünüyorum. Turnuvalarda, meydan dövüşlerinde ve Yedi Krallık’ın dört bir yanındaki mücadelelerde dövüştüm. Bütün vasıfsız şövalyeleri, hürsüvarileri ve müsabaka meydanında hiçbir kabiliyeti olmadan mızrak kırmaya cüret etmiş her küstah yaveri tanırım. Peki nasıl oldu da sizi hiç duymadım Sör Osmund?”</p>

    <p>“Bunu bilemem lordum,” dedi adam. Yüzünde büyük, geniş bir gülümseme vardı; o ve Jaime, eğlenceli bir oyun oynayan iki silah arkadaşıymış gibi. “Ben askerim, turnuva şövalyesi değil.”</p>

    <p>“Kardeşim sizi bulmadan önce nerede görev yaptınız?”</p>

    <p>“Orada burada lordum.”</p>

    <p>“Güneyde Eski Şehir, kuzeyde Kışyarı’nda bulundum. Batıda Lannis Liman’ı, doğuda Kral Toprakları’nda bulundum. Ama hiçbir zaman <em>Orada</em> bulunmadım. <em>Burada</em> da.” Jaime, bir parmağın özlemini duyarak, bilek kökünü Sör Osmund’ın burnunun ucuna kaldırdı. “Bir kez daha soracağım. <em>Nerede görev yaptınız?</em>”</p>

    <p>“Basamaktaşı’nda. Bir süre Münâzaalı Topraklar’da. Orada daima savaş vardır. Yiğit Adamlar’la at sürdüm. Lys ve Tyrosh için savaştık.”</p>

    <p><em>Ücretini ödeyen herkes için dövüşürsün.</em> “Şövalyeliğinizi nerede kazandınız?”</p>

    <p>“Bir muharebe meydanında.”</p>

    <p>“Sizi kim şövalye ilan etti?”</p>

    <p>“Sör Robert... Taş. Kendisi öldü lordum.”</p>

    <p>“Elbette.” Sör Robert Taş’ın, Münâzaalı Topraklar’da kılıcını satan Vadili bir piç olduğunu düşündü Jaime. Öte yandan bu adam, Sör Osmund’ın ölü bir kraldan ve bir kale duvarından oluşturduğu sahte bir isimden ibaret de olabilirdi. <em>Cersei bu herife beyaz pelerin verirken ne düşünüyordu?</em></p>

    <p>Karakazan bir kılıç ve bir kalkanın nasıl kullanıldığını biliyor olmalıydı en azından. Paralı askerler dünyadaki en onurlu adamlar değillerdi ama hayatta kalabilmeleri için bazı yeteneklere sahip olmaları gerekirdi. “Pekâlâ sör,” dedi Jaime, “gidebilirsiniz.”</p>

    <p>Adamın sırıtışı geri döndü, Osmund salınarak odadan çıktı.</p>

    <p>“Sör Meryn.” Jaime, kızıl saçları ve torbalı gözleri olan suratsız şövalyeye gülümsedi. “Duyduğuma göre Joffrey, Sansa Stark’ı cezalandırmak için sizi kullanıyormuş.” Beyaz Kitap’ı tek eliyle çevirdi. “Buyrun, yeminimizin neresinde kadınları ve çocukları döveceğimize dair ant içtiğimizi bana gösterin.”</p>

    <p>“Ben Majesteleri’nin emirlerini yerine getirdim. İtaat edeceğimize dair ant içiyoruz.”</p>

    <p>“Bundan böyle o itaati tadil edeceksiniz. Kardeşim Vekil Kraliçe. Babam Kral Eli. Ben Kral Muhafızları Lord Kumandanı’yım. Bize itaat edin. Başka kimseye değil.”</p>

    <p>Sör Meryn’in yüzüne inatçı bir ifade yerleşti. “Bana, krala itaat etmememi mi söylüyorsunuz?”</p>

    <p>“Kral sekiz yaşında. Bizim ilk görevimiz onu korumak, onu kendinden korumak da bu göreve dâhil. Miğferinizin içindeki o çirkin şeyi kullanın. Eğer Tommen sizden atını eyerlemenizi isterse, ona itaat edin. Eğer sizden atını öldürmenizi isterse, bana gelin.”</p>

    <p>“Evet. Emredersiniz lordum.”</p>

    <p>“Çekilebilirsiniz.” Şövalye odadan çıkarken Jaime, Sör Balon Swann’a döndü. “Sör Balon, sizi sayısız kere mızrak müsabakalarında izledim ve meydan dövüşlerinde sizinle ve size karşı dövüştüm. Kahramanlığınızı Karasu Savaşı sırasında yüzlerce kez kanıtladığınız söylendi bana. Kral Muhafızları varlığınızdan şeref duyuyor.”</p>

    <p>“O şeref bana ait lordum.” Sör Balon’ın sesi endişeliydi.</p>

    <p>“Size soracağım tek soru var. Bize sadakatle hizmet verdiniz, bu doğru... lakin Varys, kardeşinizin önce Renly, sonra da Stannis’le birlikte at sürdüğünü söyledi. Babanız da sancak beylerini hiç çağırmamayı ve bütün mücadele boyunca Taşmiğfer’in duvarlarının arkasında kalmayı tercih etmiş.”</p>

    <p>“Babam yaşlı bir adam lordum, kırkını epey geçti. Onun savaş günleri sona erdi.”</p>

    <p>“Ya kardeşiniz?”</p>

    <p>“Donnel mücadele sırasında yaralandı ve Sör Elwood Harte’a teslim oldu. Fidyesi ödendikten sonra Kral Joffrey’ye bağlılık yemini verdi, diğer pek çok tutsak gibi.”</p>

    <p>“Evet öyle,” dedi Jaime. “Yine de... Renly, Stannis, Joffrey, Tommen... nasıl oldu da Balon Greyjoy’u ve Robb Stark’ı atladı? Kardeşiniz, bütün diyarda, altı kralın hepsine birden bağlılık yemini veren ilk şövalye olabilir.”</p>

    <p>Sör Balon’ın huzursuzluğu aşikârdı. “Donnel hata etti ama şimdi Tommen’ın adamı. Ben kefilim.”</p>

    <p>“Beni endişelendiren Sör Payidar Donnel değil. Sizsiniz.” Jaime öne eğildi. “Cesur Sör Donnel kılıcını bir başka işgalciye verir ve bir gün hışımla taht odasına girerse siz ne yapacaksınız? Orada, beyaz pelerininizin içinde, kralınızla kanınızın arasında duruyorsunuz. Ne yapacaksınız?”</p>

    <p>“Ben... lordum, bu asla olmayacak.”</p>

    <p>“Bana oldu,” dedi Jaime.</p>

    <p>Swann, koluyla alnını sildi.</p>

    <p>“Bir cevabınız yok mu?”</p>

    <p>“Lordum.” Sör Balon doğruldu. “Kılıcımın, onurumun, babamın adının üstüne yemin ediyorum... ben sizin yaptığınızı yapmayacağım.”</p>

    <p>Jaime güldü. “Güzel. Görevinizin başına dönün... ve Sör Donnel’a, kalkanının üstüne bir rüzgârgülü daha takmasını söyleyin.”</p>

    <p>Ve Jaime, Çiçek Şövalyesi’yle kaldı.</p>

    <p>Bir kılıç gibi ince, esnek ve zinde Sör Loras Tyrell, kar beyazı bir keten tunik ve beyaz yün bir pantolon giymişti. Beline altın bir kemer takmış ve ipek pelerininin yakasını altın bir gülle tutturmuştu. Saçları yumuşak lüleler halinde dökülüyordu. Kahverengiydi gözleri, küstahlıkla ışıldıyordu. <em>Bunun bir turnuva olduğunu ve onun sırasının geldiğini düşünüyor.</em> “On yedi yaşında ve bir Kral Muhafızları şövalyesi,” dedi Jaime. “Gurur duymalısınız. Ejderha Şövalyesi Prens Aemon, Yeminli Kardeş olduğunda on yedi yaşındaydı. Bunu biliyor muydunuz?”</p>

    <p>“Evet lordum.”</p>

    <p>“Ben <em>on beş</em> yaşımdaydım, bunu biliyor muydunuz?”</p>

    <p>“Onu da biliyorum lordum,” dedi Sör Loras, gülümsedi.</p>

    <p>Jaime o gülümsemeden nefret etti. “Sizden daha iyiydim Sör Loras. Daha iriydim, daha güçlüydüm, daha hızlıydım.”</p>

    <p>“Ve şimdi daha yaşlısınız,” dedi çocuk. “Lordum.”</p>

    <p>Jaime gülmek zorundaydı. <em>Tyrion duysaydı benimle zalimce alay ederdi, yeşil bir çocukla sidik yarıştırıyorum.</em> “Daha yaşlı ve daha akıllı, sör. Benden bir şeyler öğrenmelisiniz.”</p>

    <p>“Sizin Sör Boros ve Sör Meryn’den öğrendiğiniz gibi mi?”</p>

    <p>Bu ok, hedefin çok yakınına saplanmıştı. “Ben Beyaz Boğa’dan ve Cesur Barristan’dan öğrendim,” diye karşılık verdi Jaime. “Sağ eliyle su dökerken, sol eliyle beşinizi birden öldürebilecek olan Sabah Kılıcı Sör Arthur Dayne’den öğrendim. Her biri iyi adamlar olan Dorne Prensi Lewyn’den, Sör Oswell Whent’ten ve Jonothor Darry’den öğrendim.”</p>

    <p>“Her biri ölü olan adamlar.”</p>

    <p><em>Bu çocuk, benim,</em> diye fark etti Jaime aniden. <em>Kendimle konuşuyorum, o yaştaki halimle, bütün o kendinden emin kibre ve boş cesarete sahip halimle. O kadar erken yaşta o kadar iyi olmanın insana yaptığı şey bu.</em></p>

    <p>Kılıç dövüşünde olduğu gibi, bazen farklı bir vuruş denemek en iyisiydi. “Mücadelede olağanüstü dövüştüğünüz söyleniyor... neredeyse yanınızda at süren Lord Renly’nin hayaleti kadar iyi. Bir Yeminli Kardeş, Lord Kumandan’ından sır saklamamalı. Söyleyin sör. Renly’nin zırhını kim giyiyordu?”</p>

    <p>Loras Tyrell bir an itiraz edecekmiş gibi göründü ama sonra yeminini hatırladı. “Ağabeyim,” dedi asık suratla. “Renly benden uzundu ve göğsü benimkinden genişti. Zırhı bana bol geldi ama Garlan’a tam oturdu.”</p>

    <p>“Kılık değiştirmek sizin fikriniz miydi yoksa ağabeyinizin mi?”</p>

    <p>“Lord Serçeparmak’ın önerisiydi. Renly’nin zırhının, Stannis’in cahil askerlerini korkutacağını söyledi.”</p>

    <p>“Korkuttu da.” <em>Bazı şövalyeleri ve lordları da korkuttu.</em> “Pekâlâ, şarkıcılara kafiye yazacakları bir hikâye vermiş oldunuz, bunda hor görülecek bir taraf yok sanırım. Renly’yi ne yaptınız?”</p>

    <p>“Onu kendi ellerimle gömdüm, Fırtına Burnu’nda yaverlik yaptığım sırada bana gösterdiği bir yere. Onu kimse bulamayacak ve rahatsız edemeyecek.” Sör Loras meydan okuyan gözlerle Jaime’ye baktı. “Yemin ederim ki Kral Tommen’ı bütün gücümle koruyacağım. Eğer gerekirse onun canı için kendi canımı vereceğim. Lakin Renly’ye asla ihanet etmeyeceğim, ne sözle ne fiille. O, tahtta olması gereken kraldı. Bütün kralların en iyisi oydu.”</p>

    <p><em>Belki en iyi giyinendi,</em> diye düşündü Jaime ama bu sefer yüksek sesle söylemedi. Sör Loras, Renly’den konuşmaya başladığı anda bütün kibrinden sıyrılmıştı. <em>Dürüstçe cevap verdi. Gururlu, pervasız ve taşkın ama hilekâr değil. Şimdilik.</em> “Dediğiniz gibi olsun. Bir şey daha, sonra görevinizin başına dönebilirsiniz.”</p>

    <p>“Evet lordum?”</p>

    <p>“Tarthlı Brienne hâlâ bir kule hücresinde.”</p>

    <p>Delikanlının ağzı gerildi. “Kara bir hücre daha iyi olurdu.”</p>

    <p>“Hak ettiği şeyin bu olduğundan emin misiniz?”</p>

    <p>“O ölmeyi hak ediyor. Bir kadının Gökkuşağı Muhafızları’nda yeri olmadığını Renly’ye söylemiştim. Meydan dövüşünü hileyle kazandı.”</p>

    <p>“Hilelere düşkün bir başka şövalye hatırlar gibiyim. Asabi mizaçlı bir aygırın üstüne, kızgınlık dönemindeki bir kısrağı sürmüştü. Brienne ne çeşit bir hile kullandı?”</p>

    <p>Sör Loras kızardı. “Zıpladı... bir şey fark etmez. Kazandı, hakkını yemeyeceğim. Majesteleri onun omuzlarına gökkuşağı pelerinini serdi. Ve o kralı öldürdü. Ya da ölmesine izin verdi.”</p>

    <p>“Arada büyük bir fark var.” <em>Benim suçum ve Sör Boros Blount’un utancının arasındaki fark.</em></p>

    <p>“Brienne onu koruyacağına dair yemin etmişti. Sör Emmon Cuy, Sör Robar Royce, Sör Parmen Crane, onlar da yeminliydi. Brienne çadırın içinde ve diğerleri çadırın hemen dışındayken, herhangi biri Renly’ye nasıl zarar verebilirdi? Bu işin parçası olmadıkları sürece?”</p>

    <p>“Beşiniz de düğün ziyafetindeydiniz,” dedi Jaime. “Joffrey nasıl öldürülebilirdi? Sizler bu işin parçası olmadığınız sürece?”</p>

    <p>Sör Loras doğruldu. “Yapabileceğimiz hiçbir şey yoktu.”</p>

    <p>“Brienne de aynı şeyi söylüyor. O da sizin gibi Renly için yas tutuyor. Ben Aerys için asla yas tutmadım, emin olabilirsiniz. Brienne çirkin ve domuz gibi inatçı. Lakin onda yalancı olmaya yetecek akıl yok. Üstelik, o kız mantık sınırlarını zorlayan bir şekilde sadık. Beni Kral Toprakları’na getireceğine dair yemin etti ve işte burada oturuyorum. Kaybettiğim ele gelince... pekâlâ, bu onun olduğu kadar benim de suçumdu. Beni korumak için yaptığı şeyleri düşününce, eğer ortada dövüşeceği bir düşman olsaydı, Brienne, Renly için dövüşürdü buna hiç şüphem yok. Ama bir gölge?” Jaime başını salladı. “Kılıcınızı çekin Sör Loras. Siz bir gölgeyle nasıl dövüşürdünüz bana gösterin. Bunu görmek isterim.”</p>

    <p>Sör Loras ayağa kalkmak için hareketlenmedi. “Kaçtı,” dedi. “O ve Catelyn Stark, Renly’yi kendi kanının içinde bırakıp kaçtılar. Bu onların marifeti olmasaydı kaçarlar mıydı?” Masaya baktı. “Renly bana öncü kuvveti vermişti. Yoksa ona zırhını giydiren ben olacaktım. Bu görevi genellikle bana teslim ederdi. O gece... o gece birlikte dua etti. Onu Brienne’le bıraktım. Sör Parmen ve Sör Emmon çadırı koruyordu, Sör Robar Royce da oradaydı. Sör Emmon, Renly’yi Brienne’in öldürdüğüne dair yemin... ama...”</p>

    <p>Bir tereddüt sezen Jaime, “Evet?” diyerek delikanlıyı teşvik etti.</p>

    <p>“Boyun zırhı kesilip açılmıştı. Çelik bir boyun zırhını kesen tek ve temiz bir darbe. Renly’nin zırhı en iyisiydi, en iyi çelikten. Brienne bunu nasıl yapabildi? Kendim denedim, çeliği kesmek mümkün değildi. Brienne bir kadın için olağanüstü güçlü ama Yürüyen Dağ bile ağır bir baltaya ihtiyaç duyardı. Üstelik, neden önce zırhını giydirip <em>sonra</em> boğazını kessin?” Loras, aklı karışık bir halde Jaime’ye baktı. “Ama o yapmadıysa... nasıl bir <em>gölge</em> olabilir?”</p>

    <p>“Ona sorun.” Jaime bir karar vermişti. “Hücresine gidin. Sorularınızı sorun ve onun cevaplarını duyun. Buna rağmen Renly’yi onun öldürdüğünü düşünürseniz, bunun hesabını vermesini sağlayacağım. Seçim sizin olacak. Onu suçlayın ya da serbest bırakın. Sizden tek istediğim onu adilce yargılamanız, şövalyelik onurunuz adına.”</p>

    <p>Sör Loras ayağa kalktı. “Öyle yapacağım. Onurum adına.”</p>

    <p>“O halde işimiz bitti.”</p>

    <p>Genç adam kapıya doğru yürümeye başladı. Ama kapıda geri döndü. “Renly onun saçma olduğunu düşünüyordu. Erkek zırhı giyen ve şövalye taklidi yapan bir kadın.”</p>

    <p>“Eğer onu pembe satenlerin ve Myr dantellerinin içinde görmüş olsaydı şikâyet etmezdi.”</p>

    <p>“O kadar tuhaf olduğunu düşünüyorsa onu neden yanında tuttuğunu sordum. Diğer bütün şövalyelerinin ondan bir şeyler istediğini söyledi; kaleler, unvanlar ya da zenginlik ama Brienne’in istediği tek şey onun için ölmekti. Renly’yi kanlar içinde gördüğümde, Brienne kaçmışken ve diğerleri hiç zarar görmemişken... eğer Brienne masumsa, o halde Robar ve Emmon...” Çiçek Şövalyesi kelimeleri ağzından çıkaramıyormuş gibi görünüyordu.</p>

    <p>Jaime, konunun bu tarafını düşünmek için duraksamadı. “Ben de aynı şeyi yapardım sör.” Yalan kolayca gelmişti ama Sör Loras o yalan için müteşekkir görünüyordu.</p>

    <p>Delikanlı gittiğinde, Lord Kumandan beyaz odada tek başına oturdu, düşündü. Çiçek Şövalyesi, Renly için duyduğu keder yüzünden öyle delirmişti ki kendi Yeminli Kardeşler’inden ikisini katletmişti ama Joffrey’yi korumakta başarısız olan beş kişiye aynı şeyi yapmak Jaime’nin aklına hiç gelmemişti. <em>O benim oğlumdu, benim gizli oğlum... bana kalan elimi, kendi kanımın ve tohumumun intikamını almak için kullanmayacaksam, ben neyim?</em> Jaime en azından Sör Boros’u öldürmeliydi, sırf ondan kurtulmak için.</p>

    <p>Bilek köküne baktı ve yüzünü buruşturdu. <em>Bununla ilgili bir şey yapmalıyım.</em> Eğer merhum Sör Jacelyn Bywater demir bir el takabildiyse, Jaime’nin altın bir eli olmalıydı. <em>Cersei bundan hoşlanabilir. Onun altın saçlarını okşamak ve bedenini kendiminkine bastırmak için altın bir el.</em></p>

    <p>Ama eli bekleyebilirdi. Jaime’nin daha önce ilgilenmesi gereken şeyler vardı. Ödenecek başka borçlar vardı.</p>
  </div>
</body>
</html>
