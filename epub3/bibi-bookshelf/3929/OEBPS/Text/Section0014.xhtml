<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Bran</h1>

    <p>Taş ve toprak katmanlarından oluşan pençe şekilli uzun yamaç dik bir eğimle yerden yukarı yükseliyordu. Yamacın daha aşağıdaki kısımlarına çamlar, akdikenler ve dişbudaklar tutunmuştu ama yüksekler boştu, tepenin silueti bulutlu gökyüzünde çırılçıplaktı.</p>

    <p>Yüksek taşların onu çağırdığını hissediyordu. Yukarı doğru gitti; önce rahatça zıplayarak, sonra daha hızlı ve daha uzun adımlarla koşarak. Güçlü bacakları yokuşu tüketiyordu. O koşarken, başının üstündeki dallara tünemiş kuşlar kanatlarını çırparak gökyüzüne fırlıyordu. Yaprakların arasında iç çeken rüzgârın, birbirleriyle gevezelik eden sincapların, hatta ormanın zeminine düşen bir kozalağın sesini duydu. Etraftaki kokular, bu güzel ve yeşil dünyayı dolduran bir şarkıya benziyordu.</p>

    <p>Tepenin zirvesinde durmak için son birkaç adımı atarken pençelerinin altından çakıllar uçtu. Kıpkırmızı, kocaman güneş uzun çam ağaçlarının üzerinde asılıydı. Tepeler ve ağaçlar gözünün ve burnunun alabildiğince uzanıyordu. Uzaklarda bir çaylak kuşu daireler çizerek uçuyordu, pembe gökyüzündeki siyah bir leke gibiydi.</p>

    <p><em>Prens.</em> İnsan sesi kafasının içine birdenbire girdi ama sesin doğruluğunu hissedebiliyordu. <em>Yeşilin prensi, Kurt Ormanı’nın prensi.</em> O güçlüydü, hızlıydı, ateşliydi ve bu yeşil dünyada yaşayan her şey ondan korkuyordu.</p>

    <p>Aşağıda, ormanın zemininde, ağaçların arasında bir şey hareket etti. Gri bir şekil bir an için göründü ve tekrar kayboldu ama o an, kulaklarının dikilmesi için yeterliydi. Ormandaki yeşil ve hızlı akıntının yanında bir şekil daha belirdi, koşuyordu. Kurtlar, biliyordu. Küçük kuzenleri bir avın peşindeydi. Prens şimdi daha iyi görebiliyordu; koşuşan gri ayaklar. <em>Bir sürü.</em></p>

    <p>Bir zamanlar onun da bir sürüsü vardı. Beş kurt. Ve kenarda duran altıncı. İçinde bir yerde, insanların onları ayırt etmek için verdiği sesler vardı. Ama o sesleri tanımıyordu. Kokuları hatırlıyordu. Kız ve erkek kardeşleri. Hepsi benzer kokuyordu, <em>sürü</em> kokuyorlardı ama her biri farklıydı aynı zamanda.</p>

    <p>Yeşil gözlü, öfkeli erkek kardeşi yakınlardaydı, prens hissediyordu, uzun zamandır görmemişti onu. Batan her güneşle biraz daha uzaklaşıyordu kardeşi ve o sonuncuydu. Diğer kardeşleri çoktan dağılmıştı, rüzgârla savrulan yapraklar gibi.</p>

    <p>Yine de, bazen hissediyordu onları, onun yanındaydılar sanki, bir kayanın ya da ağaçların arkasında saklanıyorlardı sadece. Kokularını alamıyor, geceleri ulumalarını duyamıyordu ama bir şekilde varlıklarını hissedebiliyordu... kaybettikleri kız kardeşleri haricinde hepsini. Kız kardeşini hatırlayınca kuyruğu düştü. <em>Şimdi dört, beş değil. Dört ve bir daha, sesi olmayan beyaz kardeş.</em></p>

    <p>Orman onlara aitti; karlı bayırlar ve taşlı tepeler, muazzam yeşil çamlar ve altın yapraklı meşeler, kabarık dereler ve beyaz ayazla buz tutmuş mavi göller. Ama kız kardeşleri, diğer avcıların hüküm sürdüğü insan kayalarının koridorlarında yürümek için bu vahşiliği terk etmişti ve o koridorlara bir kez girince dışarı çıkan yolu bulmak zordu. Kurt prens hatırlıyordu.</p>

    <p>Rüzgârın yönü birdenbire değişti.</p>

    <p><em>Geyik, korku ve kan.</em> Av kokusu, içindeki açlığı uyandırdı. Prens tekrar havayı kokladı, döndü ve fırladı, çenesi yarı açık halde zirveye koşmaya başladı. Tepenin diğer yüzü tırmandığı yamaçtan daha dikti ama taşların, köklerin ve çürük yaprakların üstünde sağlam ayaklarla koştu, uzun adımları zemini tüketiyordu. Koku onu ileri çekiyordu, daha da hızlı.</p>

    <p>Geyiğe ulaştığında hayvan yerdeydi ve ölmek üzereydi, prensin küçük kuzenlerinin sekizi tarafından kuşatılmıştı. Sürünün liderleri beslenmeye başladı, önce erkek olan, sonra onun dişisi. Avlarının kırmızı karnından sırayla et koparıyorlardı. Diğerleri sabırla bekliyordu, sürüsünden uzakta tedbirli daireler çizerek dolaşan kuyruğu dikelmiş kurt dışında hepsi. Prens kendi kuyruğunu indirdi. O en son beslenecekti, kardeşleri ona ne bırakırsa.</p>

    <p>Prens rüzgâra karşı duruyordu. Bu yüzden diğer kurtlar, devrik bir ağacın üstünden atlayıp avın altı adım yakınına düşene kadar onu fark etmediler. Prensi ilk önce dik kuyruklu kurt gördü, yürek parçalar bir şekilde inledi ve sessizce uzaklaştı. Sürü kardeşleri başlarını sese çevirdiler ve dişlerini gösterdiler, hırlamaya başladılar, erkek ve dişi lider hariç.</p>

    <p>Ulu kurt, hırlamaları uzun ve ikaz edici bir ulumayla yanıtlayıp dişlerini gösterdi. Kuzenlerinden daha iriydi. Dik kuyruklu cılız kurdun iki katıydı; sürünün iki liderinden de yarım kat daha büyüktü. Kuzenlerinin ortasına atladı, üç kuzeni çalıların içine kaçtı. Bir diğeri dişlerini birbirine vurarak prensin üstüne atıldı. Prens saldırıyı doğrudan karşıladı, çarpıştıklarında hasmının bacağını dişlerinin arasına aldı ve onu topallar halde kenara fırlattı.</p>

    <p>Sonra karşısında sadece lider kaldı. Gri erkek kurdun ağzı, geyiğin yumuşak karnından gelen taze kanla ıslanmıştı. Ağzında, yaşlı olduğunu gösteren beyaz lekeler de vardı ama çenesini açtığında dişlerinin arasından kırmızı salyalar süzüldü.</p>

    <p><em>Hiç korkusu yok,</em> diye düşündü prens, <em>benim gibi.</em> İyi bir dövüş olacaktı. Birbirlerinin üstüne atıldılar.</p>

    <p>Uzun dövüştüler; köklerin, taşların, yere düşen yaprakların ve parçalanmış geyiğin etrafa saçılan bağırsaklarının üstünde yuvarlandılar, dişlerini ve pençelerini kullanarak birbirlerini yaraladılar, ayrıldılar, daireler çizerek birbirlerinin etrafında döndüler ve dövüşe devam etmek için tekrar atıldılar. Prens daha iri ve daha güçlüydü ama kuzeninin bir sürüsü vardı. Dişi lider yakında duruyordu, burnundan soluyor ve hırlıyordu. Eşi ne zaman dövüşten kopsa, prensin karşısına geçiyordu. Zaman zaman diğer kurtlar da dövüşe karışıyordu, prens başka bir tarafa döndüğünde bacağını ya da kulağını ısırıyorlardı. İçlerinden biri öyle kızdırdı ki, prens kara bir öfkeyle dönüp saldırganın boğazını parçaladı. Bundan sonra diğerleri mesafelerini korudular.</p>

    <p>Ağaçların yeşil ve altın renkli dallarının arasında son kızıl ışıklar da kaybolurken, yaşlı kurt bitkin bir halde toprağa uzandı, karnını ve boynunu açıkta bırakacak şekilde sırtüstü döndü. Bu teslimiyetti.</p>

    <p>Prens yaşlı kurdu kokladı, kürkündeki ve parçalanmış etindeki kanları yaladı. Yaşlı kurt hafif bir sesle inlediğinde ulu kurt geri döndü. Çok acıkmıştı ve av ona aitti artık.</p>

    <p>“Hodor.”</p>

    <p>Beklenmedik ses durup hırlamasına sebep oldu. Kurtlar, günün son ışıklarıyla parıldayan yeşil ve sarı gözleriyle ona bakıyordu. Sesi hiçbiri duymamıştı. Sadece prensin kulaklarında esen tuhaf bir rüzgârdı ses. Çenesini geyiğin karnına gömdü, ağız dolusu bir et parçası kopardı.</p>

    <p>“Hodor, hodor.”</p>

    <p><em>Hayır,</em> diye düşündü. <em>Hayır yapmayacağım.</em> Bu bir çocuğun düşüncesiydi, bir ulu kurdun değil. Orman kararıyordu, ağaçların gölgeleri ve kuzenlerinin gözlerindeki pırıltılar kalmıştı sadece. O gözlerin içinden ve arkasından iri bir adamın gülümseyen yüzünü ve bir taş mahzenin güherçile yamalarıyla kaplı duvarlarını gördü. Dilindeki yoğun ve ılık kan tadı kaybolmaya başladı. <em>Hayır, yapma, yapma, yemek istiyorum, yemek...</em></p>

    <p>“Hodor, hodor, hodor, hodor, hodor,” Hodor, Bran’ın omuzlarını hafifçe sarsarken şarkı söylüyordu. Nazik olmaya çalışıyordu, her zaman nazik olmaya çalışıyordu ama Hodor iki metreydi ve ne kadar güçlü olduğunun farkında değildi. Kocaman elleri Bran’ın dişlerinin birbirine çarpmasına neden oluyordu. “Hodor bırak, buradayım, <em>buradayım.</em>”</p>

    <p>Hodor durdu, utanmış gibi görünüyordu. “Hodor?”</p>

    <p>Orman ve kurtlar gitmişti. Bran geri dönmüştü, binlerce yıl önce terk edilmiş kadim bir gözcü kulesinin nemli mahzenindeydi. Kulenin eski halinden eser kalmamıştı artık. Devrik taşlar bile yosunlarla ve sarmaşıklarla kaplıydı, öyle ki, iyice yakına gitmeden taş olduklarını anlamak zordu. Bran bu yere “Viran Kule” adını vermişti, bununla beraber, mahzene inen yolu Meera bulmuştu.</p>

    <p>“Çok uzun gittin.” Jojen Reed on üç yaşındaydı, Bran’dan sadece dört yaş büyüktü. Ondan çok da uzun sayılmazdı; beş, belki de yedi santim ama Jojen, onu olduğundan daha yaşlı ve bilge gösteren bir şekilde konuşuyordu. Kışyarı’ndayken, Yaşlı Dadı ona “küçük dede” adını takmıştı.</p>

    <p>Bran kaşlarını çattı. “Yemek istiyordum.”</p>

    <p>“Meera birazdan akşam yemeğiyle birlikte dönecek.”</p>

    <p>“Kurbağadan bıktım.” Meera, Boğaz’dan gelmiş bir kurbağayiyendi, bu kadar çok kurbağa yakaladığı için kızı suçlayamazdı Bran, buna rağmen...” Ben geyiği yemek istiyordum.” Bir an için geyiğin tadını hatırladı, kanı ve çiğ eti, ağzı sulandı. <em>Geyik için dövüştüm. Kazandım.</em></p>

    <p>“Ağaçları işaretledin mi?”</p>

    <p>Bran kızardı. Ne zaman üçüncü gözünü açıp Yaz’ın derisini giyse, Jojen ondan bir şeyler yapmasını istiyordu. Bir ağacın gövdesini pençelemek, bir tavşan yakalayıp dişlerinin arasında yenmemiş halde geri getirmek, birkaç kayayı iterek sıraya koymak. <em>Aptalca şeyler.</em> “Unuttum,” dedi.</p>

    <p>“Hep unutuyorsun.”</p>

    <p>Bu doğruydu. Jojen’in söylediği şeyleri yapmayı istiyordu Bran ama bir kurda dönüştüğünde hepsi önemsiz görünüyordu. Bakılacak, koklanacak bir sürü şey ve avlanabileceği kocaman, yeşil bir dünya oluyordu. Üstelik <em>koşabiliyordu!</em> Koşmaktan daha güzel hiçbir şey yoktu, eğer bir avın peşinde koşmuyorsa. “Bir prenstim Jojen,” dedi kendinden büyük çocuğa. “Ormanın prensiydim.”</p>

    <p>“Sen prenssin zaten,” diye hatırlattı Jojen. “Hatırlıyorsun değil mi? Bana kim olduğunu söyle.”</p>

    <p>“Kim olduğumu <em>biliyorsun.</em>” Jojen, onun hem arkadaşı hem de öğretmeniydi ama bazen çocuğa vurmak istiyordu Bran.</p>

    <p>“Kelimeleri söylemeni istiyorum. Bana kim olduğunu söyle.”</p>

    <p>“Bran,” dedi Bran aksi bir sesle. <em>Kırık Bran.</em> “Brandon Stark.” <em>Sakat çocuk.</em> “Kışyarı Prensi.” Yakılmış, yıkılmış, insanları katledilmiş Kışyarı’nın prensiydi. Cam bahçeler paramparça edilmişti ve çatlak duvarlardan fışkıran sıcak sular güneşin altında buharlaşıyordu. <em>Bir daha asla göremeyebileceğin bir yerin prensi olabilir misin?</em></p>

    <p>“Peki, Yaz kim?” diye sordu Jojen.</p>

    <p>“Ulu kurdum.” Bran gülümsedi. “Yeşilin prensi.”</p>

    <p>“Çocuk Bran ve Kurt Yaz. O halde iki kişisiniz?”</p>

    <p>“İki,” dedi Bran iç geçirerek, “ve tek.” Böyle aptalca davrandığında Jojen’den nefret ediyordu. <em>Kışyarı’ndayken kurt rüyaları görmemi istiyordu, şimdi de sürekli geri çağırıyor.</em></p>

    <p>“Bunu unutma Bran. Kendini unutma. Yoksa kurt seni tüketir. Birleştiğinizde Yaz’ın derisinin içinde koşman, uluman ve avlanman yeterli değil.”</p>

    <p><em>Benim için yeterli,</em> diye düşündü Bran. Yaz’ın derisini kendi derisinden fazla seviyordu. <em>İstediğin deriyi giyemeyeceksen, derideğiştiren olmanın ne faydası var?</em></p>

    <p>“Tamam mı? Ve bir dahaki sefere ağacı işaretle. Herhangi bir ağaç olabilir, görevini yerine getirdiğin sürece fark etmez.”</p>

    <p>“İşaretleyeceğim. Hatırlayacağım. İstersen şimdi gidip yapabilirim. Bu sefer unutmam.” <em>Ama önce geyiğimi yerim ve şu kurtlarla biraz daha dövüşürüm.</em></p>

    <p>Jojen başını iki yana salladı. “Hayır. En iyisi kal ve yemek ye. Kendi ağzınla. Bir varg, hayatını canavarının yedikleriyle sürdüremez.</p>

    <p><em>Sen nereden bileceksin?</em> diye düşündü Bran içerleyerek. <em>Sen hiç varg olmadın, bunun neye benzediğini bilmiyorsun.</em></p>

    <p>Hodor birdenbire ayağa kalktı, kafasını neredeyse kemerli tavana vuruyordu. Öne doğru atılırken, “HODOR!” diye bağırdı. Dev adam kapıya varmadan hemen önce Meera kapıyı ardına kadar açıp sığınağa girdi. Sırıtarak, “Hodor, hodor,” dedi seyis yamağı.</p>

    <p>Meera Reed on altı yaşındaydı, yetişkin bir kadındı ama kardeşinden daha uzun değildi. Bran bir keresinde neden daha uzun olmadığını sorduğunda, Meera bütün adalıların kısa boylu olduğunu söylemişti. Kızın kahverengi saçları ve yeşil gözleri vardı, bir erkek çocuğu gibi dümdüzdü, Bran’ın ancak gıptayla izleyebileceği kıvrak bir zarafetle yürüyordu. Meera, uzun ve keskin bir hançer taşıyordu ama üç dişli bir kurbağa mızrağı ve bir ağ ile dövüşmeyi tercih ediyordu.</p>

    <p>“Kimler aç?” diye sordu kız avını havaya kaldırarak: İki gümüşi alabalık ve altı yeşil kurbağa.</p>

    <p>“Ben,” dedi Bran. <em>Ama kurbağa istemem.</em> Bütün bu kötü şeyler olmadan önce Kışyarı’nda, Walderlar kurbağayiyenlerin dişlerinin yeşilleştiğini ve koltuk altlarında yosunlar büyüdüğünü söylemişti. Walderlar’ın ölüp ölmediğini merak etti Bran. Kışyarı’nda cesetlerini görmemişti... ama <em>çok fazla</em> ceset vardı ve binaların içini kontrol etmemişlerdi.</p>

    <p>“O zaman seni bir an önce doyurmalıyız. Avı temizlememe yardım eder misin?”</p>

    <p>Bran başıyla onayladı. Kıza surat asmak zordu, Meera kardeşinden daha neşeliydi ve Bran’ı nasıl gülümseteceğini iyi biliyordu. Onu hiçbir şey sinirlendirmiyor ve hiçbir şey korkutmuyordu... <em>Jojen dışında, bazen...</em> Jojen Reed pek çok insanı korkutabilirdi. Baştan ayağa yeşiller giyiyordu, gözleri yosun yeşiliydi ve yeşil rüyalar görüyordu... Jojen’in rüyaları gerçek oluyordu. <em>Öldüğümü gördüğü rüya dışında,</em> diye düşündü Bran. <em>Ölmedim.</em> Ama bir açıdan ölüydü aslında.</p>

    <p>Jojen, Hodor’u odun toplamaya gönderdi, Bran’la Meera kurbağaları ve balıkları temizlerken küçük bir ateş yaktı. Meera’nın miğferini tencere olarak kullandılar. Avları küçük küpler halinde kesip Hodor’un bulduğu yaban soğanlarıyla birlikte suya attılar ve kurbağalı bir balık yahnisi pişirdiler. Bran yemeğini yerken, tadının geyik yahnisi kadar iyi olmadığına ama çok kötü de sayılmayacağına karar verdi. “Teşekkürler Meera,” dedi. “Leydim.”</p>

    <p>“Hiç önemli değil Majesteleri.”</p>

    <p>“Güneş doğduğunda yolumuza devam etsek iyi olur,” dedi Jojen.</p>

    <p>Bran, Meera’nın gerildiğini görebiliyordu. “Yeşil rüya mı gördün?”</p>

    <p>“Hayır,” dedi Jojen.</p>

    <p>“O halde neden buradan ayrılıyoruz?” diye sordu ablası. “Viran Kule bizim için iyi bir yer. Yakınlarda köy yok, orman avla dolu, derelerde ve göllerde bol bol balık ve kurbağa var... bizi burada kim bulabilir?”</p>

    <p>“Olmamız gereken yer burası değil.”</p>

    <p>“Ama burası güvenli.”</p>

    <p>“Güvenli <em>göründüğünü</em> biliyorum,” dedi Jojen, “ama ne zamana kadar? Kışyarı’nda bir mücadele oldu, ölüleri gördük. Mücadeleler savaş anlamına gelir. Eğer bir ordu tarafından gafil avlanırsak...”</p>

    <p>“O ordu Robb’un olabilir,” dedi Bran. “Robb yakında güneyden dönecek. Döneceğini biliyorum. Bütün sancaklarıyla birlikte gelecek ve demiradamları geri gönderecek.”</p>

    <p>“Üstadın ölmek üzere yerde yatarken ağabeyinle ilgili hiçbir şey söylemedi,” diye hatırlattı Jojen. “<em>Demiradamlar Taşlı Kıyı’da,</em> dedi ve, <em>Bolton Piçi doğuda.</em> Moat Cailin ve Derinorman Kalesi düştü. Cerwyn’in vârisi ve Torrhen Kalesi’nin kumandanı öldü. <em>Savaş her yerde,</em> dedi, <em>komşular birbirlerine karşı savaşıyor.</em>”</p>

    <p>“Bu tarlayı daha önce de sürdük,” dedi ablası. “Sen Sur’a gitmek istiyorsun, sen ve üç gözlü kargan. Bu iyi ama Sur çok uzakta ve Bran’ın Hodor’dan başka bacakları yok. Atlarımız olsaydı...”</p>

    <p>“Kartal olsaydık uçabilirdik,” dedi Jojen sertçe, “ama kanatlarımız yok, atlarımız olmadığı gibi.”</p>

    <p>“Alabileceğimiz atlar var,” dedi Meera. “Kurt Ormanı’nın derinliklerinde bile ormancılar, çiftçiler, avcılar yaşıyor. Bazılarının atları vardır.”</p>

    <p>“Varsa bile onları çalacak mıyız? Biz hırsız mıyız? Peşimize düşecek adamlar ihtiyacımız olan son şey bile değil.”</p>

    <p>“Satın alabiliriz,” dedi Meera. “Onlar için çalışırız.”</p>

    <p>“Bize bir bak Meera. Yanında ulu kurt olan sakat bir çocuk, yarım akıllı bir dev ve Boğaz’dan binlerce fersah uzakta iki adalı. <em>Tanınırız.</em> Ve söz yayılır. Bran ölü bilindiği sürece güvende. Yaşadığı duyulursa onu öldürmek isteyenlere av olur.” Jojen ateşin yanına gitti ve bir sopayla közleri karıştırdı. “Üç gözlü karga kuzeyde bir yerde bizi bekliyor. Bran’ın benden daha bilge bir öğretmene ihtiyacı var.”</p>

    <p>“Nasıl Jojen?” diye sordu Meera. <em>“Nasıl?”</em></p>

    <p>“Yürüyerek,” diye cevapladı kardeşi. “Adım adım.”</p>

    <p>“Bozsu’dan Kışyarı’na giden yol sonsuza kadar sürmüştü ve o zaman atlarımız vardı. Daha uzun bir yolu yürüyerek aşmamızı istiyorsun bizden, üstelik yolun nerede bittiğini bile bilmiyorsun. Sur’un Ötesi diyorsun. Oraya hiç gitmedim, sen ne kadar gittiysen, ama Sur’un Ötesi’nin büyük bir yer olduğunu biliyorum Jojen. Çok sayıda üç gözlü karga mı var yoksa yalnızca bir tane mi? Onu nasıl bulacağız?”</p>

    <p>“Belki de o bizi bulur.”</p>

    <p>Meera bir cevap bulamadan sesi duydular; gecede sürüklenen bir kurt uluması. “Yaz mı?” diye sordu Jojen dinlerken.</p>

    <p>“Hayır.” Bran ulu kurdunun sesini tanıyordu.</p>

    <p>“Emin misin?” diye sordu küçük dede.</p>

    <p>“Eminim.” Yaz bugün epey uzaklara gitmişti ve şafak sökene kadar geri dönmeyecekti. <em>Jojen’in rüyaları yeşil olabilir ama çocuk bir ulu kurdu sıradan bir kurttan ayıramıyor.</em> Bran, Jojen’i neden bu kadar çok dinlediklerini düşündü. Bran gibi bir prens, Meera gibi iyi bir avcı ya da Hodor gibi iri ve güçlü değildi ama ne yapacaklarını hep Jojen söylüyordu. “Meera’nın dediği gibi at çalmalıyız ve Son Ocak’taki Umberlar’a gitmeliyiz,” dedi Bran. Bir an düşündü. “Ya da bir tekne çalıp Beyaz Bıçak’a yelken açar ve Beyaz Liman’ın kasabasına gideriz. Orayı şu şişko Lord Manderly yönetiyor, hasat festivalinde dostça davranmıştı. Gemiler inşa ettirmek istiyordu. Belki de birkaç tane yaptırmıştır, Nehirova’ya yelken açıp Robb’u bütün ordusuyla birlikte eve getirebiliriz. O zaman yaşadığımı kimin bildiği önemli olmaz. Robb kimsenin bizi incitmesine izin vermez.”</p>

    <p>“Hodor,” diye geğirdi Hodor. “Hodor, hodor.”</p>

    <p>Bran’ın planını beğenen tek kişi oydu. Meera sadece gülümsedi ve Jojen kaşlarını çattı. Bran’ın ne istediğini asla umursamıyorlardı, halbuki Bran bir Stark’tı ve Boğaz’ın Reedler’i Starklar’ın sancak beyiydi.</p>

    <p>“Hoooodor,” dedi Hodor, sallanarak. “Hooooodor, hoooooodor, hoDOR, hoDOR, hoDOR.” Bazen bunu yapmaktan hoşlanıyordu; adını çeşitli şekillerde tekrar tekrar söylemekten. Diğer zamanlarda öyle sessiz duruyordu ki onun orada olduğunu bile unutuyordu insan. Hodor’u anlamak mümkün değildi. “HODOR, HODOR, HODOR!” diye bağırdı.</p>

    <p><em>Susmayacak,</em> diye düşündü Bran. “Hodor, neden dışarı çıkıp kılıcınla talim yapmıyorsun?”</p>

    <p>Hodor kılıcını unutmuştu ama hatırladı. “Hodor!” dedi. Kılıcını almaya gitti. Kışyarı’nın mahzen mezarından üç lahit kılıcı almışlardı; Bran ve kardeşi Rickon, Theon Greyjoy’un demiradamlarından orada saklanmışlardı. Bran, amcası Brandon’ın kılıcını istemişti. Meera, Bran’ın büyükbabası Lord Rickard’ın dizlerinin üstünde bulduğu kılıcı almıştı. Hodor’un silahı çok daha eskiydi, yüzyılların ihmal edilmişliğiyle körelmiş ve paslanmış ağır bir demir parçasıydı. Hodor kılıcını hiç durmadan saatlerce savurabiliyordu. Devrik taşların yakınında, Hodor’un kılıcıyla paramparça olmuş çürük bir ağaç vardı.</p>

    <p>Hodor dışarı çıktığında bile sesi duvarların ardından duyuluyordu, dev adam kılıcını ağacın gövdesine indirirken, “HODOR!” diye kükrüyordu. Şükürler olsun ki Kurt Ormanı büyüktü ve etrafta onu duyabilecek başka insan yoktu.</p>

    <p>“Jojen, bir öğretmenden bahsederken ne demek istedin?” diye sordu Bran. “Benim öğretmenim sensin. Ağaçları hiç işaretlemediğimi biliyorum ama bir dahaki sefer yapacağım. Üçüncü gözüm de senin istediğin gibi açık...”</p>

    <p>“O kadar açık ki içine düşeceğinden ve hayatının geri kalanını bir orman kurdu olarak yaşayacağından korkuyorum.”</p>

    <p>“Böyle olmayacak, söz veriyorum.”</p>

    <p>“Çocuk söz veriyor. Kurt bunu hatırlayacak mı? Yaz’la birlikte koşuyor, onunla birlikte avlanıyor, onunla birlikte öldürüyorsun... ama onun iradesine kendininkinden fazla boyun eğiyorsun.”</p>

    <p>“Sadece unutuyorum,” diye itiraz etti Bran. “Ben dokuz yaşındayım. Büyüdüğümde daha iyi olacağım. <em>Dokuz</em> yaşındayken Aptal Florian ve Ejderha Şövalyesi Prens Aemon bile büyük şövalyeler değillerdi.”</p>

    <p>“Bu doğru,” dedi Jojen, “ve günler uzuyor olsaydı bilgece bir yorum bile sayılabilirdi... ama günler uzamıyor. Sen yaz çocuğusun, biliyorum. Bana Stark Hanedanı’nın sözlerini söyle.”</p>

    <p><em>“Kış geliyor.”</em> Bunu sadece söylemek bile Bran’ın üşümesine sebep olmuştu.</p>

    <p>Jojen ciddi bir tavırla başıyla onayladı. “Rüyamda, taş zincirlerle yeryüzüne bağlanmış kanatlı bir kurt gördüm ve onu serbest bırakmak için Kışyarı’na geldim. Artık zincirlerinden kurtuldun ama hâlâ uçmuyorsun.”</p>

    <p>“O zaman <em>sen</em> öğret.” Bran, zaman zaman rüyalarına dadanan, gözlerinin arasındaki deriyi hiç durmadan gagalayan ve ona uçmasını söyleyen üç gözlü kargadan hâlâ korkuyordu. “Sen bir yeşilgörensin.”</p>

    <p>“Hayır,” dedi Jojen, “rüya gören bir çocuğum sadece. Yeşilgörenler bundan fazlasıydı. Onlar aynı zamanda vargdı, tıpkı <em>senin</em> gibi. En kudretli olanları; uçan, yüzen ya da sürünen her hayvanın derisine bürünebilirdi, onlar büvet ağaçlarının gözlerinden bakabilir ve dünyanın altında yatan bütün gerçekleri görebilirdi.”</p>

    <p>“Tanrılar pek çok hediye verir Bran. Ablam bir avcı. Ona hızlı koşma ve neredeyse görünmez olacak kadar kıpırtısız durma yeteneği verilmiş. Onun keskin gözleri, keskin kulakları, ağ ve mızrak kullanabilen dengeli elleri var. Meera çamuru koklayıp ağaçların arasında uçabilir. Ben bunları yapamam, sen de öyle. Tanrılar bana yeşil rüyaları verdi ve sana... sen benden fazla olabilirsin Bran. Sen kanatlı kurtsun, ne kadar yükseğe ve ne kadar uzağa uçabileceğini söylemenin bir yolu yok... bunları sana öğretecek birine sahip olmalısın. Anlayamadığım bir yetenekte ustalaşmana nasıl yardım edebilirim? Boğaz’daki İlk İnsanları ve onların dostları olan ormanın çocuklarını hatırlıyoruz... ama unuttuğumuz ve hiç öğrenmediğimiz pek çok şey var.”</p>

    <p>Meera, Bran’ın elini tuttu. “Eğer burada kalır ve kimseyi rahatsız etmezsek savaş bitene kadar güvende olursun. Bununla birlikte, kardeşimin öğreteceklerinden başka bir şey öğrenemezsin ve onun neler söylediğini duyuyorsun. Eğer buradan ayrılır da Son Ocak’ta ya da Sur’un ötesinde bir sığınak ararsak yakalanma riskimiz olur. Sen daha çocuksun, biliyorum, ama aynı zamanda bizim prensimizsin ve kralımızın meşru veliahdısın. Toprak ve su, bronz ve demir, buz ve ateş üstüne sana bağlılık yemini ettik. Risk senin Bran, hediye de öyle. Bence seçim de sana ait olmalı. Biz senin sadık hizmetkârlarınız.” Sırıttı. “En azından bu konuda.”</p>

    <p>“Ciddi misin?” dedi Bran. “Ne <em>söylesem</em> yapacak mısınız yani? Gerçekten mi?”</p>

    <p>“Gerçekten prensim,” dedi kız. “Bu yüzden çok iyi düşün.”</p>

    <p>Bran, babası gibi düşünmeye çalıştı. İri Jon’un amcaları Hother Fahişefelaketi ve Mors Kargayemi sert adamlardı ama onların sadık olacağını düşünüyordu. Karstarklar’ın da öyle. Karhold güçlü bir kaleydi, Lord Eddard her zaman bunu söylerdi. <em>Umberlar’ın ya da Karstarklar’ın yanında güvende oluruz</em>.</p>

    <p>Ya da güneye, şişko Lord Manderly’ye gidebilirlerdi. Adam Kışyarı’ndayken bol bol gülmüş ve Bran’a diğer lordlar gibi acıyarak bakmamıştı. Cerwyn Kalesi, Beyaz Liman’dan daha yakındı ama Üstat Luwin, Cley Cerwyn’in öldüğünü söylemişti. <em>Umberlar, Karstarklar ve Manderlyler de ölmüş olabilir.</em> Demiradamlara ya da Bolton Piçi’ne yakalanırsa Bran da ölürdü.</p>

    <p>Burada, Viran Kule’nin altında kalırlarsa onları kimse bulamazdı. Bran sağ kalırdı. <em>Sağ ve sakat.</em></p>

    <p>Ağladığını fark etti Bran. <em>Aptal bebek,</em> dedi kendine. Karhold’a, Beyaz Liman’a, Bozsu Gözcüsü’ne, nereye giderse gitsin oraya vardığında sakat olacaktı. Ellerini yumruk haline getirdi. “Ben uçmak istiyorum,” dedi. “Lütfen. Beni kargaya götürün.”</p>
  </div>
</body>
</html>
