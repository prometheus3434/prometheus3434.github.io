<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jaime</h1>

    <p>Eli yanıyordu.</p>

    <p>Hâlâ, <em>hâlâ,</em> kanlı bileğini dağlamak için kullandıkları meşalenin sönüşünden uzun zaman sonra, günler sonra, koluna yürüyen ateşi ve alevlerin içinde bükülen parmaklarını hissedebiliyordu, artık sahip olmadığı parmakları.</p>

    <p>Daha önce de yaralanmıştı ama asla bu şekilde değil. Böyle bir acının var olabileceğini hiç bilmiyordu. Bazen, hiç istemeden, dudaklarından eski dualar dökülüyordu. Çocukken öğrendiği ve o zamandan beri hiç düşünmediği dualar. İlk kez Casterly Kayası’nın septinde, yanında diz çöken Cersei’yle birlikte okuduğu dualar. Hatta ağlıyordu bazen, Oyuncular’ın kahkahalarını duyana kadar. Sonra gözlerini kurutuyor, kalbini öldürüyor ve ateşinin gözyaşlarını yakıp yok etmesi için dua ediyordu. <em>Etrafındaki herkes ona gülerken Tyrion’ın nasıl hissettiğini anlıyorum artık.</em></p>

    <p>Eyerinden ikinci kez düştükten sonra onu Tarthlı Brienne’e bağlamışlar ve onları yine tek atı paylaşmak zorunda bırakmışlardı. Bir gün, onları sırt sırta bağlamak yerine yüz yüze bağlamışlardı. “Âşıklar,” diye iç geçirmişti Shagwell gürültülü bir şekilde. “Nasıl da güzel görünüyorlar. İyi şövalye ile leydisini birbirlerinden ayırmak zalimlik olur.” Sonra o tiz kahkahasıyla gülmüş, “Ah, ama hangisi şövalye hangisi leydi?” demişti.</p>

    <p><em>Eğer elim olsaydı bunu öğrenmen uzun sürmezdi,</em> diye düşünmüştü Jaime. Kolları ağrıyordu ve bacakları ipler yüzünden uyuşmuştu ama bir süre sonra bunların hiçbirinin önemi kalmamıştı. Dünyası, hayalet elinin ızdırap dolu zonklamalarından ve ona yaslanan Brienne’den ibaret olacak kadar küçülmüştü. <em>Kız sıcak en azından,</em> diye avutuyordu kendini, fahişenin soluğu en az kendi soluğu kadar pis kokuyordu gerçi.</p>

    <p>Urswyck’in bir sicime bağlayıp Jaime’nin boynuna astığı el her zaman aralarındaydı. El, Jaime’nin göğüs hizasında sallanıyor, bilinci gidip gelirken Brienne’in göğüslerine çarpıyordu. Brienne’in nehirdeki dövüş sırasında açtığı kesik iltihaplanmıştı ve Jaime’nin sağ gözü tamamen kapanmıştı ama en çok acıyan yeri eliydi. Kesik bileğinden kan ve irin sızıyordu; yara atın her adımında zonkluyordu.</p>

    <p>Boğazı öyle kötü tahriş olmuştu ki Jaime yemek yiyemiyordu ama şarap verdikleri zaman içiyordu, başka bir şey ikram edilmediğinde de su. Bir keresinde bir kupa vermişlerdi ve Jaime titreyerek başına dikmişti. Cesur Dostlar, Jaime’nin kulağını acıtacak kadar şiddetli kahkahalar atmıştı. “İçtiğin şey at sidiği Kral Katili,” demişti Rorge. Jaime o kadar çok susamıştı ki umursamadan içmeye devam etmişti ama daha sonra hepsini kusmuştu. Sakallarına bulaşan kusmuğu Brienne’e temizletmişlerdi, tıpkı, bir keresinde eyerinde otururken altına kaçırdığı pisliği temizlettikleri gibi.</p>

    <p>Jaime, nemli ve soğuk bir sabah vakti kendini biraz daha güçlü hissediyordu, bir çılgınlığa kapıldı ve sol eliyle Dornelunun kılıcına uzandı, silahı beceriksiz bir şekilde kınından çıkardı. <em>Bırak öldürsünler beni,</em> diye düşündü, <em>elimde bir kılıç, dövüşerek öldüğüm sürece önemli değil.</em> Ama işe yaramadı. Shagwell zıplayarak geldi, Jaime kılıcı ona doğru savurduğunda adam çevik bir hareketle yana sıçradı. Jaime dengesiz bir şekilde ileri atıldı, kılıcı vahşice soytarının üstüne savuruyordu ama Shagwell döndü, eğildi, sıçradı ve sonunda bütün Oyuncular, Jaime’nin bir darbe indirmek için harcadığı beyhude çabaya gülüyordu. Jaime bir taşa takılıp tökezleyerek dizlerinin üstüne düştüğünde soytarı zıpladı ve Jaime’nin başının tepesine ıslak bir öpücük kondurdu. Sonunda Rorge soytarıyı kenara fırlattı ve Jaime’nin güçsüz parmaklarıyla kaldırmaya çalıştığı kılıcı bir tekmeyle uzağa fırlattı. “Bu çok komikti Kğal Katili,” dedi Vargo Hoat, “ama yine deneğsen öbüğ elini de keseğim, belki biğ ayağını da.”</p>

    <p>Jaime daha sonra sırtüstü uzandı, kolunu her hareket ettirdiğinde bir yılan gibi omzuna doğru sürünen acıyı hissetmemeye çalışarak semaya baktı. Gece tuhaf bir şekilde güzeldi. Ay zarif bir hilal şekline bürünmüştü ve Jaime daha önce bu kadar çok yıldız görmemişti sanki. Kralın Tacı zenitteydi, Jaime şaha kalkmış Aygır’ı görebiliyordu, Kuğu da oradaydı işte. Her zamanki gibi utangaç olan Aykız bir çam ağacının arkasına saklanmıştı. <em>Böyle bir gece nasıl güzel olabilir?</em> diye sordu Jaime kendine. <em>Yıldızlar neden benim gibi birine bakmak ister?</em></p>

    <p>“Jaime,” diye fısıldadı Brienne, sesi o kadar hafifti ki Jaime rüya gördüğünü düşündü. “Jaime, ne yapıyorsun?”</p>

    <p>“Ölüyorum,” diye yanıtladı Jaime aynı fısıltıyla.</p>

    <p>“Hayır,” dedi kız, “hayır yaşamalısın.”</p>

    <p>Jaime gülmek istedi. “Bana ne yapmam gerektiğini söylemekten vazgeç fahişe. Canım isterse ölürüm.”</p>

    <p>“O kadar korkak mısın?”</p>

    <p>Kelime Jaime’yi sarstı. O Jaime Lannister’dı, Kral Muhafızları’nın şövalyesiydi, Kral Katili’ydi. Ona daha önce kimse korkak dememişti. Başka şeyler söylemişlerdi, evet; yemin bozan, yalancı, katil. Onun zalim olduğunu söylemişlerdi, tehlikeli, pervasız. Ama asla korkak değil. “Ölmekten başka ne yapabilirim?”</p>

    <p>“Yaşa,” dedi kız, “yaşa, savaş ve intikam al.” Ama fazla yüksek sesle konuşmuştu. Rorge, kızın kelimelerini değilse bile sesini duymuştu. Geldi ve lanet olası dilinin kesilmesini istemiyorsa susmasını söyleyerek kızı tekmeledi.</p>

    <p>Brienne inlemelerini zapt etmeye çalışırken, <em>korkak,</em> diye düşündü Jaime. <em>Olabilir mi? Kılıç elimi aldılar. Ben bundan mı ibarettim, bir kılıç elinden? Tanrılar merhamet edin, bu doğru mu?</em></p>

    <p>Fahişe haklıydı. Jaime ölemezdi. Cersei onu bekliyordu. Ona ihtiyacı olmalıydı. Ve onu bir yalan uğruna seven Tyrion, Jaime’nin küçük kardeşi. Düşmanları da bekliyordu; onu Fısıltılı Orman’da yenen ve adamlarını öldüren Genç Kurt, onu zincire vurup karanlıkta tutan Edmure Tully, bu Cesur Dostlar.</p>

    <p>Sabah olduğunda yemek yedi. Ona yulaf peltesi vermişlerdi, at yiyeceği, ama Jaime her kaşığını yutmaya zorladı kendini. Akşam vakti tekrar yedi ve ertesi gün de. Yulaf peltesi onu boğacak gibi olduğunda, <em>yaşa,</em> dedi kendine sertçe, <em>Cersei için yaşa, Tyrion için yaşa. İntikam için yaşa. Bir Lannister borcunu mutlaka öder.</em> Hayalet eli zonkladı, yandı, kokuştu. <em>Kral Toprakları’na vardığımda kendime yeni bir el yaptıracağım, altın bir el ve bir gün o eli Vargo Hoat’un boğazını yarmak için kullanacağım.</em></p>

    <p>Günler ve geceler bir acı pusunun içinde birbirine karışmıştı. Jaime, çürüyen elinin kokusu burnunu doldururken Brienne’e yaslanıp eyerinde uyuyordu ve gece olduğunda, uykusunu bölen bir kâbusa yakalanıp sert zeminin üstünde uyanık bir halde uzanıyordu. O kadar güçsüz olmasına rağmen onu her zaman bir ağaca bağlıyorlardı. Ondan şimdi bile bu kadar çok korktuklarını bilmek Jaime’ye soğuk bir teselli veriyordu.</p>

    <p>Brienne her zaman Jaime’nin yanına bağlanıyordu. Orada, tek kelime etmeden ölü bir inek gibi iplerinin arasında yatıyordu. <em>Fahişe kendi içine bir kale inşa etti. Yakın zamanda ona tecavüz edecekler ama duvarlarının arkasında ona dokunamazlar.</em> Fakat Jaime’nin duvarları yıkılmıştı. Onun elini almışlardı, onun kılıç elini almışlardı ve kılıç eli olmadan Jaime bir hiçti. Diğer eli işe yaramazdı. Jaime yürümeye başladığından bu yana sol kolu onun kalkan kolu olmuştu, daha fazlası değil. Jaime’yi bir şövalye yapan sağ eliydi, onu sağ eli bir erkek yapmıştı.</p>

    <p>Jaime bir gün, Urswyck’in Harrenhal hakkında bir şey söylediğini duydu ve istikametlerinin orası olduğunu hatırladı. Bu düşünce gülmesine sebep oldu, gülmesi de Timeon’un ince uzun kamçısıyla Jaime’nin yüzüne vurmasına. Kesik kanadı ama Jaime elinin yanında kesiği hissetmiyordu bile. O gece fısıldayarak, “Neden güldün?” diye sordu fahişe.</p>

    <p>“Harrenhal, bana beyaz pelerini verdikleri yerdi,” dedi Jaime fısıldayarak. “Whent’in büyük turnuvasında. Büyük kalesini ve kusursuz oğullarını hepimize göstermek istiyordu. Ben de onlara göstermek istiyordum. Sadece on beş yaşımdaydım ama o gün kimse beni yenemedi. Aerys mızrak müsabakası yapmama asla izin vermedi.” Tekrar güldü. “Beni gönderdi. Ama şimdi geri dönüyorum.”</p>

    <p>Adamlar kahkahayı duydu. O gece tekmelenip yumruklanan Jaime oldu. Jaime onları da hissetmedi; Rorge, çizmesiyle kesik bileğine vurup onu bayıltana kadar.</p>

    <p>Sonunda, bir sonraki gece geldiler, en kötülerinin üçü; Shagwell, burunsuz Rorge ve Jaime’nin elini kesen Dothraklı Zollo. Zollo ve Rorge yaklaşırken ilk kimin yapacağını tartışıyorlardı; soytarının sonuncu olduğu konusunda bir şüphe yokmuş gibi görünüyordu. Shagwell ikisinin aynı anda yapmasını ve birinin önü, diğerinin arkayı almasını önerdi. Zollo ve Rorge bu fikri sevmişlerdi ama bu sefer de kimin önü, kimin arkayı alacağını tartışmaya başladılar.</p>

    <p><em>Onu da sakat bırakacaklar, ama içini, görünmeyen yerini.</em> Zollo ve Rorge birbirlerine küfür ederken, “Fahişe,” diye fısıldadı Jaime, “bırak ete sahip olsunlar ve sen uzaklara kaç. Daha az zevk alırlarsa daha çabuk biter.”</p>

    <p>“Onlara vereceğim şeyden hiç zevk almayacaklar,” diye fısıldadı Brienne meydan okur şekilde.</p>

    <p><em>Aptal, inatçı, cesur kaltak.</em> Kız kendini öldürtecekti, Jaime bunu biliyordu. <em>Ölse bile neden umursayayım? O kadar domuz kafalı olmasaydı hâlâ bir elim olurdu,</em> diye düşündü ama, “Bırak yapsınlar, sen kendi içine kaç,” derken buldu kendini. Jaime de böyle yapmıştı; Starklar onun gözlerinin önünde öldüğünde, Lord Rickard kendi zırhının içinde pişerken ve oğlu Brandan onu kurtarabilmek için kendi kendini boğarken. “Eğer onu sevdiysen Renly’yi düşün. Tarth’ı düşün. Dağları, denizleri, havuzları, şelaleleri, Safir Adası’nda neler varsa onları, düşün...”</p>

    <p>Ama o esnada Rorge tartışmayı kazanmıştı. “Gördüğüm en çirkin kadın sensin,” dedi Brienne’e, “ama seni daha da çirkin yapamayacağımı düşünme. Benimki gibi bir burun ister misin? Benimle dövüşürsen senin de olur. Ve iki göz çok fazla. Ağzından tek çığlık yükselirse gözlerinden birini çıkarıp sana yediririm, sonra da kahrolası dişlerini teker teker sökerim.”</p>

    <p>“Ah, lütfen sök Rorge,” diye yalvardı Shagwell. “Dişleri olmazsa tıpkı yaşlı anneme benzer.” Kıkır kıkır güldü. “Tatlı ve yaşlı annemi arkadan becermek istemişimdir hep.”</p>

    <p>Jaime güldü. “İşte komik bir soytarı,” dedi. “Senin için bir bilmecem var Shagwell. Kızın çığlık atıp atmaması neden umurunda? Ah, dur bir dakika, biliyorum.” Bütün gücüyle bağırdı: <em>"SAFİRLER.”</em></p>

    <p>Rorge küfrederek Jaime’nin bileğine tekrar vurdu. Jaime uludu. Düşündüğü son şey, <em>dünyada böyle bir ızdırap olduğunu hiç bilmiyordum,</em> oldu. Ne kadar baygın kaldığını bilmiyordu ama acı onu geri tükürdüğünde Urswyck ve bizzat Vargo Hoat oradaydı. Zollo’yu tükürük içinde bırakarak, “Kısa dokunulmayaçak,” diye bağırdı Vargo. “Kıs bakiğe kalmalı, seni geri sekâlı! O kıs bir çuval dolusu safiğ ediyoğ!” Ve Vargo Hoat o andan sonra her gece tutsakların başına muhafızlar koydu, onları kendi cinsinden korumak için.</p>

    <p>Fahişe, “Jaime,” diye fısıldayacak kadar cesaret topladığında sessizlik içinde iki gece geçmişti. “Neden bağırdın?”</p>

    <p>“Neden <em>‘safirler’</em> diye bağırdın demek mi istiyorsun? Aklını kullan fahişe. <em>‘Tecavüz’</em> diye bağırmam bu sürünün umurunda olur muydu?”</p>

    <p>“Hiçbir şey söylemek zorunda değildin.”</p>

    <p>“Sana bakmak bir burnun <em>varken</em> bile kolay değil. Ayrıca, Keçi’nin <em>‘safiy’</em> deyişini duymak istedim.” Jaime güldü. “Bu kadar yalancı olmam senin işine yaradı. Onurlu bir adam Safir Adası’yla ilgili gerçeği söylerdi.”</p>

    <p>“Yine de,” dedi Brienne, “teşekkür ederim sör.”</p>

    <p>Jaime’nin eli yine zonkluyordu. Dişlerini sıkıp, “Bir Lannister borcunu mutlaka öder,” dedi. “Bu nehir içindi, Robin Ryger’ın tepesine indirdiğin kayalar için.”</p>

    <p>Keçi, Jaime’yi kaleye sokuşunu bir gösteriye çevirmek istiyordu; Jaime, Harrenhal’un kapılarından bir mil uzakta atından indirildi. Beline bir ip dolandı, bir ip de Brienne’in el bileklerine; iplerin ucu Vargo Hoat’un eyerine bağlandı. Jaime ve Brienne, Qohorik’in siyah beyaz çizgili atının arkasında yan yana yürüdüler.</p>

    <p>Jaime’nin öfkesi onu ayakta tuttu. Kesik bileğini kapatan sargı griye dönmüştü ve irin yüzünden kokuşmuştu. Hayalet parmakları her adımda çığlık atıyordu. <em>Sandıklarından daha güçlüyüm,</em> dedi kendine. <em>Ben hâlâ bir Lannister’ım. Ben hâlâ Kral Muhafızları’nın şövalyesiyim.</em> Harrenhal’a varacaktı, sonra da Kral Toprakları’na. Yaşayacaktı. Ve borcumu faiziyle ödeyeceğim.</p>

    <p>Kara Harren’ın devasa kalesinin tepeleri andıran duvarlarına yaklaştıklarında Brienne, Jaime’nin kolunu sıktı. “Bu kale Lord Bolton’ın elinde. Boltonlar Starklar’ın sancak beyi.”</p>

    <p>“Boltonlar düşmanlarının derisini yüzer.” Jaime kuzeyli adam hakkında bu kadarını hatırlıyordu. Tyrion olsa Dehşet Kalesi Lordu hakkında bilinmesi gereken her şeyi bilirdi ama Tyrion, Cersei’yle birlikte bin fersah uzaktaydı. <em>Cersei yaşarken ölemem,</em> dedi Jaime kendine. <em>Birlikte doğduğumuz gibi birlikte öleceğiz.</em></p>

    <p>Sur dibi yerleşimi, küle ve kararmış taşlara dönüşmüştü. Lord Whent’in yalancı bahar yılında düzenlediği büyük turnuvanın yer aldığı göl kıyısında, yakın zamanda çok sayıda adam ve at kamp kurmuştu. O lime lime olmuş zeminden geçerlerken Jaime’nin dudağına acı bir gülümseme dokundu. Bir zamanlar yeminini etmek üzere kralın önünde diz çöktüğü noktaya bir tuvalet çukuru kazılmıştı. <em>Tatlının ne kadar çabuk ekşiye dönüşeceğini hiç hayal etmemiştim. Aerys o tek gecenin tadını çıkarmama bile izin vermedi. Beni kutsadı ve sonra yüzüme tükürdü.</em></p>

    <p>“Sancaklar,” dedi Brienne. “Derisi yüzülmüş adam ve ikiz kuleler, bak. Kral Robb’un yeminli adamları. İşte orada, kapı kulübesinin üzerinde, beyaz zemin üstünde gri.”</p>

    <p>Jaime yukarı bakmak için başını kaldırdı. “Doğru, sizin kahrolası kurdunuz,” diye onayladı. “Ve kurdun iki yanındakiler de kafa.”</p>

    <p>Askerler, hizmetkârlar ve kamp takipçileri onları yuhalamak için toplandı. Benekli bir dişi köpek havlayıp hırlayarak onları kamp boyunca takip etti ama sonunda Lyslilerden biri hayvanı bir mızrağa geçirdi ve dörtnala sıranın başına koştu. Ölü köpeği Jaime’nin başının üzerinde sallayarak, “Kral Katili’nin sancağını taşıyorum,” diye bağırdı.</p>

    <p>Harrenhal’un duvarları öyle kalındı ki duvarların altından geçmek bir taş tünelin içinden geçmeye benziyordu. Vargo Hoat, gelişlerini Lord Bolton’a haber vermek üzere iki Dothraklıyı önden gönderdi. Dış avlu meraklılarla doluydu, Jaime sendeleyerek aralarından geçerken ona yol veriyorlardı, Jaime ne zaman yavaşlasa belindeki ip hızlıca çekilip onu öne çekiyordu. “Sise <em>Kğal Katili</em>’ni sunağım,” dedi Vargo Hoat kalın ve ıslak sesiyle. Bir mızrak Jaime’nin belini arkadan dürttü ve onu yere serdi.</p>

    <p>Jaime, düşüşünü durdurmak için insiyaki bir hareketle ellerini öne uzattı. Kesik bileği yere çarptığında hissettiği acı kör ediciydi ama Jaime bir şekilde tek dizinin üstüne kalkmayı başardı. Önünde, Harrenhal’un muazzam yuvarlak kulelerinin girişine çıkan geniş basamaklar vardı. Beş şövalye ve bir kuzeyli adam yukarıdan ona bakıyordu; birinin solgun gözleri vardı, yün ve kürk giymişti, diğer beşi zırhlarının ve göğüs kalkanlarının içinde acımasız görünüyordu. “Freyler’in gazabı,” dedi Jaime. “Sör Danwell, Sör Aenys, Sör Hosteen.” Lord Walder’ın oğullarını simalarından tanımıştı; halası onlardan biriyle evliydi nihayetinde. “Taziyelerimi sunmak isterim.”</p>

    <p>“Ne için sör?” diye sordu Sör Danwell Frey.</p>

    <p>“Ağabeyinizin oğlu, Sör Cleos,” dedi Jaime. “Haydutlar onu oklarla doldurana kadar bizimleydi. Urswyck ve bu sürü onun bütün eşyalarını aldı ve cesedini kurtlara bıraktı.”</p>

    <p><em>“Lordlarım!”</em> Brienne kendini kurtarıp öne atıldı. “Sancaklarınızı gördüm. Yemininiz aşkına beni dinleyin!”</p>

    <p>“Kim konuşuyor?” diye sordu Sör Aenys Frey.</p>

    <p>“Lannisteğ’ın sütannesi.”</p>

    <p>“Ben Tarthlı Brienne, Akşamyıldızı Lord Selwyn’in kızıyım ve sizler gibi Stark Hanedanı’na yeminle bağlıyım.”</p>

    <p>Sör Aenys kızın ayaklarına tükürdü. “Bu yemininiz için. Biz Robb Stark’ın sözüne güvendik ve o bizim inancımızın karşılığını ihanetle ödedi.”</p>

    <p><em>İşte bu ilginç.</em> Jaime, Brienne’in bu suçlamayı nasıl karşılayacağını görmek için başını çevirdi ama fahişe, dişlerinin arasında gem olan bir katır kadar inatçıydı. “Benim ihanetten haberim yok.” Bileklerindeki ipten rahatsızdı. “Leydi Catelyn, Lannister’ı Kral Toprakları’ndaki kardeşine götürmemi emretti...”</p>

    <p>“Onları bulduğumuzda Kral Katili’ni boğmaya çalışıyordu,” dedi Sadık Urswyck.</p>

    <p>Brienne kızardı. “Öfkeyle kendimi kaybetmiştim ama onu asla öldürmezdim. Eğer o ölürse Lannisterlar leydimin kızlarını kılıçtan geçirir.”</p>

    <p>Sör Aenys etkilenmemişti. “Bu bizi neden ilgilendirsin?”</p>

    <p>“Onu fidye karşılığında Nehirova’ya geri verelim,” diye ısrar etti Sör Danwell.</p>

    <p>“Casterly Kayası’nın daha çok altını var,” diye itiraz etti bir kardeş.</p>

    <p>“Onu öldürün!” dedi bir başkası. “Ned Stark’ın kafasına karşılık onun kafası!”</p>

    <p>Grili pembeli soytarı kıyafetinin içindeki Shagwell parende atarak basamakların dibine geldi ve şarkı söylemeye başladı. <em>“Bir zamanlar bir ayıyla dans eden bir aslan vardı, aman aman...”</em></p>

    <p>“Sessis ol soytarı.” Vargo Hoat adamı tokatladı. “Kğal Katili ayı için değil. O benim.”</p>

    <p>“Ölürse kimsenin olmaz.” Roose Bolton o kadar hafif bir sesle konuşmuştu ki adamlar onu duyabilmek için sessizleşti. “Ve lütfen unutmayın lordum, ben kuzeye gidene kadar Harrenhal’un başı siz değilsiniz.”</p>

    <p>Ateş, en az başını döndürdüğü kadar korkusuz yapmıştı Jaime’yi. “Bu konuşan Dehşet Kalesi Lordu olabilir mi? Son duyduğumda, kuyruğunuzu bacaklarınızın arasına kıstırıp koşarak babamdan kaçmıştınız. Koşmayı ne zaman bıraktınız lordum?”</p>

    <p>Bolton’ın sessizliği, Vargo Hoat’un salyalı kötücüllüğünden yüz kat daha tehditkârdı. Sabah sisi kadar solgun gözleri anlattığından daha fazlasını gizliyordu. Jaime o gözlerden hoşlanmamıştı. O gözler Jaime’ye, Ned Stark’ın onu Demir Taht’ta otururken bulduğu sabahı hatırlatıyordu. Dehşet Kalesi Lordu sonunda dudaklarını büzdü ve, “Bir elinizi kaybetmişsiniz,” dedi.</p>

    <p>“Hayır,” dedi Jaime. “İşte burada, boynumda asılı.”</p>

    <p>Roose Bolton aşağı uzandı, sicimi koparıp eli Hoat’a fırlattı. “Yok et şunu. Görüntüsü midemi bulandırıyor.”</p>

    <p>“Bunu Loğd babasına göndeğeçeğim. Bise bin altın ejdeğha ödemesini, aksi takdiğde Kğal Katili’ni ona pağça pağça göndeğeçeğimizi söyleçeğim. Loğdun altınlağını aldığımısda Söğ Jaime’yi Kağstağk’a götüğüp biğ de kız alığız!” Cesur Dostlar’dan bir kahkaha fırtınası yükseldi.</p>

    <p>“Güzel bir plan,” dedi Roose Bolton, akşam yemeğine eşlik eden dostuna, “Güzel bir şarap,” dermiş gibi, “ama Lord Karstark kızını sana veremeyecek. Kral Robb onun boyunu bir baş kısalttı, ihanet ve cinayet suçundan. Lord Tywin’e gelince, kendisi Kral Toprakları’nda ve yeni yıla kadar orada kalacak. Torunu yeni yılda Yüksek Bahçe’nin kızını eş olarak alacak.”</p>

    <p>“Kışyarı,” dedi Brienne. “Kışyarı demek istiyorsunuz. Kral Joffrey, Sansa Stark’la nişanlı.”</p>

    <p>“Artık değil. Karasu Savaşı her şeyi değiştirdi. Gül ve aslan, Stannis Baratheon’ın ordusunu parçalayıp donanmasını küle çevirmek üzere orada birleşti.”</p>

    <p><em>Seni uyarmıştım Urswyck,</em> diye düşündü Jaime, <em>seni de Keçi. Aslanlara karşı bahse girdiğinde kesenden fazlasını kaybedersin.</em> “Kız kardeşimden haber var mı?” diye sordu.</p>

    <p>“Kendisi iyi... yeğeniniz de öyle.” Bolton, <em>yeğeniniz</em> demeden önce duraksamıştı, <em>biliyorum</em> diyen bir duraksama. “Mücadele sırasında bir yara almış olmasına karşın erkek kardeşiniz de hayatta.” Çivili mintan giyen bir kuzeyliyi bir el işaretiyle yanına çağırdı. “Sör Jaime’yi Qyburn’e götür ve bu kadının ellerini çöz.” Brienne’in bileklerinin arasındaki ip ikiye ayrılırken, “Lütfen bizi bağışlayın,” dedi Bolton. “Böyle karışık zamanlarda dostu düşmandan ayırt etmek kolay değil.”</p>

    <p>Brienne, kenevir ip yüzünden sıyrılmış kanlı bileklerini ovuşturdu. “Lordum, bu adamlar bana tecavüz etmeye yeltendi.”</p>

    <p>“Öyle mi?” Lord Bolton solgun gözlerini Vargo Hoat’a çevirdi. “Bundan ve Sör Jaime’nin elinden hiç hoşlanmadım.”</p>

    <p>Avluda, her Cesur Dost karşılığında beş Frey ve bir o kadar kuzeyli adam vardı. Keçi bazı insanlar kadar zeki olmayabilirdi ama en azından sayı saymayı biliyordu. Dilini tuttu.</p>

    <p>“Kılıcımı aldılar,” dedi Brienne, “zırhımı...”</p>

    <p>“Burada zırha ihtiyacınız olmayacak leydim,” dedi Lord Bolton. “Harrenhal’da benim korumam altındasınız. Amabel, Leydi Brienne için uygun bir daire bul. Walton, bir an önce Sör Jaime’yle ilgilen.” Bolton bir cevap beklemeden dönüp basamakları çıktı, kürk kaplı pelerini arkasında dalgalandı. Ayrı ayrı yürümeye başlamadan önce, Jaime’nin Brienne’le kısaca bakışacak kadar vakti oldu sadece.</p>

    <p>Kuşluğun altındaki üstat odasında, Qyburn isimli gri saçlı babacan adam, Jaime’nin kesik bileğindeki sargıyı keserken nefesini tuttu.</p>

    <p>“O kadar mı kötü? Ölecek miyim?”</p>

    <p>Qyburn parmağını yaraya bastırdı, dışarı fışkıran irini görünce alnını buruşturdu. “Hayır. Ama birkaç gün içinde...” Jaime’nin giysi kolunu kesti. “Çürüme yayılmış. Etin ne kadar hassaslaştığını görüyor musunuz? Hepsini kesip çıkarmam gerek. En güvenli yol kolu kesmek olur.”</p>

    <p>“O zaman <em>ölürsün,</em>” diye söz verdi Jaime. “Kesiği temizle ve dik. Şansımı deneyeceğim.”</p>

    <p>Qyburn kaşlarını çattı. “Kolunuzun üst kısmını bırakabilirim, dirseğinizden keserim ama...”</p>

    <p>“Kolumun herhangi bir kısmını alırsan diğer kolumu da kesmek zorunda kalırsın, yoksa daha sonra seni o kolumla boğarım.”</p>

    <p>Qyburn, Jaime’nin gözlerine baktı. Orada gördüğü şey her ne ise onu duraksattı. “Pekâlâ. Sadece çürüyen eti keseceğim. İltihabı kaynar şarapla, ısırgan otu lapasıyla, hardal tohumuyla ve ekmek mantarıyla yakarak geçirmeyi deneyeceğim. Belki bunlar yeterli olur. Günahı sizin boynunuza. Haşhaş sütü ister...”</p>

    <p>“Hayır.” Jaime uyutulmaya cesaret edemezdi. Uyandığında bir kolu eksik olabilirdi, adam ne derse desin.</p>

    <p>Qyburn şaşırmıştı. “Ağrı olacak.”</p>

    <p>“Çığlık atarım.”</p>

    <p>“Çok fazla ağrı olacak.”</p>

    <p>“Çok yüksek sesle çığlık atarım.”</p>

    <p>“En azından biraz şarap içer misiniz?”</p>

    <p>“Yüce Rahip dua eder mi?”</p>

    <p>“İşte bundan emin değilim. Şarabı getireyim. Uzanın. Kolunuzu sabitlemem gerek.”</p>

    <p>Qyburn bir tas ve keskin bir bıçakla Jaime’nin kesik bileğini temizlerken Jaime her yanına dökerek sert şarabı içti. Sol eli ağzını nasıl bulacağını bilmiyormuş gibiydi ama bunun işe yarar bir tarafı da vardı. Islak sakallarındaki şarap kokusu, irinin ufunetini bastırıyordu.</p>

    <p>Sıra çürük eti kesmeye geldiğinde hiçbir şey işe yaramadı. Jaime o zaman çığlık attı, sağlam yumruğunu tekrar ve tekrar masaya indirdi. Qyburn kesik bileğinden geri kalanların üstüne kaynar şarap döktüğünde Jaime tekrar çığlık attı. Bütün yeminlerine ve korkularına rağmen bir süre bilincini kaybetti. Uyandığında, üstat bir iğne ve kedi bağırsağı ipiyle kolunu dikiyordu. “Bileğinizin üstüne sarmak için bir deri parçası bıraktım,” dedi adam.</p>

    <p>“Bunu daha önce de yapmışsın,” diye mırıldandı Jaime zayıf bir sesle. Ağzında, ısırdığı dilinden akan kanın tadı vardı.</p>

    <p>“Vargo Hoat’a hizmet edenlerin hiçbiri kesik bileklerin yabancısı değildir. Hoat gittiği her yerde bunu yapar.”</p>

    <p>Qyburn’ün bir canavara benzemediğini düşündü Jaime. Sıcak bakışlı kahverengi gözleri olan, yumuşak sesli ince bir adamdı. “Bir üstat nasıl oluyor da Cesur Dostlar’la birlikte dolaşıyor?”</p>

    <p>“Hisar zincirimi aldı.” Qyburn iğneyi bıraktı. “Gözünüzün üstündeki yara için de bir şey yapmalıyım. Deri fena halde iltihaplanmış.”</p>

    <p>Jaime gözlerini kapadı, şarabın ve Qyburn’ün işlerini yapmalarına izin verdi. “Bana savaşı anlat,” dedi üstada. Harrenhal kuzgunlarının bakıcısı olarak, haberleri ilk duyan kişi Qyburn’dü.</p>

    <p>“Lord Stannis, babanızla ateşin arasında sıkıştı. İblis’in bizzat nehri ateşe verdiği söyleniyor.” Jaime, yanan insanlar caddelerde çığlıklar atarken, en yüksek kulelerden daha yüksek yeşil alevlerin gökyüzüne tırmandığını gördü. <em>Bu rüyayı daha önce de görmüştüm.</em> Bu neredeyse komikti ama şakayı paylaşacak kimse yoktu.</p>

    <p>“Gözünüzü açın.” Qyburn bir bez parçasını ılık suda ıslatıp pıhtılaşmış kanın üstüne dokundurdu. Göz kapağı şişmişti ama Jaime zorladığında gözünü biraz açabildiğim fark etti. Qyburn’ün yüzü yukarıdan ona bakıyordu. “Bu yara nasıl oldu?” diye sordu üstat.</p>

    <p>“Bir fahişenin hediyesi.”</p>

    <p>“Şiddetli bir flört mü lordum?”</p>

    <p>“Fahişe benden daha iri ve senden daha çirkin. Onu da görsen iyi olur. Dövüştüğümüzde deldiğim bacağı hâlâ topallıyor.”</p>

    <p>“İlgileneceğim. Bu kadın sizin neyiniz?”</p>

    <p>“Koruyucum.” Canı ne kadar yanarsa yansın Jaime gülmek zorundaydı.</p>

    <p>“Ateşinizi düşürmek için, şarapla karıştırabileceğiniz bazı bitkiler öğüteceğim. Yarın tekrar gelin, pis kanı emmesi için gözünüze bir sülük yapıştırayım.”</p>

    <p>“Bir sülük. Harika.”</p>

    <p>“Lord Bolton sülüklere pek düşkündür,” dedi Qyburn resmi bir şekilde.</p>

    <p>“Evet,” dedi Jaime. “Eminim öyledir.”</p>
  </div>
</body>
</html>
