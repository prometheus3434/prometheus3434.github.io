<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Tyrion</h1>

    <p>Şeftali rengi uçuşan ipekliler içinde, limon kokulu hadım kapıdan girerken kendi kendine mırıldanıyordu. Şöminenin yanında oturan Tyrion’ı gördüğünde dondu. “Lordum Tyrion,” dedi, sesi ciyaklama gibi çıkmıştı ve cümlesi gergin bir kıkırdamayla noktalanmıştı.</p>

    <p>“Demek beni <em>hatırlıyorsun?</em> Merak etmeye başlamıştım.”</p>

    <p>“Sizi böyle güçlü ve sağlıklı görmek <em>çok</em> güzel.” Varys en ince gülümsemelerinden birini sergiledi. “Ama itiraf etmeliyim ki sizi benim mütevazı dairemde bulacağım aklıma gelmezdi.”</p>

    <p>“Mütevazı gerçekten. Doğruyu söylemek gerekirse haddinden fazla.” Tyrion, Varys’i ziyaret etmek için odasına gizlice girmeden önce, hadımın Lord Tywin tarafından çağrılmasını beklemişti. Hadımın dairesi küçük ve boştu, kalenin kuzey duvarının altındaki penceresiz ve kuytu üç odadan ibaretti. “Beklerken oyalanmak için lezzetli sırlarla dolu kile sepetleri keşfetmeyi umuyordum ama ortada hiç kâğıt bulamadım.” Örümcek’in görünmeden gidip gelmek için kullandığı yollar olması gerektiğini bilen Tyrion gizli kapılar da aramıştı ama onların da bulunmaz olduğu kanıtlanmıştı. “Mataranda su vardı, tanrılar merhamet edin,” diyerek devam etti, “uyku hücren bir tabuttan daha geniş değil ve şu yatak... gerçekten taştan mı yapılmış yoksa sadece öyle mi hissediliyor?”</p>

    <p>Varys kapıyı kapayıp sürgüledi. “Sırt ağrılarım var lordum ve sert yüzeyde yatmayı tercih ediyorum.”</p>

    <p>“Senin kuş tüyü yatakları seven bir adam olduğunu sanırdım.”</p>

    <p>“Sürprizlerle doluyum. Mücadeleden sonra sizi terk ettiğim için bana dargın mısınız?”</p>

    <p>“Senin de ailemden biri olduğunu düşündürttü bana.”</p>

    <p>“Sevgi isteği yüzünden değildi benim iyi lordum. Çok hassas bir yaradılışım var ve yaranız öyle dehşet verici ki...” Abartılı bir şekilde titredi. “Zavallı burnunuz...”</p>

    <p>Tyrion sinirli bir şekilde burnundaki yara kabuğuna dokundu. “Belki de yeni bir burun yaptırmalıyım, hem de altından. Ne çeşit bir burun önerirsin Varys? Seninki gibi mi, sırları koklayabilmek için? Yoksa altın ustasına babamın burnunu istediğimi mi söylemeliyim?” Tyrion gülümsedi. “Soylu babam o kadar çok çalışıyor ki onu neredeyse hiç görmüyorum artık. Söyle bana, Yüce Üstat Pycelle’i tekrar küçük konseye alacağı doğru mu?”</p>

    <p>“Doğru lordum.”</p>

    <p>“Bunun için sevgili ablama mı teşekkür etmeliyim?” Pycelle her zaman Cersei’nin yaratığı olmuştu; Tyrion yaşlı adamın rütbesini, sakalını, haysiyetini almış ve onu bir kara hücreye atmıştı.</p>

    <p>“Hayır lordum, hiç öyle değil. Eski Şehir’deki aliüstatlara teşekkür edin; Pycelle’in göreve iadesini, bir Yüce Üstat’ın rütbesinin ancak Büyük Meclis tarafından verilebileceği ya da geri alınabileceği gerekçesiyle onlar istedi.”</p>

    <p><em>Kahrolası aptallar,</em> diye düşündü Tyrion. “Zalim Maegor’ın celladının, üç Yüce Üstat’ın rütbesini baltasıyla geri aldığını hatırlar gibiyim.”</p>

    <p>“Çok doğru,” dedi Varys. “Ve İkinci Aegon üstadını ejderhasına yedirmişti.”</p>

    <p>“Kahretsin, benim ejderham yok. Pycelle’i çılgınateşe batırıp yakabilirdim sanırım. Hisar bunu mu tercih ederdi?”</p>

    <p>“Geleneği devam ettirmiş olurdunuz.” Hadım kıkırdadı. “Şükürler olsun ki daha akıllı başlar üstün geldi ve Yüce Meclis, Pycelle’in ihraç edildiği gerçeğini kabullenerek halefini seçmek için işe koyuldu. Bir ayakkabıcının oğlu olan Üstat Turquin ve vasıfsız bir şövalyenin piçi olan Üstat Erreck üstünde iyice düşünüp taşındıktan sonra, bu sayede onlar için yeteneğin soydan daha önemli olduğunu da göstermiş oldular, Yüce Meclis bize, Yüksek Bahçeli bir Tyrell olan Üstat Gormon’u göndermenin kıyısına geldi. Bunu lord babanıza söylediğimde kendisi hiç vakit kaybetmeden harekete geçti.”</p>

    <p>Yüce Meclis, Eski Şehir’de kapalı kapılar ardında toplanırdı, Tyrion bunu biliyordu; müzakerelerinin gizli olması gerekirdi. <em>Varys’in Hisar’da da kuşları var demek.</em> “Anlıyorum. Yani babam, tomurcuğu gül açmadan koparmak istedi.” Tyrion buna gülmek zorundaydı. “Pycelle bir kurbağa. Ama bir Lannister kurbağası bir Tyrell kurbağasından iyidir, öyle değil mi?”</p>

    <p>“Yüce Üstat Pycelle her zaman hanedanınızın dostu olmuştur,” dedi Varys. “Sör Boros Blount’un da görevine döneceğini bilmek sizi teselli eder belki.”</p>

    <p>Bronn, Prens Tommen’ı Rosby Yolu’ndan kaçırdığında; Sör Blount çocuğu savunurken ölmeyi becerememişti ve Cersei bu yüzden şövalyenin pelerinini almıştı. Boros, Tyrion’ın dostu değildi ama bu hadiseden sonra Cersei’den de nefret ediyor olmalıydı. <em>Bu da bir şey sayılır.</em> “Blount gürültücü bir korkak,” dedi Tyrion sevimli şekilde.</p>

    <p>“Öyle mi? Ah canım. Buna rağmen, Kral Muhafızları’nın şövalyeleri ömür boyu hizmet ederler. Belki de Sör Boros gelecekte daha cesur olduğunu kanıtlar. Her zaman sadık olacağına şüphe yok.”</p>

    <p>“Babama,” dedi Tyrion.</p>

    <p>“Hazır Kral Muhafızları’ndan bahsediyorken... merak ediyorum, bu beklenmedik ve mutluluk verici ziyaretinizin sebebi Sör Boros’un merhum kardeşi Sör Mandon Moore olabilir mi?” Hadım, pudralı yanağını sıvazladı. “Adamınız Bronn son zamanlarda Sör Mandon’la çok ilgileniyor.”</p>

    <p>Bronn, Sör Mandon hakkında bulabildiği her şeyi ortaya çıkarmıştı ama Varys’in çok daha fazlasını bildiğine şüphe yoktu... tabii paylaşmayı tercih ederse. “Adamın hemen hemen hiç dostu yokmuş,” dedi Tyrion dikkatlice.</p>

    <p>“Maalesef,” dedi Varys, “ah maalesef. Yeterince taşın altına bakarsanız Vadi’de birkaç akrabasını bulabilirsiniz ama burada... onu Kral Toprakları’na Lord Arryn getirmişti ve beyaz pelerinini Robert vermişti ama korkarım ikisi de onu pek fazla sevmiyordu. Şüphe duyulamayacak yetenekleri olmasına rağmen, halkın turnuvalarda tezahüratla karşıladığı adamlardan biri de değildi. Kral Muhafızları’ndaki kardeşleri bile ona ısınamamıştı. Sör Barristan bir keresinde, adamın kılıcından başka dostu ve görevinden başka hayatı olmadığını söylemiş... ama Selmy’nin bunları övgü olarak söylediğini sanmıyorum ben. Düşününce tuhaf, öyle değil mi? Bunların tam da Kral Muhafızları’nda aradığımız özellikler olduğu söylenebilir; kendileri için değil kralları için yaşayan adamlar. Bu açıdan, cesur Sör Mandon’ımız kusursuz beyaz şövalyeydi. Ve bir Kral Muhafızı’nın ölmesi gerektiği gibi öldü; elinde kılıcı, kralın kanını korurken.” Hadım hafifçe gülümsedi ve keskin gözlerle Tyrion’ı izledi.</p>

    <p><em>Kralın kanından birini öldürmeye çalışırken demek istiyorsun.</em> Varys’in, anlattığından fazlasını bilip bilmediğini merak ediyordu Tyrion. Şu ana kadar duyduğu hiçbir şey yeni değildi, Bronn da hemen hemen aynı bilgileri getirmişti. Olayı Cersei’ye bağlayacak bir halkaya ihtiyacı vardı Tyrion’ın, Sör Mandon’ın kraliçenin maşası olduğuna dair bir ipucuna. <em>İstediklerimiz ve aldıklarımız her zaman aynı olmuyor,</em> diye düşündü acıyla ve bir şey hatırladı...</p>

    <p>“Buraya Sör Mandon için gelmedim.”</p>

    <p>“Elbette.” Hadım, matarasını almak için odanın karşısına geçti. “Size hizmet edebilir miyim lordum?” diye sordu bir kupayı doldururken.</p>

    <p>“Evet. Ama su vererek değil,” dedi Tyrion, ellerini birleştirdi. “Bana Shae’i getirmeni istiyorum.”</p>

    <p>Varys bir yudum aldı. “Bu akıllıca mı lordum? Tatlı çocuk. Babanız onu asarsa çok yazık olur.”</p>

    <p>Varys’in bu meseleyi biliyor olması Tyrion’ı hiç şaşırtmamıştı. “Hayır, akıllıca değil, kahrolası bir çılgınlık. Onu uzaklara göndermeden önce son bir kez görmek istiyorum. Onun bu kadar yakınımda olmasına katlanamam.”</p>

    <p>“Anlıyorum.”</p>

    <p><em>Nasıl anlayabilirsin?</em> Tyrion, Shae’i daha dün görmüştü, elinde bir kova suyla sarmal merdivenleri tırmanıyordu. Genç bir şövalyenin, Shae’in elindeki ağır kovayı taşımayı teklif edişini seyretti. Kızın şövalyeye nasıl gülümsediğini ve koluna nasıl dokunduğunu görmek Tyrion’ın midesini düğümlemişti. Birbirlerinin birkaç santim yakınından geçmişlerdi; o iniyordu, kız çıkıyordu. O kadar yakınlardı ki kızın saçlarının temiz kokusunu alabilmişti Tyrion. “Lordum,” demişti kız dizlerini hafifçe kırarak. Tyrion uzanıp onu yakalamak ve onu oracıkta öpmek istemişti ama bütün yapabildiği sert bir baş selamı vererek yürüyüp gitmek olmuştu. “Onu defalarca gördüm,” dedi Tyrion, Varys’e, “ama konuşmaya cesaret edemedim. Bütün hareketlerimin izlendiğinden şüpheleniyorum.”</p>

    <p>“Şüphelenmekle akıllılık ediyorsunuz benim iyi lordum.”</p>

    <p>“Kim?” Tyrion başını yana eğdi.</p>

    <p>“Karakazanlar ablanıza düzenli olarak rapor veriyor.”</p>

    <p>“O sefillere ne kadar sikke ödediğimi düşününce... daha fazla altın vererek onları Cersei’den çalma şansımız var mı sence?”</p>

    <p>“Her zaman bir şans vardır ama onlar gibiler üstüne bahse girmeye cesaret edemem. Şimdi şövalyeler, üçü de, üstelik ablanız daha da yükseleceklerine dair söz verdi.” Hadımın dudaklarından küçük ve muzip bir gülümseme geçti. “Ve en büyük olanları, Kral Muhafızları’ndan Sör Osmund için sevgili olma umuduyla bazı <em>ayrıcalıklar...</em> Kraliçenin her sikkesini karşılayabileceğinizden şüphem yok ama ablanızın bitmez tükenmez ikinci bir kesesi daha var.”</p>

    <p><em>Yedi cehennem,</em> diye düşündü Tyrion. “Cersei’nin Osmund’ı becerdiğini mi söylemeye çalışıyorsun?”</p>

    <p>“Ah, hayır, bu son derece tehlikeli olurdu öyle değil mi? Hayır, kraliçe sadece <em>imada</em> bulunuyor... belki yarın, belki düğünden sonra... ve sonra bir gülümseme, bir fısıldama, müstehcen bir şaka... şövalyenin koluna hafifçe değen bir göğüs... ve bunlar işe yarıyormuş gibi görünüyor. Ama bir hadım bu konulardan ne anlar?” Hadımın dilinin ucu alt dudağından geçti, pembe ve utangaç bir hayvan gibi görünüyordu adam.</p>

    <p><em>Bir şekilde onları sinsi oynaşmaların ötesine geçmeye zorlar da babamın onları yatakta yakalamasını ayarlayabilirsem...</em> Tyrion burnundaki yara kabuğuna dokundu. Bunu nasıl yapabileceğini bilmiyordu ama daha sonra bir düzen gelirdi belki aklına. “Sadece Karakazanlar mı?”</p>

    <p>“Keşke öyle olsaydı lordum. Korkarım üstünüzde pek çok göz var. Siz... nasıl denir? <em>Dikkat çekici?</em> Ve fazla sevilmiyorsunuz, bunu söylemek beni çok üzüyor. Janos Slynt’in oğulları, babalarının intikamını almak için gözlerini bile kırpmadan sizi ele verirler ve tatlı Lord Petyr’ın, Kral Toprakları’ndaki genelevlerin yarısında dostları var. O evlerden birine gidecek kadar akılsızca davranırsanız Serçeparmak hemen haber alır ve lord babanızın duyması da uzun sürmez.”</p>

    <p><em>Korktuğumdan da kötü.</em> “Ve babam? Onun muhbiri kim?”</p>

    <p>Bu sefer hadım yüksek sesle güldü. “Kim olacak lordum, benim.”</p>

    <p>Tyrion da güldü. Varys’e gerektiğinden fazla güvenecek kadar aptal değildi... ama hadım halihazırda Shae’i, kızı adamakıllı astıracak kadar iyi biliyordu. “Shae’i duvarlardan geçirip bana getireceksin, bütün gözlerden saklayarak. Daha önce de yaptığın gibi.”</p>

    <p>Varys ellerini ovuşturdu. “Ah lordum, beni hiçbir şey daha fazla mutlu edemez ama... Kral Maegor, duvarlarının içinde dolaşan fareler olsun istemezdi, ne demek istediğimi anlıyorsanız. Düşmanları tarafından kıstırılma ihtimaline karşı gizli bir çıkışı vardı elbette ama o kapı diğer tünellerin hiçbirine bağlanmıyor. Shae’i bir süre için Leydi Lollys’ten çalabilirim ama onu görünmeden odanıza getirmenin bir yolu yok.”</p>

    <p>“O zaman başka bir yere getir.”</p>

    <p>“Ama nereye? Güvenli bir yer yok.”</p>

    <p>“Var.” Tyrion sırıttı. “Burası. Şu senin kaya kadar sert yatağını daha iyi bir iş için kullanmanın vakti geldi bence.”</p>

    <p>Hadımın ağzı açıldı. Sonra kıkırdadı. “Lollys bu günlerde çok çabuk yoruluyor. Karnı iyice büyüdü. Ay yükseldiğinde uyuyor olacağını düşünüyorum.”</p>

    <p>Tyrion sandalyeden aşağı atladı. “O halde ay yükseldiğinde. Biraz şarap getirmeyi unutma. Ve iki temiz kadeh.”</p>

    <p>Varys eğildi. “Lordumun emrettiği gibi olacak.”</p>

    <p>Günün geri kalanı, pekmezin içindeki bir solucan gibi ağır ağır sürünerek geçti. Tyrion kale kütüphanesine gidip kendini <em>Beldecar’ın Rhoyne Savaşları Tarihi</em>’ni okuyarak oyalamaya çalıştı ama Shae’in gülümsemesini hayal etmekten filleri göremiyordu bile. Öğlen olduğunda kitabı bir kenara bırakıp banyo hazırlattı. Su soğuyana kadar kendini ovdu, sonra Pod’a sakallarını düzelttirdi. Sarı, beyaz ve siyah kıllardan oluşan bir düğüme benzeyen yamalı ve sert sakalı Tyrion için çileydi, göze hoş göründüğü zamanlar azdı ama neyse ki Tyrion’ın yüzünün bir kısmını gizlemeye yetiyordu.</p>

    <p>Tyrion arzu ettiği kadar temiz, pembe ve tıraşlı olduğunda gardırobuna baktı ve Lannister kırmızısı saten pantolonuyla aslan başı şeklinde düğmeleri olan, ağır siyah kadifeden dikilmiş en iyi yeleğini seçti. O ölüm döşeğinde yatarken babası tarafından çalınmış olmasaydı altın ellerden oluşan zincirini de takardı. Aptallığının büyüklüğünü fark ettiğinde tamamen giyinmişti. <em>Yedi cehennem cüce, burnunla birlikte bütün aklını da mı kaybettin? Seni gören herkes, hadımı ziyarete giderken neden meclis kıyafetlerini giydiğini merak edecek.</em> Tyrion küfürler ederek soyundu ve tekrar giyindi, daha basit bir kıyafet seçti; siyah yün pantolon ve rengi solmuş kahverengi bir deri yelek. <em>Hiç fark etmez,</em> dedi kendine ayın yükselmesini beklerken. <em>Ne giyersen giy hâlâ bir cücesin. Hiçbir zaman basamaklardaki şövalye kadar uzun olmayacaksın; uzun bacaktan, sert karnı, geniş ve erkeksi omuzlarıyla o şövalye kadar.</em> Tyrion, Podrick Payne’e Varys’i ziyaret etmeye gittiğini söylediğinde ay kale duvarlarının üzerinden bakıyordu. “Uzun sürecek mi lordum?” diye sordu Pod.</p>

    <p>“Ah, öyle olmasını umuyorum.”</p>

    <p>Kızıl Kale o kadar kalabalıkken, Tyrion kimseye görünmeden gitmeyi umamazdı. Sör Balon Swann kapıda nöbetteydi ve Sör Loras Tyrell de köprüde. Tyrion her ikisiyle de küçük sohbetler etmek için durdu. Daha önce bir gökkuşağı kadar renkli olan Çiçek Şövalyesi’ni baştan ayağa beyazlar içinde görmek tuhaftı. “Kaç yaşındasınız Sör Loras?” diye sordu Tyrion şövalyeye.</p>

    <p>“On yedi lordum.”</p>

    <p><em>On yedi yaşında, yakışıklı ve şimdiden bir efsane. Yedi Krallık’taki kızların yarısı onunla yatağa girmek istiyor ve delikanlıların hepsi ona öykünüyor.</em> “Eğer sormamı bağışlarsanız sör... bir insan neden on yedi yaşındayken Kral Muhafızları’na katılmayı seçer?”</p>

    <p>“Ejderha Şövalyesi Prens Aemon on yedi yaşındayken yemin etmişti,” dedi Sör Loras, “ve ağabeyiniz Jaime daha da gençti.”</p>

    <p>“Onların sebeplerini biliyorum. Sizin sebepleriniz nelerdir? Meryn Trant ve Boros Blount gibi kusursuz örneklerle birlikte hizmet etme onuru mu?” Tyrion delikanlıya alaycı bir şekilde gülümsedi. “Kralın hayatını korumak için kendi hayatınızdan feragat ediyorsunuz. Arazilerinizden, sıfatlarınızdan, evlilik ve çocuk sahibi olma umutlarınızdan vazgeçiyorsunuz...”</p>

    <p>“Tyrell Hanedanı ağabeylerimle devam edecek,” dedi Sör Loras. “Üçüncü erkek evladın evlenmesi ya da evlat sahibi olması gerekli değil.”</p>

    <p>“Gerekli değil ama bazıları bunu keyifli bulur. Ya aşk?”</p>

    <p>“Güneş battığında, onun yerini alacak mum yoktur.”</p>

    <p>“Bu sözler bir şarkıdan mı?” Tyrion gülümseyerek başını yana eğdi. “Evet, on yedi yaşındasınız, bunu şimdi görebiliyorum.”</p>

    <p>Sör Loras gerildi. “Benimle alay mı ediyorsunuz?”</p>

    <p><em>Alıngan bir delikanlı.</em> “Hayır, sizi darılttıysam bağışlayın. Bir zamanlar benim de bir aşkım vardı ve bir de şarkımız.” <em>Yaz kadar güzel bir kız sevdim, saçlarında güneş ışığı.</em> Tyrion, Sör Loras’a iyi akşamlar diledi ve yoluna devam etti.</p>

    <p>Barınakların yanında bir grup silahlı asker köpek dövüştürüyordu. Tyrion; küçük köpeğin, büyük olanın yüzünün yarısını kopardığını görecek ve kaybedenin artık Sandor Clegane’e benzediğini söyleyip birkaç kaba kahkaha kazanacak kadar bir süre durdu. Sonra, adamların kuşkularını giderdiğini umarak kuzey duvarına doğru gitti ve hadımın gösterişsiz dairesine çıkan kısa merdiveni tırmandı. Çalmak için elini kaldırdığında kapı açıldı.</p>

    <p>“Varys?” Tyrion içeri girdi. “Burada mısın?” Karanlığı aydınlatan tek mum, havayı yasemin çiçeği kokusuyla dolduruyordu.</p>

    <p>“Lordum.” Şişman bir kadın ışığa doğru bir adım attı; ay gibi yuvarlak pembe bir yüzü ve koyu renk, lüleli saçları vardı. Tyrion geriledi. “Yanlış olan bir şey mi var?” diye sordu kadın.</p>

    <p><em>Varys,</em> diye fark etti Tyrion öfkelenerek. “Korkunç bir an için bana Shae yerine Lollys’i getirdiğini düşündüm. Shae nerede?”</p>

    <p>“Burada lordum.” Shae elleriyle Tyrion’ın gözlerini kapadı. “Ne giydiğimi tahmin edebilir misin?”</p>

    <p>“Hiçbir şey?”</p>

    <p>“Ah, çok <em>akıllısın.</em>” Ellerini geri çekerken dudaklarını uzattı. “Nasıl bildin?”</p>

    <p>“Üstünde hiçbir şey yokken çok güzelsin.”</p>

    <p>“Öyle miyim?” dedi Shae. “Gerçekten öyle miyim?”</p>

    <p>“Ah, evet.”</p>

    <p>“O zaman konuşmak yerine beni beceriyor olman gerekmez miydi?”</p>

    <p>“Önce Leydi Varys’ten kurtulmalıyız. Ben seyirci seven bir cüce değilim.”</p>

    <p>“O gitti,” dedi Shae.</p>

    <p>Tyrion bakmak için döndü. Doğruydu. Hadım kaybolmuştu. <em>Gizli kapı burada bir yerde, öyle olmalı.</em> Shae kafasını çevirip onu öpmeden önce Tyrion’ın sadece bu kadarını düşünmeye vakti olmuştu. Kızın ağzı ıslak ve açtı. Tyrion’ın yarasını ya da eskiden burnunun olduğu yerdeki kabuğu görmüyormuş gibiydi kız, teni ipek gibiydi. Tyrion’ın başparmağı hafifçe değince göğüs ucu hemen sertleşti. Tyrion’ın elleri pantolonunun bağcıklarına giderken, “Çabuk,” dedi kız öpüşlerin arasında. “Ah, çabuk, çabuk, seni içimde istiyorum, içimde, içimde.” Tyrion doğru dürüst soyunmaya bile vakit bulamadı. Shae, aletini pantolonunun içinden çıkardığı Tyrion’ı yere itip üstüne çıktı, çığlık attı ve çılgınca hareket etmeye başladı. “Devim, benim devim,” diye inliyordu inip kalkarken. Tyrion öyle sabırsızdı ki beşinci darbede patladı ama Shae bunu umursamış gibi görünmüyordu. Lordunun söndüğünü hissedince edepsizce gülümsedi ve Tyrion’ın alnındaki teri öperek silmek için öne eğildi. “Lannister devim,” diye mırıldandı. “İçimde kal lütfen. Seni orada hissetmek istiyorum.”</p>

    <p>Tyrion kımıldamadı, sadece kollarını kıza doladı. <em>Ona sarılmak, onun bana sarıldığını hissetmek güzel,</em> diye düşündü. <em>Böylesine tatlı bir şey, nasıl onu astırmaya yetecek bir suç olabilir?</em> “Shae,” dedi Tyrion, “tatlım, bu birlikte geçirdiğimiz son vakit olmak zorunda. Tehlike çok büyük. Lord babam seni bulursa...”</p>

    <p>“Yaranı beğendim,” dedi Shae, parmağını yara izi boyunca gezdirdi. “Seni güçlü ve korkutucu gösteriyor.”</p>

    <p>Tyrion güldü. “Çok çirkin gösteriyor demek istiyorsun.”</p>

    <p>“Lordum benim gözümde asla çirkin olmayacak.” Tyrion’ın burnunun kökünü örten yara kabuğunu öptü.</p>

    <p>“Düşünmen gereken şey yüzüm değil, babam...”</p>

    <p>“O beni korkutmuyor. Lordum ipeklerimi ve mücevherlerimi geri verecek mi artık? Sen yaraladığında Varys’ten istedim ama onları bana vermedi. Ölseydin onlara ne olacaktı?”</p>

    <p>“Ölmedim. Buradayım.”</p>

    <p>“Biliyorum.” Shae gülümseyerek Tyron’ın üstüne yattı. “Tam olarak ait olduğun yerdesin,” dedi. Dudakları sarktı. “Artık iyileştiğine göre, daha ne kadar Lollys’le kalmak zorundayım?”</p>

    <p>“Beni dinlemiyor musun?” dedi Tyrion. “İstersen Lollys’le kalabilirsin ama en iyisi şehirden ayrılman olur.”</p>

    <p>“Gitmek istemiyorum. Mücadeleden sonra beni tekrar bir malikâneye yerleştireceğine söz vermiştin.” Shae, Tyrion’ın aletini sıktı ve hâlâ kızın içinde olan Tyrion sertleşmeye başladı. “Bir Lannister borcunu mutlaka öder demiştin.”</p>

    <p>“Shae, tanrılar aşkına kes şunu. <em>Beni dinle.</em> Gitmek zorundasın. Şehir şu anda bile Tyrelller’le dolu ve ben sürekli izleniyorum. Tehlikeyi anlamıyorsun.”</p>

    <p>“Kralın düğün ziyafetine gelebilir miyim? Lollys gitmeyecek. Kralın taht odasında kimsenin ona tecavüz edemeyeceğini söyledim ama Lollys çok <em>aptal.</em>” Kız kenara kayınca Tyrion’ın aleti yumuşak ve ıslak bir sesle dışarı çıktı. “Symon, bir şarkıcı turnuvası olacağını söylüyor, taklacılar ve hatta soytarıların katılacağı bir mızrak müsabakası bile olacakmış.”</p>

    <p>Tyrion, Shae’in üç kere kahrolası şarkıcısını neredeyse unutmuştu. “Symon’la nasıl konuştun?”</p>

    <p>“Leydi Tanda’ya ondan bahsettim ve o da Symon’ı Lollys’e şarkı söylemesi için tuttu. Bebek tekmelemeye başladığında müzik Lollys’i sakinleştiriyor. Symon, ziyafette dans eden bir ayı ve Arbor şarapları olacağını söylüyor. Dans eden bir ayı görmedim hiç.”</p>

    <p>“Benden bile kötü dans ediyorlar.” Tyrion’ı endişelendiren şarkıcıydı, ayı değil. Yanlış kulağa giden bir dikkatsiz söz Shae’in asılmasına yeterdi.</p>

    <p>“Symon yetmiş yedi çeşit yemek olacağını ve dev gibi bir turtanın içine yüz tane güvercin konulacağını da söyledi.” Shae iyice heyecanlanmıştı. “Turtanın çıtın açılınca güvercinler dışarı fırlayıp uçacak.”</p>

    <p>“Kirişlere tüneyip konukların üstüne pislik yağdırdıktan sonra.” Tyrion daha önce de böyle düğün turtalarından muzdarip olmuştu. Güvercinlerin özellikle <em>onun</em> üstüne sıçmayı sevdiğinden şüpheleniyordu.</p>

    <p>“Bir hizmetçi olarak gitmektense ipeklerimi ve kadifelerimi giyip bir leydi olarak gidemez miyim? Kimse bir leydi olmadığımı anlamaz.”</p>

    <p><em>Herkes bir leydi olmadığını anlar.</em> “Leydi Tanda, Lollys’in oda hizmetçisinin o kadar mücevheri nereden bulduğunu merak eder.”</p>

    <p>“Symon binlerce konuk olacağını söylüyor. Leydi Tanda beni görmez bile. Kendime karanlık bir köşede, tuzun altında bir yer bulurum ama sen ne zaman tuvalete gitmek için kalksan gizlice gelir seninle buluşurum.” Shae, Tyrion’ın aletini eline alıp nazikçe ovuşturmaya başladı. “Elbisemin altına iç çamaşırı giymem, böylece lordumun beni soymasına bile gerek kalmaz.” Parmakları yukarı ve aşağı hareket ediyordu. “Ya da isterse lordum için bunu da yapabilirim,” dedi Shae, Tyrion’ı ağzına aldı.</p>

    <p>Çok zaman geçmeden Tyrion tekrar hazırdı. Bu sefer çok daha uzun dayandı. Tyrion’ın işi bittiğinde Shae tekrar onun üstüne tırmandı ve kolunun altında kıvrıldı. “Gelmeme izin vereceksin, değil mi?”</p>

    <p>“Shae,” diye kükredi Tyrion. <em>“Güvenli değil.”</em></p>

    <p>Kız uzunca bir süre hiçbir şey söylemedi. Tyrion başka şeylerden bahsetmeye çalıştı ama bir zamanlar üstünde yürüdüğü Sur kadar soğuk ve teslim olmaz bir resmiyet duvarıyla karşılaştı. Eriyip titremeye başlayan mumu izlerken, <em>tanrılar merhamet edin,</em> diye düşündü bitkin bir halde, <em>Tysha’dan sonra bunun tekrar olmasına nasıl izin verdim? Babamın düşündüğü kadar büyük bir aptal mıyım?</em> Shae’in istediği sözü seve seve verirdi Tyrion, onu koluna takar, seve seve kendi dairesine götürür ve o çok sevdiği ipekleri, kadifeleri giymesine izin verirdi. Seçim Tyrion’a ait olsaydı Joffrey’nin düğün ziyafetinde lordunun yanında oturur ve istediği ayıyla dans edebilirdi Shae. Ama Tyrion onun asıldığını görmeye katlanamazdı.</p>

    <p>Mum söndüğünde Tyrion kendini Shae’den kurtarıp yeni bir mum yaktı. Sonra gizli kapıyı bulmak umuduyla duvarları dolaştı. Shae dizlerini çenesine çekmiş, kollarını bacaklarına sarmış halde oturuyordu. Sonunda, “Yatağın altındalar, gizli basamaklar,” dedi.</p>

    <p>Tyrion inanmaz gözlerle kıza baktı. “Yatak mı? Yatak som taştan yapılmış. Yarım ton ağırlığında.”</p>

    <p>“Varys bir yere basıyor ve yatak yukarı kalkıyor. Ona nasıl yaptığını sordum, sihir olduğunu söyledi.”</p>

    <p>“Evet.” Tyrion sırıttı. “Mukabil ağırlık sihri.”</p>

    <p>Shae ayağa kalktı. “Geri dönmeliyim. Bazen bebek tekmeliyor ve Lollys uyanıp beni çağırıyor.”</p>

    <p>“Varys birazdan döner. Büyük ihtimalle konuştuğumuz her lafı dinliyor.” Tyrion mumu aşağı indirdi. Pantolonunun önünde ıslak bir leke vardı ama karanlıkta dikkat çekmeyeceğini düşündü. Shae’e giyinmesini ve hadımı beklemesini söyledi.</p>

    <p>“Bekleyeceğim,” diye söz verdi Shae. “Sen benim aslanımsın, değil mi? Lannister devim?”</p>

    <p>“Öyleyim,” dedi Tyrion. “Ve sen de benim...”</p>

    <p>“...fahişenim.” Shae parmağını Tyrion’ın dudağına koydu. “Biliyorum. Leydin olabilirdim... ama asla olamayacağım. Yoksa beni ziyafete götürürdün. Önemli değil. Senin fahişen olmaktan memnunum Tyrion. Sadece beni bırakma ve güvende olmamı sağla.”</p>

    <p>“Yapacağım,” diye söz verdi Tyrion. <em>Aptal, aptal,</em> diye bağırdı içindeki ses. <em>Bunu neden söyledin? Buraya onu göndermek için gelmiştin!</em> Ama Tyrion kızı bir kez daha öptü.</p>

    <p>Geri dönüş yolu uzun ve yalnızdı. Podrick Payne, Tyrion’ın yatağının ayak ucundaki tekerlekli karyolasında uyuyordu. Tyrion çocuğu uyandırdı. “Bronn,” dedi.</p>

    <p>“Sör Bronn?” Pod uykulu gözlerini ovuşturdu. “Ah, onu mu çağırmalıyım? Lordum?”</p>

    <p>“Yok canım, onun kıyafetleri hakkında gevezelik edelim diye uyandırdım seni,” dedi Tyrion ama istihzası boşa gitmişti. Pod sadece kafası karışık bir halde Tyrion’a baktı ve sonunda, “Evet, onu çağır. Onu getir. Şimdi,” dedi.</p>

    <p>Delikanlı aceleyle giyinip koşarak odadan çıktı. Tyrion yatak kıyafetlerini giyerken, <em>bu kadar korkutucu muyum gerçekten?</em> diye düşündü, kendine bir kadeh şarap doldurdu.</p>

    <p>Pod, eski paralı asker yeni şövalye Bronn’la birlikte döndüğünde Tyrion üçüncü kadehindeydi ve gecenin yarısı tükenmişti. “Umarım delikanlı, beni Chataya’nın evinden sürükleyerek çıkarmak için iyi bir sebebe sahiptir,” dedi Bronn otururken.</p>

    <p><em>“Chataya’nın evi?”</em> dedi Tyrion, rahatsız olmuştu.</p>

    <p>“Şövalye olmak iyi bir şey. Artık caddenin aşağısında ucuz evler aramak yok.” Bronn sırıttı. “Şimdi kuş tüyü bir yatakta Alayaya ve Marei var, Bronn da ortalarında.”</p>

    <p>Tyrion rahatsızlığını yutmak zorundaydı. Bronn’un da her adam kadar Alayaya’nın yatağına girme hakkı vardı ama yine de... <em>ben o kıza hiç dokunmadım, ne kadar istesem de, ama Bronn bunu bilmiyor. Aletini kızdan uzak tutmalıydı.</em> Tyrion, Chataya’nın evine gitmeye cesaret edemezdi. Giderse, Cersei babalarının öğrenmesini sağlardı ve Yaya bu sefer kamçıdan fazlasını görürdü. Tyrion, özür dilemek için kıza yeşim taşlı gümüş bir kolye ve ona uyan bilezikler göndermişti ama bundan başka...</p>

    <p>Bu sonuçsuz. Suçluluk duygusunu bastırmaya çalışarak, “Kendisine Symon Gümüşdil diyen bir şarkıcı var,” dedi Tyrion bitkince. “Zaman zaman Leydi Tanda’nın kızı için şarkı söylüyor.”</p>

    <p>“Evet?”</p>

    <p><em>Onu öldür,</em> diyebilirdi Tyrion ama adam birkaç şarkı söylemekten başka bir şey yapmamıştı. <em>Ve Shae’in kafasını güvercinlerin, dans eden ayıların hayaliyle doldurmuştu.</em> “Onu bul,” dedi Tyrion öldür demek yerine. “Başka biri bulmadan önce onu bul.”</p>
  </div>
</body>
</html>
