<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Catelyn</h1>

    <p>Yeşil Çatal’ı görmeden önce sesini duydular; devasa bir canavarın homurtusuna benzeyen sonsuz bir uğultu. Nehir öfkeli bir sele dönüşmüştü, geçen yılki halinden yarı kat daha genişti. Robb, ordusunu burada ikiye bölmüş ve nehri geçmesinin karşılığında bir Frey kızıyla evleneceğine dair yemin etmişti. <em>O zamanlar Lord Walder’a ve lordun köprüsüne ihtiyacı vardı, şimdi bunlara çok daha fazla ihtiyacı var.</em> Döne döne akan çamurlu yeşil suları izlerken, Catelyn’in kalbi kaygılarla doluydu. <em>Nehri geçmenin ya da karşıya yüzmenin bir yolu yok ve suların tekrar alçalması bir ayı bulabilir.</em></p>

    <p>Kafile İkizler’e yaklaşırken Robb tacını taktı ve Catelyn’le Edmure’u yanında at sürmeleri için çağırttı. Robb’un sancağını Sör Raynald Westerling taşıyordu; Starklar’ın buz beyazı zemin üstündeki ulu kurdu.</p>

    <p>Kapı kulübelerinin kuleleri yağmurun içinden hayaletler gibi çıkıyordu; kafile yaklaştıkça belirginleşen puslu gri suretler. Frey hisarı bir kale değildi, iki kaleden oluşuyordu; ıslak taşlardan mütevellit akisler, suyun mukabil taraflarında duruyor ve muazzam bir kavisli köprüyle birbirine bağlanıyordu. Köprünün tam ortasında Su Kulesi yükseliyordu. Nehir, kulenin altından dümdüz ve hızla akıyordu. İkizler’den her birini birer adaya çevirmek için, iki kıyıdan kanallar açılmış ve hendekler meydana getirilmişti. Hendekler yağmur yüzünden sığ gölcüklere dönüşmüştü.</p>

    <p>Catelyn çalkantılı suların karşısında, doğu kalesinin etrafında kamp kurmuş binlerce adamı görebiliyordu. Adamların çadırlarının dışındaki mızraklardan, boğulmuş kedilere benzeyen ıslak sancaklar sarkıyordu. Sancakların renklerini ve üstlerindeki armaları seçmek yağmur sebebiyle imkânsızdı. Çoğu gri gibi görünüyordu Catelyn’e, böyle bir gökyüzünün altında bütün dünya griydi gerçi.</p>

    <p>“Burada çok hassas adımlar at Robb,” diye uyardı Catelyn oğlunu. “Lord Walder son derece alıngandır ve çok sivri bir dili vardır. Lordun bazı oğulları da babalarına çekmiştir şüphesiz. Seni kışkırtmalarına izin vermemelisin.”</p>

    <p>“Freyler’i tanıyorum anne. Onlara karşı ne büyük bir hata yaptığımı ve onlara ne çok <em>ihtiyacım</em> olduğunu biliyorum. Bir rahip kadar tatlı olacağım.”</p>

    <p>Catelyn eyerinin üstünde huzursuzca kıpırdandı. “Oraya vardığımızda ikramda bulunulursa hiçbir şekilde reddetme. Sunulan her şeyi, herkesin görebileceği bir yerde ye, iç. Eğer bir şey ikram edilmezse; ekmek, peynir ve bir kadeh şarap iste.”</p>

    <p>“Aç olduğumdan çok ıslağım...”</p>

    <p>“Robb, <em>beni dinle.</em> Lordun ekmeğini ve tuzunu yediğin anda misafir hakkına sahip olursun ve onun çatısının altında misafirperverlik yasalarıyla korunursun.”</p>

    <p>Robb korkmuş değil eğlenmiş gibi görünüyordu. “Beni koruyacak bir ordum var anne. Ekmeğe ve tuza bel bağlamama gerek yok. Ama Lord Walder bana kurtçuklarla pişirilmiş karga yahnisi ikram etmekten memnun olacaksa, yahniyi yerim ve bir kâse daha isterim.”</p>

    <p>Ağır pelerinlere ve gri yünlere sarınmış dört Frey, batı kapı kulübesinden dışarı çıktı. Catelyn, Lord Walder’ın ilk çocuğu olan merhum Sör Stevron’ın oğlu Sör Ryman’ı tanıdı. Ryman, babasının ölümüyle İkizler’in vârisi olmuştu. Adamın başlığının altından görünen yüz etli, geniş ve aptaldı. Diğer üç kişi büyük ihtimalle Ryman’ın oğullarıydı, Lord Walder’ın oğlunun torunları.</p>

    <p>Edmure bunu teyit etti. “En büyükleri Edwyn, şu kabızmış gibi görünen solgun, zayıf adam. İnce uzun, sakallı olan da Kara Walder, kendisi tatsız bir meseledir. Şu doru ata binen talihsiz yüzlü delikanlının adı Petyr. Ağabeyleri ona Sivilceli Petyr der. Robb’dan sadece birkaç yaş büyük ama on yaşındayken Lord Walder tarafından kendisinden üç kat yaşlı bir kadınla evlendirildi. Tanrılar, umarım Roslin ona çekmemiştir.”</p>

    <p>Ev sahiplerinin onlara gelmesini beklemek için durdular. Robb’un sancağı, direğinden gevşek bir şekilde sarkıyordu ve yağmurun biteviye sesi, sağ taraflarındaki kabarık Yeşil Çatal’ın gürültüsüne karışıyordu. Boz Rüzgâr öne fırladı, kuyruğunu dikti, altın rengi kısık gözleriyle adamları izledi. Freyler altı metre kadar yaklaştığında, Catelyn kurdun hırıldadığını duydu, hayvanın çıkardığı pes hırıltı nehrin gürültüsüyle neredeyse aynıydı. Robb endişeli görünüyordu. “Boz Rüzgâr, bana gel. <em>Bana gel!</em>”</p>

    <p>Ama ulu kurt hırlayarak öne zıpladı.</p>

    <p>Sör Ryman’ın bineği korku dolu bir kişnemeyle geri çekildi ve Sivilceli Petyr’ın atı şahlanıp delikanlıyı yere fırlattı. Yalnızca Kara Walder atını kontrol edebilmişti. Adam, kılıcının kabzasına uzandı. Robb, “<em>Hayır!</em>” diye bağırıyordu. “Boz Rüzgâr buraya. Buraya.” Catelyn, ulu kurtla atların arasına girdi. Boz Rüzgâr’ın önünü kesen kısrağın toynaklarından çamur saçıldı. Ulu kurt döndü ve ancak o zaman Robb’un seslenişini duymuş gibi göründü.</p>

    <p>“Bir Stark’ın hatalarını telafi etme şekli bu mudur?” diye bağırdı Kara Walder elindeki çıplak çelikle. “Kurdunuzu üstümüze salmanız kötü bir selamlama oldu derim. Bunun için mi geldiniz?”</p>

    <p>Sör Ryman, Sivilceli Petyr’ı ayağa kaldırmak için atından indi. Delikanlı çamurlanmıştı ama zarar görmemişti.</p>

    <p>“Hanedanınıza karşı işlediğim kusurdan ötürü özür dilemeye ve dayımın düğününü görmeye geldim.” Robb, eyerinden aşağı atladı. “Petyr, atımı al. Seninki ahıra geri döndü bile.”</p>

    <p>Petyr babasına baktı ve, “Ağabeylerimden birinin arkasına oturabilirim,” dedi.</p>

    <p>Freyler’de en ufak bir hürmet belirtisi yoktu. “Geç geldiniz,” dedi Sör Ryman.</p>

    <p>“Bizi yağmur geciktirdi,” dedi Robb. “Size bir kuş gönderdim.”</p>

    <p>“Kadını görmüyorum.”</p>

    <p>Sör Ryman’ın <em>kadın</em> derken Jeyne Westerling’i kastettiğini hepsi biliyordu. Leydi Catelyn özür dileyen bir ifadeyle gülümsedi. “Kraliçe Jeyne onca yolculuğun ardından ziyadesiyle bitkindi sörlerim. Daha uygun bir zamanda ziyarete gelmekten memnun olacaktır şüphesiz.”</p>

    <p>“Büyükbabam bundan hoşlanmayacak.” Kara Walder, kılıcını kınına sokmuştu ama sesinde dostluk yoktu. “Kendisine leydi hakkında çok şey anlattım, kraliçeyi kendi gözleriyle görmek istiyordu.”</p>

    <p>Edwyn boğazını temizledi. Ölçülü bir nezaketle, “Sizin için Su Kalesi’nde bir daire hazırladık Majesteleri,” dedi Robb’a. “Lord Tully ve Leydi Stark için de elbette. Lord sancak beylerinizin de çatımızın altında ve düğün ziyafetinde yerleri vardır.”</p>

    <p>“Ve adamlarım?” diye sordu Robb.</p>

    <p>“Lord büyükbabam bu kadar büyük bir orduyu doyuramayacağı ve barındıramayacağı için esef duyuyor. Kendi askerlerimiz için erzak ve hayvan yemi bulmakta bile zorlanıyoruz. Ama adamlarınız ihmal edilmeyecek. Karşıya geçip bizim kampımızın yanında kamp kurabilirler, oraya herkese yetecek kadar şarap ve bira fıçısını götüreceğiz, Lord Edmure ve eşinin sağlığına kadeh kaldırmaları için. Askerlere yağmurdan korunacak barınaklar sağlamak üzere, karşı kıyıya üç muazzam ziyafet çadırı kurduk.”</p>

    <p>“Lord babanız son derece nazik. Adamlarım kendisine minnettar olacak. Uzun ve ıslak bir yoldan geldiler.”</p>

    <p>Edmure Tully atını ileri sürdü. “Nişanlımla ne zaman tanışacağım?”</p>

    <p>“Sizi içeride bekliyor,” dedi Edwyn Frey. “Biraz utangaç görünse de onu bağışlayacağınızı biliyorum. Bugünü heyecanla bekledi, zavallı kız. Ama sohbetimize yağmurdan uzak bir yerde devam etmeliyiz belki?”</p>

    <p>“Gerçekten öyle.” Sör Ryman tekrar atına bindi, Sivilceli Petyr’ı çekip arkasına oturttu. “Beni takip edin lütfen, babam bekliyor.” Atının başını İkizler’e doğru çevirdi.</p>

    <p>Edmure, Catelyn’in yanına geldi. “Merhum Lord Frey bizi bizzat karşılamalıydı,” diye şikâyet etti. “Ben onun metbu lorduyum ve müstakbel damadıyım. Robb da onun kralı.”</p>

    <p>“Doksan bir yaşına geldiğinde, yağmur altında at sürmeye ne kadar hevesli olacağını göreceksin kardeşim,” dedi Catelyn. Ama bütün meselenin bundan ibaret olup olmadığını merak ediyordu. Lord Walder üstü kapalı bir tahnrevanla dolaşırdı genelde, tahtırevan onu en kötü yağmurdan bile korurdu. <em>Kasti bir hakaret mi?</em> Eğer öyleyse, gelecek pek çok hakaretin ilki olabilirdi bu.</p>

    <p>Kapı kulübesinde daha fazla sorun çıktı. Boz Rüzgâr açılır kapanır köprünün ortasında durdu, silkindi ve yivli kapıya uludu. Robb sabırsızca ıslık çaldı. “Boz Rüzgâr. Ne oldu? Boz Rüzgâr, bana gel.” Ama ulu kurt yalnızca dişlerini gösterdi. <em>Burayı sevmedi,</em> diye düşündü Catelyn. Robb, yere çömelmek ve kurdun kulağına yumuşak sözler fısıldamak zorunda kaldı, hayvan ancak o zaman yivli kapıdan geçmeye razı oldu. O esnada Aksak Lothar ve Walder Nehir de dışarı çıkmıştı. “Suyun sesinden korkuyor,” dedi Nehir. “Hayvanlar taşkın nehirlerden uzak durmak gerektiğini bilir.”</p>

    <p>“Kuru bir barınak ve bir koyun budu onu sakinleştirir,” dedi Lothar neşeyle. “Barınak başımızı çağırtayım mı?”</p>

    <p>“O bir ulu kurt, köpek değil,” dedi Robb, “güvenmediği insanlara karşı tehlikelidir. Sör Raynald, onunla kalın. Onu bu halde Lord Walder’ın salonuna sokamam.”</p>

    <p><em>Meseleyi ustaca halletti,</em> diye düşündü Catelyn. <em>Böylece Westerling’i de Lord Walder’dan uzak tuttu.</em></p>

    <p>Gut hastalığı ve kırılgan kemikler Lord Walder’ı epey yıpratmıştı; Onu yüksek koltuğunda, arkasında bir minder ve kucağında bir kakım kaftanla otururken buldular. Lordun koltuğu kara meşeden yapılmıştı. Koltuğun arkası, iki sağlam kule ve onları bağlayan kavisli köprü şeklinde oyulmuştu. Koltuk o kadar büyüktü ki, üstünde oturan yaşlı adamı grotesk bir çocuğa dönüştürüyordu. Lord Walder’da akbabaları anımsatan bir şey vardı, daha fazla bir şeyler de gelincikleri hatırlatıyordu. Lordun yaşlılık lekeleriyle dolu kel kafası, uzun ve pembe boynunun üstünde cılız omuzlarının arasından dışarı fırlıyordu. Düşük çenesinin altında gevşek bir deri parçası sallanıyordu. Gözleri sulu ve bulutluydu. Sürekli hareket eden dişsiz ağzı, annesinin göğsünü emen bir bebek gibi boş havayı emiyordu.</p>

    <p>Sekizinci Leydi Frey, Lord Walder’ın yüksek koltuğunun yanında duruyordu. Lordun ayaklarının dibinde, kendisinin biraz daha genç hali oturuyordu; ellili yaşlarında, hafif kambur, zayıf bir adam. Adamın mavi yünden ve gri satenden dikilmiş pahalı kıyafeti, tuhaf bir şekilde bir taçla ve küçük pirinç çanların süslediği bir boyunlukla vurgulanmıştı. Adamla lordun arasındaki benzerlik çarpıcıydı, gözleri dışında; Lord Frey’in gözleri küçük, soluk ve şüpheciydi, diğer adamınkilerse büyük, dost canlısı ve boş. Catelyn, Lord Walder’ın erkek yavrularından birinin, yıllar önce eksik akıllı bir çocuk sahibi olduğunu hatırladı. Geçit Lordu, Catelyn’in önceki ziyaretleri boyunca bu eksik akıllıyı gözden uzak tutmaya özen göstermişti. <em>Her zaman bir soytarı tacı takıyor muydu yoksa amaç Robb’la alay etmek mi?</em> Catelyn’in sormaya cesaret edemeyeceği bir soruydu bu.</p>

    <p>Salonun geri kalanını Frey oğulları, kızları, çocukları, torunları, kocaları, karıları ve hizmetkârları doldurmuştu. Ama yaşlı adam konuştu. “Diz çökmediğim için beni affedeceğinizi biliyorum. Bacaklarım eskisi gibi değil artık ama aralarında sallanan şey ziyadesiyle iyi hizmet veriyor, <em>hah.</em>” Yaşlı adamın gözleri Robb’un tacına bakarken, ağzı dişsiz bir gülümsemeyle açıldı. “Bazıları, bronz taç takan kralın fakir bir kral olduğunu söyler Majesteleri.”</p>

    <p>“Bronz ve demir, altın ve gümüşten daha güçlüdür,” diye cevap verdi Robb. “Eski Kış Kralları bu çeşit kılıç taçları takardı.”</p>

    <p>“Ejderhalar geldiğinde o taçlar pek işlerine yaramadı. <em>Hah.</em>” Bu <em>hah,</em> başını sağa sola sallayıp tacını ve boyunluğunu çınlatan yarım akıllıyı eğlendirmiş gibiydi. “Efendimiz,” dedi Lord Walder, “Aegon’ın gürültüsünü bağışlayın. Bir adalıdan daha aptal ve daha önce bir kralla karşılamadı. Stevron’ın oğullarından biri. Ona Çıngırak diyoruz.”</p>

    <p>“Sör Stevron ondan bahsetmişti lordum.” Robb, yarım akıllıya gülümsedi. “Tanıştığımıza sevindim Aegon. Baban cesur bir adamdı.”</p>

    <p>Çıngırak çanlarını çınlattı. Gülümsediğinde, ağzının bir kenarından diğerine tükürük aktı.</p>

    <p>“Soylu nefesinizi boşuna tüketmeyin. Onunla konuştuğunuz kadar bir lazımlıkla da konuşabilirsiniz.” Lord Walder’ın bakışları diğerlerine kaydı. “Pekâlâ Leydi Catelyn, görüyorum ki bize geri dönmüşsünüz. Ve genç Sör Edmure, Taş Değirmen’in muzafferi. Artık Lord Tully, bunu unutmamam gerekecek. Siz tanıdığım beşinci Lord Tully’siniz. Diğer dördünden uzun yaşadım, <em>hah.</em> Müstakbel karınız buralarda bir yerde. Ona bir bakmak istersiniz sanırım.”</p>

    <p>“İsterim lordum.”</p>

    <p>“O halde bakacaksınız. Ama kıyafetli haline. O iffetli bir kızdır ve bakiredir. Yatağa girene kadar onu çıplak göremezsiniz.” Lord Walder kıkırdadı. “<em>Hah.</em> Yakında, yakında.” Başını uzatıp etrafa baktı. “Benfrey, kardeşini getir. Çabuk ol. Lord Tully, Nehirova’dan buraya onca yol geldi.” Dört parçaya bölünmüş bir cübbe giyen genç bir şövalye reverans yaptı ve salondan ayrıldı. Yaşlı adam tekrar Robb’a döndü. “Eşiniz nerelerde Majesteleri? Güzel kraliçe Jeyne. Bana Sarpkaya’dan bir Westerling olduğu söylendi, <em>hah.</em>”</p>

    <p>“Onu Nehirova’da bıraktım lordum. Sör Ryman’a da söylediğimiz gibi, kendisi daha fazla yolculuğu kaldıramayacak kadar yorgundu.”</p>

    <p>“Bu beni ölümüne üzdü. Onu kendi zayıf gözlerimle görmek istiyordum. Hepimiz istiyorduk, <em>hah.</em> Öyle değil mi leydim?”</p>

    <p>Solgun ve ufak tefek Leydi Frey, konuşması istendiği için şaşırmış gibi görünüyordu. “E-evet lordum. Kraliçe Jeyne’e hürmetlerimizi sunmayı hepimiz çok istiyorduk. Kendisi güzel olmalı.”</p>

    <p>“Çok güzeldir leydim.” Robb’un sesinde, Catelyn’e Eddard’ı hatırlatan buzlu bir dinginlik vardı.</p>

    <p>Yaşlı adam bunu ya duymadı ya da önemsemedi. “Benim kızlarımdan daha güzel demek, <em>hah?</em> Aksi halde kendilerinin yüzü ve bedeni, Majesteleri Kral’a kutsal yeminini nasıl unutturabilirdi?”</p>

    <p>Robb bu sitemi ağırbaşlılıkla karşıladı. “Söylenecek hiçbir söz bu durumu düzeltemez biliyorum ama hanedanınıza karşı işlediğim kusur için özür dilemeye ve affınızı rica etmeye geldim lordum.”</p>

    <p>“Özürler, <em>hah.</em> Evet, özür dileyeceğinize dair yemin etmiştiniz, hatırlıyorum. Yaşlıyım ama böyle şeyleri unutmam. Bazı kralların aksine. Gençler bir güzel yüz ve bir çift diri göğüs gördüklerinde her şeyi unutuyorlar, öyle değil mi? Ben de aynıydım. Bazıları hâlâ öyle olduğumu söyleyebilir, <em>hah hah.</em> Gelgelelim yanılırlar, sizin gibi yanılırlar. Neyse, hatanızı telafi etmek için buradasınız, lakin hakaretinize maruz kalanlar kızlarımdı, belki de affedilmek için yalvardığınızı duymak onların hakkıdır Majesteleri. Bakire kızlarım. İşte buradalar, onlara bir bakın.” Yaşlı adam parmaklarını salladığında, bir kadın sürüsü duvarın dibindeki yerinden ayrılıp yüksek platformun önünde sıraya girdi. Çıngırak da ayağa kalkmak için hareketlendi, çanları neşeyle çınlıyordu ama Leydi Frey yarım akıllıyı kolundan yakaladı ve onu tekrar yere oturttu.</p>

    <p>Lord Walder isimleri saydı. “Kızım Arwyn,” dedi on dört yaşında bir kızı göstererek. “Shirei, meşru kızlarımın en küçüğü. Ami ve Marianne torunlarım olurlar. Ami’yi Yediçay’dan Pate’le evlendirmiştim ama Yürüyen Dağ o sersemi öldürdü, ben de Ami’yi geri aldım. Bu Cersei ama biz ona Küçük Arı deriz, annesi bir Beesbury’ydi. Bunlar da torunlar. Birinin adı Walda, diğerleri... neyse, hepsinin birer adı var işte...”</p>

    <p>“Ben Merry’yim lord büyükbaba,” dedi kızlardan biri.</p>

    <p>“Gevezesin, bu kesin. Geveze’nin yanındaki, kızım Tyta. Sonra bir Walda daha. Alyx, Marissa... sen Marissa mısın? Öyle olduğunu biliyordum. Hep kel değildir. Üstat onun saçlarını kazıdı ama pek yakında tekrar uzayacaklarını söyledi. İkizler Serra ve Sarra.” Lord Walder gözlerini kısarak daha küçük kızlardan birine baktı. “<em>Hah,</em> sen de bir başka Walda mısın?”</p>

    <p>Kız dört yaşından büyük olamazdı. “Ben, Sör Aemon Nehir’in Walda’sıyım lord büyük büyükbaba,” dedi, reverans yaptı.</p>

    <p>“Sen ne zamandır konuşuyorsun? Söyleyecek mantıklı bir şeyin olsa bari, babanın hiçbir zaman yoktu. Ayrıca senin baban bir piçin oğlu, <em>hah.</em> Git, burada yalnızca Freyler’i istiyorum. Kuzey Kralı gayrimeşru soyla ilgilenmiyor.” Çıngırak başını sallayıp çanlarını çınlatırken Lord Walder, Robb’a baktı. “İşte buradalar, hepsi bakire. Şey, bir tane de dul ama bozulmuş kadınlardan hoşlananlar da var. İçlerinden herhangi birini alabilirdiniz.”</p>

    <p>“Bu imkânsız bir seçim olurdu lordum,” dedi Robb dikkatli bir nezaketle. “Hepsi çok güzel.”</p>

    <p>Lord Walder güldü. “Bir de benim gözlerimin iyi görmediğini söylerler. Bazıları işe yarar sanırım. Diğerleri... neyse, artık bir önemi yok. Kuzey Kralı için yeterince iyi değildiler, <em>hah.</em> Şimdi, ne söylemek istiyorsunuz?”</p>

    <p>“Leydilerim.” Robb umutsuzca rahatsız görünüyordu ama bu anın gelmek zorunda olduğunu da biliyordu. “Bütün adamlar verdikleri sözleri tutmalıdır, en çok da krallar. İçinizden biriyle evleneceğime dair yemin ettim ve bu yeminimi bozdum. Hata sizde değil. Yaptığım şeyi size hakaret etmek için yapmadım, sadece başka birini sevdim. Bu durumu hiçbir söz düzeltemez, biliyorum, lakin af dilemek için önünüze geldim, Geçit’in Freyler’i ve Kışyarı’nın Starklar’ı bir kez daha dost olabilsinler diye.”</p>

    <p>Küçük kızlar huzursuzca kıpırdanıyordu. Ablaları, kara meşe tahtta oturan Lord Walder’ı bekliyordu. Öne arkaya sallanan Çıngırak’ın tacındaki ve boyunluğundaki çanlar çınlıyordu.</p>

    <p>“Güzel,” dedi Geçit Lordu. “Bu çok güzeldi Majesteleri. ‘Bu durumu hiçbir söz düzeltemez,’ <em>hah.</em> İyi söylediniz, iyi söylediniz. Düğün festivalinde kızlarımla dans etmeyi reddetmezsiniz umarım. Yaşlı bir adamın kalbini sevinçle doldurmuş olursunuz, <em>hah.</em>” Pembe, buruş buruş kafasını, yarım akıllı torununun yaptığı gibi yukarı aşağı salladı, Lord Walder’ın çanları yoktu gerçi. “İşte burada Lord Edmure. Kızım Roslin, benim en kıymetli tomurcuğum, <em>hah.</em>”</p>

    <p>Sör Benfrey, kızı salona getirdi. Genç kız ve şövalye birbirlerine öz kardeşler olacak kadar çok benziyorlardı. Yaşlarına bakılırsa her ikisi de altıncı Leydi Frey’in çocuklarıydı; <em>bir Rosby,</em> diye hatırladı Catelyn.</p>

    <p>Roslin yaşına göre ufak tefekti, az önce bir süt banyosundan çıkmış gibi beyazdı. Yüzü güzeldi; küçük bir çenesi, narin bir burnu ve kahverengi iri gözleri vardı. Kestane rengi gür saçları dalgalar halinde beline kadar iniyordu. Kızın beli, Edmure’un iki eliyle kavrayabileceği kadar inceydi. Roslin’in giydiği soluk mavi elbisenin dantelli korsajının altındaki göğüsler küçük fakat şekilli görünüyordu.</p>

    <p>“Majesteleri.” Roslin dizlerinin üstüne çöktü. “Lord Edmure, umarım sizin için bir hayal kırıklığı değilimdir.”</p>

    <p><em>Bilakis,</em> diye düşündü Catelyn. Kızı gördüğünde Edmure’un yüzü aydınlanmıştı. “Benim için güzelliksiniz leydim,” dedi Edmure. “Ve hep öyle olacaksınız, biliyorum.”</p>

    <p>Roslin’in iki ön dişinin arasında, kızın rahatça gülümsemesine engel olan bir boşluk vardı fakat bu kusur neredeyse sevimliydi. <em>Yeterince güzel,</em> diye düşündü Catelyn, <em>ama çok ufak tefek ve Rosby soyundan geliyor.</em> Rosbyler hiçbir zaman sıhhatçe güçlü olmamıştı. Catelyn, salondaki daha büyük kızlardan bazılarının bünyesini tercih ederdi; kızlar ya da torunlar, emin olmak zordu. Crakehall gibi görünüyorlardı ve Lord Walder’ın üçüncü karısı o hanedana mensuptu. <em>Çocuk doğuracak genç kalçalar, onları emzirecek büyük göğüsler, onları taşıyacak güçlü kollar. Crakehalllar her zaman iri kemikli ve sıhhatli bir aile oldu.</em></p>

    <p>“Lordum çok nazik,” dedi Leydi Roslin, Edmure’a.</p>

    <p>“Leydim çok güzel,” dedi Edmure. Kızın elini tuttu ve onu ayağa kaldırdı. “Ama neden ağlıyorsunuz?”</p>

    <p>“Mutluluktan,” dedi Roslin. “Mutluluktan ağlıyorum lordum.”</p>

    <p>“<em>Yeter,</em>” diyerek araya girdi Lord Walder. “Evlendikten sonra istediğiniz kadar ağlar ve fısıldaşırsınız, <em>hah.</em> Benfrey, kardeşini odasına götür, hazırlanacağı bir düğün var. Ve yatak, <em>hah,</em> işin tatlı kısmı.” Yaşlı adamın ağzı içeri dışarı hareket etti. “Düğünde müzik olacak, çok tatlı bir müzik, şarap da olacak, <em>hah,</em> kırmızılar akacak ve biz bazı yanlışları düzelteceğiz. Ama şimdi yorgun ve ıslaksınız, salonuma damlıyorsunuz. Sizi bekleyen ateşler var, baharatlı sıcak şaraplar ve eğer istiyorsanız banyolar var. Lothar, konuklarımızı odalarına götür.”</p>

    <p>“Nehrin karşısındaki adamlarımı görmem gerek lordum,” dedi Robb.</p>

    <p>“Kaybolmazlar,” diye şikâyet etti Lord Walder. “Köprüyü daha önce de geçtiler öyle değil mi? Kuzeyden geldiğinizde. Siz geçmek istediniz, ben de izin verdim ve siz asla belki demediniz, <em>hah.</em> Ama keyfinize bakın. İsterseniz, adamlarınızı ellerinden tutarak teker teker karşıya geçirin, benim için sorun değil.”</p>

    <p>“<em>Lordum!</em>” Catelyn neredeyse unutuyordu. “Biraz yiyecek için müteşekkir oluruz. Yağmurun altında uzun fersahlar katettik.”</p>

    <p>Walder Frey’in ağzı içeri ve dışarı hareket etti. “Yiyecek, <em>hah.</em> Bir somun ekmek, bir parça peynir, belki bir de sosis.”</p>

    <p>“Yanında biraz şarap,” dedi Robb. “Ve tuz.”</p>

    <p>“Ekmek ve tuz. <em>Hah.</em> Elbette, elbette.” Yaşlı adam ellerini çırptı. Şarap sürahilerinin yanı sıra ekmek, yağ ve peynirle dolu tepsiler taşıyan hizmetkârlar salona girdi. Lord Walder da bir kadeh kırmızı şarap aldı ve kadehi lekeli eliyle yukarı kaldırdı. “Konuklarım,” dedi. “Benim onur konuklarım. Çatımın altına ve soframa hoş geldiniz.”</p>

    <p>“Konukseverliğiniz için biz teşekkür ederiz lordum,” diye karşılık verdi Robb. Edmure’la birlikte İri Jon, Sör Marq Piper ve diğerleri Robb’u tekrar etti. Lord Walder’ın şarabını içtiler, peynirini ve ekmeğini yediler. Catelyn şarabın tadına bakıp bir parça ekmek ısırdı ve kendini çok daha iyi hissetti. <em>İşte şimdi güvende olmamız gerekir,</em> diye düşündü.</p>

    <p>Yaşlı lordun ne kadar ucuz olabileceğini bilen Catelyn, kendilerine tahsis edilen odaların kasvetli ve keyifsiz olacağını düşünmüştü. Ama görünüşe göre Freyler, konukları için yeterinden fazla hazırlık yapmışlardı. Gelin dairesi genişti ve zengince döşenmişti. Odaya, direkleri İkizler şeklinde oyulmuş kuş tüyü yatak hâkimdi. Yatağın döşemesinin rengi Tully kırmızısı ve mavisiydi, bu hoş bir nezaketti. Ahşap zemin güzel kokulu halılarla kaplanmıştı ve panjurlu uzun pencere güneye açılıyordu. Catelyn’in odası daha küçüktü ama güzel döşenmişti ve rahattı, yanan bir şöminesi vardı. Aksak Lothar, Robb için krallara uygun bir geniş daire hazırlandığı konusunda teminat verdi. “Bir şeye ihtiyacınız olursa nöbetçilerden birine söylemeniz yeterli,” dedi. Reverans yaparak çekildi, topal adımlarıyla sarmal merdivenlere doğru yürüdü.</p>

    <p>“Kapılara kendi nöbetçilerimizi koymalıyız,” dedi Catelyn kardeşine. Odasının kapısında Stark ve Tully adamları olursa daha rahat dinlenirdi. Lord Walder’la yaptıkları görüşme endişe ettiği kadar acı verici olmamıştı ama buna rağmen Catelyn bu işin bir an önce bitmesini istiyordu. <em>Birkaç gün daha, sonra Robb mücadeleye gidecek, ben de Denizgözcüsü’ndeki daha konforlu esarete.</em> Lord Jason ona her türlü nezaketi gösterecekti, Catelyn bundan hiç şüphe etmiyordu ama esaret fikri onu hâlâ kederlendiriyordu.</p>

    <p>Atlı adamlar bir kuleden diğerine varmak için köprüyü geçerken, Catelyn aşağıdan gelen at seslerini duyabiliyordu. Köprünün taşları, ağır yüklü arabaların geçişiyle gümbürdüyordu. Catelyn pencereye gitti ve Robb’un ordusunun doğudaki ikizden çıkışını izlemek için dışarı baktı. “Yağmur azalıyor gibi.”</p>

    <p>“Artık içerideyiz ya.” Edmure ateşin önünde duruyordu, ellerini ısıtıyordu. “Roslin hakkında ne düşünüyorsun?”</p>

    <p><em>Çok minik ve narin. Doğum yapmak onun için zor olacak.</em> Ama Edmure kızdan çok memnun kalmış gibi görünüyordu, Catelyn sadece, “Tatlı,” dedi.</p>

    <p>“Benden hoşlandığına inanıyorum. Neden ağlıyordu?”</p>

    <p>“Düğününün arifesindeki bir bakire o. Birkaç damla gözyaşı gayet normal.” Lysa, kendi düğünlerinin sabahında göller kadar ağlamıştı lakin fildişi ve mavi pelerin Jon Arryn tarafından omuzlarına serilirken kum gözlü ve ışıltılı olmayı başarmıştı.</p>

    <p>“Ummaya cesaret ettiğimden çok daha güzel.” Edmure, Catelyn’in konuşmasına fırsat vermeden bir elini havaya kaldırdı. “Daha önemli meseleler olduğunu biliyorum, vaazını kendine sakla rahibe. Buna rağmen... Frey’in sergilediği diğer kızları gördün mü? Seğirmesi olanı mesela? Titreme hastalığı mı o? Yüzlerinde Sivilceli Petyr’ınkinden bile fazla çukur ve çıkıntı olan ikizlere ne demeli? O sürüyü gördüğümde, Roslin’in kel ve tek gözlü olduğundan emindim, Çıngırak’ın zekâsı ve Kara Walder’ın mizacıyla birlikte. Lakin güzel olduğu kadar nazik görünüyor.” Edmure’un kafası karışmış gibiydi, “Şu yaşlı gelinciğin niyeti bana iğrenç birini kakalamak değildiyse, neden kendi tercihimi yapmamama izin vermedi?”</p>

    <p>“Senin güzel yüzlere olan düşkünlüğün gayet iyi bilinir,” diye hatırlattı Catelyn. “Belki de Lord Walder senin yeni eşinle mutlu olmanı istiyordur gerçekten.” <em>Ya da daha büyük ihtimal, senin bir sivilce yüzünden ayak diremeni ve onun bütün planlarını bozmam istemiyordur.</em> “Roslin yaşlı adamın en gözde kızı da olabilir. Nehirova Lordu, Frey kızlarının çoğunun umabileceğinden çok daha iyi bir kısmet.”</p>

    <p>“Doğru,” dedi Edmure ama hâlâ emin değilmiş gibi görünüyordu. “Kızın kısır olması mümkün mü?”</p>

    <p>“Lord Walder torununun Nehirova vârisi olmasını istiyor. Sana kısır bir eş vermek ona nasıl hizmet edebilir ki?”</p>

    <p>“Hiç kimsenin almayacağı bir kızdan kurtulmuş olur.”</p>

    <p>“Bunun ona çok bir faydası olmaz. Walder Frey aksi bir adamdır, aptal değil.”</p>

    <p>“Yine de... <em>mümkün</em> mü?”</p>

    <p>“Evet,” diye kabul etti Catelyn gönülsüzce. “Bir kızın çocukluğunda geçirdiği bazı hastalıklar, ileride gebe kalmasına engel olabilir. Lakin Leydi Roslin’in böyle bir hastalığa yakalandığına inanmak için bir sebep yok.” Odayı inceledi. “Doğrusunu söylemem gerekirse, Freyler bizi beklediğimden daha nazik bir şekilde karşıladı.”</p>

    <p>Edmure güldü. “Birkaç dikenli kelime ve münasebetsiz iğneleme. Yaşlı gelinciğin şarabımıza işemesini ve mahsulü övmemizi istemesini bekliyordum.”</p>

    <p>Bu latife, Catelyn’in tuhaf bir şekilde sessizliğe gömülmesine sebep oldu. “İzin verirsen, şu ıslak kıyafetlerimi değiştirmeliyim.”</p>

    <p>“Nasıl istersen.” Edmure esnedi. “Bir saat kestireyim.”</p>

    <p>Catelyn kendi odasına çekildi. Nehirova’dan getirdiği kıyafet sandığı yukarı taşınmış ve yatağın ayağına bırakılmıştı. Soyunduktan ve ıslak giysilerini ateşin yanına astıktan sonra, Tully kırmızısını ve mavisini taşıyan yün bir elbise giydi, saçlarını yıkayıp fırçaladı ve kuruması için açık bıraktı, sonra da Freyler’i aramaya gitti.</p>

    <p>Salona girdiğinde, Lord Walder’ın kara meşe tahtının boş olduğunu gördü ama lordun oğullarından birkaçı ateşin yanında içki içiyordu. Aksak Lothar, Catelyn’i gördüğünde hantalca ayağa kalktı. “Leydi Catelyn, dinleneceğinizi düşünmüştüm. Size nasıl hizmet edebilirim?”</p>

    <p>“Bu beyler kardeşleriniz mi?” diye sordu Catelyn.</p>

    <p>“Kardeşler, üvey kardeşler, kayınbiraderler ve yeğenler. Raymund ve ben aynı annedeniz. Lord Lucias Vypren, benim üvey kardeşim Lythene’in kocası olur, Sör Damon da onların çocukları. Üvey kardeşim Sör Hosteen’i tanıdığınıza inanıyorum. Bunlar da Sör Leylyn Haigh ve onun oğulları, Sör Harys ve Sör Donnel.”</p>

    <p>“Memnun oldum sörlerim. Sör Perwyn buralarda mı? Robb tarafından Kral Renly’yle görüşmek üzere Fırtına Burnu’na gönderildiğimde, Sör Perwyn gidiş ve dönüş yolunda bana eşlik etmişti. Onu tekrar görmek için sabırsızlanıyordum.”</p>

    <p>“Perwyn uzakta,” dedi Aksak Lothar. “Ona selamlarınızı iletirim. Sizi kaçırdığı için çok üzüleceğini biliyorum.”</p>

    <p>“Leydi Roslin’in düğününe kadar döner elbette?”</p>

    <p>“Dönmeyi umuyordu,” dedi Aksak Lothar, “ama bu yağmurda... nehirlerin nasıl aktığını gördünüz leydim.”</p>

    <p>“Gördüm gerçekten,” dedi Catelyn. “Beni üstadınıza götürme nezaketi gösterebilir misiniz acaba?”</p>

    <p>“İyi değil misiniz leydim?” diye sordu Sör Hosteen, köşeli bir çeneye sahip güçlü bir adamdı.</p>

    <p>“Bir kadın şikâyeti. Endişelenmeniz gereken bir şey değil lordum.”</p>

    <p>Lothar her zamanki nezaketiyle Catelyn’i salondan çıkardı. Birkaç basamak tırmanıp üstü kapalı bir köprüden geçtiler ve bir diğer merdivenin başına geldiler. “Üstat Brennet’i en tepedeki yuvarlak odada bulabilirsiniz leydim,” dedi Lothar.</p>

    <p>Catelyn üstadın da Walder Frey’in oğullarından biri olacağını düşünmüştü ama Brenett bir Frey gibi görünmüyordu. Kocaman, şişman bir adamdı. Kel bir kafası ve gıdılı bir çenesi vardı. Cübbesinin kollarındaki kuzgun pisliği lekelerine bakılırsa, temizliğine düşkün biri de değildi ama yeterince dost canlısıydı. Catelyn, Edmure’un, Leydi Roslin’in doğurganlığına dair endişelerinden bahsettiğinde üstat kıkırdadı. “Lord kardeşinizin korkmasına gerek yok Leydi Catelyn. Roslin ufak tefektir, doğru, kalçaları da dardır lakin annesi de aynıydı ve Leydi Bethany, Lord Walder’a her yıl bir çocuk verdi.”</p>

    <p>“Kaç çocuk bebeklik dönemini geçebildi?” diye sordu Catelyn açık sözlü bir şekilde.</p>

    <p>“Beş,” dedi üstat. Sosis gibi kalın parmaklarını gösterip saymaya başladı. “Sör Perwyn. Sör Benfrey. Üstat Willamen, kendisi geçen yıl yemin etti ve şimdi Vadi’de, Lord Hunter’ın hizmetinde. Oğlunuzun yaverliğini yapan Olyvar. Ve Leydi Roslin. Dört oğlana bir kız. Lord Edmure, ne yapacağını bilemeyeceği kadar çok oğula sahip olacak.”</p>

    <p>“Bunun onu çok mutlu edeceğinden eminim.” Roslin, güzel yüzlü olduğu kadar doğurgandı demek. <em>Edmure’un içi rahatlayabilir artık.</em> Catelyn’in gördüğü kadarıyla Lord Walder, Edmure’a şikâyet etmek için hiçbir bahane bırakmamıştı.</p>

    <p>Catelyn, üstadın yanından ayrıldıktan sonra kendi odasına dönmedi; Robb’a gitti. Robin Flint, Sör Wendel Manderly ve İri Jon’u Robb’un yanında buldu. İri Jon’un, babasının cüssesini geçmek üzere olduğu halde hâlâ Küçük Jon olarak anılan oğlu da oradaydı. Hepsi ıslaktı. Kenarları kürklü, soluk pembe bir pelerin giymiş başka bir adam, diğerlerinden daha ıslak bir vaziyette ateşin başında duruyordu. “Lord Bolton,” dedi Catelyn.</p>

    <p>“Leydi Catelyn,” diye karşılık verdi adam, sesi fısıltı gibiydi, “sizi tekrar görmek ne büyük zevk, böyle zorlu bir zamanda bile.”</p>

    <p>“Çok naziksiniz,” dedi Catelyn. Odadaki yeisi hissedebiliyordu. İri Jon bile üzgün ve sessiz görünüyordu. Catelyn adamların asık suratlarına baktı ve, “Ne oldu?” diye sordu.</p>

    <p>“Lannisterlar Üç Dişli Mızrak’ta,” dedi Sör Wendel mutsuz bir sesle. “Kardeşim yine esir alınmış.”</p>

    <p>“Ve Lord Bolton, Kışyarı’yla ilgili başka haberler getirdi,” diye ekledi Robb. “Hayatını kaybeden tek iyi adam Sör Rodrik değilmiş. Cley Cerwyn ve Leobald Tallhart da katledilmiş.”</p>

    <p>“Cley Cerwyn daha çocuktu,” dedi Catelyn hüzünle. “Yani doğru mu? Herkes öldü ve Kışyarı gitti mi?”</p>

    <p>Bolton’ın solgun gözleri Catelyn’in gözleriyle buluştu. “Demiradamlar hem kaleyi hem de kış kasabasını yakmış. İnsanlarınızdan bazıları, oğlum Ramsey tarafından Dehşet Kalesi’ne götürülmüş.”</p>

    <p>“Piçiniz korkunç suçlarla itham ediliyor,” diye hatırlattı Catelyn sertçe. “Cinayet, tecavüz ve daha beterleri.”</p>

    <p>“Evet,” dedi Roose Bolton. “Onun kanı lekeli, bu inkâr edilemez. Lakin kendisi iyi bir savaşçıdır, korkusuz olduğu kadar beceriklidir. Demiradamlar Sör Rodrik’i ve hemen ardından Leobald Tallhart’ı öldürdüğünde, mücadeleyi komuta etmek Ramsay’e düşmüş ve o da bunu yapmış. Ramsey, Greyjoy kuzeyde kaldığı sürece, kılıcını kınına sokmayacağına dair yemin ediyor. Böyle bir hizmet, taşıdığı piç kanının ona işlettiği suçları az da olsa telafi eder belki.” Omuzlarını silkti. “Belki de etmez. Savaş bittiğinde bunu Majesteleri tartmalı ve karar vermeli.”</p>

    <p><em>Bu soğuk bir adam,</em> diye düşündü Catelyn, kim bilir kaçıncı kez.</p>

    <p>“Ramsay, Theon Greyioy’dan bahsetti mi?” diye sordu Robb. “O da öldürülmüş mü yoksa kaçmış mı?”</p>

    <p>Roose Bolton, kemerindeki keseden lime lime bir deri şeridi çıkardı. “Oğlum mektubuyla birlikte bunu göndermiş.”</p>

    <p>Sör Wendel başını başka tarafa çevirdi. Robin Flint’le Küçük Jon Umber bakıştı ve İri Jon bir boğa gibi güldü. “Bu... insan derisi mi?” diye sordu Robb.</p>

    <p>“Theon Greyjoy’un sol elindeki küçük parmaktan yüzülmüş bir deri parçası. Oğlum zalimdir, bunu itiraf etmeliyim. Lakin... iki genç prensin hayatıyla karşılaştırıldığında bir deri parçasının ne değeri var? Siz onların annesiydiniz leydim. Bunu size verebilir miyim... intikamın küçük bir nişanı olarak?”</p>

    <p>Bir yanı, bu tüyler ürpertici andacı alıp kalbine bastırmak istiyordu ama Catelyn bu isteğe karşı koydu. “Şunu kaldırın lütfen.”</p>

    <p>“Theon’ın derisini yüzmek kardeşlerimi geri getirmez,” dedi Robb. “Onun kellesini istiyorum derisini değil.”</p>

    <p>“Theon, Balon Greyjoy’un yaşayan tek oğlu,” dedi Lord Bolton yumuşak bir sesle, odadakiler bunu unutmuş gibi. “Ve şu anda Demir Adaları’nın meşru kralı. Tutsak bir kral, bir rehine olarak çok değerlidir.”</p>

    <p>“Rehine?” Bu kelime Catelyn’in sinirlerini kaldırmıştı. Rehineler sıklıkla değiş tokuş edilirdi. “Lord Bolton, iki oğlumu öldüren adamı <em>özgür</em> bırakmamızı önermiyorsunuzdur umarım.”</p>

    <p>“Deniztaşı Tahtı’nı kazanan her kim olursa olsun Theon Greyjoy’un ölmesini isteyecek,” dedi Bolton. “Theon, zincire vuruluyken bile amcalarından daha sağlam bir iddiaya sahip. Onu tutalım ve infazının bedeli olarak demirdoğumludan imtiyazlar isteyelim derim.”</p>

    <p>Robb bu öneriyi gönülsüzce değerlendirdi ama sonunda başıyla onayladı. “Evet. Pekâlâ. Öyleyse onu hayatta tutun. Şimdilik. Biz kuzeyi geri alana dek onu Dehşet Kalesi’ne hapsedin.”</p>

    <p>Catelyn tekrar Roose Bolton’a döndü. “Sör Wendel, Lannisterlar’ın Üç Dişli Mızrak’ta olduğuyla ilgili bir şeyler söyledi?”</p>

    <p>“Söyledi leydim. Kendimi suçluyorum. Harrenhal’dan ayrılmadan önce orada ziyadesiyle oyalandım. Aenys Frey benden günler önce yola çıktı ve yakut geçitte Üç Dişli Mızrak’ı geçti, bu kolay olmadı gerçi. Biz vardığımızda nehir kudurmuştu. Adamlarımı küçük teknelerle karşıya taşımaktan başka seçeneğim yoktu ve çok az sayıda teknemiz vardı. Kuvvetimin üçte ikisi kuzey kıyısındayken, Lannisterlar, hâlâ karşıya geçmek için bekleyen adamlarıma saldırdı. Ekseriyetle Nortey, Locke ve Burly adamları, artçı kuvvet olarak Sör Wylis Manderly ve onun Beyaz Liman şövalyeleri vardı. Ben Üç Dişli Mızrak’ın yanlış tarafındayım, adamlarıma yardım edemedim. Sör Wylis adamlarımızı elinden geldiğince toparladı ama Gregor Clegane ağır atlarla saldırdı ve onları nehre döktü. Boğulanlar kadar kılıçla öldürülenler de oldu. Çoğu kaçtı, diğerleri esir alındı.”</p>

    <p>Gregor Clegane her zaman kötü havadisti. Robb onunla uğraşmak için tekrar güneye gitmek zorunda mı kalacaktı? Yoksa Yürüyen Dağ buraya mı geliyordu? “O halde Clegane nehrin karşısında mı?” diye sordu Catelyn.</p>

    <p>“Hayır,” dedi Bolton, sesi hafif fakat emindi. “Geçitte altı yüz adam bıraktım. Derelerden, dağlardan ve Beyaz Bıçak’tan mızrakçılar, Hornwood’dan yüz yaycı, bazı hürsüvariler ve vasıfsız şövalyeler, onları pekiştirmek için Stout ve Cerwyn adamlarından oluşan sağlam bir kuvvet. Komuta, Ronnel Stout ve Sör Kyle Condon’da. Sör Kyle, merhum Lord Cerwyn’in sağ koluydu, bunu bildiğinizden eminim leydim. Aslanlar kurtlardan iyi yüzemez. Sör Gregor nehir yüksek olduğu sürece karşıya geçemez.”</p>

    <p>“Yol ağzına çıkarken ihtiyaç duyacağımız son şey, Dağ’ın sırtımızda olması,” dedi Robb. “İyi iş çıkardınız lordum.”</p>

    <p>“Majesteleri çok nazik. Yeşil Çatal’da üzücü kayıplar verdim. Glover ve Tallhart’ın Gölgeli Vadi’deki kayıpları daha da ağırdı.”</p>

    <p>“<em>Gölgeli Vadi.</em>” Bu isim Robb’un ağzında bir küfre dönüşmüştü. “Robett Glover’ı gördüğümde, kendisi bunun cevabını verecek bundan emin olabilirsiniz.”</p>

    <p>“Saçmalık,” diye onayladı Lord Bolton, “lakin Glover, Derinorman Kalesi’nin düştüğünü öğrendikten sonra kendini kaybetti. Keder ve öfke bir insanı o hale getirebilir.”</p>

    <p>Gölgeli Vadi meselesi kapanmış, soğumuştu, Catelyn’i endişelendiren gelecek mücadelelerdi. “Oğluma kaç adam getirdiniz?” diye sordu Roose Bolton’a.</p>

    <p>Bolton cevap vermeden önce renksiz, tuhaf gözleriyle Catelyn’in yüzünü inceledi. “Beş yüz küsur atlı ve üç bin piyade leydim. Çoğunlukla Dehşet Kalesi adamları, Karhold adamları da var. Karstarklar’ın sadakati artık şüpheli olduğu için onları göz önünde tutmanın iyi olacağını düşündüm. Daha çok adam getiremediğim için üzgünüm.”</p>

    <p>“Bu sayı yeterli olacaktır,” dedi Robb. “Artçı kuvvetimi siz komuta edeceksiniz Lord Bolton. Dayım evlenir evlenmez Boğaz’a doğru yola çıkmak niyetindeyim. Eve gidiyoruz.”</p>
  </div>
</body>
</html>
