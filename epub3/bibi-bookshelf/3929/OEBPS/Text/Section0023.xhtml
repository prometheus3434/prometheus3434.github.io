<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Samwell</h1>

    <p>Ağlayarak bir adım daha attı Sam. <em>Bu son adım, en son, devam edemem, yapamam.</em> Ama ayakları tekrar hareket etti. Önce biri, sonra diğeri. <em>Bir adım atıyorlar, sonra bir adım daha,</em> diye düşündü, <em>bunlar benim ayaklarım değil, başka birine aitler, başka biri yürüyor, ben olamam.</em></p>

    <p>Aşağı baktığında karların içinde tökezleyen ayaklarını görebiliyordu; şekilsiz ve sarsak şeyler. Çizmelerinin eskiden siyah olduğunu hatırlıyor gibiydi ama üstlerine yapışıp katılaşan kar yüzünden beyaz ve şekilsiz yumrulara dönüşmüşlerdi şimdi. Buzdan oyulmuş iki sakat ayak gibi.</p>

    <p>Kar durmayacaktı. Kar yığınları dizlerinin üstüne kadar çıkıyordu ve alt bacakları, bir çift beyaz baldır zırhı gibi görünen ince bir buz tabakasıyla kaplıydı. Adımları sürükleniyordu, sendeliyordu. Sırtında taşıdığı yük yüzünden kocaman bir kambur gibi görünüyordu Sam. Ve yorgundu, çok yorgundu. <em>Devam edemem. Anne, merhamet et, yapamam.</em></p>

    <p>Her dört ya da beş adımda bir aşağı uzanıp kılıç kemerini çekiştirmek zorunda kalıyordu. Kılıcını Yumruk’ta kaybetmişti ama kını hâlâ kemerinden sarkıyordu. Sam’in iki bıçağı vardı; Jon’un verdiği ejderhacamı hançer ve etini kesmek için kullandığı çelik bıçak. Bunca şey ağırlık yapıyordu, üstelik Sam’in göbeği o kadar yuvarlak ve genişti ki, çekmeyi unuttuğunda kemer aşağı kayıp ayak bileklerine dolanıyordu, ne kadar sıkı bağlarsa bağlasın. Bir keresinde göbeğinin <em>üstüne</em> bağlamayı denemişti ama o zaman da neredeyse koltuk altına kadar çıkmıştı kemer. Grenn, Sam’i o halde gördüğünde kusana dek gülmüştü ve Efkârlı Edd, “Kılıcını boynundaki zincire asan bir adam tanımıştım bir zamanlar, aynı böyle. Bir gün tökezleyip düştü ve kılıcın kabzası burnuna girdi,” demişti.</p>

    <p>Sam de tökezliyordu. Karın altında taşlar vardı, ağaç kökleri ve bazen donmuş zeminin altında derin çukurlar. Kara Bernarr çukurlardan birine basıp bileğini kırmıştı, üç gün önceydi, belki de dört ya da... aslında ne kadar zaman olduğunu bilmiyordu Sam. Daha sonra Lord Kumandan, Bernarr’ı bir ata bindirmişti.</p>

    <p>Ağlayarak bir adım daha attı Sam. Yürümekten öte düşüyordu sanki, hiç durmadan düşüyordu ama asla yere çarpmıyordu, ileri doğru düşüyordu sadece, ileri doğru. <em>Durmak zorundayım, canım çok yanıyor. Çok üşüdüm ve yorgunum, uyumaya ihtiyacım var, bir ateşin yanında azıcık uyumaya ve donmamış bir parça yiyeceğe.</em></p>

    <p>Ama durursa ölürdü. Bunu biliyordu. Bunu hepsi biliyordu, geri kalan üç beş kişi. Yumruk’tan kaçtıklarında elli kişilerdi, belki de daha fazla, ama bazıları kaçıp karın içinde kaybolmuş, yaralılardan birkaçı da kanamadan ölmüştü... ve bazen, arkasından gelen bağrışmalar duyuyordu Sam, artçı kuvvetten, bir keresinde korkunç bir çığlık da duymuştu. O çığlıktan sonra, yarı donmuş ayaklarıyla karı tekmeleyerek olabildiği kadar hızlı koşmuştu, yirmi ya da otuz metre kadar. Bacakları daha güçlü olsaydı hâlâ koşuyor olurdu. <em>Arkamızdalar, hâlâ arkamızdalar, bizi teker teker alıyorlar.</em></p>

    <p>Ağlayarak bir adım daha attı Sam. O kadar uzun zamandır üşüyordu ki sıcağın nasıl bir şey olduğunu unutmuştu. Üç çift çorap giyiyordu. Koyun yününden yapılmış çift kat tuniğinin altında iki kat iç çamaşırı, çamaşırlarının üstünde onu örgü zırhının soğuk çeliğinden koruyan kalın dolgulu bir içlik vardı. Zırhlı yeleğinin üstüne bol bir cübbe, cübbenin üstüne üç kat kalın bir pelerin giymişti. Pelerinin yakasını çenesinin altında kemik bir düğmeyle sıkı sıkı kapatmıştı, başlığını alnından aşağı doğru sarkıtmıştı. Yün ve deriden yapılmış ince eldivenlerinin üstüne kalın, kürk kolçaklar takmıştı. Yüzünün alt yarısını bir kaşkolla sıkıca sarmıştı ve başına geçirdiği yün astarlı dar başlığı kulaklarının üstüne kadar çekmişti. Ve soğuk hâlâ içine işliyordu. Özellikle ayaklarına. Artık ayaklarını hissedemiyordu bile, ama daha dün o kadar çok acıyorlardı ki, değil yürümek üstlerine basmaya zor dayanıyordu Sam. Her adımda çığlık atmak istiyordu. Bu dün müydü? Hatırlayamıyordu. Yumruk’tan beri hiç uyumamıştı, borudan bu yana bir kez bile uyumamıştı. Meğerki yürürken uyumuş olsun. İnsan uyurken yürüyebilir miydi? Sam bilmiyordu ya da unutmuştu.</p>

    <p>Ağlayarak bir adım daha attı Sam. Karlar döne döne etrafına düşüyordu; bazen beyaz, bazen de siyah bir gökyüzünden ama günden ve geceden kalan tek şey kardı. Sam’in omuzlarındaki ikinci bir pelerin gibiydi kar, sırtındaki heybenin üstünde birikiyor, yükünü daha ağır, daha katlanılmaz hale getiriyordu. Sam’in beli tahammülü imkânsız şekilde ağrıyordu; biri oraya bir bıçak sokmuştu sanki ve Sam’in her adımında ileri geri hareket ettirip duruyordu. Omuzları zırhının ağırlığıyla kıvranıyordu. Zırhını çıkarabilmek için her şeyi verirdi Sam ama bunu yapmaya korkuyordu. Zırhına ulaşmak için cübbesini ve pelerinini çıkarması gerekirdi ve o zaman soğuk onu alırdı.</p>

    <p><em>Daha güçlü olsaydım...</em> ama değildi ve bunu dilemek işe yaramıyordu. Sam güçsüzdü, şişmandı, çok şişmandı, kendi ağırlığını bile zor taşıyordu, zırh onun için çok fazlaydı. Teniyle çeliğin arasındaki kat kat kumaşa rağmen zırhı omuzlarını yüzüyordu sanki. Sam’in yapabildiği tek şey ağlamaktı ve ağladığında gözyaşları yanaklarında donuyordu.</p>

    <p>Ağlayarak bir adım daha attı. Ayağını bastığı yerlerdeki buzlar kırılmasa hareket ettiğinin farkına bile varmazdı Sam. Sağda ve solda, sessiz ağaçların arasından yarı görünen meşaleler, yağan karın içinde belli belirsiz turuncu halelere dönüşmüştü. Sam kafasını çevirdiğinde onları görebiliyordu; ormanın içinde sessizce kayıyor, ileri geri, öne arkaya sallanarak hareket ediyorlardı. <em>Yaşlı Ayı’nın ateş çemberi,</em> diye hatırlattı kendine, <em>ve ondan uzaklaşacakların ızdırabı.</em> Yürürken önündeki meşaleleri kovalıyormuş gibiydi ama meşalelerin de bacakları vardı; onunkilerden daha uzun, daha güçlü bacaklar, onları asla yakalayamazdı.</p>

    <p>Sam; kafilenin en önünde, karanlığın cenderesinde yürümek anlamına geldiği halde, meşale taşıyıcılardan biri olmak için yalvarmıştı dün. Ateşi istiyordu, ateşi düşlüyordu. <em>Ateşim olsaydı üşümezdim.</em> Ama biri, en başta zaten bir meşalesi olduğunu ama onu kara düşürüp ateşi söndürdüğünü hatırlatmıştı Sam’e. Sam herhangi bir meşaleyi düşürdüğünü hatırlamıyordu ama doğru olduğunu düşündü. Kolunu uzun süre yukarıda tutamayacak kadar güçsüzdü. Meşaleyi hatırlatan Edd miydi yoksa Grenn mi? Sam bunu da hatırlamıyordu. <em>Şişman, güçsüz, işe yaramaz, artık aklım bile donuyor.</em> Bir adım daha attı.</p>

    <p>Ağzının ve burnunun üstüne sardığı kaşkol sümükle kaplıydı ve öyle katılaşmıştı ki Sam bezin donarak yüzüne yapışmış olduğundan korktu. Nefes almak bile zordu. Hava öyle soğuktu ki nefes almak can yakıyordu. Donmuş maskesinin altından, “Anne merhamet et,” diye mırıldandı boğuk, pürüzlü sesiyle. “Anne merhamet et, Anne merhamet et, Anne merhamet et.” Her yakarışta, bacaklarını karın içinde sürükleyerek bir adım daha attı. “Anne merhamet et, Anne merhamet et, Anne merhamet et, Anne merhamet et.”</p>

    <p>Kendi annesi bin fersah uzakta, güneydeydi. Kız kardeşleri ve erkek kardeşi küçük Dickon’la birlikte Boynuz Tepe’deki kalede güvendeydi. <em>Annem beni duyamaz, Yukarıdaki Anne ne kadar duyarsa.</em> Anne merhametliydi, bütün rahipler bu konuda hemfikirdi ama Yedi’nin Sur’un ötesinde gücü yoktu. Burada eski tanrıların hükmü geçiyordu; ağaçların, kurtların ve karın isimsiz tanrılarının. “Merhamet edin,” diye fısıldadı Sam dinleyen her neyse ona, eski ya da yeni tanrılara, hatta şeytanlara, “ah, merhamet, bana merhamet edin, bana merhamet edin.”</p>

    <p><em>Maslyn merhamet için ağladı.</em> Sam bunu neden hatırlamıştı şimdi? Hatırlamak istediği bir şey değildi. Adam kılıcını düşürerek geriye sendelemişti, yalvarıyordu, teslim oluyordu, hatta eldivenini çıkarıp çelik bir eldivenmişçesine ölü yaratığın önüne atmıştı. Yaratık onu boğazından yakalayıp havaya kaldırdığında ve neredeyse kafasını kopardığında hâlâ merhamet için inliyordu Maslyn. <em>Ölülerin içinde hiç merhamet kalmamış ve Ötekiler... hayır, bunu düşünmemeliyim, düşünme, hatırlama, sadece yürü, sadece yürü, sadece yürü.</em></p>

    <p>Ağlayarak bir adım daha attı Sam.</p>

    <p>Buz tabakasının altındaki bir kök, başparmağını yakaladı ve Sam tek dizinin üstüne düştü, öyle şiddetli düşmüştü ki dilini ısırdı. Ağzındaki kanın tadını alabiliyordu, Yumruk’tan beri tattığı her şeyden daha ılıktı kan. <em>Bu sonum,</em> diye düşündü. Düşmüştü ve tekrar kalkacak gücü bulamıyordu. Bir ağaç dalına uzandı, dalı sımsıkı kavradı, kendini yukarı çekmeye çalıştı ama kaskatı kesilmiş bacakları bedenini desteklemiyordu. Örgü zırh çok ağırdı ve Sam çok şişmandı, çok güçsüzdü, çok yorgundu.</p>

    <p>“Ayağa kalk domuzcuk,” dedi biri, Sam’in yanından geçerken ama Sam umursamadı. <em>Burada karın içinde uzanacağım ve gözlerimi kapatacağım.</em> Burada ölmek çok da kötü olmazdı. Bundan daha çok üşümesi mümkün değildi, bir süre sonra belindeki ağrıyı ve omuzlarındaki korkunç acıyı da hissetmeyecekti, tıpkı ayaklarını hissetmediği gibi. <em>İlk ölen ben olmayacağım, ben olduğumu söyleyemezler.</em> Yumruk’ta yüzlerce adam ölmüştü, hepsi Sam’in etrafında ölmüştü, daha sonra daha fazlası da ölmüştü, Sam onları görmüştü. Titreyerek tuttuğu dalı bıraktı, rahatça karlara uzandı. Kar soğuk ve ıslaktı, biliyordu ama onca giysinin üstünden hissetmiyordu. Kar taneleri karnına, göğsüne ve göz kapaklarına düşerken beyaz gökyüzüne baktı. <em>Kar, kalın ve beyaz bir battaniye gibi üstümü örtecek. Karın altı sıcak olacak. Eğer benim hakkımda konuşurlarsa, Gece Nöbetçileri’nin adamı olarak öldüğümü söylemek zorunda kalacaklar. Yaptım. Yaptım. Görevimi yerine getirdim. Kimse yeminimi bozduğumu söyleyemez. Şişmanım, güçsüzüm, bir korkağım ama görevimi yerine getirdim.</em></p>

    <p>Sam kuzgunlardan sorumluydu. Onu bu yüzden yanlarında getirmişlerdi. Sam gelmek istememişti, bunu onlara da söylemişti, onlara nasıl büyük bir korkak olduğunu söylemişti. Ama Üstat Aemon çok yaşlıydı, üstelik kördü, kuzgunlarla ilgilenmesi için Sam’i göndermek zorundalardı. Yumruk’ta kamp kurduklarında, Lord Kumandan, Sam’e emirlerini vermişti. “Sen bir savaşçı değilsin. Bunu ikimiz de biliyoruz evlat. Olur da saldırıya uğrarsak aksini ispat etmeye çalışma, sadece ayak altında dolaşmış olursun. Senin işin mesaj yollamak. Mektubun ne söylemesi gerektiğini sormak için bana gelme. Kendin yaz ve hem Kara Kale’ye hem de Gölge Kule’ye birer kuş gönder.” Yaşlı ayı eldivenli parmağını Sam’e doğrultmuştu. “Korkudan üstünü pisletsen umurumda değil, binlerce yabanıl duvarları aşıp kanını içmek için uluyarak gelse umurumda değil, o kuşları göndereceksin, aksi takdirde, yemin ederim ki seni yedi cehennemin her birinde arar bulurum ve o kuşları göndermediğine pişman ederim.” Mormont’un kendi kuzgunu başını yukarı aşağı sallayıp bağırmıştı, <em>“Pişman, pişman, pişman.”</em></p>

    <p>Sam pişmandı; daha cesur ya da daha güçlü olamadığı için, adam gibi kılıç kullanamadığı için, babasına daha iyi bir evlat, kızlara ve kardeşi Dickon’a daha iyi bir ağabey olamadığı için. Öldüğü için pişmandı ama Yumruk’ta çok daha iyi adamlar ölmüştü, onun gibi şişman ve cırlak oğlanlar değil. Yaşlı Ayı cehennemlerde onu aramak zorunda kalmayacaktı en azından. <em>Kuşları gönderdim. En azından bu işi doğru yaptım.</em> Mesajları vaktinden önce yazmıştı, İlk İnsanlar’ın Yumruğu’nun saldırıya uğradığını söyleyen kısa ve öz mesajlar. Sonra onları, asla göndermek zorunda kalmayacağını umarak parşömen kesesine saklamıştı.</p>

    <p>Borular öttüğünde Sam uyuyordu. Önce rüya gördüğünü düşünmüştü ama gözlerini açtığında kar yağıyordu, kara kardeşler yaylarını ve kılıçlarını alarak çemberduvara doğru koşuyordu. Sam’in yakınındaki tek kişi Chett’ti; çıbanlarla dolu yüzü ve boğazındaki büyük yağ bezesiyle Üstat Aemon’ın eski kâhyası. Üçüncü ötüş ağaçların arasından inleyerek geldiğinde, Sam daha önce hiçbir adamın yüzünde görmediği bir korku görmüştü Chett’in yüzünde. “Kuşları salmama yardım et,” diye yalvarmıştı adama ama eski kâhya elinde hançeriyle dönüp koşmaya başlamıştı. <em>Köpeklerle ilgilenmesi gerek,</em> diye hatırlamıştı Sam. Lord Kumandan büyük ihtimalle ona da bazı emirler vermişti.</p>

    <p>Sam korkudan ve soğuktan titriyordu, eldivenlerin içindeki elleri katılaşmıştı ama parşömen kesesini bulup yazdığı mesajları çıkarmayı başarmıştı. Kuzgunlar öfkeyle ciyaklıyordu. Kara Kale kafesini açtığında kuzgunlardan biri Sam’in yüzüne uçmuştu. Sam birini yakalamadan önce iki kuzgun daha kaçmıştı. Yakaladığı kuzgun, gagasıyla Sam’in eldivenini delmiş ve elini kanatmıştı ama Sam bir şekilde, küçük parşömen rulosunu kuşun ayağına bağlayacak kadar dayanmıştı. O esnada savaş borusu susmuştu ama Yumruk çelik sesleriyle ve bağrılan emirlerle çınlıyordu. <em>“Uç!”</em> demişti Sam kuzgunu havaya fırlatırken.</p>

    <p>Gölge Kule kafesindeki kuşlar öyle delice çığlıklar atıp çırpınıyorlardı ki Sam kafesin kapağını açmaya korkmuştu ama yine de zorlamıştı kendini. Bu kez kaçan ilk kuzgunu yakalamıştı. Kuzgun, bir an sonra, ayağında saldırının haberiyle birlikte yağan karın arasından gökyüzüne tırmanıyordu.</p>

    <p>Görevini tamamladığında korkak ve beceriksiz parmaklarıyla giyinmeye devam etmişti Sam; başlığını takmış, cübbesini ve pelerinini giymiş, kılıç kemerini bağlamıştı, düşmemesi için gerçekten sımsıkı bağlamıştı. Sonra heybesini bulup içine eşyalarını tıkıştırmıştı; yedek iç çamaşırlarını ve kuru çoraplarını, Jon’un verdiği ejderhacamından ok ve mızrak uçlarını, eski boruyu, parşömenleri, mürekkebi, kalemleri, çizdiği haritaları ve Sur’dan beri sakladığı kaya kadar sert sarımsaklı sosisi. Heybenin ağzını sıkıca bağlayıp sırtına atmıştı. <em>Lord Kumandan çemberduvara koşturmamam gerektiğini söylemişti,</em> diye hatırlamıştı, <em>ama koşturarak ona gitmememi de söylemişti.</em> Sam derin bir nefes almış ve şimdi ne yapacağını bilmediğini fark etmişti.</p>

    <p>Daireler çizerek dönüp durduğunu hatırlıyordu Sam, kaybolmuştu, korku her zaman olduğu gibi içinde büyüyordu. Havlayan köpekler ve kişneyen atlar vardı ama karın yumuşattığı sesler uzaktan geliyormuş gibi duyuluyordu. Sam üç metreden ilerisini göremiyordu, tepenin zirvesini çevreleyen alçak taş duvar boyunca yanan meşaleler bile görünmüyordu. <em>Meşaleler sönmüş olabilir mi?</em> Bunu düşünmek bile çok korkunçtu. Boru üç kez uzun uzun ötmüştü, üç uzun ötüş Ötekiler anlamına geliyordu. Ormanın ak yürüyenleri, soğuk gölgeler, Sam’i henüz bir çocukken titretip ağlatan hikâyelerin canavarları, devasa buz örümceklerini süren kana susamış yaratıklar...</p>

    <p>Sam tuhaf bir şekilde kılıcını çekmiş, karın içinde ağır ağır yürümeye başlamıştı. Bir köpek havlayarak yanından geçmişti ve Sam, Gölge Kule’den birkaç adam görmüştü; uzun baltalar ve iki buçuk metrelik mızraklar taşıyan sakallı iri kardeşler. Onların yanında kendini daha güvende hissedecekti, bu yüzden duvara doğru giden adamları takip etmişti. Taş çemberin üstünde yanan meşaleleri gördüğünde rahatlayarak ürpermişti.</p>

    <p>Kara kardeşler, ellerinde kılıçlar ve mızraklarla birlikte düşen karı izliyorlardı, bekliyorlardı. Karla lekelenmiş bir miğfer giyen Sör Mallador Locke atının sırtında Sam’in önünden geçmişti. Sam, diğer adamların epey arkasında durmuş, Grenn’i ya da Efkârlı Edd’i aramıştı. <em>Ölmek zorundaysam bırakın arkadaşlarımın yanında öleyim,</em> diye düşündüğünü hatırlıyordu şimdi. Ama etrafındaki herkes yabancıydı, Blane isimli bir korucunun emrindeki Gölge Kule adamlarıydı.</p>

    <p>Bir korucunun, “İşte geliyorlar,” dediğini duymuştu Sam.</p>

    <p>“Tak,” demişti Blane; yirmi ok, bir o kadar sadaktan çıkmış ve bir o kadar yaya takılmıştı.</p>

    <p>“Tanrılar merhamet edin, yüzlercesi var,” demişti bir ses hafifçe.</p>

    <p>“Çek,” demişti Blane. Ardından, “Tut.” Sam göremiyordu, görmek de istemiyordu. <em>Bir şey,</em> kaygan yamacı tırmanarak karların içinden gelirken, Nöbet’in adamları oklarını kulaklarına kadar çekmiş halde meşalelerinin arkasında bekliyordu. “Tut,” demişti Blane tekrar. Ve sonra, “Bırak.”</p>

    <p>Oklar fısıldayarak uçmuştu.</p>

    <p>Çemberduvardaki adamlardan kulak tırmalayan tezahüratlar yükselmişti ama sesler çabucak susmuştu. “Durmuyorlar lordum,” demişti bir adam Blane’e. Bir diğeri, “Bakın, ağaçların oradan daha fazlası geliyor!” diye bağırmıştı. Başka biri, “Tanrılar merhamet edin, emekliyorlar. Neredeyse buradalar, <em>üstümüzdeler!</em>” Sam o esnada geri çekilmeye başlamıştı, rüzgârın savurduğu bir yaprak gibi titriyordu, soğuktan olduğu kadar korkudan. O gece çok soğuktu. <em>Şimdikinden bile soğuktu. Kar neredeyse ılık. Şimdi kendimi daha iyi hissediyorum. Biraz dinlenmeye ihtiyacım vardı sadece. Belki kısa bir süre içinde tekrar yürüyecek kadar güçlü olurum. Kısa bir süre içinde.</em></p>

    <p>Başının yanından bir at geçti; yelesi karla kaplı, toynakları buz tutmuş, tüylü, gri bir hayvan. Sam atın gelip geçişini izledi. Düşen kar tanelerinin arasında, siyahlı bir adam tarafından yürütülen başka bir at belirdi. Adam, yoluna çıkan Sam’i gördüğünde küfrederek hayvanı çevirdi ve Sam’in etrafından dolaştırdı. <em>Bir atım olsaydı keşke,</em> diye düşündü Sam. <em>Bir atım olsaydı yola devam edebilirdim. Oturabilirdim, hatta eyerin üstünde uyuyabilirdim biraz.</em> Ama atlarının çoğu Yumruk’ta kaybolmuştu, geri kalanlar da yiyecekleri, meşaleleri ve yaralıları taşıyordu. Sam yaralı değildi. <em>Yalnızca şişman ve güçsüz, Yedi Krallık’taki en büyük korkak aynı zamanda.</em></p>

    <p>Sam <em>tam</em> bir ödlekti. Babası Lord Randyll her zaman bunu söylerdi ve haklıydı. Sam onun vârisiydi ama bu onura asla layık olamamıştı, Lord Randyll bu yüzden Sur’a göndermişti onu. Tarly arazileri, kalesi ve Boynuz Tepe lordlarını yüzyıllardır gururlandıran büyükkılıç Yürekfelaketi, Sam’in kardeşi Dickon’a kalacaktı. Dickon, Sur’un ötesinde bir yerde karların içinde ölen ağabeyi için gözyaşı dökecek miydi acaba? <em>Neden döksün ki? Bir ödleğin ardından gözyaşı dökmeye değmez.</em> Babası bu kadarını defalarca söylemişti annesine. Yaşlı Ayı da biliyordu bunu.</p>

    <p>Yumruk’taki o gece, Lord Kumandan atının sırtında birdenbire ortaya çıkmış, “Ateş okları,” diye bağırmıştı. “Onlara alev verin.” Daha sonra gaklayan Sam’i fark etmişti adam. “<em>Tarly!</em> Git buradan! Senin yerin kuzgunların yanı.”</p>

    <p>“Ben... ben... ben mesajları gönderdim.”</p>

    <p>“Güzel.” Mormont’un omzundaki kuzgun tekrar etmişti, <em>“Güzel, güzel.”</em></p>

    <p>Lord Kumandan kürklerinin ve zırhının içinde devasa görünüyordu. Siyah miğferinin göz deliklerinin arkasındaki bakışları alev alevdi. “Burada ayakaltında duruyorsun. Kafeslerine geri dön. Bir mesaj daha göndermem gerekirse önce seni bulmak zorunda kalmak istemiyorum. Kuşları hazır tut.” Yaşlı adam yanıt beklemeden atını çevirip çembere doğru koşturmuştu, “Ateş, onlara ateş verin!”</p>

    <p>İki kez söylenmesine gerek yoktu, bacaklarının izin verdiği ölçüde hızlı yürüyerek kuşlarının yanına dönmüştü Sam. <em>Mesajları önceden yazmalıyım,</em> diye düşünmüştü, <em>böylece kuşları gerektiği kadar hızlı gönderebiliriz.</em> Donmuş mürekkebi ısıtmak için küçük bir ateş yakmak, alması gerekenden fazla vakit almıştı. Sam, parşömenleri ve kalemi alarak ateşin yanındaki bir kayaya oturmuş ve mesajlarını yazmıştı.</p>

    <p>Thoren Smallwood’un sesi, “Tak, çek... bırak,” komutları verirken, <em>soğuğun ve karın ortasında saldırıya uğradık ama onları ateş oklarıyla geri püskürttük,</em> yazmıştı Sam. Okların uçarken çıkardığı sesler bir annenin duaları kadar tatlıydı. “Yanın, sizi ölü piçler, yanın,” diye bağırıyordu Dywen. Kardeşler tezahürat yapıp küfür ediyorlardı. <em>Herkes güvende, yazmıştı Sam. İlk İnsanlar’ın Yumruğu’nda kalıyoruz.</em> Diğerlerinin ondan daha iyi okçular olmasını ummuştu.</p>

    <p>O notu bir kenara bırakıp bir başka boş parşömen aramıştı. Biri, “Hâlâ geliyorlar,” diye bağırdığında, <em>Yumruktaki mücadele yoğun kar yağışının altında devam ediyor,</em> yazmıştı. <em>Sonuç belirsiz.</em> “Mızraklar,” demişti biri. Sör Mallador olabilirdi ama Sam bunun üstüne yemin edemezdi. <em>Ölü yaratıklar Yumruk’ta bize saldırdı, karın ortasında, ama onları ateşle geri ittik.</em> Tipi halinde yağan karın arasından Sam’in bütün görebildiği, kampın ortasındaki büyük ateş ve ateşin etrafında huzursuzca dolanan atlı adamlardı. Yedek kuvvet. Sam biliyordu. Çemberduvarı aşacak her şeyi ezmek üzere hazır bekliyorlardı. Kılıç yerine meşalelerle silahlanmışlardı ve onları ateşte tutuşturuyorlardı.</p>

    <p>Yumruk’un kuzey yüzünden gelen bağrışmaları duyduğunda, <em>her yanda ölü yaratıklar var,</em> yazmıştı Sam. <em>Kuzeyden ve güneyden aynı anda geliyorlar. Mızraklar ve kılıçlar onları durdurmuyor, yalnızca ateş.</em> Gecenin içinde, “Bırak, bırak, bırak,” diye bağırmıştı bir ses. Bir diğeri, “Kahrolası, çok büyük,” diye inlemişti. “Bir dev!” demişti üçüncü bir ses. “Bir ayı, bir ayı!” diye ısrar etmişti dördüncüsü. Bir at kişnemişti ve tazılar havlamaya başlamıştı, o kadar çok bağrışma vardı ki Sam sesleri ayırt edemiyordu artık. Daha hızlı yazmıştı, not üstüne not. <em>Ölü yabanıllar, bir dev, bir ayı da olabilir, üstümüzdeler, her yandalar.</em> Ahşaba vuran çeliğin sesini duymuştu ve bunun tek anlamı olabilirdi. Yaratıklar çemberduvarı aşmıştı. <em>Kampın içinde mücadele.</em> Bir düzine atlı kardeş Sam’in yanından geçip doğu duvarına doğru gitmişti, her atlının elinde, üzerinden alevler akan odun parçaları vardı. <em>Lord Kumandan onları ateşle karşılıyor. Kazandık. Kazanıyoruz. Durumumuzu koruyoruz. Yolumuzu temizliyoruz ve Sur’a geri çekiliyoruz. Yumruk’ta kapana kısıldık, sıkıştık.</em></p>

    <p>Gölge Kule’nin adamlarından biri karanlığın içinden yalpalayarak gelmiş ve Sam’in ayaklarının dibine düşmüştü. Ölmeden önce ateşin bir adım yakınına kıvrılmıştı. <em>Kaybettik,</em> yazmıştı Sam, <em>mücadeleyi kaybettik. Hepimiz kaybolduk.</em></p>

    <p>Neden Yumruk’taki mücadeleyi hatırlamalıydı ki? Hatırlamak istemiyordu. Bunu değil. Annesini hatırlamaya çalıştı ya da küçük kardeşi Talla’yı veya Craster Kalesi’ndeki Şebboy isimli kızı. Biri omzunu sarsıyordu. “Kalk,” dedi bir ses. “Sam, burada uyuyamazsın. Kalk ve yürümeye devam et.”</p>

    <p><em>Uyumuyordum, hatırlıyordum.</em> “Git buradan,” dedi Sam, kelimeleri soğukta donuyordu. “Ben iyiyim. Dinlenmek istiyorum.”</p>

    <p>“Kalk.” Grenn’in sesi sert ve pürüzlüydü. Sam’in üzerine eğildi, siyahları kar yüzünden kıtır kıtır olmuştu. “Dinlenmek yok, Yaşlı Ayı söyledi. Ölürsün.”</p>

    <p>“Grenn.” Sam gülümsedi. “Hayır, gerçekten, ben burada iyiyim. Sen devam et. Seni sonra yakalarım, biraz daha dinlendikten sonra.”</p>

    <p>“Hayır.” Grenn’in kahverengi gür sakalları ağzının çevresinde donmuştu. Sakalları onu yaşlı bir adam gibi gösteriyordu. “Donarsın ya da Ötekiler seni yakalar. Sam, <em>kalk!</em>”</p>

    <p>Sur’dan ayrılmadan bir gece önce Pyp’in de Grenn’le böyle dalga geçtiğini hatırladı Sam. Çocuk gülümsemiş, Grenn’in keşif gezisi için iyi bir seçim olduğunu, çünkü korkmayı akıl edemeyecek kadar aptal olduğunu söylemişti. Grenn, Pyp’in ne söylediğini anlayana kadar ateşli bir şekilde itiraz etmişti. Grenn tıknaz, kalın boyunlu ve güçlüydü, –Sör Alliser Thorne ona “Yaban Öküzü” diyordu, Sam’e “Sör Domuzcuk”, Jon’a “Lord Kar” dediği gibi– ama Sam’e her zaman gayet nazik davranmıştı. <em>Ama Jon yüzündendi. Jon olmasa hiçbiri benden hoşlanmazdı.</em> Ve Jon yoktu şimdi, Qhorin Yarımel’le birlikte Çığlık Geçidi’nde kaybolmuştu, büyük ihtimalle ölmüştü. Sam arkadaşı için ağlardı ama o yaşlar da yanaklarında donardı, üstelik gözlerini açık tutmakta zorlanıyordu artık.</p>

    <p>Uzun boylu, meşaleli bir kardeş yanlarına geldi ve Sam harika bir an boyunca sıcaklığı yüzünde hissetti. “Onu bırak,” dedi adam Grenn’e. “Yürüyemiyorsa işi bitmiş demektir. Gücünü kendine sakla Grenn.”</p>

    <p>“Kalkacak,” dedi Grenn. “Sadece yardıma ihtiyacı var.”</p>

    <p>Adam, kutsanmış sıcaklığı da yanında götürerek yoluna devam etti. Grenn, Sam’i ayağa kaldırmaya çalıştı. “Canım acıyor,” diye şikâyet etti Sam. “Kes şunu Grenn, kolumu acıtıyorsun. Kes şunu.”</p>

    <p>“Lanet olsun, çok ağırsın.” Grenn kollarını Sam’in koltuk altlarına soktu, bir homurtu çıkardı ve arkadaşını ayağa kaldırdı ama Grenn bırakır bırakmaz şişman delikanlı tekrar karın içine düştü. Grenn, çizmelerindeki katılaşmış karı dağıtıp havaya saçacak kadar esaslı bir darbeyle Sam’i tekmeledi. <em>“Kalk!”</em> Tekrar tekmeledi. “Kalk ve yürü. Yürümek zorundasın.”</p>

    <p>Sam, kendini tekmelerden korumak için sımsıkı bir yumak halinde kıvrılıp yana devrildi. Onca yünün, derinin ve zırhının üstünden tekmeleri zar zor hissediyordu ama yine de canı yanıyordu. <em>Grenn’in arkadaşım olduğunu sanıyordum. Arkadaşlarını tekmelememelisin. Neden beni rahat bırakmıyorsun? Dinlenmeye ihtiyacım var, hepsi bu, dinlenmeye ve biraz uyumaya ve belki de biraz ölmeye.</em></p>

    <p>“Meşaleyi alırsan şişman oğlanı taşıyabilirim.”</p>

    <p>Sam, tatlı ve yumuşak karın üstünden birdenbire çekilip soğuk havanın içine kaldırıldı; yüzüyordu. Dizlerinin altında bir kol vardı, bir kol da sırtının altında. Sam başını kaldırıp baktı. Önünde bir yüz belirdi; basık bir burnu, koyu renk küçük gözleri, çalı gibi karmakarışık sakalları olan gaddar bir yüz. Sam bu yüzü daha önce de görmüştü ama hatırlaması bir an aldı. <em>Paul. Minik Paul.</em> Meşalenin ısısıyla eriyen buz, gözlerinin içine aktı. Grenn’in, “Onu taşıyabilir misin?” diye sorduğunu duydu Sam.</p>

    <p>“Bir keresinde bu oğlandan daha ağır bir buzağı taşıdım. Onu süt içebilsin diye annesine götürdüm.”</p>

    <p>Minik Paul’un attığı her adımda Sam’in başı bir yukarı bir aşağı zıplıyordu. “Kes şunu,” diye mırıldandı Sam, “beni yere indir. Ben bebek değilim. Gece Nöbetçileri’nin adamıyım.” Hıçkırdı. “Bırak da öleyim.”</p>

    <p>“Sessiz ol Sam,” dedi Grenn. “Gücünü sakla. Kardeşlerini düşün. Üstat Aemon’ı. En sevdiğin yiyecekleri. İstersen bir şarkı söyle.”</p>

    <p>“Yüksek sesle mi?”</p>

    <p>“Kafanda.”</p>

    <p>Sam yüzlerce şarkı biliyordu ama birini bile hatırlayamadı. Sözler kafasından uçup gitmişti. Tekrar hıçkırdı, “Hiç şarkı bilmiyorum Grenn. Birkaç tane biliyordum ama şimdi bilmiyorum,” dedi.</p>

    <p>“Evet biliyorsun,” dedi Grenn. “Ayı ve Güzel Bakire’ye ne dersin? O şarkıyı herkes bilir. <em>Bir ayı vardı, bir ayı, bir ayı! Baştan ayağa karaydı ve kıllarla kaplıydı!</em>”</p>

    <p>“Hayır, o olmaz,” diye yalvardı Sam. Yumruk’a gelen ayının çürümüş etinde hiç kıl kalmamıştı. Sam ayıları düşünmek istemiyordu. “Şarkı söylemeyelim. Lütfen Grenn.”</p>

    <p>“O zaman kuzgunlarını düşün.”</p>

    <p>“Onlar asla benim olmadı.” <em>Onlar Lord Kumandan’ın kuzgunlarıydı, Gece Nöbetçileri’nin kuzgunları.</em> “Onlar Kara Kale’ye ve Gölge Kule’ye aitti.”</p>

    <p>Minik Paul kaşlarını çattı. “Chett, Yaşlı Ayı’nın kuzgununu alabileceğimi söylemişti, konuşan kuşu. Onun için yiyecek biriktirdim.” Başını iki yana salladı. “Ama unuttum. Yiyecekleri sakladığım yerde bıraktım.” Ağır ağır yürümeye devam etti, attığı her adımda ağzından solgun nefesler çıkıyordu, “Senin kuzgunlarından birini alabilir miyim?” dedi aniden. “Sadece bir tanesini. Lark’ın onu yemesine asla izin vermem.”</p>

    <p>“Onlar gitti,” dedi Sam. “Üzgünüm.” <em>Çok üzgünüm.</em> “Şimdi Sur’a geri uçuyorlar.” Nöbet’i at binmeye çağıran savaş borularını bir kez daha duyunca kuşları serbest bırakmıştı Sam. <em>İki kısa ve bir uzun ötüş, atlara binme çağrısı.</em> Ama Yumruk’u terk etmek dışında atlara binmek için bir sebep yoktu ve bu mücadelenin kaybedildiği anlamına geliyordu. Korku öyle kötü ısırıyordu ki Sam’in bütün yapabildiği kafesleri açmak olmuştu. Yazdığı mesajların hiçbirini göndermediğini, kar fırtınasının içinde kanat çırpan kuzgunları izlerken fark etmişti ancak.</p>

    <p>“Hayır,” diye inlemişti Sam, “ah, hayır, hayır.” Kar yağıyordu ve borular ötüyordu; <em>ahooo ahooo ahooooooooooo,</em> atlara diye bağırıyorlardı, atlara, atlara, atlara. Sam, bir kayanın üstüne tünemiş iki kuzgun görüp peşlerinden koşmuştu ama kuşlar tembelce kanat çırpıp döne döne uçuşan karın içine karışmış, zıt yönlere doğru uçmuşlardı. Sam kuşlardan birini kovalamıştı, nefesi beyaz ve kalın bulutlar halinde burnundan çıkarken tökezlemiş ve kendini çemberduvarın üç metre uzağında bulmuştu.</p>

    <p>Sonra... yüzlerine ve boğazlarına ok saplanmış ölü yaratıkların, taşların üstünden atlayarak geldiğini hatırlıyordu Sam. Bazıları baştan ayağa örgü zırhlar kuşanmıştı, bazıları tamamen çıplaktı... çoğunluğu yabanıldı ama aralarında birkaç siyahlı da vardı. Gölge Kule’nin adamlarından biri, mızrağını bir ölü yaratığın yumuşak ve solgun karnına sokup sırtından çıkarmıştı, yaratık mızrakla birlikte sendeleyerek yürümüş, siyah ellerini uzatıp kara kardeşin başını yakalamış ve adamın kafasını ağzından kan gelene kadar bükmüştü. Sam ilk kez o zaman idrarını salmıştı, bundan hemen hemen emindi.</p>

    <p>Koştuğunu hatırlamıyordu ama koşmuş olmalıydı, çünkü kendini, yaşlı Sör Ottyn Wythers ve birkaç okçuyla birlikte yarım kamp uzaklıktaki ateşin yanında bulmuştu. Sör Ottyn karın içinde dizlerinin üstündeydi, etraftaki karmaşayı izliyordu, sonra binicisiz bir at gelmiş ve adamın yüzünü tekmelemişti. Okçular yaşlı adamı umursamamıştı, onlar karanlıktaki gölgelere ateşli oklar fırlatıyorlardı. Sam bir yaratığın vurulduğunu ve alevler tarafından yutulduğunu görmüştü ama onun arkasında bir düzine yaratık ve ayı olması muhtemel büyük, beyaz bir suret daha vardı. Ve az zaman sonra yaycıların hiç oku kalmamıştı.</p>

    <p>Sonra bir atın sırtındaydı Sam. Kendi atı değildi ve hayvana nasıl bindiğini de hatırlamıyordu. Belki de Sör Ottyn’in yüzünü göçerten hayvandı. Borular hâlâ ötüyordu, Sam atı tekmeleyip sese doğru çevirmişti.</p>

    <p>Kıyımın ve karmaşanın ortasında, bir mızrağın ucuna asılmış siyah bir sancakla birlikte atının sırtında oturan Efkârlı Edd’i bulmuştu. “Sam,” demişti Edd onu gördüğünde, “beni uyandırır mısın lütfen? Korkunç bir kâbus görüyorum.”</p>

    <p>Her dakika daha fazla adam atlara biniyordu. Savaş boruları onları geri çağırıyordu. <em>Ahooo ahooo ahooooooooooo.</em> Atına hâkim olmaya çalışırken, “Batı duvarını aştılar lordum,” diye bağırmıştı Thoren Smallwood, Yaşlı Ayı’ya. “Yedek kuvveti göndereceğim...”</p>

    <p><em>“HAYIR!”</em> Mormont, boruların arasından sesini duyurabilmek için ciğerini patlatırcasına bağırmak zorunda kalmıştı. “Onları geri çağır, kendimize yol açmak zorundayız.” Yaşlı ayı üzengilerinin üstünde ayaktaydı, siyah pelerini rüzgârla dalgalanıyordu, alevler zırhından yansıyordu. “Mızrakbaşı!” diye kükremişti. “Kama düzeni oluşturun, gidiyoruz. Güney yamacına, sonra doğuya!”</p>

    <p>“Lordum, güney yamacı yaratık kaynıyor!”</p>

    <p>“Diğerleri çok dik,” demişti Mormont. “Mecburen...”</p>

    <p>Ayı, karların içinden sendeleyerek gelirken Lord Kumandan’ın atı çığlık atarak şahlanmıştı, Mormont neredeyse düşüyordu. Sam altını bir kez daha ıslatmıştı. <em>İçimin tamamen boşaldığını düşünüyordum.</em> Ayı ölüydü, solgundu ve çürüyordu, kürkü ve bütün derisi yüzülmüştü, sağ kolunun yarısı kemiğine kadar yanmıştı ama hâlâ yürümeye devam ediyordu. Sadece gözleri canlıydı. <em>Parlak mavi, tıpkı Jon’un söylediği gibi.</em> Gözleri donmuş yıldızlar gibi parlıyordu. Thoren Smallwood saldırmıştı, uzunkılıcı ateşin ışığıyla kırmızı turuncu parlıyordu. Savurduğu darbe neredeyse ayının başını alıyordu. Ve sonra ayı onun başını almıştı.</p>

    <p><em>“KOŞUN!”</em> diye bağırmıştı Lord Kumandan atını çevirirken.</p>

    <p>Çembere vardıklarında dörtnala at koşturuyorlardı. Sam, atına engel atlatmaktan her zaman çok korkmuştu ama alçak duvar önünde belirdiğinde başka seçeneği olmadığını biliyordu. Hayvanı mahmuzlamış, gözlerini kapamış, hafifçe inlemişti ve at onu duvarın üzerinden geçirmişti <em>bir şekilde...</em> Sam’in sağındaki süvari; çelik, deri ve çığlıklı at etinden ibaret bir düğüm halinde yere çarpmıştı. Ölü yaratıklar süvarinin başına üşüşmüştü. Mızrak ucu kapanıyordu. Uzanan siyah ellerin, yanan mavi gözlerin ve uçuşan karların arasından fırlayarak yamacı inmişlerdi. Atlar tökezleyip yuvarlanmış, adamlar eyerlerinden düşmüş, meşaleler döne döne havaya uçmuş, kılıçlar ve baltalar ölü etleri parçalamıştı ve Samwell Tarly, sahip olduğunu hiç bilmediği bir kuvvetle umutsuzca atına tutunup ağlamıştı.</p>

    <p>Sam mızrak ucunun ortasındaydı. Her iki yanında kardeşleri vardı, önünde ve arkasında da. Bir köpek, karlı yamaçta zıplayarak, atların arasına girip çıkarak bir süre onlarla birlikte koşmuş ama fazla dayanamamıştı. Yaratıklar direniyordu, atlar tarafından devriliyor, toynakların altında eziliyorlardı. Sam, sol eliyle dizginlere yapışan bir yaratığın, sağ eliyle atın karnını yardığını görmüştü.</p>

    <p>Etrafları birdenbire ağaçlarla sarılmıştı, arkadaki kıyım sesleri giderek azalırken Sam donmuş bir derenin içinden geçiyordu. Nefes nefeseydi, rahatlamıştı... ta ki, siyahlı bir adam çalıların üzerinden atlayıp onu eyerinden aşağı çekene kadar. Kim olduğunu hiç görmemişti Sam; hemen ayağa kalkan adam bir sonraki an dörtnala uzaklaşıyordu. Atın arkasından koşarken ayağı köklere dolanan Sam yüzüstü yere düşmüştü, Efkârlı Edd tarafından düştüğü yerde bulunana dek bir bebek gibi ağlamıştı.</p>

    <p>Sam’in, İlk İnsanlar’ın Yumruğu’na dair son açık seçik hatırası buydu. Sonra, saatler sonra, kıyımdan kurtulan diğer adamların arasında titriyordu. Adamların yarısı atlı diğer yarısı yayandı. Yumruk’un millerce uzağındalardı ama Sam oraya nasıl geldiklerini bilmiyordu. Dywen, Yumruk’tan beş yük beygiri indirmişti; yiyecek, yağ ve meşale yüklü hayvanlardan üçü buraya kadar gelebilmişti. Yaşlı Ayı yükleri yeniden paylaştırmalarını emretmişti, böylece herhangi bir atın ve taşıdığı yükün kaybı bir felakete sebep olmayacaktı. İyi durumda olan adamların atlarını alıp yaralılara vermiş, yayaları düzene sokmuş, kafilenin arkasını ve yan açıklarını korumak için meşaleler yaktırmıştı. Eve doğru ilk adımını atarken, <em>sadece yürümem gerek,</em> demişti Sam kendine. Fakat daha bir saat geçmeden bocalamaya ve geride kalmaya başlamıştı...</p>

    <p>Şimdi de geride kalıyorlardı. Pyp’in bir keresinde, Minik Paul’un Nöbet’teki en güçlü adam olduğunu söylediğini hatırlıyordu Sam. <em>Öyle olmalı, beni taşıyor.</em> Buna rağmen kar derinleşiyordu, zemin daha tehlikeliydi ve Paul’un adımları kısalmaya başlamıştı. Yanlarından atlılar geçti; meraksız ve mat gözlerle Sam’e bakan yaralı adamlar. Birkaç meşale taşıyıcısı da geçip gitti. “Geride kalıyorsunuz dedi,” biri. Diğeri onu onayladı, “Kimse seni beklemez Paul. Domuzu ölü adamlara bırak.”</p>

    <p>“Bir kuş alabileceğime söz verdi,” dedi Minik Paul, Sam böyle bir söz vermemişti halbuki. <em>Benim değiller ki vereyim.</em> “Konuşan, avucumdan mısır yiyen bir kuşum olsun istiyorum.”</p>

    <p>“Kahrolası aptal,” dedi meşaleli adam. Sonra gitti.</p>

    <p>Bir süre sonra Grenn aniden durdu. “Yalnızız,” dedi boğuk bir sesle. “Diğer meşaleleri göremiyorum. Gidenler artçı kuvvetten miydi?”</p>

    <p>Minik Paul’un verecek cevabı yoktu. İri adam inleyerek dizlerinin üstüne çöktü. Sam’i nazikçe kara yatırırken kolları titriyordu. “Seni daha fazla taşıyamam. Taşırdım ama yapamam,” dedi. Şiddetle sarsılıyordu.</p>

    <p>Rüzgâr, Sam ve diğerlerinin yüzüne kar taneleri serpiştirerek ağaçların arasında iç çekti. Soğuk öyle acıydı ki Sam kendini çıplak hissediyordu. Diğer meşaleleri görmek için etrafına bakındı ama hepsi gitmişti, her biri. Sadece Grenn’in taşıdığı meşale vardı, meşalenin ucundan yükselen alev turuncu ipeklere benziyordu. Sam ipeğin içinden, ardındaki karanlığı görebiliyordu. <em>Meşale birazdan sönecek,</em> diye düşündü, <em>ve biz yiyeceksiz, ateşsiz, arkadaşsız, yapayalnızız.</em></p>

    <p>Ama bu yanlıştı. Hiç yalnız değillerdi.</p>

    <p>Yeşil ve büyük muhafız ağacının alt dallarında biriken kar, yumuşak ve ıslak bir <em>lop</em> sesiyle yere düştü. Grenn meşalesini savurarak döndü. “Kim var orada?” Karanlığın içinden bir at başı çıktı. Sam bir an için rahatladı; atın kendisini görene kadar. Hayvan kırağıyla kaplıydı, kesik karnından kapkara ve donmuş bir bağırsak düğümü sarkıyordu. Atın sırtında buz kadar beyaz bir binici vardı. Sam’in boğazından inlemeye benzer bir ses yükseldi. Öyle korkmuştu ki tekrar altını ıslatabilirdi ama içine soğuk girmişti, öyle acımasız bir soğuktu ki Sam idrarının bile donduğunu hissediyordu. Öteki, eyerinden zarafetle kayıp karın ortasında durdu. Kılıç kadar ince, süt gibi beyazdı. Hareket ettiğinde zırhı harelenip renk değiştiriyordu. Ve Öteki’nin ayakları, taze karın üstündeki ince buz tabakasını kırmıyordu.</p>

    <p>Minik Paul sırtına bağladığı uzun saplı baltayı aldı. “O atı neden incittin? O Mawney’nin atıydı.”</p>

    <p>Sam kılıcının kabzasına uzandı ama kını boştu. Kılıcını Yumruk’ta kaybettiğini geç hatırladı.</p>

    <p>“Uzaklaş!” Grenn meşalesini savurarak bir adım attı. “<em>Uzaklaş</em> yoksa yanarsın.” Öteki’yi meşalenin alevleriyle dürttü.</p>

    <p>Öteki’nin kılıcı, belli belirsiz mavi bir pırıltıyla ışıldadı. Kılıç, Grenn’e doğru hareket etti; ışık kadar hızlı, amansız. Buz mavisi bıçak alevlere dokunduğunda Sam’in kulaklarına iğne kadar sivri bir çığlık saplandı. Meşalenin başı yere düştü ve derin kar yığınının içinde kayboldu, ateş aynı anda söndü. Grenn’in elinde kısa bir sopa kalmıştı şimdi. Minik Paul baltasıyla saldırırken Grenn küfürler ederek sopayı Öteki’ye fırlattı.</p>

    <p>Sam’in içini dolduran korku, daha önce hissettiği bütün korkulardan beterdi ki Samwell Tarly bu hissin her çeşidini bilirdi. “Anne merhamet et,” diye ağladı, korkusundan eski tanrıları unutmuştu. “Baba beni koru, ah ah...” Eli, parmaklarının bulduğu hançerle doldu.</p>

    <p>Ölü yaratıklar ağır ve sarsak şeylerdi ama Öteki rüzgârdaki kar kadar hafifti. Yana kayıp Paul’un baltasından kurtuldu, zırhı dalgalandı. Kristal kılıcı büküldü, döndü ve Paul’un örgü zırhındaki halkaların arasından geçerek derinin, yünün, kemiğin ve etin içine gömüldü. Kılıç bir <em>tıssssssss</em> sesiyle dışarı çıktı ve Sam, Paul’un, “Ah,” dediğini duydu. Eti delinen Minik Paul, kanı kılıcın etrafında tüterken katilini yakalamak için ellerini uzattı ve düşmeden bir an önce neredeyse başarıyordu bunu. Solgun ve tuhaf kılıç Paul’un ağırlığıyla Öteki’nin elinden düştü.</p>

    <p><em>Şimdi. Ağlamayı kes ve dövüş, seni bebek. Dövüş ödlek.</em> Sam’in duyduğu babasının sesiydi. Alliser Thorne’du, kardeşi Dickon’dı, Rast denen delikanlıydı. <em>Ödlek, ödlek, ödlek.</em> Onu da bir yaratığa dönüştürüp dönüştürmeyeceklerini merak ederek çılgınca kıkırdadı Sam, kendi ölü ayaklarına dolanıp habire düşen kocaman, şişman ve beyaz bir yaratık olurdu. <em>Dövüş Sam.</em> Jon Kar mıydı bu? Jon ölmüştü. <em>Yapabilirsin, dövüşebilirsin, sadece yap.</em> Ve sonra öne doğru koşuyordu Sam, koşmaktan çok düşmüştü aslında, gözlerini kapamıştı, kör bir halde iki eliyle birden hançerini savuruyordu. Üstüne basılınca kırılan buzların sesine benzer bir çıtırtı duydu, ardından bir çığlık geldi, çığlık öyle tiz ve keskindi ki Sam ellerini kulaklarına bastırmış halde geri sendeledi ve sert bir şekilde poposunun üstüne düştü.</p>

    <p>Sam gözlerini açtığında, Öteki’nin zırhı minik dereler halinde bacaklarına akıyordu ve soluk mavi kanı, boğazındaki ejderhacamı hançerin etrafında tıslayıp tütüyordu. Öteki, hançeri çıkarmak için kemik beyazı ellerini boğazına götürdü fakat obsidiyen camına dokunan parmakları <em>buharlaşıyordu.</em></p>

    <p>Öteki, eriyerek bir gölcüğe dönüşüp yok olurken Sam kocaman açılmış gözleriyle yana yuvarlandı. Yirmi kalp atışı sonra, Öteki’nin tamamen kaybolan derisi ince ve beyaz bir sis halinde havaya karışıyordu. Derinin altındaki kemikler sütcamı gibi beyaz ve parlaktı, onlar da eriyordu. Sonunda yalnızca ejderhacamı hançer kaldı, canlıymış ve terliyormuş gibi buhara boğulmuştu. Grenn hançeri almak için eğildi ama alır almaz geri fırlattı. “Tanrılar, çok <em>soğuk.</em>”</p>

    <p>“Obsidiyen.” Sam dizlerinin üstünde doğruldu. “Ona ejderhacamı diyorlar. Ejderhacamı. <em>Ejderha</em> camı.” Güldü, ağladı, cesaretini karların üstüne kusmak için iki büklüm öne eğildi.</p>

    <p>Grenn, Sam’i ayağa kaldırdı, Minik Paul’un nabzını kontrol edip adamın gözlerini kapadı, sonra tekrar hançeri aldı, bu defa tutabiliyordu.</p>

    <p>“Sende kalsın,” dedi Sam. “Sen benim gibi ödlek değilsin.”</p>

    <p>“Ve sen ödlek, bir Öteki öldürdün.” Grenn hançerle gösterdi, “Şuraya bak, ağaçların arasına. Pembe ışık. Şafak, Sam. Şafak. Orası doğu olmalı. O yöne doğru gidersek Mormont’u yakalayabiliriz.”</p>

    <p>“Öyle diyorsan.” Sam karları silkelemek için sol ayağını bir ağaca vurdu. Sonra sağ ayağını. “Gayret edeceğim.” Yüzünü buruşturarak bir adım attı. “Çok gayret edeceğim.” Ve sonra bir adım daha.</p>
  </div>
</body>
</html>
