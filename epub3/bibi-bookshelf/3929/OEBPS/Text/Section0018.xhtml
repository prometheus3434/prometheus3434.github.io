<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Arya</h1>

    <p>Şarkıyı duyduğunda ölü adamın bahçesindeki sebzeleri topluyordu.</p>

    <p>Arya durdu, taş kadar hareketsiz bir halde dinledi, elindeki üç ince havuç bir anda unutulmuştu. Kanlı Oyuncular’ı ve Roose Bolton’ın adamlarını düşündü, sırtından bir ürperti geçti. <em>Bu adil değil, sonunda Üç Dişli Mızrak’ı bulmuşken değil, artık neredeyse güvende olduğumuzu düşünürken değil.</em></p>

    <p>Ama Oyuncular neden şarkı söylesindi?</p>

    <p>Şarkı, nehrin üstünden akarak doğudaki küçük tepenin arkasından bir yerden geliyordu. <em>“Güzel kızı görmek için Martı Kasabası’na gidiyorum, hey-ya, hey-ya...”</em></p>

    <p>Arya ayağa kalktı, havuçlar elinden sarkıyordu. Şarkıcı nehir yolundan geliyor olmalıydı. Kabakların arasındaki Al Turta’nın yüzündeki ifadeye bakılırsa sesi o da duymuştu. Gendry yanık kulübenin gölgesinde uyumaya gitmişti ve hiçbir şey duyacak durumda değildi.</p>

    <p><em>“Kılıcımın ucuyla tatlı bir öpücük çalacağım, hey-ya, hey-ya.”</em> Arya, nehrin hafif gürültüsünün arasında bir ahşap arpın sesini duyar gibi oldu.</p>

    <p>Kucağını dolduran kabaklara sarılırken, “Duyuyor musun?” diye sordu Al Turta fısıltıyla. “Biri geliyor.”</p>

    <p>“Gidip Gendry’yi uyandır,” dedi Arya çocuğa. “Sadece omzunu dürt, gürültü yapma.” Al Turta’nın aksine Gendry’yi uyandırmak kolaydı, Al Turta’yı uyandırmak için tekmelemek ve bağırmak gerekiyordu.</p>

    <p><em>“Onu sevgilim yapacağım ve gölgelerde yatacağız, hey-ya, hey-ya.”</em> Şarkı her kelimede biraz daha yükseliyordu.</p>

    <p>Al Turta kollarını açtı. Kabaklar yere düştü. <em>“Saklanmak zorundayız.”</em></p>

    <p><em>Nereye?</em> Yanık kulübe ve bakımsız bahçesi Üç Dişli Mızrak’ın kıyısında tek başına duruyordu. Nehir boyunca kenarlarda büyüyen birkaç söğüt ağacı ve sığ bataklıklarda yetişen sazlıklar vardı ama toprağın büyük bölümü acı verecek kadar çıplaktı. <em>Ormandan asla ayrılmamamız gerektiğini biliyordum,</em> diye düşündü Arya. Ama çok acıkmışlardı ve sebze bahçesi çok cazip görünüyordu. Harrenhal’dan çaldıkları ekmek ve peynir altı gün önce ormanın derinliklerinde bitmişti. “Gendry’yi ve atları kulübenin arkasına götür,” dedi Al Turta’ya. Duvarlardan birinin bir kısmı hâlâ ayaktaydı; iki delikanlıyı ve üç atı gizlemeye yeterdi belki. <em>Atlar kişnemezse ve şarkıcı bahçeyi dolaşarak gelmezse.</em></p>

    <p>“Sen ne yapacaksın?”</p>

    <p>“Ağacın arkasına saklanacağım. Gelen kişi büyük ihtimalle yalnız. Sorun çıkarırsa onu öldürürüm. Git!”</p>

    <p>Al Turta gitti ve Arya havuçları yere atıp omzunun üzerinden çalıntı kılıcını çekti; uzunkılıç yetişkin bir erkeğe göre yapılmıştı ve Arya beline taktığında yere değiyordu. <em>Üstelik çok ağır,</em> diye düşündü Arya, bu hantal şeyi eline her alışında İğne’yi özlüyordu. Ama bu bir kılıçtı ve Arya onunla adam öldürebilirdi, bu yeterliydi.</p>

    <p>Sessiz adımlarla yol kıvrımında yükselen büyük ve yaşlı söğüt ağacına gitti, çamurun ve çimenlerin içinde tek dizinin üstüne çöküp yere uzanan dalların arasına saklandı. <em>Siz eski tanrılar,</em> diye dua etti şarkıcının sesi giderek yaklaşırken, <em>siz ağaç tanrıları, beni saklayın ve bu adamın geçip gitmesine izin verin.</em> Sonra bir at kişnedi ve şarkı birdenbire kesildi. <em>Duydu,</em> diye düşündü Arya, <em>ama belki yalnızdır, değilse bile, bizim onlardan korktuğumuz gibi onlar da bizden korkar belki.</em></p>

    <p>“Duydun mu?” diye sordu bir erkek sesi. “Şu duvarın arkasında bir şey var derim.”</p>

    <p>“Evet,” diye karşılık verdi ikinci bir ses, ilkinden daha kalındı. “Sence ne olabilir Yaycı?”</p>

    <p><em>Demek iki kişiler.</em> Arya dudağını ısırdı. Söğüt dalları yüzünden diz çöktüğü yerden adamları göremiyordu ama seslerini duyabiliyordu.</p>

    <p>“Bir ayı.” Üçüncü bir ses, yoksa yine ilk ses miydi?</p>

    <p>“Bir ayıda çok et vardır,” dedi kalın ses. “Aynı zamanda çok yağ, sonbahardayız. Doğru pişirirsen iyi bir yemek olur.”</p>

    <p>“Bir kurt olabilir. Belki de bir aslan.”</p>

    <p>“Dört ayaklı mı sence? Yoksa iki mi?”</p>

    <p>“Bir şey fark etmez. Eder mi?”</p>

    <p>“Bildiğim kadarıyla etmez. Yaycı, o kadar okla ne yapmayı düşünüyorsun?”</p>

    <p>“Birkaçını duvarın arkasına fırlatacağım. Orada saklanan şey her neyse hemen dışarı çıkacak, izle ve gör.”</p>

    <p>“Ya orada saklanan dürüst bir adamsa? Ya da göğsünde bebeği olan zavallı bir kadınsa?”</p>

    <p>“Dürüst bir adam çıkar ve bize yüzünü gösterir. Sadece bir haydut sinsice saklanır.”</p>

    <p>“Evet, aynen öyle. O halde oklarını sal bakalım.”</p>

    <p>Arya ayağa fırladı. <em>“Yapma!”</em> Adamlara kılıcını gösterdi. Üç kişi olduklarını gördü. <em>Sadece üç kişi.</em> Syrio üç kişiden fazlasıyla dövüşebilirdi, üstelik Arya’nın yanında onu destekleyecek Gendry ve Al Turta vardı. <em>Ama onlar çocuk, bunlar yetişkin adamlar.</em></p>

    <p>Adamlar yayandı, giysileri yolculuk lekeleriyle ve çamur benekleriyle doluydu. Şarkıcıyı, bir annenin bebeğini taşıyacağı şekilde göğsüne astığı arpından tanıdı Arya. Ufak tefek bir adamdı, görünüşüne bakılırsa elli yaşında olmalıydı; büyük bir ağzı, sert bir burnu ve seyrelmeye başlamış kahverengi saçları vardı. Rengi solmuş yeşil kıyafetlerinin orasına burasına deri yamalar dikilmişti. Beline bir tele dizilmiş atış bıçakları ve sırtına bir ormancı baltası asmıştı.</p>

    <p>Şarkıcının yanındaki adam ondan en az otuz santim daha uzundu ve bir asker gibi görünüyordu. Çivili kılıç kemerine bir uzunkılıç ve bir hançer asılmıştı; yeleğine, üst üste bindirilmiş çelik halkalar dikilmişti ve başında siyah demirden yapılmış koni şekilli bir yarım miğfer vardı. Adamın dişleri çürüktü, kahverengi sakalı çalı gibiydi ama asıl dikkati çeken şey giydiği sarı cübbeydi. Cübbe kalın ve ağırdı, bazı yerlerinde çimen bazı yerlerinde kan lekeleri vardı, etekleri aşınmış ve sağ omzu geyik derisiyle yamalanmıştı; büyük cübbe, iri adamı devasa bir sarı kuş gibi gösteriyordu.</p>

    <p>Üç kişinin sonuncusu, elindeki uzunyay kadar ince ama o kadar uzun olmayan bir delikanlıydı. Kızıl saçlı, çilli çocuk; çivili bir örgü zırh, uzun çizmeler ve parmaksız deri eldivenler giymişti. Sırtında bir sadak vardı. Delikanlının ördek tüyleriyle dengelenmiş oklarından altısı, küçük bir çit gibi toprağa saplanmış halde önünde duruyordu.</p>

    <p>Üç adam, elinde kılıcıyla yolun ortasında duran Arya’ya baktı. Şarkıcı oklardan birini topraktan çekip çıkardı. “Delikanlı,” dedi, “canının yanmasını istemiyorsan o kılıcı bırak. Senin için fazla büyük, ayrıca, daha sen bizim yanımıza gelemeden Anguy bedenine üç ok birden saplar.”</p>

    <p>“Yapamaz,” dedi Arya, “ve ben bir <em>kızım.</em>”</p>

    <p>“Demek öylesin.” Şarkıcı eğildi. “Özrümü kabul et.”</p>

    <p>“Yolunuza devam edin. Buradan geçip gidin ve yürürken şarkı söylemeye devam et ki nerede olduğunuzu bilelim. Uzaklaşıp bizi rahat bırakırsanız sizi öldürmem.”</p>

    <p>Çilli yaycı güldü. “Lim, bizi öldürmeyecekmiş, duydun mu?”</p>

    <p>“Duydum,” dedi Lim, kalın sesli iri askerdi.</p>

    <p>“Çocuk,” dedi şarkıcı, “o kılıcı bırak, seni güvenli bir yere götürüp karnını doyuralım. Buralarda kurtlar, aslanlar ve daha kötü şeyler var. Küçük kızların yalnız başına dolaşabileceği yerler değil buralar.”</p>

    <p>“O yalnız değil.” Gendry atının sırtında duvarın arkasından çıktı. Al Turta, Arya’nın atıyla birlikte onu takip ediyordu. Gendry, üstündeki örgü zırhı ve elindeki kılıcıyla neredeyse yetişkin ve tehlikeli bir erkek gibi görünüyordu. Al Turta, Al Turta gibi görünüyordu. “Onun söylediğini yapın ve bizi rahat bırakın,” diye uyardı Gendry.</p>

    <p>“İki ve üç,” diye saydı şarkıcı, “bu kadar mısınız? Atlarınız da var, güzel atlar. Onları nereden çaldınız?”</p>

    <p>“Onlar bizim.” Arya adamları dikkatle izliyordu. Şarkıcı konuşarak Arya’nın dikkatini dağıtıyordu ama asıl tehlikeli olan yaycıydı. <em>Eğer topraktan bir ok çekerse...</em></p>

    <p>“Dürüst insanlar gibi adınızı söyleyecek misiniz?” diye sordu şarkıcı çocuklara.</p>

    <p>“Ben Al Turta,” dedi Al Turta hemen.</p>

    <p>“Ah, ne güzel.” Şarkıcı gülümsedi. “Böyle lezzetli isimleri olan delikanlılarla her gün karşılaşmıyorum. Peki ya arkadaşlarının adları ne, Koyun Pirzolası ve Güvercin mi?”</p>

    <p>Eyerinin üstünde oturan Gendry kaşlarını çattı. “Size neden adımı söyleyeyim? Ben sizin isimlerinizi duymadım.”</p>

    <p>“Pekâlâ, Ben Yediçay’dan Tom, ama bana Yeditelli Tom derler ya da Yediler’in Tom’u. Bu kahverengi dişli büyük adamın adı Lim, Limoncübbeli’nin kısaltılmışı. Gördüğünüz gibi cübbesi sarı, Lim de biraz ekşidir. Ve şuradaki delikanlı da Anguy, biz ona Yaycı diyoruz.”</p>

    <p>Arya’nın söğüt dallarının arasından duyduğu kalın sesiyle, “Şimdi, siz kimsiniz?” diye sordu Lim.</p>

    <p>Arya gerçek adını öyle kolayca açıklamak niyetinde değildi. “İstersen Güvercin olsun,” dedi. “Umurumda değil.”</p>

    <p>İri adam güldü. “Kılıcı olan minik bir güvercin,” dedi. “İşte sık sık karşılaşamayacağın bir şey.”</p>

    <p>“Ben Boğa,” dedi Gendry liderliği Arya’dan alarak. Boğa’yı Koyun Pirzolası’na tercih ettiği için onu suçlayamazdı Arya.</p>

    <p>Yeditelli Tom arpını çaldı. “Al Turta, Güvercin ve Boğa. Lord Bolton’ın mutfağından kaçtınız değil mi?”</p>

    <p>“Nereden bildin?” diye sordu Arya huzursuzca.</p>

    <p>“Göğsünde onun armasını taşıyorsun ufaklık.”</p>

    <p>Arya bir an için bunu unutmuştu. Pelerinin altında hâlâ uşak kıyafetleri vardı. Dehşet Kalesi’nin derisi yüzülmüş adamı kıyafetinin göğsüne işlenmişti. “Bana ufaklık deme!”</p>

    <p>“Neden olmasın?” dedi Lim. “Yeterince ufaksın.”</p>

    <p>“Eskisinden daha büyüğüm. Ben <em>çocuk</em> değilim.” Çocuklar insan öldürmezdi ve Arya öldürmüştü.</p>

    <p>“Bunu görebiliyorum Güvercin. Eğer Bolton’a aitseniz hiçbiriniz çocuk değilsiniz.”</p>

    <p>“Asla onun olmadık.” Al Turta ne zaman susması gerektiğini hiç bilmiyordu. “Biz, o gelmeden önce Harrenhal’daydık. Hepsi bu.”</p>

    <p>“O halde aslan yavrularısınız, öyle mi?” dedi Tom.</p>

    <p>“Onların da değiliz. Biz kimsenin adamı değiliz. Siz kimin adamlarısınız?”</p>

    <p>“Biz kralın adamlarıyız,” dedi Yaycı Anguy.</p>

    <p>Arya kaşlarını çattı. “Hangi kral?”</p>

    <p>“Kral Robert,” dedi sarı cübbeli Lim.</p>

    <p>“O yaşlı sarhoş mu?” dedi Gendry yüzünü ekşiterek. “O öldü, bir yaban domuzu onu öldürdü, bunu herkes biliyor.”</p>

    <p>“Evet delikanlı,” dedi Yeditelli Tom, “ve kederimiz büyük.” Arpından hüzünlü bir akor çıkardı.</p>

    <p>Arya, bu insanların kralın adamları olduğuna inanmıyordu. Bu perişan halleriyle daha çok haydut gibi görünüyorlardı. Atları bile yoktu. Kralın adamlarının atları olurdu.</p>

    <p>Ama Al Turta heyecanla öttü. “Nehirova’yı arıyoruz,” dedi. “Daha kaç günlük yol var, biliyor musunuz?”</p>

    <p>Arya çocuğu öldürebilirdi. “Sessiz ol, yoksa o kocaman aptal ağzını taşla doldururum.”</p>

    <p>“Nehirova nehrin yukarısında, çok uzakta,” dedi Tom. “Uzun ve açlık dolu bir yol. Yola düşmeden önce sıcak bir yemek yemek istersiniz belki? Biraz ileride birkaç arkadaşımızın işlettiği bir han var. Birbirimizle dövüşeceğimize biraz bira ve bir parça ekmek paylaşabiliriz.”</p>

    <p>“Bir han?” Sıcak bir kap yemek düşüncesi Arya’nın midesini guruldatmıştı ama Tom denen bu adama güvenmiyordu. Sana arkadaşça davranan herkes gerçekten arkadaşın değildi. “Yakınlarda mı dedin?”</p>

    <p>“Nehrin yukarısına doğru iki mil uzakta,” dedi Tom. “En fazla bir fersah.”</p>

    <p>Gendry de en az Arya kadar kuşkulu görünüyordu. “Birkaç arkadaş derken ne demek istiyorsun?” diye sordu şüpheyle.</p>

    <p>“Arkadaşlar. Arkadaşın ne olduğunu unuttun mu?”</p>

    <p>“Hancının adı Sharna,” dedi Tom. “Keskin bir dili ve ateşli gözleri vardır ama iyi kalplidir ve küçük kızları sever.”</p>

    <p>“Ben küçük bir kız değilim,” dedi Arya öfkeyle. “Başka kim var? <em>Arkadaşlar,</em> dedin.”</p>

    <p>“Sharna’nın kocası ve yanlarına aldıkları öksüz bir delikanlı. Size zarar vermezler. İçecek kadar büyüksen biraları var. Taze ekmek ve belki bir parça da et.” Tom kulübeye doğru baktı. “Ve ayrıca Yaşlı Pate’in bahçesinden çaldıklarınız.”</p>

    <p>“Biz asla çalmayız,” dedi Arya.</p>

    <p>“Sen Yaşlı Pate’in kızı mısın o halde? Kız kardeşi? Karısı? Bana yalan söyleme Güvercin. Yaşlı Pate’i kendi ellerimle gömdüm, tam da saklandığın söğüdün altına ve sen ona hiç benzemiyorsun.” Arpından hüzünlü bir ses çıkardı. “Bu geçtiğimiz yılda pek çok iyi adam gömdük ama seni gömmeyi arzu etmeyiz, arpımın üstüne yemin ederim. Yaycı, göster ona.”</p>

    <p>Yaycının elleri Arya’nın inanamayacağı bir hızla hareket etti. Ok, Arya’nın kulağının bir santim yakınından tıslayarak geçti ve arkasındaki söğüt ağacının gövdesine saplandı. Delikanlı o esnada yeni bir ok çekip yayını germişti bile. Arya, Syrio’nun <em>yılan kadar hızlı ve yaz ipeği kadar yumuşak</em> derken ne demek istediğini anladığını sanıyordu ama şimdi biliyordu ki anlamamıştı. Ağaca saplanan ok bir arı gibi vızıldıyordu. “Iskaladın,” dedi Arya delikanlıya.</p>

    <p>“Iskaladığımı düşünüyorsan aptalsın,” dedi Anguy. “Oklar ben nereye gönderirsem oraya gider.”</p>

    <p>“Aynen öyle,” dedi Lim Limoncübbeli.</p>

    <p>Yaycıyla Arya’nın kılıcının arasında on iki adım vardı. <em>Hiç şansımız yok,</em> diye düşündü Arya, delikanlınınki gibi bir yaya ve onu kullanacak kabiliyete sahip olmak isterdi. Ağır uzunkılıcını, ucu yere değene kadar aşağı indirdi. “Gelip şu hana bir bakacağız,” dedi yüreğindeki endişeyi cesur sözlerinin arkasına saklamaya çalışarak. “Siz önden yürüyün, biz arkanızda at süreceğiz, böylece ne yaptığınızı görebiliriz.”</p>

    <p>Yeditelli Tom derin bir reverans yaptı. “Önde, arkada, fark etmez. Gelin beyler, onlara yolu gösterelim. Anguy, şu okları topraktan çıkar, onlara ihtiyacımız olmayacak.”</p>

    <p>Arya kılıcını kınına soktu ve üç yabancıyla arasındaki mesafeyi koruyarak yolun karşısına geçip atlarının sırtında oturan arkadaşlarının yanına gitti. “Al Turta, şu kabakları al,” dedi eyerine tırmanırken. “Havuçları da.”</p>

    <p>Al Turta bu sefer itiraz etmedi. Arya’nın istediği gibi yola koyuldular; derin tekerlek izleriyle dolu yolda, yayan yabancıların on iki arşın arkasında atlarını sürdüler. Ama çok zaman geçmeden, her nasıl olduysa yabancıların tepesindeydiler. Yeditelli Tom ağır ağır yürüyor ve arpını çalıyordu. “Hiç şarkı biliyor musunuz?” diye sordu. “Birlikte şarkı söyleyebileceğim birileri olsun isterdim. Lim melodileri tutturamıyor ve bizim yaycı delikanlımız da sadece yürüyüş marşları biliyor, hepsi de yüz kıta uzunluğunda.”</p>

    <p>“Biz yürüyüşlerde gerçek şarkılar söyleriz,” dedi Anguy sakince.</p>

    <p>“Şarkı söylemek çok <em>aptalca,</em>” dedi Arya. “Şarkı söylerken gürültü çıkıyor. Geldiğinizi çok uzaktan duyduk. Sizi öldürebilirdik.”</p>

    <p>Tom’un gülümsemesi adamın aynı fikirde olmadığını anlatıyordu. “Dudağında bir şarkıyla ölmekten daha kötü şeyler var.”</p>

    <p>“Bu çevrede kurtlar ya da aslanlar olsaydı bilirdik,” diye homurdandı Lim. “Bu bizim ormanımız.”</p>

    <p>“Orada olduğumuzu bilmiyordunuz,” dedi Gendry.</p>

    <p>“Bak delikanlı, bundan çok emin olmamalısın. İnsan söylediğinden fazlasını bilir bazen.”</p>

    <p>Al Turta eyerinde kıpırdandı. “Ayı hakkındaki şarkıyı biliyorum,” dedi, “en azından bir kısmını.”</p>

    <p>Tom, parmaklarını arpın tellerinden geçirdi. “O halde duyalım turtacı çocuk.” Başını geri atıp söylemeye başladı. <em>“Bir ayı vardı, bir ayı, bir ayı! Baştan ayağa karaydı ve kıllarla kaplıydı...”</em></p>

    <p>Al Turta hevesle şarkıya katıldı, hatta kafiyeler geldiğinde eyerinin üstünde biraz zıplıyordu bile. Arya aşkınlıkla Al Turta’ya bakıyordu. Güzel bir sesi vardı ve iyi söylüyordu. <em>Bugüne kadar hamur işlerinden başka hiçbir şeyi iyi yapamamıştı,</em> diye düşündü Arya kendi kendine.</p>

    <p>İlerideki küçük dere Üç Dişli Mızrak’a akıyordu. Dereyi geçerlerken, söyledikleri şarkı yüzünden sazlıkların arasından bir ördek havalandı. Anguy durdu, yayını kaldırdı, bir ok saldı ve yayını indirdi. Ördek kıyıya yakın bir sığlığa düştü. Lim sarı cübbesini çıkardı, ördeği almak için diz boyuna gelen suya girdi, attığı her adımda şikâyet ediyordu. Suyun içinde küfürler ederek yürüyen Lim’i izlerken, “Sence Sharna’nın kilerinde limon var mıdır?” diye sordu Anguy, Tom’a. “Bir keresinde Dornelu bir kız bana limonlu ördek pişirmişti.” Delikanlının sesinde özlem vardı.</p>

    <p>Dereyi geçtiklerinde Tom ve Al Turta şarkıya kaldıkları yerden devam ettiler. Ördek, Lim’in sarı cübbesinin altındaki kılıç kemerinden sarkıyordu. Şarkı her nasılsa yolu kısaltmıştı sanki. Han, Üç Dişli Mızrak’ın geniş bir açıyla kuzeye döndüğü kıyıda karşılarına çıktığında aradan çok vakit geçmemişti. Hana yaklaşırlarken Arya kısık gözlerle binayı inceledi, hanın bir haydut yatağı gibi <em>görünmediğini</em> kabul etmek zorundaydı; hoş bir mekâna benziyordu, beyaz badanalı üst katı, damtaşından çatısı ve üzerinden duman tüten bacasıyla bir ev gibiydi hatta. Ahırlar ve diğer dış binalar hanı çevreliyordu, arka tarafında bir çardak, elma ağaçları ve küçük bir bahçe vardı. Han kendi iskelesine bile sahipti ve...</p>

    <p>“Gendry,” diye seslendi Arya, sesi alçak ve heyecanlıydı. “Bir tekne var. Yolun geri kalanını, Nehirova’ya kadar nehirden gidebiliriz. At sürmekten daha hızlı olur sanırım.”</p>

    <p>Gendry tereddütlü görünüyordu. “Daha önce tekne yüzdürdün mü?”</p>

    <p>“Yelkeni çekiyorsun ve rüzgâr tekneyi itiyor,” dedi Arya.</p>

    <p>“Ya rüzgâr yanlış yöne eserse?”</p>

    <p>“O zaman kürek çekiyorsun.”</p>

    <p>“Akıntıya karşı?” Gendry kaşlarını çattı. “Bu çok yavaş olmaz mı? Peki ya tekne devrilir de suya düşersek? Hem bu tekne bizim değil, hanın teknesi.”</p>

    <p><em>Onu alabiliriz.</em> Arya dudağını ısırdı ve hiçbir şey söylemedi. Ahırların önünde atlarından indiler. Ortada hiç at yoktu ama Arya bölmelerin çoğunda taze gübre olduğunu fark etti. “Birimiz atlara göz kulak olmalıyız,” dedi ihtiyatlı bir şekilde.</p>

    <p>Tom onu duymuştu. “Buna gerek yok Güvercin. Gelip yemek yiyin. Atlarınız yeterince güvende olacak.”</p>

    <p>“Ben kalırım,” dedi Gendry şarkıcıyı duymazdan gelerek. “Yemeğini yedikten sonra gelip beni alırsın.”</p>

    <p>Arya başıyla onaylayarak Lim’le Al Turta’nın peşine düştü. Kılıcı hâlâ sırtındaki kının içindeydi ve içeride karşılaşacaklarından hoşlanmama ihtimaline karşı elini Roose Bolton’dan çaldığı hançerin kabzasından ayırmıyordu.</p>

    <p>Hanın kapısının üstündeki tabelada diz çökmüş yaşlı bir kralın resmi vardı. İçerideki ortak salonda; çok uzun boylu, çirkin, tokmak çeneli, gözleri öfkeyle parlayan bir kadın, ellerini kalçalarına koymuş duruyordu. “Orada öyle dikilme delikanlı,” diye çıkıştı. “Yoksa kız mısın? Her neysen, kapımı tutuyorsun. Ya içeri gir ya dışarı çık. Lim, sana yerler hakkında ne söylemiştim? Çamur içindesin.”</p>

    <p>“Bir ördek vurduk.” Lim, ördeği bir barış sancağı gibi salladı.</p>

    <p>Kadın ördeği Lim’in elinden kaptı. “Anguy bir ördek vurdu demek istiyorsun herhalde. Çizmelerini çıkar, sağır mısın, yoksa sadece aptal mı?” Kadın arkasına döndü. <em>“Koca!”</em> diye bağırdı yüksek sesle. “Buraya gel. Delikanlılar döndü. <em>Koca!</em>”</p>

    <p>Üstünde lekeli bir önlük olan adam homurdanarak kiler merdivenlerinden geldi. Kadından bir baş kısaydı, yüzü yumru yumruydu ve sarımsı cildinde çiçek hastalığı izleri vardı. “Buradayım kadın, bağırmayı kes. Yine ne oldu?”</p>

    <p>“Şunu as,” dedi kadın ördeği adama verirken.</p>

    <p>Anguy ayaklarını yere sürttü. “Onu yiyebileceğimizi düşünmüştük Sharna. Limonla. Eğer varsa.”</p>

    <p>“Limon. Limonu nereden bulacağız? Burası sana Dorne gibi mi görünüyor, seni çilli aptal? Neden arkadaki limon ağaçlarına gidip bizim için bir kile limon toplamıyorsun? Biraz zeytin ve nar da topla.” Sharna parmağını delikanlıya doğrulttu. “Eğer istersen ördeği Lim’in cübbesiyle pişirebilirim sanırım ama birkaç gün bekletmeden olmaz. Tavşan yiyeceksiniz ya da hiç yemeyeceksiniz. Çok acıktıysanız şişte tavşan en hızlısı olur. Belki de yahnisini tercih edersiniz, bira ve soğanla pişirilmiş.”</p>

    <p>Arya tavşanın tadını alıyordu neredeyse. “Hiç sikkemiz yok ama biraz kabak ve havuç getirdik, takas edebiliriz.”</p>

    <p>“Öyle mi? Nerede bu sebzeler?”</p>

    <p>“Al Turta, ona kabakları ver,” dedi Arya ve çocuk onun dediğini yaptı; bununla beraber, Rorge, Isırık ya da Vargo Hoat’muş gibi temkinle yaklaşmıştı kadına.</p>

    <p>Kadın sebzeleri yakından inceledi, Al Turta’yı daha da yakından. “Peki şu <em>Al Turta</em> nerede?”</p>

    <p>“Burada. Benim. O benim adım. Ve bu da... ah... Güvercin.”</p>

    <p>“Benim çatımın altında değil. Ben konuklarıma ve yemeklerime farklı isimler veririm ki onları birbirinden ayırt edebileyim. Koca!”</p>

    <p>Koca dışarı çıkmıştı ama kadının bağırmasıyla aceleyle geri döndü. “Ördek asıldı. Şimdi ne var kadın?”</p>

    <p>“Şu sebzeleri yıka,” diye emretti kadın. “Diğerleriniz, ben tavşanları pişirirken oturun. Delikanlı size içecek getirecek.” Uzun burnunun altından Arya’yla Al Turta’ya baktı. “Çocuklara bira servis etmek gibi bir alışkanlığım yok ama elma suyu bitti, sağılacak inek yok ve akıntıyla sürüklenen ölü adamlar yüzünden nehir suyunda savaş tadı var. Size, içi ölü sineklerle dolu bir kupa çorba versem içer misiniz?”</p>

    <p>“Arry içer,” dedi Al Turta. “Güvercin demek istedim.”</p>

    <p>“Lim de içer,” dedi Anguy sinsi bir gülümsemeyle.</p>

    <p>“Lim’i boş ver,” dedi Sharna. “Herkes için bira.” Dönüp mutfağa doğru gitti.</p>

    <p>Lim sarı cübbesini bir kancaya asarken Anguy ve Yeditelli Tom şöminenin yanında bir masaya oturdular. Al Turta kapının yanındaki sıraya külçe gibi çöktü, Arya da onun yanına sıkıştı.</p>

    <p>Tom arpını eline aldı. <em>“Orman yolunda yalnız bir in,”</em> diye söylemeye başladı, arpın tellerinden sözlere uygun tınılar çıkarıyordu. <em>“Hancının karısı bir kurbağa kadar çirkin.”</em></p>

    <p>“Kes şunu yoksa tavşan yiyemeyeceksin,” diye uyardı Lim şarkıcıyı. “Sharna’nın nasıl olduğunu bilirsin.”</p>

    <p>Arya, Al Turta’ya doğru iyice eğildi. “Bir tekne yüzdürebilir misin?” diye sordu. Al Turta cevap veremeden, on beş ya da on altı yaşlarında bir çocuk elinde bira kupalarıyla geldi. Al Turta büyük bir ciddiyetle kendi kupasını iki elinin arasına aldı ve bir yudum içtikten sonra Arya’nın o güne kadar gördüğü en büyük gülümsemesiyle gülümsedi. “Bira,” diye fısıldadı, “ve <em>tavşan.</em>”</p>

    <p>“Pekâlâ, Majesteleri’ne,” diye bağırdı Yaycı Anguy kupasını neşeyle havaya kaldırırken. “Yedi, kralı korusun!”</p>

    <p>“On ikisini birden,” diye mırıldandı Lim Limoncübbeli. Birasını içti ve ağzındaki köpükleri elinin tersiyle sildi.</p>

    <p>Koca, gürültülü bir şekilde ön kapıdan içeri girdi, önlüğü yıkanmış sebzelerle doluydu. “Ahırda yabancı atlar var,” diye duyurdu içeridekiler bundan habersizmiş gibi.</p>

    <p>“Evet,” dedi Tom arpını kenara bırakırken, “üstelik verdiğin üç attan daha iyiler.”</p>

    <p>Koca, rahatsız olmuş bir şekilde sebzeleri masaya bıraktı. “Onları vermedim, iyi bir fiyata sattım ve üstüne bir de tekne aldım. Her neyse, sizin hayvanları geri almanız gerekiyordu.”</p>

    <p><em>Haydut olduklarını biliyordum,</em> diye düşündü Arya konuşmaları dinlerken. Hançerinin kabzasına dokunmak ve hâlâ orada durduğundan emin olmak için elini masanın altına soktu. <em>Bizi soymaya kalkışırlarsa pişman olurlar.</em></p>

    <p>“Yolumuza hiç çıkmadılar,” dedi Lim.</p>

    <p>“Ama onları gönderdim. Sarhoştunuz ya da uyuyordunuz.”</p>

    <p>“Biz? Sarhoş?” Tom büyük bir yudum bira içti. “Asla.”</p>

    <p>“Onların işini sen de bitirebilirdin,” dedi Lim, Koca’ya.</p>

    <p>“Ne, yanımda çocuktan başka kimse yokken mi? Sana iki kez söyledim, yaşlı kadın Fern’in doğumuna yardım etmek için Kuzu Yaylası’ndaydı. Zavallı kızın karnına o piçi koyan sizden biri değildi sanki.” Adam öfkeli gözlerle Tom’a baktı. “Ve sen, bahse girerim ki arpınla bütün hüzünlü şarkıları çalmışsındır, sırf zavallı Fern iç çamaşırlarını çıkarsın diye.”</p>

    <p>“Eğer bir şarkı, bir kıza, kıyafetlerini çıkarmak ve güneşin ılık öpüşlerini teninde hissetmek isteği veriyorsa, bu şarkıcının suçu mu?” diye sordu Tom. “Ayrıca kız Anguy’dan hoşlanmıştı. ‘Yayına dokunabilir miyim?’ diye sorduğunu duydum. ‘Ahhh, çok sert ve pürüzsüzmüş. Bir kez çekebilir miyim, ne dersin?’”</p>

    <p>Koca homurdandı. “Sen ya da Anguy, hanginiz olduğu fark etmez. Atlar konusunda benim kadar suçlusunuz. Üç kişi olduklarını söylemiştim. Tek başına bir adam üç kişiye karşı ne yapabilir?”</p>

    <p>“Üç,” dedi Lim aşağılar gibi, “ama biri kadındı, diğeri de zincire vuruluydu, kendin söyledin.”</p>

    <p>Koca yüzünü buruşturdu. “Erkek gibi giyinmiş <em>iri</em> bir kadındı. Ve zincirli olan... onun gözlerindeki bakışı hiç beğenmedim.”</p>

    <p>Anguy bira kupasının üzerinden gülümsedi. “Ben bir adamın bakışlarından hoşlanmadığımda gözlerinden birine bir ok saplıyorum.”</p>

    <p>Arya, kulağının dibinden geçen oku hatırladı. Ok atabilmek isterdi.</p>

    <p>Koca etkilenmemişti. “Büyüklerin konuşurken sessiz ol. Biranı iç ve diline dikkat et yoksa seni yaşlı kadına kaşıkla dövdürürüm.”</p>

    <p>“Büyüklerim çok fazla konuşuyor ve biramı içmek için senden izin alacak değilim.” Delikanlı söylediğini kanıtlamak için büyük bir yudum bira içti.</p>

    <p>Arya da aynı şeyi yaptı. Derelerden, su birikintilerinden ve çamurlu Üç Dişli Mızrak’tan içtikleriyle geçen onca günden sonra, biranın tadı bir zamanlar babasının izin verdiği küçük şarap yudumları kadar lezzetliydi. Mutfaktan ağzını sulandıran kokular geliyordu ama Arya’nın düşünceleri hâlâ dışarıdaki tekneyle doluydu. <em>Tekneyi yüzdürmek onu çalmaktan daha zor olacak. Herkes uyuyana kadar beklersek...</em></p>

    <p>Servisçi çocuk yuvarlak ekmek somunlarıyla birlikte tekrar göründü. Arya somundan bir parça koparıp iştahla yemeye koyuldu. Çiğnemesi zordu gerçi; ekmek fazla kalındı, yumru yumruydu ve altı yanmıştı.</p>

    <p>Al Turta ekmeğin tadına bakar bakmaz yüzünü buruşturdu. “Bu ekmek kötü,” dedi. “Hem yanık hem de sert.”</p>

    <p>“Suyuna banacak bir yahniyle birlikte daha iyi oluyor,” dedi Lim.</p>

    <p>“Hayır olmuyor,” dedi Anguy, “ama dişini kırma ihtimalin azalıyor.”</p>

    <p>“İster yersin, ister aç gidersin,” dedi Koca. “Bir fırıncı gibi mi görünüyorum? Seni daha iyisini yaparken görmek isterdim.”</p>

    <p>“Ben yapabilirdim,” dedi Al Turta. “Çok kolay. Hamuru fazla yoğurmuşsun, bu yüzden sert olmuş.” Birasından bir yudum aldı ve sevgi dolu bir şekilde ekmeklerden, turtalardan, keklerden ve sevdiği her şeyden bahsetmeye başladı. Arya gözlerini devirdi.</p>

    <p>Tom gelip Arya’nın karşısına oturdu. “Güvercin,” dedi, “ya da Arry ya da gerçek adın her ne ise, bu senin için.” Adam, Arya’yla arasındaki ahşap masanın üstüne kirli bir parşömen parçası koydu.</p>

    <p>Arya şüphe dolu gözlerle parşömene baktı. “Ne bu?”</p>

    <p>“Üç altın ejderha. Atlarını satın almamız gerekiyor.”</p>

    <p>Arya ihtiyatlı bir şekilde adama baktı. “Onlar <em>bizim</em> atlarımız.”</p>

    <p>“Onları kendiniz için çaldınız demek bu, öyle mi? Bunda utanılacak bir şey yok kızım. Savaş pek çok dürüst insanı hırsız yaptı.” Tom parmağın ucuyla parşömenin üstüne vurdu. “Sana iyi bir fiyat ödüyorum. Doğruyu söylemek gerekirse herhangi bir atın ederinden çok daha fazlasını.”</p>

    <p>Al Turta parşömeni kapıp açtı. “Altın filan yok,” diye şikâyet etti yüksek sesle. “Sadece yazılar var.”</p>

    <p>“Evet,” dedi Tom, “ve bunun için üzgünüm. Ama savaştan sonra bu senedi ödeyeceğiz, kralın bir adamı olarak söz veriyorum.”</p>

    <p>Arya sandalyesini geri itip ayağa kalktı. “Siz kralın adamları değilsiniz, siz hırsızsınız.”</p>

    <p>“Gerçek bir hırsızla karşılaşmış olsaydın onların ödeme yapmadığını bilirdin, kâğıtla olsa bile. Atlarınızı kendimiz için istemiyoruz çocuk, diyarın iyiliği için istiyoruz, daha hızlı hareket edip icap ettiği kadar dövüşebilmek için. Kralın dövüşlerini. Kralı inkâr mı edeceksin?”</p>

    <p>Herkes Arya’yı izliyordu; Yaycı, Lim, hilekâr gözleri ve sarı yüzüyle Koca. Hatta mutfak kapısından kısık gözlerle bakan Sharna. <em>Ben ne söylersem söyleyeyim atlarımızı alacaklar,</em> diye düşündü Arya. <em>Nehirova’ya kadar yürümek zorunda kalacağız, eğer...</em> “Biz kâğıt istemiyoruz,” dedi Al Turta’nın eline vurup parşömeni yere düşürürken. “Dışarıdaki tekne karşılığında atlarımızı alabilirsiniz. Ama yalnızca tekneyi nasıl kullanacağımızı gösterirseniz.”</p>

    <p>Yeditelli Tom bir an için Arya’ya baktı, geniş ağzı acıklı ve alaycı bir gülümsemeyle çarpıldı. Yüksek sesle güldü. Anguy da ona katıldı, sonra hepsi birden gülüyordu; Lim Limoncübbeli, Sharna, Koca ve hatta bir arbaletle birlikte fıçıların arkasından çıkan servisçi çocuk. Arya onlara bağırmak istedi ama bunun yerine gülümsemeye başladı...</p>

    <p><em>“Süvariler!”</em> Gendry’nin sesi telaştan tizleşmişti. Kapı gürültüyle açıldı ve Gendry oradaydı. <em>“Askerler,”</em> dedi nefes nefese. “Nehir yolundan geliyorlar, on iki adam.”</p>

    <p>Al Turta bira kadehini devirerek ayağa sıçradı ama Tom ve diğerleri hiç huzursuz olmamışlardı. “Bu kadar iyi bir birayı yere dökmek için sebep yok,” dedi Sharna. “Yerine otur ve sakinleş çocuk, tavşanlar geliyor. Sen de otur küçük kız. Size ne zarar verildiyse artık bitti, sona erdi ve artık kralın adamlarının yanındasınız. Sizi elimizden gelen en iyi şekilde koruyacağız.”</p>

    <p>Arya’nın tek cevabı omzunun üzerinden kılıcına uzanmak oldu ama kılıcı daha yarısına kadar çekemeden Lim bileğini yakaladı. “Bu kadar saçmalık yeter,” dedi, Arya’nın kolunu, eli açılana kadar büktü. Adamın parmakları nasırlarla sertleşmişti ve korkutucu şekilde güçlüydü. <em>Yine!</em> diye düşündü Arya. <em>Yine aynı şey oluyor, tıpkı köyde olduğu gibi; Chiswyk’le, Raff’le, Yürüyen Dağ’la olduğu gibi.</em> Bu adamlar Arya’nın kılıcını çalacak ve onu tekrar bir fareye dönüştüreceklerdi. Serbest eliyle sıkı sıkı kavradığı bira kupasını Lim’in yüzüne savurdu. Bira adamın kafasına dökülüp gözlerinin içine aktı. Arya adamın burnunun kırıldığını duydu ve fışkıran kanı gördü. Lim bir çığlık atarak ellerini yüzüne götürdüğünde Arya serbest kaldı. <em>“Kaçın!”</em> diye bağırdı doğrulurken.</p>

    <p>Ama Lim bir kez daha Arya’nın tepesindeydi, adamın uzun bacaklarının tek adımı Arya’nın üç adımına denkti. Arya kıvranıp tekmeledi ama yüzünden kanlar akan Lim hiç zorlanmadan Arya’yı ayağından yakalayıp havada sallandırdı.</p>

    <p>“Kes şunu seni küçük aptal,” diye bağırdı adam Arya’yı ileri geri silkelerken. “Kes artık!” Gendry, Arya’ya yardım etmek için hareketlendi ama Yeditelli Tom elinde bir hançerle delikanlının önüne çıktı.</p>

    <p>Artık kaçmak için çok geçti. Arya dışarıdaki atların ve adamların sesini duyabiliyordu. Bir an sonra hanın açık kapısından içeri, kasılarak yürüyen bir adam girdi; Lim’den bile iri bir Tyroshluydu, uçları yeşile boyanmış kabarık sakalları grileşmeye başlamıştı. Adamın arkasından bir çift arbaletçi geldi, aralarındaki yaralı adamın yürümesine yardım ediyorlardı, onların ardından diğerleri...</p>

    <p>Arya’nın o güne kadar gördüğü en perişan kıyafetli gruptu bu ama taşıdıkları kılıçların, baltaların ve yayların perişan bir tarafı yoktu. Adamlardan birkaçı içeri girerken Arya’yı meraklı gözlerle süzdü ama kimse tek kelime etmedi. Paslı bir miğfer takan tek gözlü bir adam havayı koklayıp sırıttı, sarı kafalı bir yaycı bağırarak bira istedi. Onlardan sonra aslan süslü miğferi olan bir mızrakçı geldi, sakat bir yaşlı adam, Braavoslu bir paralı asker, bir...</p>

    <p>“Harwin?” diye fısıldadı Arya. <em>Oydu!</em> O sakalın ve karmakarışık saçların altındaki yüz Hullen’ın oğluna aitti; eskiden Arya’nın midillisini avluda yürüten, Jon ve Robb’la birlikte talim yapan ve ziyafet günlerinde bol bol içen Harwin’e. Daha zayıftı, bir şekilde daha sertti. Kışyarı’ndayken sakalı yoktu ama oydu... Arya’nın babasının adamı. <em>“Harwin!”</em> Arya, Lim’in çelik ellerinden kurtulmaya çalışarak kendini öne attı. “Benim,” diye bağırdı. “Harwin, benim. Beni tanımadın mı?” Gözleri yaşla doldu ve kendini bebek gibi ağlarken buldu Arya, aptal bir kız çocuğu gibi ağlarken. “Harwin, <em>benim!</em>”</p>

    <p>Harwin’in gözleri, Arya’nın yüzünden, yeleğe işlenmiş derisi yüzülmüş adama indi. “Beni nereden tanıyorsun?” diye sordu kaşlarını şüpheyle çatarak. “Derisi yüzülmüş adam... sen kimsin? Sülük lorduna hizmet eden bir delikanlı mı?”</p>

    <p>Arya bir an için nasıl cevap vereceğini bilemedi. Çok fazla adı vardı. Arya Stark’ı sadece hayal mi etmişti? “Ben bir kızım,” dedi içini çekerek. “Lord Bolton’ın kadeh taşıyıcısıydım ama o beni Keçi’ye bırakacaktı, ben de Gendry ve Al Turta’yla birlikte kaçtım. Beni tanımak <em>zorundasın!</em> Eskiden benim midillimi yürütürdün, ben küçükken.”</p>

    <p>Harwin’in gözleri kocaman oldu. “Tanrılar merhamet edin,” dedi boğuk bir sesle. “Arya Ayakaltı? Lim, onu bırak.”</p>

    <p>“Burnumu kırdı.” Lim, Arya’yı bir çuval gibi yere bıraktı. “Yedi cehennem, bu kız da kim oluyor?”</p>

    <p>“El’in kızı.” Harwin, Arya’nın önünde diz çöktü. “Kışyarı’nın Arya Stark’ı.”</p>
  </div>
</body>
</html>
