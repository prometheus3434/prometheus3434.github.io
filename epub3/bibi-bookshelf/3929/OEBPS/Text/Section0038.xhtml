<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Samwell</h1>

    <p>Aşağıda, ateşin yanında can çekişen bir adam yatarken yukarıda, tavan arasında bir kadın çığlıklar içinde doğum yapıyordu. Samwell Tarly hangisinden daha çok korktuğunu bilmiyordu.</p>

    <p>Zavallı Bannen’ı bir kürk yığınıyla örtmüşler ve ateşi iyice canlandırmışlardı ama Bannen sadece, “Üşüyorum. Lütfen. Çok üşüyorum,” diyebiliyordu. Sam ona soğan çorbası içirmeye çalışıyordu ama Bannen yutkunamıyordu. Sam kaşığı Bannen’ın ağzına götürdüğü anda çorba adamın dudaklarından akıp çenesine dökülüyordu.</p>

    <p>“O adam ölü.” Craster elindeki sosisi yerken umursamaz gözlerle Bannen’a baktı. “Bana sorarsan, onun ağzına kaşık sokacağına göğsüne bir bıçak sapla, iyilik etmiş olursun.”</p>

    <p>“Sorduğumuzu hatırlamıyorum.” Dev, bir buçuk metreden uzun değildi –gerçek adı Bedwyck’ti– ama buna rağmen sert bir adamdı. “Katil, Craster’ın fikrini sen mi sordun?”</p>

    <p>Sam ismi duyunca irkildi ama başını iki yana salladı. Kaşığı tekrar doldurup Bannen’ın ağzına götürdü ve dudaklarının arasına sokmaya çalıştı.</p>

    <p>“Yemek ve ateş,” diyordu Dev, “senden sadece bunları istedik ve sen yemeği bize çok gördün.”</p>

    <p>“Ateşi de çok görmediğime şükret.” Craster iri bir adamdı ve gece gündüz giydiği pis kokulu koyun postları yüzünden daha da iri görünüyordu. Geniş ve basık bir burnu vardı, ağzının bir kenarı aşağı sarkıktı, bir kulağı eksikti. Keçe gibi saçlarının ve karmakarışık sakallarının grisi beyaza dönüyor olabilirdi ama adamın sert ve kemikli elleri hâlâ can yakacak kadar güçlü görünüyordu. “Sizi elimden geldiğince besledim ama siz kargalar sürekli açsınız. Ben dindar bir adamım, olmasaydım sizi kovardım. Sizin gibilerin benim salonumda ölmesine ihtiyacım olduğunu mu sanıyorsun? Sence sizin ağızlarınıza ihtiyacım var mı küçük adam?” Yabanıl tükürdü. “Kargalar. Bir karga bir adamın kalesine ne zaman hayır getirdi sorarım sana? Asla. Asla.”</p>

    <p>Bannen’ın ağzının kenarından biraz daha çorba aktı. Sam yeninin ucuyla çorbayı sildi. Korucunun gözleri açıktı ama görmüyordu. “Üşüyorum,” dedi tekrar, çok zayıf bir sesle. Bir üstat onu nasıl kurtaracağını bilirdi fakat onların üstadı yoktu. Kedge Akgöz dokuz gün önce, Sam’in midesini bulandıran bir irin ve kan gölü akıtarak Bannen’ın ezik ayağını kesmişti ama artık iş işten geçmişti. “Çok üşüyorum,” diye tekrar etti solgun dudaklar.</p>

    <p>Salonda, yirmi perişan kara kardeş yere çömelmiş ya da tahta sıralara oturmuş halde aynı kıvamsız soğan çorbasını içiyor ve sert ekmek parçaları çiğniyordu. Bazıları Bannen’dan ağır yaralıydı. Fornio günlerdir delirmiş haldeydi ve Sör Byam’ın omzundan iğrenç kokulu sarı bir irin sızıyordu. Kara Kale’den ayrıldıklarında Kahverengi Bernar; Myr ateşi, hardal merhemi, yer sarımsağı, solucanotu, haşhaş, kralbakırı ve diğer şifalı bitkilerle dolu heybeler taşıyordu. Hatta acısız ölüm hediyesi veren tatlıuyku bile vardı. Ama Kahverengi Bernarr, Yumruk’ta ölmüştü ve Üstat Aemon’ın ilaçlarını aramak kimsenin aklına gelmemişti. Aşçı olduğu için Hake de bitkilerden biraz anlardı ama o da kayıptı. Bu yüzden, yaralılar için elden geleni yapmak hayatta kalan kâhyalara düşmüştü ve onlar çok az şey yapabiliyordu. <em>En azından burada ıslak değiller, ateş onları ısıtıyor ama daha çok yiyeceğe ihtiyaçtan var.</em></p>

    <p>Hepsinin daha çok yiyeceğe ihtiyacı vardı. Adamlar günlerdir şikâyet ediyordu. Düztaban Karl, Craster’ın gizli bir kilerinin olması gerektiğini söyleyip duruyordu, Eski Şehirli Garth da, Lord Kumandan’ın duyamayacağı yerlerde Karl’ı tekrar etmeye başlamıştı. Sam, en azından yaralı adamlar için daha besleyici bir şeyler dilenmeyi düşünmüştü ama cesaret edememişti. Craster’ın gözleri soğuk ve acımasızdı, yabanıl ne zaman Sam’e doğru baksa elleri seğiriyordu, bir yumruğa dönüşmek istermiş gibi. <em>Buraya son geldiğimizde Şebboy’la konuştuğumu biliyor mu?</em> diye merak etti Sam. <em>Şebboy onu yanımıza alacağımızı söylediğimi Craster’a söyledi mi? Craster onu dövdü mü?</em></p>

    <p>“Üşüyorum,” dedi Bannen. “Lütfen. Çok üşüyorum.”</p>

    <p>Craster’ın salonundaki sıcaklığa ve dumana rağmen Sam de üşüyordu. <em>Ve yorgunum, çok yorgunum.</em> Uykuya ihtiyacı vardı ama ne zaman gözlerini kapasa, siyah elleri ve parlak mavi gözleriyle ona doğru yürüyen ölü adamları ve kar fırtınasını görüyordu.</p>

    <p>Tavan arasındaki Şebboy insanı titreten bir hıçkırık koyuverdi, sesi uzun ve penceresiz salonda yankılandı. Craster’ın daha yaşlı karılarından birinin, “Ikın,” dediğini duydu Sam. “Daha güçlü. <em>Daha güçlü.</em> İşe yarayacaksa çığlık at.” Şebboy, Sam’i irkilten bir çığlık attı.</p>

    <p>Craster bakmak için kafasını çevirdi. “Şu cırlamalardan bıktım,” diye bağırdı. “Kıza ısırması için bir çaput verin, yoksa yukarı gelip ona yumruğumu tattıracağım.”</p>

    <p>Yapardı, Sam biliyordu. Craster’ın on dokuz karısı vardı ama adam o merdivenleri tırmanmaya başladığında hiçbiri karışmaya cesaret edemezdi. İki gece önce, Craster daha küçük kızlardan birini döverken kara kardeşler de karışmamıştı. Mırıldanmalar olmuştu elbette. “Kızı öldürüyor,” demişti Garth Yeşilyol. Düztaban Karl gülmüş, “O küçük şekerlemeyi istemiyorsa bana verebilir,” demişti. Kara Bernarr alçak ve öfkeli bir sesle küfretmişti ve Rosbyli Alan dayak seslerini duymamak için dışarı çıkmıştı. “Onun çatısı, onun kuralları,” diye hatırlatmıştı korucu Ronnel Harclay. “Craster, Nöbet dostudur.”</p>

    <p>Şebboy’un boğuk çığlıklarını dinlerken, <em>dost,</em> diye düşündü Sam. Craster, karılarını ve kızlarını demir bir yumrukla yöneten acımasız bir adamdı ama buna rağmen kalesi bir sığınaktı. Kardan, yaratıklardan ve acı soğuktan kurtularak hayatta kalan az sayıda kardeş geri döndüğünde, “Donmuş kargalar,” demişti Craster küçümseyerek. “Üstelik kuzeye giden sürü kadar büyük de değiller.” Bununla birlikte onlara yatacak bir yer, kardan korunacak bir çatı, ısınacak bir ateş vermişti. Craster’ın karıları, kargaların midesini biraz ısıtacak sıcak şarapla dolu kupalar getirmişti. Craster onlara, “Kahrolası kargalar,” demişti ama onları beslemişti aynı zamanda, yetersiz de olsa yemekti işte.</p>

    <p><em>Biz misafiriz,</em> diye hatırlattı Sam kendine. <em>Şebboy ona ait. Onun kızı, karısı. Onun çatısı, onun kuralı.</em></p>

    <p>Sam, Craster Kalesi’ni ilk gördüğünde Şebboy yalvarmak için ona gelmişti. Kız, Jon Kar’ı bulmaya giderken Sam ona karnını gizlemesi için siyah pelerinini ödünç vermişti. <em>Şövalyelerin kadınları ve çocukları savunması gerekir.</em> Kara kardeşlerin pek azı şövalyeydi ama yine de... <em>Hepimiz sözleri söylüyoruz,</em> diye düşündü Sam. <em>Ben diyar halkını koruyan kalkanım.</em> Kadın kadındır, yabanıl da olsa. <em>Ona yardım etmeliyiz. Etmeliyiz.</em> Şebboy çocuğu için endişeleniyordu, bebeğin bir erkek olmasından korkuyordu. Craster, kızlarını karıları olmaları için büyütüyordu ama adamın arazisinde ne bir erkek ne de bir erkek çocuk vardı. Şebboy, Craster’ın erkek bebekleri tanrılara verdiğini söylemişti Jon’a. <em>Tanrılar merhamet edin, ona bir kız bebek gönderin,</em> diye dua etti Sam.</p>

    <p>Tavan arasındaki Şebboy çığlığını yuttu. “İşte bu kadar,” dedi bir kadın. “Şimdi bir daha ıkın. Ah, oğlanın kafasını görüyorum.”</p>

    <p><em>Kızın,</em> diye düşündü Sam perişan bir halde, <em>kızın kafası, kızın.</em></p>

    <p>“Üşüyorum,” dedi Bannen zayıf bir sesle. “Lütfen, çok üşüyorum.” Sam kâseyle kaşığı bir kenara bırakıp can çekişen adamın üstüne bir kürk daha attı, ateşe bir odun daha koydu. Şebboy bağırdı ve hızlı nefesler almaya başladı. Craster sert ve siyah sosisini çiğnedi. Kendisi ve karıları için sosisi vardı ama Nöbet için olmadığını söylemişti. “Kadınlar,” diye sızlandı. “Şu feryatları... bir zamanlar sekiz yavru doğurup gıkını bile çıkarmayan şişman bir domuzum vardı.” Kafasını çevirip aşağılama dolu gözlerle Sam’e baktı. “Neredeyse senin kadar şişmandı delikanlı. Katil.” Güldü.</p>

    <p>Sam’in dayanabileceğinden fazlaydı bu. Sam, sert toprak zeminde uyuyan, oturan, ölen adamların üstünden atlayıp çevresinden dolaşarak hantal adımlarla ateş çukurundan uzaklaştı. Duman, çığlıklar ve inlemeler yüzünden bayılacakmış gibi hissediyordu. Craster için kapı görevi gören geyik derisi kanatları itip dışarı çıktı.</p>

    <p>Öğleden sonraydı, hava bulutluydu ama salonun karanlığından sonra Sam’in gözlerini kör etmeye yetecek kadar parlaktı. Birkaç kar yığını çevredeki ağaçların dallarını aşağı çekiyor, altın ve kızıl renkli tepeleri örtüyordu ama önceye nazaran daha az kar vardı. Fırtına dinmişti ve Craster Kalesi’nde geçen günler... tamam, belki sıcak değildi ama acı soğuk da sayılmazdı. Sam, kesekle kaplı kalın çatının kenarlarındaki buz saçaklarından eriyip akan suların yumuşak <em>pıt pıt pıt</em> seslerini duyabiliyordu. İçini titreten derin bir nefes çekip etrafa bakındı.</p>

    <p>Batı yönünde Ollo Budakparmak ve Tim Taş at sıralarının aralarında geziyor, sağ kalan hayvanlara yem ve su veriyorlardı. Rüzgâr yönündeki diğer kardeşler, yola devam edemeyecek kadar zayıf olduğuna karar verilen hayvanları yüzüp parçalıyordu. Bir düzine ateş çukurundan mavi gri, kalın duman parmakları yükselirken mızrakçılar ve okçular toprak setlerin arkasında devriye geziyordu; ormanda saklanan şeylere karşı Craster’ın tek savunması bu setlerdi. Sam, ormanda çalışan baltaların yankılarını duyabiliyordu; bir grup adam ateşleri bütün gece canlı tutabilmek için odun kesiyordu. Geceler kötü vakitlerdi. Karanlık olduğunda. <em>Ve soğuk.</em></p>

    <p>Craster Kalesi’nde kaldıkları süre içinde bir saldırı olmamıştı. Ne yaratıklar ne de Ötekiler tarafından. Craster olmayacağını söylemişti. “Dindar bir adamın böyle şeylerden korkmasına gerek yok. Bir zamanlar etrafı koklamak için geldiğinde bu kadarını Mance Rayder’a da söylemiştim. Beni hiç dinlemedi, kılıçlarınız ve kahrolası ateşlerinizle siz kargalar da dinlemediniz. Beyaz soğuk geldiğinde bunların size hiç faydası olmaz. O zaman size sadece tanrılar yardım edebilir. Tanrılarla bir an önce uzlaşsanız iyi olur.”</p>

    <p>Şebboy da beyaz soğuktan bahsetmişti ve Craster’ın tanrılara ne çeşit kurbanlar sunduğunu söylemişti. Sam duyduğunda Craster’ı öldürmek istemişti. <em>Sur’un ötesinde kanunlar yok,</em> diye hatırlattı kendine. <em>Ve Craster, Nöbet’in dostu.</em></p>

    <p>Saz ve toprak kalenin arkasından dağınık bağrışmalar yükseldi. Sam bakmak için gitti. Ayaklarının altındaki zemin erimiş karla ve Efkârlı Edd’in dışkı olduğunu iddia ettiği yumuşak çamurla kaplıydı. Dışkıdan daha koyuydu gerçi, Sam’in çizmelerini öyle sert çekiyordu ki Sam bir tekinin gevşediğini hissetti.</p>

    <p>Bir sebze bahçesinin ve boş bir koyun ağılının arkasında, bir düzine kara kardeş ot ve samandan yaptıkları hedefe ok fırlatıyordu. Tatlı Donnel dedikleri uzun boylu sarışın kâhya, elli metre mesafeden hedefin tam gözüne bir ok sapladı. “Hadi bunu geç yaşlı adam,” dedi Donnel.</p>

    <p>“Evet, geçeceğim.” Kambur, gri sakallı, derileri ve kolları sarkık bir adam olan Ulmer işaretli yere yürüyüp sadağından bir ok çıkardı. Gençliğinde hayduttu, kötü şöhretli Kurt Ormanı Kardeşliği’nin üyesiydi. Bir zamanlar Dorne Prensesi’nin dudaklarından bir öpücük çalmak için Kral Muhafızları’ndan Beyaz Boğa’nın eline bir ok sapladığını iddia ediyordu. Bir sandık dolusu altın ejderhayla birlikte prensesin mücevherlerini de çalmıştı ama sarhoşken böbürlenmekten hoşlandığı şey o öpücüktü.</p>

    <p>Ulmer yaz ipeği kadar yumuşak hareketlerle oku taktı, çekti ve bıraktı. Ok, Donnel Tepe’in okunun bir santim iç tarafından hedefe saplandı. “Bu işe yarar mı delikanlı?” dedi Ulmer geri çekilerek.</p>

    <p>“Yeterince iyi,” dedi genç adam kin dolu bir sesle. “Rüzgâr sana yardım etti. Ben ok saldığımda daha şiddetli esiyordu.”</p>

    <p>“O halde rüzgârı da hesaba katmalıydın. İyi bir gözün ve dengeli bir elin var ama bir Kral Ormanı adamını geçebilmek için bundan çok daha fazlası gerek. Yay germeyi bana Dengeci Dick öğretti ve yeryüzünde ondan iyi bir yaycı yaşamamıştır. Ben sana Dick’i anlatmış mıydım?”</p>

    <p>“Sadece üç yüz kere.” Kara Kale’deki her adam, bir zamanların meşhur haydut çetesinin hikâyelerini duymuştu; Simon Toyne ve Gülümseyen Şövalye, Üç Kez Asılmış Oswyn Uzunboyun, Beyaz Geyik Wenda, Dengeci Dick, Büyük Göbekli Ben ve diğerleri. Kendine bir kaçış arayan Tatlı Donnel etrafına bakınırken çamurun içinde dikilen Sam’i gördü. <em>“Katil,”</em> diye seslendi. “Gel, bize Öteki’yi nasıl öldürdüğünü göster.” Porsuk ağacından yapılmış uzunyayı Sam’e doğru uzattı.</p>

    <p>Sam kızardı. “Ok değildi, hançerdi, ejderhacamından...” Yayı alırsa neler olacağını biliyordu. Hedefi kaçıracak ve oku setin üzerinden uçurup ağaçların içine gönderecekti. Sonra da kahkahaları duyacaktı.</p>

    <p>“Sorun değil,” dedi bir diğer iyi yaycı Rosbyli Alan. “Hepimiz Katil’in ok fırlatışını görmek için sabırsızlanıyoruz. Öyle değil mi delikanlılar?”</p>

    <p>Sam onlarla yüzleşemezdi; alaycı gülümsemeler, kötü niyetli küçük şakalar, gözlerdeki aşağılama. Geldiği yoldan geri gitmek için döndü ama sağ ayağı çamura gömüldü, ayağını çamurdan kurtarmaya çalışırken çizmesi çıktı. Çizmeyi çamurdan kurtarmak için dizlerinin üstüne çökmek zorunda kaldı, kahkahalar kulağında çınlıyordu. Sam sonunda kaçabildiğinde, giydiği kat kat çoraba rağmen kar suları ayaklarına işlemişti. <em>Nafile,</em> diye düşündü Sam sefil halde. <em>Babam benim gerçeğimi gördü. Onca cesur adam ölmüşken benim yaşamaya hakkım yok.</em></p>

    <p>Grenn, kale kapısının güneyindeki ateş çukuruyla ilgileniyordu, ağaç kütüklerini parçalara ayıran delikanlının belinden yukarısı çıplaktı ve yüzü harcadığı güç yüzünden kızarmıştı, bedenindeki ter buharlaşıyordu. “Çizmeni Ötekiler mi aldı Katil?”</p>

    <p><em>Sen de mi?</em> “Çamur aldı. Lütfen bana öyle deme.”</p>

    <p>“Neden?” Grenn’in şaşkınlığı samimiydi. “İyi bir isim ve sen bu ismi hakkınla kazandın.”</p>

    <p>Pyp her zaman, Grenn’in bir kale duvarı kadar kalın olduğunu söyleyip dalga geçerdi, Sam sabırla açıkladı. “Bu bana korkak demenin farklı bir yolu sadece,” dedi, sol ayağının üstünde durmuş sağ ayağını çizmesine sokmaya çalışıyordu. “Benimle alay ediyorlar, ‘Dev’ diyerek Bedwyck’le alay ettikleri gibi.”</p>

    <p>“Ama Bedwyck bir dev değil,” dedi Grenn, “Paul de asla minik olmadı. Belki süt emen bir bebekken minikti ama sonrasında değil. Buna karşılık sen Öteki’yi <em>öldürdün,</em> yani aynı şey değil.”</p>

    <p>“Ben sadece... Ben asla... Ben <em>korkuyordum!</em>”</p>

    <p>“Benden çok korkmuyordun. Pyp benim korkmayacak kadar aptal olduğumu söylüyor ama ben de herkes kadar korkuyorum.” Grenn eğildi, parçaladığı kütüğü kaldırıp ateşe attı. “Eskiden, ne zaman onunla dövüşmek zorunda kalsam Jon’dan korkardım. O çok hızlıydı ve beni öldürmeye niyetliymiş gibi dövüşüyordu.” Ateşin içindeki yeşil ve nemli odun alev almadan önce tütmeye başladı. “Ama bunu hiç söylemedim. Bazen herkesin cesur rolü oynadığını ama gerçekte hiçbirimizin öyle olmadığını düşünüyorum. Belki de rol yaparak cesur olunuyordur, bilmiyorum. Bırak sana Katil desinler, kimin umurunda?”</p>

    <p>“Sör Alliser’ın sana Öküz demesinden hiç hoşlanmıyordun.”</p>

    <p>“O benim iri ve aptal olduğumu söylüyordu.” Grenn sakalını kaşıdı. “Mesela Pyp bana Öküz demek isteseydi diyebilirdi. Sen veya Jon da öyle. Öküz sert ve güçlü bir hayvandır, yani o kadar da kötü bir isim değil, ben <em>gerçekten</em> iriyim ve daha da irileşiyorum. Katil Sam olmayı Sör Domuzcuk olmaya yeğlemez misin?”</p>

    <p>“Neden sadece Samwell Tarly olamıyorum?” Sam, henüz parçalanmamış ıslak bir kütüğün üstüne yığılır gibi oturdu. “Öteki’yi öldüren ejderhacamıydı. Ben değildim, ejderhacamıydı.” Onlara söylemişti Sam. Hepsine söylemişti. Bazıları ona inanmamıştı, bunu biliyordu. Kama, Sam’e kamasını gösterip, “Benim demirim var, camla ne işim olur?” demişti. Kara Bernarr ve üç Garth, hikâyeyi baştan sonra şüpheli bulduklarını belli etmişlerdi ve Sistertonlu Rolley açıkça konuşup, “Bence kıpırdayan çalıları bıçakladın, bıçakladığın şeyin çalıların arkasında sıçan Minik Paul olduğunu anladığında da bu yalanı uydurdun,” demişti.</p>

    <p>Ama Dywen ve Edd dinlemiş, Sam’le Grenn’i Lord Kumandan’la konuşmaya zorlamışlardı. Kumandan bütün hikâye boyunca kaşlarını çatmış ve zor sorular sormuştu ama Mormont olası bir menfaati görmezden gelmeyecek kadar ihtiyatlı bir adamdı. Yeterli olmamasına rağmen Sam’in çıkınındaki bütün ejderhacamlarını istemişti. Jon’un Yumruk’un altında gömülü bulduğu zulayı düşündükçe ağlamak istiyordu Sam. Hançer bıçakları, mızrak uçları ve en az iki yüz ya da üç yüz tane ok ucu vardı. Jon kendine, Sam’e ve Lord Kumandan’a hançerler yapmıştı. Sam’e bir mızrak ucu, eski bir boynuz ve biraz ok ucu vermişti. Grenn de bir avuç dolusu ok ucu almıştı ama hepsi buydu.</p>

    <p>Şimdi ellerinde sadece Mormont’un hançeri ve Sam’in Grenn’e verdiği hançer vardı, ayrıca on dokuz ok ve ejderhacamından ucu olan bir uzun mızrak. Devriyeler nöbet değişimlerinde mızrağı birbirlerine teslim ediyorlardı, Mormont okları en iyi yaycıları arasında bölüştürmüştü. Mırmır Bill, Garth Boztüy, Ronnel Harclay, Tatlı Donnel Tepe ve Rosbyli Alan’da üçer ok vardı; Ulmer’da dört. Ama bütün okları hedefe saplasalar bile, nihayetinde diğer yaycılar gibi ateş okları fırlatmak zorunda kalacaklardı. Yumruk’ta yüzlerce ateş oku fırlatmışlardı ama yaratıklar gelmeye devam etmişti.</p>

    <p><em>Yeterli olmayacak,</em> diye düşündü Sam. Craster’ın eğimli çamur setleri ve eriyen kar, çemberduvarı aşmak için Yumruk’un çok daha dik yokuşlarını tırmanan yaratıkları yavaşlatmaya yetmezdi. Ve bu sefer yaratıkların karşısında düzenli hatlar oluşturmuş üç yüz kara kardeş yerine, dokuzu dövüşemeyecek kadar ağır yaralı kırk bir perişan felaketzede olacaktı. Yumruk’tan kurtulmayı başaran altmış küsur adamın kırk dördü fırtınadan çıkıp Craster Kalesi’ne girmişti ama üçü yaraları yüzünden ölmüştü, Bannen da dördüncü olacaktı.</p>

    <p>“Sence yaratıklar gitti mi?” diye sordu Sam, Grenn’e.</p>

    <p>“Sadece soğuk olduğunda geliyorlar.”</p>

    <p>“Evet,” dedi Sam, “ama yaratıkları getiren soğuk mu yoksa yaratıklar mı soğuğu getiriyor?”</p>

    <p>“Kimin umurunda?” Grenn’in baltası havaya kıymıklar saçtı. “Birlikte geliyorlar, önemli olan bu. Hey, şimdi ejderhacamının onları öldürdüğünü bildiğimize göre hiç gelmezler belki de. Belki de onlar <em>bizden</em> korkuyordur artık!”</p>

    <p>Sam buna inanabilmek isterdi ama ona öyle geliyordu ki insan öldüğünde korkunun; acıdan, aşktan ya da görevden fazla anlamı kalmıyordu. Kollarını bacaklarına doladı. Kat kat yünün, derinin ve kürkün altında terliyordu. Ejderhacamı ormandaki o solgun şeyi eritmişti, bu doğruydu... ama Grenn, ejderhacamı yaratıklara da aynı şeyi yapacakmış gibi konuşuyordu. <em>Bunu bilmiyoruz,</em> diye düşündü Sam. <em>Aslında hiçbir şey bilmiyoruz. Jon burada olsaydı keşke.</em> Sam, Grenn’i seviyordu ama onunla Jon’la konuştuğu gibi konuşamıyordu. <em>Jon bana Katil demezdi, biliyorum. Onunla Şebboy’un bebeği hakkında da konuşabilirdim.</em> Jon, Qhorin Yarımel’le birlikte gitmişti ve o zamandan beri ondan haber alamamışlardı. <em>Onun da ejderhacamından bir hançeri var ama onu kullanmayı akıl etti mi? Donmuş bir dağ geçidinde ölü olarak yatıyor mu... ya da daha kötüsü, ölü ve yürüyor mu?</em></p>

    <p>Tanrıların Jon Kar’ı ve Bannen’ı alıp onu bırakmak istemesinin sebebini anlamıyordu Sam; o beceriksiz bir korkaktı. Altını üç kez pisletip kılıcını kaybettiği Yumruk’ta ölmüş olmalıydı. Minik Paul gelip onu taşımasa ormanda ölebilirdi. <em>Keşke hepsi bir rüya olsaydı. O zaman uyanabilirdim.</em> İlk İnsanlar’ın Yumruğu’nda uyanmak ve bütün kardeşlerini, hatta Jon’la Hayalet’i yanında bulmak ne güzel olurdu. Ya da daha iyisi, Sur’un arkasındaki Kara Kale’de uyanmak ve Üçparmak Hobb’un yaptığı, ortasında koca bir kaşık yağ eriyen bir kâse buğday püresini bir topak balla yemek için ortak salona gitmekti. Yemeğin düşüncesi bile Sam’in boş midesini guruldattı.</p>

    <p><em>“Kar.”</em></p>

    <p>Sam başını sese doğru kaldırdı. Lord Kumandan Mormont’un kuzgunu geniş siyah kanatlarıyla havayı döverek ateşin etrafında daireler çiziyordu.</p>

    <p><em>“Kar,”</em> diye gakladı kuş. <em>“Kar, kar.”</em></p>

    <p>Kuzgun nereye gitse çok geçmeden Mormont da gelirdi. Lord Kumandan atının sırtında, yaşlı Dywen ve Thoren Smallwood’un yerini alan tilki suratlı korucu Ronnel Harclay’in arasında ağaçların altından çıktı. Kapıdaki mızrakçı kimlik sormak için seslendiğinde Yaşlı Ayı huysuz bir şekilde karşılık verdi, “Seni yedi cehenneme gidesice, ormana kim gider sence? Gözlerini Ötekiler mi aldı?” Birinde bir koç kafatası, diğerinde bir ayı kafatası olan kapı direklerinin arasından geçti, sonra dizginlerini çekip yumruğunu havaya kaldırdı ve ıslık çaldı. Islığı duyan kuzgun uçup adamın koluna kondu.</p>

    <p>Sam, Ronnel Harclay’in, “Lordum,” dediğini duydu. “Sadece yirmi iki bineğimiz var ve yarısının Sur’a varabileceğinden emin değilim.”</p>

    <p>“Bunu biliyorum,” diye homurdandı Mormont. “Yine de gitmek zorundayız. Craster bunu açıkça söyledi.” Bulutların güneşi gizlediği batıya yönüne baktı. “Tanrılar bize zaman tanıdı... ama ne kadar?” Mormont kuzgununu tekrar havaya fırlatarak eyerinden indi. Sam’i o zaman gördü ve bağırdı, <em>“Tarly!”</em></p>

    <p>“Ben?” Sam hantalca ayağa kalktı.</p>

    <p><em>“Ben?”</em> Kuzgun yaşlı adamın başına kondu. <em>“Ben?”</em></p>

    <p>“Adın Tarly mi? Buralarda bir kardeşin var mı? Evet, sen. Ağzını kapat ve benimle gel.”</p>

    <p>“Sizinle mi geleyim?” Kelimeler Sam’in ağzından bir cırlama şeklinde yuvarlandı.</p>

    <p>Lord Kumandan Mormont, Sam’e utandırıcı bir bakış attı. “Sen Gece Nöbetçileri’nin adamısın. Sana her bakışımda pantolonunu pisletmemeye çalış. Gel dedim.” Mormont’un botları çamurun içinde ıslak sesler çıkarıyordu, Sam yaşlı adama yetişmek için hızlı yürümek zorundaydı. “Şu senin ejderhacamını düşünüyordum,” dedi Lord Kumandan.</p>

    <p>“<em>Benim</em> değil,” dedi Sam.</p>

    <p>“O zaman Jon Kar’ın. Eğer ihtiyacımız olan şey ejderhacamıysa neden elimizde yalnızca iki tane var? Sur’daki her adam, yemin ettiği gün bir ejderhacamıyla silahlanmalı.”</p>

    <p>“Bilmiyorduk...”</p>

    <p>“<em>Bilmiyorduk.</em> Ama bir zamanlar biliyor olmalıydık. Gece Nöbetçileri asıl amacını unuttu Tarly. Hayvan postları giyen vahşilerin kadınları çalmasını engellemek için iki yüz on beş metre yüksekliğinde bir duvar inşa etmezsin. Sur, <em>diyar halkını korumak</em> için yapıldı... ve onları diğer insanlardan korumak için değil, işin doğrusu diğer insanlar dediğin de yabanıllar. Çok uzun yıllardır, yüzlerce, binlerce yıldır gerçek düşmanımızı gözden kaçırdık Tarly. Düşman şimdi burada ve biz onunla nasıl dövüşeceğimizi bilmiyoruz. Ejderhacamı sıradan insanların söylediği gibi ejderhalar tarafından mı yapılıyor?”</p>

    <p>“Ü-üstatlar öyle olmadığını düşünür,” diye kekeledi Sam. “Üstatlar bu camın dünyanın ateşinden geldiğini söyler. Ona obsidiyen derler.”</p>

    <p>Mormont homurdandı. “Limon turtası bile diyebilirler, umurumda değil. Eğer senin iddia ettiğin gibi öldürebiliyorsa daha fazlasını istiyorum.”</p>

    <p>Sam tökezledi. “Jon, Yumruk’ta daha fazlasını bulmuştu. Yüzlerce mızrak ve ok ucu...”</p>

    <p>“Söylemiştin. Oradaki camların bize faydası yok. Lanet Yumruk’a tekrar gidebilmek için, Yumruk’a gidene kadar sahip olamayacağımız silahları kuşanmış olmamız gerekir. Üstelik uğraşmamız gereken yabanıllar var hâlâ. Ejderhacamını başka bir yerden bulmalıyız.”</p>

    <p>Sam yabanılları neredeyse unutmuştu, o zamandan beri çok fazla şey olmuştu. “Ormanın çocukları ejderhacamından bıçaklar kullanırdı,” dedi. “Onlar obsidiyeni nerede bulacaklarını bilirdi.”</p>

    <p>“Ormanın çocuklarının hepsi öldü,” dedi Mormont. “İlk İnsanlar onların yarısını bronz bıçaklarla öldürdü, işin kalanını demir bıçaklarla Andallar halletti. Bir cam hançer nasıl...”</p>

    <p>Craster, geyik derisi kanatların arasından çıktığında Yaşlı Ayı’nın sözü kesildi. Yabanıl, kahverengi çürük dişlerle dolu ağzını göstererek gülümsedi. “Bir oğlum oldu.”</p>

    <p><em>“Oğlum,”</em> diye gakladı Mormont’un kuzgunu. <em>“Oğlum, oğlum, oğlum.”</em></p>

    <p>Lord Kumandan’ın yüzü sertti. “Senin için sevindim.”</p>

    <p>“Sevindin demek? Ben, sen ve seninkiler gidince sevineceğim. Vakti geldi de geçiyor bence.”</p>

    <p>“Yaralılarımız yeterince güç toplar toplamaz...”</p>

    <p>“Bundan daha fazla güçlenemezler yaşlı karga, bunu ikimiz de biliyoruz. Onlar ölüyor, öldüklerini biliyorsun, kahrolası boğazlarını kes ve işi bitir. Miden almıyorsa onları burada bırak, ben hallederim.”</p>

    <p>Lord Kumandan Mormont kabardı. “Thoren Smallwood senin Nöbet dostu olduğunu iddia etmişti...”</p>

    <p>“Evet,” dedi Craster, “Sana ayırabildiğim her şeyi verdim ama kış yaklaşıyor, şimdi doyurmam gereken bir ağız daha var üstelik.”</p>

    <p>“Onu alabiliriz,” dedi tiz bir ses.</p>

    <p>Craster’ın kafası döndü. Gözleri kısıldı. Adam, Sam’in ayağına tükürdü. “Sen ne dedin Katil?”</p>

    <p>Sam ağzını açıp kapadı. “Ben... ben... ben sadece... onu istemiyorsanız... doyurmak için... kış yaklaşırken... biz... biz onu alabiliriz ve...”</p>

    <p>“Benim oğlum. Benim kanım. Onu siz kargalara vereceğimi mi düşünüyorsun?”</p>

    <p>“Ben sadece düşündüm ki...” <em>Hiç oğlun yok, onları veriyorsun, Şebboy bu kadarını söyledi, onları ormana bırakıyorsun, bu yüzden burada sadece karıların ve karın olmak için büyüyen kızların var.</em></p>

    <p>“Sessiz ol Sam,” dedi Lord Kumandan Mormont. “Yeterince konuştun. Fazla konuştun. İçeri.”</p>

    <p>“Ll-lordum...”</p>

    <p><em>“İçeri!”</em></p>

    <p>Yüzü kıpkırmızı kesilen Sam geyik derisi kanatları itip salonun karanlığına döndü. “Sen nasıl büyük bir aptalsın?” dedi yaşlı adam içeride. “Craster çocuğu bize verse bile, çocuk biz Sur’a varamadan ölür. Kara ne kadar ihtiyacımız varsa yeni doğmuş bir bebeğe de o kadar ihtiyacımız var. Şu koca memelerinde onu besleyecek sütün var mı? Yoksa anneyi de almayı mı düşünüyordun?”</p>

    <p>“Kız gelmek istiyor,” dedi Sam. “Bana yalvardı...”</p>

    <p>Mormont elini kaldırdı. “Daha fazla dinlemek istemiyorum Tarly. Sana Craster’ın karılarından uzak durman söylendi.”</p>

    <p>“O Craster’ın kızı,” dedi Sam zayıf bir sesle.</p>

    <p>“Gidip Bannen’a bak. Şimdi. Beni kızdırmadan önce.”</p>

    <p>“Tamam lordum.” Sam titreyerek uzaklaştı.</p>

    <p>Ama ateşin yanına vardığında, Bannen’ın başını kürk bir cübbeyle örten Dev’i gördü. “Üşüdüğünü söyledi,” dedi minik adam. “Umarım sıcak bir yere gitmiştir.”</p>

    <p>“Yarası...” dedi Sam.</p>

    <p>“Boş ver yarasını.” Kama, ayağıyla cesedi dürttü. “Onun ayağı yaralıydı. Benim köyümde tek ayağını kaybeden bir adam vardı. Doksan dört yaşına kadar yaşadı.”</p>

    <p>“Soğuk,” dedi Sam. “Bannen hiç ısınmadı.”</p>

    <p>“O hiç <em>beslenmedi,</em>” dedi Kama. “Doğru düzgün beslenemedi. Şu piç Craster onu açlıktan öldürdü.”</p>

    <p>Sam tedirgin bir halde etrafa baktı ama Craster salona dönmemişti. Dönmüş olsaydı işler çirkinleşebilirdi. Yabanıl, piçlerden nefret ediyordu. Korucuların söylediğine göre kendisi de gayrimeşru doğmuştu halbuki, Craster’ın annesi uzun zaman önce ölen bir karga tarafından hamile bırakılmıştı.</p>

    <p>“Craster kendi ailesini beslemek zorunda,” dedi Dev. “Bütün bu kadınlar. Adam bize verebildiğini verdi.”</p>

    <p>“Bu saçmalığa inanma. Bizim buradan ayrıldığımız gün bir et fıçısı açacak ve oturup kendine etli ballı bir ziyafet çekecek. Biz karın içinde açlıktan kırılırken arkamızdan <em>gülecek.</em> O kahrolası bir yabanıl, hepsi bu. Yabanılların hiçbiri Nöbet’in dostu değil,” dedi Kama. Bannen’ın cesedini tekmeledi. “İnanmıyorsan ona sor.”</p>

    <p>Güneş batarken Bannen’ın cesedini Grenn’in o gün daha önce beslediği ateşte yaktılar. Tim Taş ve Eski Şehirli Garth dışarı taşıdıkları çıplak cesedi aralarında iki kez sallayıp alevlerin içine attılar. Hayatta kalan kardeşler Bannen’ın giysilerini, silahlarını, zırhını ve sahip olduğu şeylerin hepsini bölüştü. Nöbet, Kara Kale’de ölülerini törenle gömerdi ama şimdi Kara Kale’de değillerdi. <em>Ve kemikler yaratık olarak geri dönemez.</em></p>

    <p>Alevler cesedi tüketirken, “Onun adı Bannen’dı,” dedi Lord Kumandan Mormont. “Cesur bir adam ve iyi bir korucuydu. Bize... nereden gelmişti?”</p>

    <p>“Beyaz Liman yolunun aşağısından,” diye seslendi biri.</p>

    <p>Mormont başıyla onayladı. “Bize Beyaz Liman’dan geldi ve görevinde bir kez olsun başarısızlık göstermedi. Elinden geldiğince yeminlerini tuttu, uzaklara gitti, korkusuzca dövüştü. Onun gibisini bir daha asla görmeyeceğiz.”</p>

    <p><em>“Ve şimdi nöbeti bitti,”</em> dedi kardeşler bir ilahiyle.</p>

    <p>“Ve şimdi nöbeti bitti,” diye tekrar etti Mormont.</p>

    <p><em>“Bitti,”</em> diye bağırdı kuzgun. <em>“Bitti.”</em></p>

    <p>Gözleri duman yüzünden kızaran Sam kendini hasta hissediyordu. Ateşe baktığında Bannen’ı gördüğünü düşündü; adam doğrulmuştu, onu tüketen alevlerle dövüşmek istiyormuşçasına yumruklarını sıkmıştı ama bu sadece bir an sürdü ve döne döne yükselen duman her şeyi sakladı. En kötüsü kokuydu. Eğer mide bulandırıcı pis bir koku olsaydı Sam buna katlanabilirdi ama yanan kardeşin kokusu kızarmış domuz kokusuna o kadar çok benziyordu ki Sam’in ağzı sulanmaya başladı, bu çok korkunçtu. Kuzgun, <em>“Bitti!”</em> diye bağırdığı anda Sam salonun arka tarafına koşup oradaki hendeğin içine kustu.</p>

    <p>Efkârlı Edd geldiğinde Sam çamurun içinde dizlerinin üstündeydi. “Solucan mı arıyorsun Sam? Yoksa yalnızca miden mi bulanıyor?”</p>

    <p>“Midem bulanıyor,” dedi Sam güçsüzce, elinin tersiyle ağzını sildi. “Koku...”</p>

    <p>“Bannen’ın bu kadar güzel koktuğunu hiç bilmiyordum.” Edd’in ses tonu her zamanki gibi efkârlıydı. “Bir yanım ondan bir dilim kesmek istedi. Elma sosum olsaydı kesebilirdim. Bence domuz eti en iyi elma sosuyla gidiyor.” Edd pantolonunun bağcıklarını çözüp aletini çıkardı. “Ölmesen iyi edersin Sam, aksi takdirde nefsime yenik düşebilirim. Sende Bannen’dan fazla çıtır et vardır ve ben çıtır ete asla karşı koyamam.” İç geçirdi, üstünden buharlar tüten sarı bir kavis çizerek işedi. “Sabah ilk ışıkla birlikte at sürüyoruz, duydun mu? Güneş ya da kar, dedi Yaşlı Ayı.”</p>

    <p><em>Güneş ya da kar.</em> Sam endişeyle gökyüzüne baktı. “Kar?” diye inledi. “Biz... at sürüyoruz? Hepimiz?”</p>

    <p>“Hayır, bazılarımız yürümek zorunda,” dedi Edd. Aletini salladı. “Dywen, ölü atları sürmeyi öğrenmemiz gerektiğini söylüyor, Ötekiler’in yaptığı gibi. Yemden tasarruf edeceğimizi iddia ediyor. Ölü bir at ne kadar yiyebilir ki?” Pantolonunu bağladı. “Bu fikirden hoşlanmadım diyemem. Ölü bir atı yürütmeyi öğrendiklerinde sıra bize gelecek. Büyük ihtimalle ilk beni yürütecekler. ‘Edd,’ diyecekler, ‘ölmek, uzanıp yatmak için mazeret değil, şimdi kalk ve şu mızrağı al, bu gece nöbet senin.’ Neyse, bu kadar karamsar olmamalıyım. Belki onlar ölüleri yürütmeyi başaramadan ben ölürüm.”</p>

    <p><em>Belki hepimiz ölürüz, istediğimizden çok daha erken,</em> diye düşündü Sam. Hantal hareketlerle ayağa kalktı.</p>

    <p>Craster, istenmeyen misafirlerinin sabaha yola çıkacağını öğrendiğinde neredeyse sevimli bir adama dönüştü, daha doğrusu olabileceği kadar sevimli bir adama. “Geç bile kaldınız,” dedi, “siz buraya ait değilsiniz, bunu size söylemiştim. Yine de sizi uygun bir şekilde uğurlayacağım, bir ziyafetle. Yani bir yemekle. Karılarım kestiğiniz atları kızartabilir, ben de biraz bira ve ekmek bulurum.” Kahverengi gülümsemesiyle gülümsedi. “Bira ve at etinden daha iyi bir şey yoktur. Süremediğin atı ye derim.”</p>

    <p>Craster’ın karıları ve kızları, sıralarla uzun ahşap masaları çıkarıp birleştirdiler, yemek pişirip servis de yaptılar. Şebboy dışında, kadınları birbirinden ayırt edemiyordu Sam. Bazıları yaşlıydı bazıları genç, bazıları henüz çocuktu ama çoğu Craster’ın hem kızları hem de karılarıydı ve hepsi birbirine benziyordu. İşlerini yaparken alçak sesle birbirleriyle konuşuyorlardı ama siyahlı adamlara asla bakmıyorlardı.</p>

    <p>Craster’ın sadece bir sandalyesi vardı. Koyun derisi kolsuz yeleğini giymiş halde sandalyesine oturdu. Kalın kolları beyaz tüylerle kaplıydı, bir bileğinde altın bir halka vardı. Lord Kumandan Mormont sıranın başına, Craster’ın sağ tarafına oturdu, kara kardeşler diz dize sıraya sıkıştı; bir düzinesi kapıyı ve ateşleri korumak üzere dışarıda kalmıştı.</p>

    <p>Sam, Grenn’le Öksüz Oss’un arasında bir yer buldu, midesi gurulduyordu. Craster’ın karıları ateş çukurunun üzerindeki şişleri çevirdikçe at etlerinden yağlar akıyordu. Kızartmanın kokusu Sam’in ağzını yine sulandırmıştı ama Sam’e Bannen’ı hatırlatmıştı bu. O kadar aç olmasına rağmen bir lokma bile yese kusacağını biliyordu Sam. Onları bunca uzağa taşıyan zavallı atları nasıl yiyebilirlerdi? Craster’ın karıları soğan getirdiğinde Sam bir tanesini hevesle kaptı. Soğanın bir yarısı çürüyüp kararmıştı ama Sam o tarafı hançeriyle kesip iyi tarafı çiğ çiğ yedi. Ekmek de vardı ama sadece iki somun. Ulmer daha fazla ekmek istediğinde kadın başını iki yana salladı. Sorun o zaman başladı işte.</p>

    <p>Sıranın sonundan, “İki somun?” diye şikâyet etti Düztaban Karl. “Sen ne kadar aptalsın kadın? Bize bundan fazla ekmek gerek!”</p>

    <p>Lord Kumandan Mormont adama sert bir bakış attı. “Sana ne verildiyse onu al ve müteşekkir ol. Dışarıda olup fırtınada kar yemeyi mi tercih ederdin?”</p>

    <p>“Yakında orada olacağız zaten.” Yaşlı Ayı’nın öfkesi Düztaban Karl’ı ürkütmemişti. “Ben Craster’ın gizlediklerini yemeyi tercih ederdim lordum.”</p>

    <p>Craster gözlerini kıstı. “Siz kargalara yeterince yiyecek verdim. Beslemem gereken kadınlar var.”</p>

    <p>Kama, bıçağını bir et parçasına geçirdi. “Evet, gizli bir kilerin olduğunu kabul ediyorsun demek. Yoksa kışı nasıl geçirirsin?”</p>

    <p>“Ben dindar bir adamım...” diye başladı Craster.</p>

    <p>“Sen cimri bir adamsın,” dedi Karl, “ve bir yalancısın.”</p>

    <p>“Jambon,” dedi Eski Şehirli Garth, hürmetkâr bir tonla. “Buraya son geldiğimizde domuzlar vardı. Bahse girerim ki bir yere jambon saklamıştır. Tuzlanmış füme jambon, pastırma da vardır.”</p>

    <p>“Sosis,” dedi Kama. “Siyah ve uzun olanlardan, onlar kaya gibidir, yıllarca dayanır. Bahse girerim ki bir kilere en az yüz sosis asmıştır.”</p>

    <p>“Yulaf,” diye önerdi Ollo Budakparmak. “Mısır. Arpa.”</p>

    <p><em>“Mısır,”</em> dedi Mormont’un kuzgunu, kanatlarını çırptı. <em>“Mısır, mısır, mısır, mısır, mısır.”</em></p>

    <p><em>“Yeter,”</em> dedi Lord Kumandan Mormont kuzgunun gürültüsünü bastırarak. “Sessiz olun, hepiniz. Bu saçmalık.”</p>

    <p>“Elmalar,” dedi Garth Yeşilyol. “Variller dolusu sulu sonbahar elmaları. Dışarıda elma ağaçları var, gördüm.”</p>

    <p>“Kuru böğürtlenler. Kabaklar. Çam fıstıkları.”</p>

    <p><em>“Mısır, mısır, mısır.”</em></p>

    <p>“Tuzlu koyun eti. Bir koyun ağılı var. Fıçı fıçı koyun eti saklamıştır, sakladığını biliyorsunuz.”</p>

    <p>Craster bütün kargaları kızartacakmış gibi görünüyordu artık. Lord Kumandan Mormont ayağa kalktı. “<em>Sessizlik.</em> Bunları duymak istemiyorum.”</p>

    <p>“O zaman kulaklarına ekmek tıka yaşlı adam.” Düztaban Karl kendini masadan geriye itti. “Yoksa kahrolası ekmek kırıntılarını çoktan bitirdin mi?”</p>

    <p>Sam, Yaşlı Ayı’nın yüzünün kızardığını gördü. “Benim kim olduğumu unuttun mu sen? Otur, ye ve sessiz ol. Bu bir <em>emirdir.</em>”</p>

    <p>Kimse konuşmadı. Kimse kımıldamadı. Bütün gözler, masanın iki ucundan birbirine bakan Lord Kumandan’ın ve düztabanlı iri korucunun üstündeydi. İlk kırılan Karl’mış gibi geldi Sam’e, adam öfkeli bir halde olsa da yerine oturmak üzereydi...</p>

    <p>...ama Craster ayağa kalktı, baltası elindeydi. Mormont’un bir konuk hediyesi olarak verdiği büyük, siyah, çelik balta. “Hayır,” diye kükredi Craster. “Oturmayacaksın. Bana cimri diyen hiç kimse benim çatımın altında uyuyup benim masamda yemek yiyemez. Dışarı çık topal. Ve sen ve sen ve sen.” Baltanın başını sırayla Kama’ya, Garth’a ve Garth’a doğru salladı. “Gidip boş midelerle soğukta uyuyun, hepiniz, yoksa...”</p>

    <p>“Seni lanet olası <em>piç!</em>” Sam, Garthlar’dan birinin küfrettiğini duydu. Hangisi olduğunu hiç görmedi.</p>

    <p><em>“Bana kim piç diyor?”</em> Craster kükredi, sol eliyle masadaki tabakları, etleri, şarap kupalarını süpürdü, sağ eliyle baltasını kaldırdı.</p>

    <p>“Bu herkesin bildiği bir şey,” diye cevap verdi Karl.</p>

    <p>Craster, Sam’in düşünemeyeceği bir hızla hareket ederek elinde baltasıyla masanın üzerine sıçradı ve Karl’a doğru yürüdü. Bir kadın çığlık attı, Garth Yeşilyol ve Öksüz Oss bıçak çekti, Karl geriye doğru sendeledi, yerde yaralı yatan Sör Byam’a takılıp düştü. Craster bir an küfürler ederek Karl’ın peşinden gidiyordu ve bir sonraki an kan tükürüyordu. Kama adamı saçlarından yakalamış, kafasını geriye çekmiş ve uzun bir kesikle adamın boğazını bir kulağından diğerine kadar açmıştı. Sonra adamı sertçe itti, yabanıl yüzüstü Sör Byam’ın üstüne düştü. Baltası parmaklarının arasından kayan Craster kendi kanında boğulurken Sör Byam ızdırap dolu bir çığlık attı. Craster’ın karılarından ikisi feryat ediyordu. Üçüncüsü küfretti. Dördüncüsü Tatlı Donnel’ın üstüne fırlayıp delikanlının gözlerini tırnaklarıyla oymaya çalıştı. Donnel kadını yere devirdi. Lord Kumandan, yüzü öfkeyle kararmış bir halde Craster’ın cesedinin başında duruyordu. “Tanrılar bizi lanetleyecek,” diye bağırdı. “Bir konuğun, bir adamın salonuna ölüm getirmesinden daha berbat bir suç yoktur. Aile ocağının bütün kanunlarıyla biz...”</p>

    <p>“Sur’un ötesinde kanun yok yaşlı adam. Unuttun mu?” Kama, Craster’ın karılarından birini kolundan yakaladı ve kamasının ucunu kadının çenesinin altına dayadı. “Bize yiyecekleri nerede sakladığını göster. Yoksa sen de onun aldığını alırsın kadın.”</p>

    <p>“Onu bırak.” Mormont bir adım attı. “Bunun için kafanı alacağım, sen...” Garth Yeşilyol kumandanın yolunu kesti ve Ollo Budakparmak adamı geri çekti. İkisinin elinde de bıçak vardı. Ollo, “Dilini tut,” diye uyardı kumandanı. Ama Lord Kumandan, Ollo’nun hançerini yakaladı. Ollo’nun sadece bir eli vardı fakat o el hızlıydı. Kıvrılarak yaşlı adamın kıskacından kurtuldu, bıçağı Mormont’un göbeğine sapladı, tekrar dışarı çektiği bıçak kıpkırmızıydı. Ve sonra dünya çılgına döndü.</p>

    <p>Sonra, çok daha sonra, Sam kendini bağdaş kurmuş bir halde yerde otururken buldu, kucağında Mormont’un başı vardı. Oraya nasıl geldiklerini ve Yaşlı Ayı bıçaklandıktan sonra olan şeylerin çoğunu hatırlamıyordu. Yeşilyollu Garth’ın Eski Şehirli Garth’ı öldürdüğünü anımsadı ama sebebini değil. Sistertonlu Rolley, Craster’ın karılarının tadına bakmak için merdiveni tırmandıktan sonra tavan arasından düşmüş ve boynunu kırmıştı. Grenn...</p>

    <p>Grenn bağırıp Sam’i tokatlamıştı, sonra da Dev, Efkârlı Edd ve birkaç adamla birlikte kaçmıştı. Craster hâlâ Sör Byam’ın üstündeydi ama yaralı şövalye artık inlemiyordu. Ollo, ağlayan bir kadınla masanın üstünde çiftleşirken dört siyahlı adam sırada oturmuş yanık at eti parçaları yiyordu.</p>

    <p>“Tarly.” Konuşmaya çalıştığında ağzından sızan kan Yaşlı Ayı’nın sakallarına aktı. “Tarly git. Git.”</p>

    <p>“Nereye lordum?” Sam’in sesi dümdüz ve cansızdı. <em>Korkmuyorum.</em> Tuhaf bir histi. “Gidecek bir yer yok.”</p>

    <p>“Sur. Sur’a git. Şimdi.”</p>

    <p><em>“Şimdi,”</em> diye cırladı kuzgun. <em>“Şimdi. Şimdi.”</em> Kuş, yaşlı adamın kolundan göğsüne yürüdü ve sakalından bir kıl çekti.</p>

    <p>“Gitmelisin. Onlara anlatmalısın.”</p>

    <p>“Ne anlatmalıyım lordum?” diye sordu Sam nazikçe.</p>

    <p>“Her şeyi. Yumruk. Yabanıllar. Ejderhacamı. Bu. <em>Her şey.</em>” Kumandanın soluğu çok zayıftı artık, sesi fısıltıydı. “Oğluma söyle. Jorah’a. Ona söyle, siyahları giysin. Arzum. Ölüm arzum.”</p>

    <p><em>“Arzum?”</em> Kuzgun başını yana eğdi, boncuk gibi simsiyah gözleri pırıldıyordu. <em>“Mısır?”</em> diye sordu.</p>

    <p>“Mısır yok,” dedi Mormont hafifçe. “Jorah’a söyle. Onu affettim. Oğlum. Lütfen. Git.”</p>

    <p>“Çok uzak,” dedi Sam. “Sur’a asla varamam lordum.” Çok yorgundu. Sadece uyumak istiyordu, uyumak ve asla uyanmamak. Ve burada kalırsa Kama’nın, Ollo’nun ya da Düztaban Karl’ın çok yakında ona sinirleneceğini ve sırf onu ölürken izlemek için bu isteğini yerine getireceğini biliyordu. “Burada sizinle kalmayı tercih ederim. Bakın, artık korkmuyorum. Ne sizden ne de... hiçbir şeyden.”</p>

    <p>“Korkmalısın,” dedi bir kadın sesi.</p>

    <p>Craster’ın karılarından üçü, Sam’le Yaşlı Ayı’nın başında duruyordu. İkisi, Sam’in tanımadığı zayıf ve yaşlı kadınlardı ama hayvan postlarına sarınıp sarmalanmış olan ve kucağındaki kahverengi beyaz kürk kundağın içinde bebeğini taşıyan Şebboy kadınların arasındaydı. “Craster’ın karılarıyla konuşmamamız gerek,” dedi Sam kadınlara. “Emir aldık.”</p>

    <p>“O öncedendi,” dedi sağdaki yaşlı kadın.</p>

    <p>“En kara kargalar tıkınmak için kilere indi,” dedi soldaki yaşlı kadın, “bazıları da genç kızlarla tavan arasına çıktı. Ama birazdan dönecekler. Onlar döndüğünde gitmiş olman gerek. Atlar kaçtı ama Dyah ikisini yakaladı.”</p>

    <p>“Bana yardım edeceğini söylemiştin,” diye hatırlattı Şebboy.</p>

    <p>“Jon sana yardım eder, demiştim. Jon cesurdur ve iyi bir savaşçıdır ama şimdi o da ölü sanırım. Ben korkağım. Ve şişman. Ne kadar şişman olduğuma baksana. Lord Mormont yaralı. Görmüyor musun? Lord Kumandan’ı bırakamam.”</p>

    <p>“Çocuk,” dedi daha yaşlı kadın, “yaşlı karga senden önce gitti. Bak.”</p>

    <p>Mormont’un başı hâlâ Sam’in kucağındaydı ama açık gözleri boş bakıyordu ve dudakları hareket etmiyordu. Kuzgun yaşlı adamın kafasını gagaladı, gakladı, sonra Sam’e baktı. <em>“Mısır?”</em></p>

    <p>“Mısır yok. Kumandanın hiç mısırı yok.” Sam, Yaşlı Ayı’nın gözlerini kapadı, bir dua hatırlamaya çalıştı ama aklına sadece, “Anne merhamet et, Anne merhamet et, Anne merhamet,” geldi.</p>

    <p>“Annen sana yardım edemez,” dedi soldaki yaşlı kadın. “Bu ölü adam da öyle. Onun kılıcını, büyük kürk cübbesini ve bulabilirsen atını alıp git.”</p>

    <p>“Kız yalan söylemiyor,” dedi sağdaki yaşlı kadın. “O benim kızım, onu daha baştan dövdüm ki yalan söylemesin. Ona yardım edeceğini söyledin. Ferny’nin dediğini yap çocuk. Kızı götür ve acele et.”</p>

    <p><em>“Acele,”</em> dedi kuzgun. <em>“Acele, acele, acele.”</em></p>

    <p>“Nereye?” diye sordu Sam şaşkın halde. “Onu nereye götüreyim?”</p>

    <p>“Sıcak bir yere,” dedi iki kadın aynı anda.</p>

    <p>Şebboy ağlıyordu. “Ben ve bebek. Lütfen. Senin karın olurum, Craster’ın karısı olduğum gibi. Lütfen sör karga. Bebeğim erkek, Nella’nın önceden söylediği gibi. Onu sen almazsan onlar alacak.”</p>

    <p>“Onlar?” dedi Sam. Kuzgun kara başını yana eğip tekrar etti. <em>“Onlar. Onlar. Onlar.”</em></p>

    <p>“Bebeğin ağabeyleri,” dedi soldaki yaşlı kadın. “Craster’ın oğulları. Dışarıda beyaz soğuk yükseliyor karga. Bunu kemiklerimde hissediyorum. Bu yaşlı kemikler yalan söylemez. Yakında burada olacaklar, oğullar.”</p>
  </div>
</body>
</html>
