<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Catelyn</h1>

    <p><em>Robb.</em> Barınaklardan gelen gürültüyü duyduğu anda anlamıştı Catelyn.</p>

    <p>Oğlu Nehirova’ya dönmüştü ve Boz Rüzgâr onunla birlikteydi. Gri ulu kurdun yalnızca kokusu bile tazıların çılgınca havlayıp ulumasına yetiyordu. <em>Bana gelecek,</em> diye düşündü Catelyn, bunu biliyordu. Edmure ilk ziyaretinden sonra bir daha gelmemişti; günlerini Marq Piper ve Patrek Mallister’la birlikte, Kafiyeci Rymund’ın Taş Değirmen hakkında yazdığı satırları dinleyerek geçirmeyi tercih etmişti. <em>Ama Robb, Edmure değil. Robb beni görecek.</em></p>

    <p>Günlerdir yağmur yağıyordu, yoğun şekilde düşen soğuk ve gri damlalar Catelyn’in ruh haline çok uygundu. Lord Hoster geçen her günle birlikte biraz daha zayıf düşüyor ve zihni biraz daha bulanıyordu, artık sadece, “Papatya,” diye mırıldanmak ve af dilenmek için uyanıyordu. Edmure ablasından uzak duruyordu ve Sör Desmond Grell, bundan mutsuz oluyormuş gibi görünse de, Catelyn’e hâlâ kale içinde dolaşma özgürlüğü vermemişti. Sör Robin Ryger ve adamlarının, ayakları yorgun ve kemiklerine kadar ıslanmış halde geri gelmesi Catelyn’in ruhunu aydınlatan tek şey olmuştu. Görünüşe göre yürüyerek dönmüşlerdi. Kral Katili bir şekilde Sör Robin’in kadırgasını batırmayı ve kaçmayı başarmıştı; Üstat Vyman, Catelyn’e gizlice söylemişti bunu. Catelyn, Sör Robin’le konuşup neler olduğunu ayrıntılarıyla öğrenmek istemişti ama isteği reddedilmişti.</p>

    <p>Yanlış olan bir şey daha vardı. Kardeşinin döndüğü gün, tartışmalarından birkaç saat sonra, Catelyn avludan gelen öfkeli sesler duymuştu. Neler olduğuna bakmak için çatıya çıktığında kalenin ana kapısının yanında toplanan adamları görmüştü. Eyerlenmiş ve dizgin vurulmuş atlar ahırlardan çıkarılıyordu. Bağrışmalar da vardı ama Catelyn kelimeleri seçemeyecek kadar uzaktaydı. Robb’un beyaz sancaklarından biri yerdeydi, şövalyelerden biri atını çevirmiş ve hayvanı kapıya doğru koştururken ulu kurdu ezmişti. Diğer adamların çoğu da aynı şeyi yapmıştı. <em>Bunlar geçitlerde Edmure’la birlikte dövüşen adamlar,</em> diye düşünmüştü Catelyn. <em>Onları ne bu kadar öfkelendirmiş olabilir? Kardeşim onlara bir hakarette mi bulundu, onları bir şekilde gücendirdi mi?</em> Catelyn, onunla birlikte Acı Köprü’ye ve Fırtına Burnu’na yolculuk eden Sör Perwyn Frey’i ve onun piç kardeşi Martyn Nehir’i gördüğünü düşünmüştü ama baktığı yerden emin olmak zordu. Kırka yakın adam kale kapısından çıkıp gitmişti, amaç neydi bilmiyordu Catelyn.</p>

    <p>Adamlar geri dönmemişti. Üstat Vyman adamların kim olduğunu, nereye gittiğini ya da onları neyin bu kadar sinirlendirdiğini Catelyn’e söylememişti. “Babanızı görmek için buradayım, sadece bunun için leydim,” demişti üstat. “Kardeşiniz kısa zaman içinde Nehirova Lordu olacak. Bilmenizi istediği kadarını size o anlatmalı.”</p>

    <p>Ama Robb batıdan dönmüştü artık, zaferle dönmüştü. <em>Beni affedecek,</em> dedi Catelyn kendine. <em>Beni affetmek zorunda, o benim oğlum, Arya ve Sansa benim olduğu kadar onun da kanı. Oğlum beni bu odadan kurtaracak ve ben neler olduğunu öğreneceğim.</em></p>

    <p>Sör Desmond onu almaya geldiğinde Catelyn banyosunu yapmış, giyinmiş ve kestane rengi saçlarını taramıştı. “Kral Robb batıdan döndü leydim,” dedi şövalye, “Büyük Salon’da ona katılmanızı emrediyor.”</p>

    <p>Catelyn’in hayalini kurduğu ve gelmesinden korktuğu andı bu. <em>İki oğul kaybettim, yoksa üç mü?</em> Birazdan öğrenecekti.</p>

    <p>İçeri girdiklerinde salon kalabalıktı. Bütün gözler yüksek platformdaydı ama Catelyn insanları sırtından tanıyordu: Leydi Mormont’un yamalı örgü zırhı, salondaki bütün kafalara yukarıdan bakan İri Jon ve oğlu, miğferini kolunun altında taşıyan beyaz saçlı Lord John Mallister, kuzgun tüylerinden yapılmış gösterişli peleriniyle Tytos Blackwood... <em>Bu adamların yarısı beni şimdi asmak isteyecek. Diğer yarısı sadece gözlerini kaçıracak.</em> Catelyn birinin eksik olduğu hissiyle rahatsızdı.</p>

    <p>Robb yüksek platformda ayaktaydı. <em>Artık bir çocuk değil,</em> diye fark etti Catelyn acıyla. <em>Artık on altı yaşında, yetişkin bir adam. Ona bir bak.</em> Savaş, Robb’un yüzündeki bütün yumuşaklığı eritmiş, onu katı ve güçlü kılmıştı. Robb sakallarını kesmişti ama kızıl saçları omuzlarına dökülüyordu. Son yağmurlar örgü zırhını paslandırmış, beyaz pelerininin ve cübbesinin üstünde kahverengi lekeler bırakmıştı. Belki de lekeler kandı. Başında demir ve bronzdan yapılmış kılıçlı tacı vardı. <em>Tacı daha rahat taşıyor artık. Onu bir kral gibi taşıyor.</em></p>

    <p>Kalabalık platformun hemen altında duran Edmure, kazandığı zafer Robb tarafından övülürken başını mütevazı bir tavırla öne eğmişti. “...Taş Değirmen asla unutulmamalı. Lord Tywin’in Stannis’le dövüşmek üzere kaçmasına şaşırmayın. Hem kuzeyli hem de nehirli adamlardan payına düşeni aldı.” Salondan onay dolu bağrışmalar ve kahkahalar yükseldi fakat Robb sessizlik sağlamak için elini kaldırdı. “Ama hata yapmayın. Lannisterlar tekrar yürüyecek ve krallık sağlama alınana kadar kazanılması gereken başka mücadeleler olacak.”</p>

    <p>İri Jon kükredi, <em>“Kuzey Kralı!”</em> ve çelik eldivenli yumruğunu havaya kaldırdı. Nehir lordları bağırarak cevap verdi, <em>“Üç Dişli Mızrak Kralı!”</em> Büyük Salon göğüslere indirilen yumruklarla ve yere vurulan ayaklarla inledi.</p>

    <p>O karmaşanın içinde sadece birkaç adam Catelyn’le Sör Desmond’ı fark etmişti ama dirsekleriyle birbirlerini dürttüler ve sessizlik Catelyn’in etrafını ağır ağır sardı. Catelyn başını dik tutup üstündeki bakışları görmezden geldi. <em>Bırak ne istiyorlarsa düşünsünler. Önemli olan Robb’un yargısı.</em></p>

    <p>Yüksek platformdaki Sör Brynden’in sert yüzünü görmek Catelyn’e teselli verdi. Catelyn’in tanımadığı bir delikanlı Robb’un yaveriymiş gibi davranıyordu. Delikanlının arkasında, deniz kabuklarıyla süslenmiş kum rengi bir pelerin giyen genç bir şövalye vardı ve onun yanındaki daha yaşlı şövalyenin arması; yeşil ve gümüş çizgili zemine çapraz olarak çizilmiş safran renkli şeridin üstündeki üç siyah biberlikti. İki şövalyenin arasında yaşlı, hoş bir leydi ve leydinin kızı olabilecek güzel bir genç kız duruyordu. Sansa’nın yaşına yakın bir kız daha vardı. Deniz kabuklarının, küçük bir hanedanın arması olduğunu biliyordu Catelyn ama yaşlı şövalyenin armasını tanımıyordu. <em>Tutsaklar?</em> Robb yüksek platforma neden tutsaklar getirsindi?</p>

    <p>Sör Desmond, Catelyn’i platforma doğru götürürken Utherydes Wayn asasını yere vurdu. <em>Eğer Robb bana Edmure’un baktığı gibi bakarsa ne yaparım bilmiyorum.</em> Ama oğlunun gözlerinde gördüğü şeyin öfkeye benzemediğini düşündü Catelyn, başka bir şeydi... belki endişe? Hayır, bu anlamsızdı. Robb neden korkacaktı ki? O Genç Kurt’tu, Üç Dişli Mızrak’ın ve Kuzey’in Kralı’ydı.</p>

    <p>Catelyn’i ilk selamlayan amcası Sör Brynden oldu. Bir balık kadar kara Sör Brynden başkalarının ne düşündüğünü umursamazdı. Platformdan aşağı atlayıp Catelyn’i kollarının arasına aldı. Amcası, “Eve döndüğünü görmek çok güzel Cat,” dediğinde Catelyn sakinliğini muhafaza etmek için çabalamak zorunda kaldı. “Senin de öyle,” diye fısıldadı.</p>

    <p>“Anne.”</p>

    <p>Catelyn başını kaldırıp uzun boylu, kral duruşlu oğluna baktı. “Majesteleri, sağ salim dönmeniz için dua ettim. Yaralandığınızı duydum.”</p>

    <p>“Sarpkaya’ya saldırırken koluma bir ok isabet etti,” dedi Robb. “Ama yaram güzelce iyileşti. Çok iyi bakım gördüm.”</p>

    <p>“Tanrılar merhametliymiş o halde.” Catelyn derin bir nefes aldı.” <em>Söyle. Bundan kaçamazsın.</em> “Ne yaptığımı size söylemiş olmalılar. Sebeplerimi de söylediler mi?”</p>

    <p>“Kızlar için.”</p>

    <p>“Beş çocuğum vardı. Şimdi üç çocuğum var.”</p>

    <p>“Evet leydim.” Lord Karstark, İri Jon’u iterek öne çıktı; siyah örgü zırhıyla, karmakarışık gri uzun sakalıyla, solgun ve soğuk dar yüzüyle zalim bir hayalete benziyordu. “Benim de bir oğlum var, bir zamanlar üç oğlum vardı. Benim intikamımı çaldınız.”</p>

    <p>Catelyn adamla sakince yüzleşti. “Lord Rickard, Kral Katili’nin ölümü çocuklarınıza hayat getirmezdi. Yaşaması benim çocuklarıma getirebilir.”</p>

    <p>Lord tatmin olmamıştı. “Jaime Lannister sizi aptal yerine koydu. Bir çuval boş laftan başka bir şey getirmeyecek yaşaması. Benim Torrhen’im ve Eddard’ım bundan iyisini hak ediyordu.”</p>

    <p>“Bu kadar yeter Karstark,” diye gürledi İri Jon kalın kollarını göğsünde birleştirerek. “Yaptığı şey bir annenin aptallığıydı. Kadınların yaradılışı budur.”</p>

    <p>Lord Karstark, “Bir annenin aptallığı mı?” diyerek Lord Umber’a çıkıştı. “Ben buna hainlik derim.”</p>

    <p><em>“Yeter.”</em> Robb’un sesi bir an için babasından çok Brandon gibi çıkmıştı. “Benim huzurumda kimse Kışyarı Leydisi’ne hain diyemez Lord Rickard.” Catelyn’e döndüğünde sesi yumuşadı. “Eğer Kral Katili’nin zincirlerine dönmesini temenni edebilseydim, ederdim. Onu, benim bilgim ya da iznim olmadan serbest bıraktın... ama yaptığın şeyi sevgi uğruna yaptığını biliyorum. Arya ve Sansa için, Bran ve Rickon’ın ardından duyduğun keder yüzünden. Sevginin her zaman mantıklı olmadığını öğrendim. Sevgi bize çok aptalca şeyler yaptırabilir ama biz yine de onun peşinden gideriz... bizi nereye götürürse oraya. Öyle değil mi anne?”</p>

    <p><em>Benim yaptığım bu mu?</em> “Eğer kalbim beni bir aptallığa sürüklediyse, Lord Stark’tan ve sizden seve seve özür dilerim.”</p>

    <p>Lord Rickard’ın yüzü amansızdı. “<em>Özürleriniz</em> Torrhen ve Eddard’ı, Kral Katili tarafından sokuldukları soğuk mezarlarda ısıtmaya yetecek mi?” dedi. İri Jon’u ve Maege Mormont’u omzuyla iterek salondan çıktı.</p>

    <p>Robb adamı durdurmak için bir şey yapmadı. “Onu bağışla anne.”</p>

    <p>“Sen beni bağışlarsan.”</p>

    <p>“Bağışladım. Başka hiçbir şey düşünemeyecek kadar çok sevmenin ne demek olduğunu biliyorum.”</p>

    <p>Catelyn başını eğdi. “Teşekkür ederim.” <em>En azından bu çocuğu kaybetmedim.</em></p>

    <p>“Konuşmalıyız,” diyerek devam etti Robb. “Sen ve dayılarım. Bu konuyu... ve diğer şeyleri. Kâhya, oturumu kapat.”</p>

    <p>Utherydes Wayn asasını yere vurdu oturumun bittiğini duyurdu. Kuzeyli adamlar ve nehir lordları kapıya yöneldiler. Catelyn neyin eksik olduğunu ancak o zaman fark etti. <em>Kurt. Kurt burada değil. Boz Rüzgâr nerede?</em> Catelyn ulu kurdun Robb’la birlikte döndüğünü biliyordu; köpeklerin sesini duymuştu ama Boz Rüzgâr salonda yoktu. Robb’un yanında, ait olduğu yerde değildi.</p>

    <p>Robb’u sorgulamayı düşünemeden önce Catelyn’in etrafı iyi dileklerini sunmak isteyenlerle sarıldı. “Leydim, eğer Cersei Lannister benim iki kızımı tutuyor olsaydı ben de aynı şeyi yapardım,” dedi Leydi Mormont, Catelyn’in elini tutarak. Adab-ı muaşerete pek riayeti olmayan İri Jon, Catelyn’in ayaklarını yerden kesip kocaman kıllı elleriyle kollarını sıktı. “Sizin kurt yavrusu Kral Katili’ni bir kez mıhlamıştı, gerekirse yine yapar.” Galbart Glover ve Lord Jason daha serinkanlıydı ve Jonos Bracken neredeyse buz gibiydi ama üçünün de sözleri nazikti. Catelyn’in yanına son gelen kişi kardeşi Edmure oldu. “Kızların için ben de dua ediyorum Cat. Umarım bundan şüphe etmiyorsundur.”</p>

    <p>“Elbette etmiyorum.” Catelyn kardeşini öptü. “Seni bu yüzden seviyorum.”</p>

    <p>Söylenecek her şey bittiğinde Nehirova’nın Büyük Salonu; Robb, üç Tully ve Catelyn’in tanımadığı altı yabancı dışında boştu. Catelyn meraklı gözlerle yabancıları süzdü. “Leydim, sörler, oğlumun davasında yeni misiniz?”</p>

    <p>“Yeniyiz,” dedi deniz kabukları olan genç şövalye, “ama cesarette ateşli, sadakatte sağlamız. Bunu size kanıtlamayı umuyorum.”</p>

    <p>Robb rahatsız görünüyordu. “Anne,” dedi. “Sarpkaya Lordu Gawen Westerling’in karısı Leydi Sybell’i takdim etmeme izin ver.” Yaşlı kadın ağırbaşlı bir tavırla öne çıktı. “Leydinin eşi Fısıltılı Orman’da esir aldığımız lordlardan biriydi.”</p>

    <p><em>Westerling, evet,</em> diye düşündü Catelyn. <em>Armalarında altı tane deniz kabuğu var, kumlu zemin üstünde beyaz. Lannisterlar’a bağlılık yemini etmiş küçük bir hanedan.</em></p>

    <p>Robb diğer yabancıları sırayla öne çağırdı. “Sör Rolph Spicer, Leydi Sybell’in kardeşi. Sarpkaya’yı aldığımızda kendisi kale kumandanıydı.” Biberlikli arması olan şövalye başını indirdi. Kırık bir burnu ve kısa tıraş edilmiş gri sakalları olan geniş ve sağlam yapılı bir adamdı, oldukça yiğit görünüyordu. “Lord Gawen ve Leydi Sybell’in çocukları Sör Raynald Westerling.” Deniz kabuklu şövalye çalı gibi bıyıklarının altından gülümsedi. Kabaca yontulmuş genç ve ince delikanlının güzel dişleri ve kestane rengi dağınık saçları vardı. “Elenya.” Küçük kız acele ve kısa bir reverans bir yaptı. “Rollam Westerling, yaverim.” Delikanlı dizinin üstüne çökmek için hareketlendi ama kimsenin diz çökmediğini görünce vazgeçip eğildi.</p>

    <p>“Şeref bana ait,” dedi Catelyn. <em>Robb, Sarpkaya’nın sadakatini kazanmış olabilir mi?</em> Durum buysa Westerlingler’in Robb’un yanında olmasına şaşırmamak gerekirdi. Casterly Kayası böyle ihanetleri iyi karşılamazdı; Tywin Lannister savaşlara gidebilecek yaşa geldiğinden bu yana.</p>

    <p>Genç kız, son olarak ve çok utangaç bir şekilde öne çıktı. Robb kızın elini tuttu. “Anne,” dedi, “sana Leydi Jeyne Westerling’i takdim etmekten büyük şeref duyarım. Kendisi Lord Gawen’ın büyük kızı ve benim... ah... benim leydi karımdır.”</p>

    <p>Catelyn’in aklında geçen ilk düşünce; <em>hayır, bu olamaz, sen tek çocuksun,</em> oldu.</p>

    <p>İkincisi; <em>ve bundan öte, sen bir başkasıyla nişanlısın.</em></p>

    <p>Üçüncüsü; <em>Anne merhamet göster. Sen ne yaptın Robb?</em></p>

    <p>Catelyn, ancak o anda geç kalmış bir anımsayış yaşadı. <em>Sevgi uğruna yapılan aptalca şeyler? Beni bir tavşanı tuzağa düşürür gibi ustaca yakaladı. Onu şimdiden bağışlamış oldum.</em> Catelyn’in rahatsızlığı kederli bir hayranlıkla harmanlanmıştı; mizansen, usta bir oyuncunun ikna ediciliğine yakışır şekilde sahnelenmişti... ya da bir kralın. Catelyn, Jeyne Westerling’in ellerini tutmaktan başka seçenek göremedi. “Yeni bir kızım oldu,” dedi, sesi istediğinden daha sert çıkmıştı. Dehşet içindeki kızı iki yanağından öptü. “Kalemize ve ocağımıza hoş geldin.”</p>

    <p>“Teşekkür ederim leydim. Robb için iyi ve sadık bir eş olacağıma yemin ederim. Ve olabildiğimce akıllı bir kraliçe.”</p>

    <p><em>Kraliçe. Evet, bu sevimli küçük kız bir kraliçe, bunu unutmamalıyım.</em> Genç kız; kestane rengi bukleleri, kalp biçimindeki yüzü ve utangaç gülümsemeyle inkâr edilemez şekilde sevimliydi. <em>Ufak tefek ama kalçaları geniş,</em> diye düşündü Catelyn. <em>En azından çocuk taşımakta zorluk çekmeyecek.</em></p>

    <p>Daha fazla bir şey söylenmesine fırsat kalmadan Leydi Sybell müdahale etti. “Stark Hanedanı’na katılmaktan büyük onur duyuyoruz leydim, fakat çok da yorgunuz. Kısa zamanda uzun bir yol geldik. Belki de odalarımıza çekilmeliyiz, böylece siz de oğlunuzla baş başa kalabilirsiniz?”</p>

    <p>“Bu en iyisi olur.” Robb, Jeyne’i öptü. “Kâhya sizin için uygun odalar bulacak.”</p>

    <p>“Sizi ona götüreyim,” diyerek gönüllü oldu Sör Edmure Tully.</p>

    <p>“Çok naziksiniz,” dedi Leydi Sybell.</p>

    <p>“Ben de gitmeli miyim?” diye sordu Rollam isimli çocuk. “Ben sizin yaverinizim.”</p>

    <p>Robb güldü. “Ama şu anda bir yavere ihtiyacım yok.”</p>

    <p>“Ah.”</p>

    <p>“Majesteleri on altı yıl boyunca sensiz idare etti Rollam,” dedi deniz kabuklu Sör Raynald. “Birkaç saat daha idare edebilir bence.” Elini sıkıca tutarak küçük kardeşini salondan çıkardı.</p>

    <p>“Karın çok güzel,” dedi Catelyn insanlar onları duyamayacak kadar uzaklaştığında, “ve Westerlingler de muhterem görünüyorlar... ama Lord Gawen, Tywin Lannister’ın yeminli adamı, öyle değil mi?”</p>

    <p>“Evet. Jason Mallister onu Fısıltılı Orman’da yakaladı ve o günden beri fidye için Denizgözcüsü’nde tutuyor. Şimdi onu serbest bırakacağım elbette, buna rağmen bana katılmak istemeyebilir. Lordun rızasını almadan evlendik korkarım, üstelik bu evlilik onu büyük bir tehlikeye sokuyor. Sarpkaya kuvvetli bir kale değil. Jeyne bana duyduğu aşk yüzünden her şeyi kaybedebilir.”</p>

    <p>“Ve sen,” dedi Catelyn yumuşak bir sesle, “Freyler’i kaybettin.”</p>

    <p>Robb’un irkiltisi her şeyi anlatıyordu. Catelyn o kızgın seslerin sebebini, Perwyn Frey ve Martyn Nehir’in neden öyle aceleyle çekip gittiğini ve giderken neden Robb’un sancağını ezdiklerini şimdi anlıyordu.</p>

    <p>“Karınla birlikte kaç kılıç geldiğini sorabilir miyim Robb?”</p>

    <p>“Elli. Bir düzine şövalye.” Robb’un sesi olması gerektiği gibi üzgün ve karamsardı. Yaşlı Lord Walder Frey, İkizler’de yapılan evlilik anlaşmasından sonra Robb’u bin atlı şövalye ve yaklaşık üç bin piyadeyle birlikte göndermişti. “Jeyne güzel olduğu kadar akıllı. Aynı zamanda nazik. Şefkatli bir kalbi var.”</p>

    <p><em>Senin kılıçlara ihtiyacın var şefkatli kalplere değil. Bunu nasıl yapabilirsin Robb? Nasıl bu kadar düşüncesiz, bu kadar aptal olabilirsin? Nasıl bu kadar... bu kadar... genç.</em> Ama serzenişler bir işe yaramayacaktı. Catelyn sadece, “Bunun nasıl olduğunu anlat bana,” dedi.</p>

    <p>“Ben onun kalesini aldım o da benim kalbimi.” Robb gülümsedi. “Sarpkaya’daki garnizon zayıftı, kaleyi ani bir saldırıyla bir gecede aldık. Ben ana kapıyı koçbaşıyla kırarken Kara Walder ve İri Jon duvarlara tırmanan gruplara liderlik ettiler. Sör Rolph teslim olup kaleyi bize bırakmadan hemen önce koluma bir ok saplandı. Önce önemsiz gibi görünüyordu ama yaram iltihaplandı. Jeyne beni kendi yatağına yatırdı ve ateşim düşene kadar benimle ilgilendi. Ve İri Jon bana o haberi getirdiğinde Jeyne yanımdaydı... Kışyarı haberini. Bran ve Rickon.” Robb, kardeşlerinin adını söylemekte zorlanıyor gibiydi. “O gece Jeyne... o... beni teselli etti anne.”</p>

    <p>Catelyn’e, Jeyne Westerling’in Robb’a ne çeşit bir teselli verdiğinin söylenmesine gerek yoktu. “Ve ertesi gün onunla evlendin.”</p>

    <p>Robb annesinin gözlerinin içine baktı, aynı anda hem gururlu hem bedbahttı. “Yapılacak tek onurlu şey buydu. O çok nazik ve tatlı biri anne, benim için iyi bir eş olacak.”</p>

    <p>“Belki. Bu Walder Frey’i sakinleştirmeyecek.”</p>

    <p>“Biliyorum,” dedi Robb son derece üzgün bir halde. “Mücadeleler dışında her şeyi yüzüme gözüme bulaştırdım değil mi? İşin zor kısmının mücadeleler olacağını düşünmüştüm ama... eğer seni dinleyip Theon’ı esir olarak tutsaydım kuzeye hâlâ ben hükmediyor olurdum, Bran ve Rickon da sağ salim Kışyarı’nda olurlardı.”</p>

    <p>“Belki. Belki de değil. Lord Balon buna rağmen savaşmak isteyebilirdi. Geçen sefer bir taca uzanmak ona iki oğula mal olmuştu. Bu sefer sadece bir oğul kaybetmenin kârlı olacağını düşünebilirdi.” Catelyn oğlunun koluna dokundu. “Sen evlendikten sonra Freyler’le ne oldu?”</p>

    <p>Robb başını iki yana salladı. “Sör Stevron’la bir uzlaşmaya varabilirdim ama Sör Ryman bir taş kadar kalın kafalı ve Kara Walder... sana yemin ederim ki o adam lakabını sakalının renginden almamış. Kız kardeşlerinin bir dulla evlenmeye itiraz etmeyeceğini söyleyecek kadar ileri gitti. Jeyne merhametli olmam için yalvarmasaydı adamı bu yüzden öldürebilirdim.”</p>

    <p>“Frey Hanedanı’na büyük bir hakarette bulundun Robb.”</p>

    <p>“Niyetim bu değildi. Sör Stevron benim için öldü ve Olyvar herhangi bir kralın isteyeceği kadar sadık bir yaverdi. O benimle kalmak istedi ama Sör Ryman onu da diğerleriyle birlikte götürdü. İri Jon, Freyler’e saldırmam için ısrar etti...”</p>

    <p>“Düşmanlarının ortasında kendi adamlarınla savaşmak?” dedi Catelyn. “Bu senin sonun olurdu.”</p>

    <p>“Evet. Lord Walder’ın kızları için başka evlilikler ayarlayabileceğimizi düşündüm. Sör Wendel Manderly birini almayı önerdi ve İri Jon da amcalarının tekrar evlenmek istediğini söylüyor. Eğer Lord Walder makul olursa...”</p>

    <p>“O makul bir adam <em>değil,</em>” dedi Catelyn. “Gururlu ve haddinden fazla alıngan. Bunu biliyorsun. Bir kralın büyükbabası olmak istiyordu. İki yaşlı haydut ve Yedi Krallık’taki en şişman adamın ikinci oğlunu önererek onu sakinleştiremezsin. Sen sadece yeminini bozmadın, daha küçük bir hanedandan eş seçmekle İkizler’in onurunu da zedeledin.”</p>

    <p>Robb parladı. “Westerlingler’in kanı Freyler’inkinden üstün. İlk İnsanlar’dan gelen kadim bir soy. Fetih’ten önce Kaya Kralları’nın Westerlingler’le evlendiği olurdu ve üç yüz yıl önce Kral Maegor’ın kraliçesi olan bir başka Jeyne Westerling vardı.”</p>

    <p>“Ve bunların hepsi Lord Walder’ın yarasına tuz basar. Daha eski hanedanların, Freyler’e sonradan görme muamelesi yapıp tepeden bakması lordu her daim rahatsız etmiştir. İlk hakarete uğrayışı değil bu. Jon lordun torunlarını himayesine almaya isteksizdi ve Lord Frey kızlarından birini Edmure için önerdiğinde babam bu teklifi reddetti.” Edmure tekrar onlara katıldığında Catelyn başını kardeşine doğru indirdi.</p>

    <p>“Majesteleri,” dedi Brynden Karabalık, “bu konuya özel olarak devam etmemiz daha iyi olabilir.”</p>

    <p>“Evet.” Robb’un sesi yorgundu. “Bir kadeh şarap için adam öldürebilirim. Kabul salonuna gidelim.”</p>

    <p>Merdiveni çıkmaya başladıklarında, salona girdiği andan beri onu rahatsız eden soruyu sordu Catelyn. “Robb, Boz Rüzgâr nerede?”</p>

    <p>“Avluda, bir koyun buduyla beraber. Barınak başına onu beslemesini söyledim.”</p>

    <p>“Eskiden onu hiç yanından ayırmazdın.”</p>

    <p>“Salon bir kurt için uygun bir yer değil. Huzursuz oluyor, gördün. Öfkeleniyor ve hırlıyor. Onu mücadeleye hiç götürmemeliydim. O kadar çok insan öldürdü ki adamlar ondan korkuyor artık. Jeyne onun yanında huzursuz oluyor ve annesi dehşete düşüyor.”</p>

    <p><em>Ve meselenin özü bu,</em> diye düşündü Catelyn. “Boz Rüzgâr senin bir parçan Robb. Ondan korkmak senden korkmak demek.”</p>

    <p>“Bana ne derlerse desinler ben bir kurt değilim anne.” Robb’un sesi sıkkındı. “Boz Rüzgâr, Sarpkaya’da bir adam öldürdü, Külizi’nde bir başkasını, Öküzağzı’nda altı ya da yedi adam daha. Eğer görseydin...”</p>

    <p>“Kışyarı’nda, Bran’ın kurdunu bir adamın boğazını parçalarken gördüm,” dedi Catelyn sertçe, “ve bunu yaptığı için onu sevdim.”</p>

    <p>“O farklıydı. Sarpkaya’daki adam Jeyne’in bütün ömrü boyunca tanıdığı bir şövalyeydi. Korktuğu için onu suçlayamazsın. Boz Rüzgâr, Jeyne’in dayısından da hoşlanmıyor. Sör Rolph ne zaman yanına gelse dişlerini gösteriyor.”</p>

    <p>Catelyn ürperdi. “Sör Rolph’u gönder. Bir an önce.”</p>

    <p>“Nereye? Lannisterlar kafasını bir kazığa geçirsin diye Sarpkaya’ya mı? Jeyne onu seviyor. O adam Jeyne’in dayısı ve bunun yanı sıra iyi bir şövalye. Rolph Spicer gibi adamların fazlasına ihtiyacım var azına değil. Kurdum kokusundan hoşlanmıyor diye adamı sürgün edecek değilim.”</p>

    <p>“Robb.” Catelyn durdu ve oğlunun kolunu tuttu. “Bir zamanlar sana Theon Greyjoy’u yakınında tutmanı söyledim ve sen dinlemedin. Şimdi dinle. Bu adamı gönder. Sürgün etmek zorundasın demiyorum. Cesaretli bir adam gerektiren bir vazife bul, onurlu bir görev, ne olduğu önemli değil... <em>ama onu yanında tutma.</em>”</p>

    <p>Robb kaşlarını çattı. “Bütün şövalyelerimi Boz Rüzgâr’a koklatayım mı? Belki kokusundan hoşlanmadığı başka adamlar da vardır.”</p>

    <p>“Boz Rüzgâr’ın hoşlanmadığı her adam, senin yanında olmasını istemediğim adamdır. Bu kurtlar, kurttan öte yaratıklar Robb. Bunu biliyor olmalısın. Belki de onları bize tanrılar gönderdi. Babanın tanrıları, kuzeyin eski tanrıları. Beş yavru Robb, beş Stark çocuğu için beş kurt.”</p>

    <p>“Altı,” dedi Robb. “Jon için de bir kurt vardı. Yavruları ben buldum unuttun mu? Kaç yavru olduğunu ve nereden geldiklerini biliyorum. Eskiden ben de senin gibi düşünüyordum; kurtların bizim muhafızlarımız olduğunu, koruyucularımız, ta ki...”</p>

    <p>“Ta ki?”</p>

    <p>Robb’un ağzı gerildi. “...Theon’ın Bran ve Rickon’ı öldürdüğünü duyana kadar. Kardeşlerimin kurtları onlar için bir şey yapmadı. Artık çocuk değilim anne. Kralım ve kendi kendimi koruyabilirim.” İç geçirdi. “Sör Rolph için bir görev bulacağım, onu göndermek için bir bahane. Adamın kokusu yüzünden değil, senin içini rahatlatmak için. Yeterince acı çektin.”</p>

    <p>Diğerleri merdivenin dönemecine varmadan Catelyn rahatlamış bir halde Robb’un yanağını öptü ve Robb bir an için yine onun oğluydu, kralı değil.</p>

    <p>Lord Hoster’ın özel kabul salonu Büyük Salon’un üstündeki küçük bir odaydı ve mahrem görüşmeler için daha uygundu. Catelyn şarap istemek için zili çalarken Robb yüksek koltuğa oturdu, tacını çıkarıp yere bıraktı. Edmure, amcasının kulaklarını Taş Değirmen’ deki mücadelenin hikâyesiyle dolduruyordu. Hizmetkârlar gelip gittikten sonra Karabalık boğazını temizledi, “Sanırım hepimiz böbürlenmeni yeterince dinledik yeğenim.”</p>

    <p>Edmure şaşırmıştı. “Böbürlenmek? Ne demek istiyorsun?”</p>

    <p><em>“Demek istediğim,”</em> dedi Karabalık, “gösterdiği tahammül için Majesteleri’ne teşekkür borçlusun. Büyük Salon’da, seni kendi insanlarının önünde utandırmamak için o fars oyununu sahneledi. Ben olsaydım, geçitlerdeki o saçmalığı övmek yerine aptallığın yüzünden derini yüzerdim.”</p>

    <p>“İyi adamlar o geçitleri savunurken öldü amca,” dedi Edmure büyük bir öfkeyle. “Ne yani, Genç Kurt’tan başkası zafer kazanamaz mı? Aslında senin olması gereken bir utkuyu mu çaldım Robb?”</p>

    <p><em>“Majesteleri,”</em> diye düzeltti Robb buz gibi bir sesle. “Beni kralın olarak kabul ettin dayı, yoksa bunu da mı unuttun?”</p>

    <p>“Sana Nehirova’yı koruman emredilmişti Edmure, daha fazlası değil,” dedi Karabalık.</p>

    <p>“Nehirova’yı korudum ve Lord Tywin’e iyi bir ders verdim.”</p>

    <p>“Evet yaptın,” dedi Robb. “Ama o ders bize savaş kazandırmaz öyle değil mi? Öküzağzı’ndan sonra neden o kadar uzun zaman batıda kaldığımızı sordun mu hiç kendine? Lannis Limanı’nı ya da Casterly Kayası’nı tehdit etmeye yetecek kadar adamım olmadığını biliyordun?”</p>

    <p>“Ama... başka kaleler vardı... altın, hayvanlar...”</p>

    <p>“<em>Yağma</em> için kaldığımızı mı düşünüyorsun?” Robb duyduğuna inanamıyordu. “Dayı, Lord Tywin’in batıya gelmesini istiyordum.”</p>

    <p>“Hepimiz atlıydık,” dedi Sör Brynden. “Lannister ordusunun büyük bölümü piyadeydi. Lord Tywin’i kıyı şeridi boyunca peşimizden koşturup yormayı planlıyorduk, daha sonra arkasına geçecektik ve Altın Yolu’nu kesecek şekilde güçlü bir savunma oluşturacaktık, keşif süvarilerimin bulduğu ve zeminin büyük ölçüde bizim lehimize olduğu bir noktada. Lord Tywin bizimle karşılaşmak için oraya gelseydi bedelini ağır ödeyecekti. Saldırmasaydı bile batıda sıkışıp kalacaktı, olması gereken yerden bin fersah uzakta. Biz onca zaman onun topraklarından beslenecektik, onun bizim topraklarımızdan beslenmesi yerine.”</p>

    <p>“Lord Stannis, Kral Toprakları’na saldırmak üzereydi,” dedi Robb. “Tek kızıl darbeyle bizi Joffrey’den, kraliçeden ve İblis’ten kurtarabilirdi. Daha sonra barış yapma şansımız olabilirdi.”</p>

    <p>Edmure bakışlarını yeğenine çevirdi. “Bana hiç söylemedin.”</p>

    <p>“Sana Nehirova’yı korumanı <em>söyledim,</em>” dedi Robb. “Bu emrin hangi kısmını anlayamadın?”</p>

    <p>“Lord Tywin’i Kızıl Çatal’da durdurduğunda,” dedi Karabalık, “onu, Acı Köprü’deki süvariler doğuda olanların haberleriyle birlikte ona varana dek oyalamış oldun. Lord Tywin hiç vakit kaybetmeden ordusunu çevirdi, Karasu’nun kaynağına yakın bir yerde Matthis Rowan ve Randyll Tarly’yle birleşip Taklabaz Şelalesi’ne yürüdü; Mace Tyrell ve iki oğlu büyük bir ordu ve bir mavna donanmasıyla birlikte orada bekliyordu. Nehirden gittiler, şehre yarım gün uzaklıkta gemileri terk ettiler ve Stannis’i arkadan yakaladılar.”</p>

    <p>Catelyn, Kral Renly’nin meclisini Acı Köprü’de gördüğü haliyle hatırladı. Rüzgârla dalgalanan binlerce altın gül, Kraliçe Margaery’nin utangaç gülümsemesi ve nazik sözleri, başındaki kanlı sargıyla Çiçek Şövalyesi. <em>Madem bir kadının kollarına düşecektin, o kollar Margaery Tyrell’in olamaz mıydı oğlum?</em> Yüksek Bahçe’nin gücü ve zenginliği gelecek mücadelenin kaderini değiştirebilirdi. <em>Ve belki Boz Rüzgâr da kızın kokusunu severdi.</em></p>

    <p>Edmure hasta gibi görünüyordu. “Ben asla... asla, Robb, bunu telafi etmeme izin vermelisin. Bir sonraki mücadele öncü kuvvete ben liderlik edeceğim!”</p>

    <p><em>Telafi için mi kardeşim? Yoksa zafer için mi?</em> diye merak etti Catelyn.</p>

    <p>“Bir sonraki mücadele yakında gerçekleşecek,” dedi Robb. “Joffrey’nin düğününden sonra Lannisterlar bana karşı bir kez daha araziye çıkacak. Bundan şüphem yok. Bu sefer Tyrelller de yanlarında olacak. Aynı zamanda Freyler’le dövüşmem gerekebilir, Kara Walder başına buyruk davranırsa...”</p>

    <p>“Theon Greyjoy, ellerinde senin kardeşlerinin kanıyla senin babanın makamında oturduğu sürece diğer düşmanlar beklemek zorunda,” dedi Catelyn oğluna. “Senin ilk vazifen kendi insanlarını savunmaktır, hemen Kışyarı’na git ve ağır ağır ölmesi için Theon’ı bir karga kafesine kapatıp as. Aksi takdirde tacını sonsuza kadar bir kenara bırak Robb, çünkü insanlar senin gerçek bir kral olmadığını anlar.”</p>

    <p>Robb’un gözlerindeki bakıştan, uzun zamandır kimsenin onunla böyle açık konuşmaya cesaret edemediğini anladı Catelyn. “Bana Kışyarı’nın düştüğünü söylediklerinde hemen kuzeye gitmek istedim,” dedi Robb, sesinde bir parça savunma vardı. “Bran ve Rickon’ı kurtarmak istedim ama düşündüm ki... Theon’ın onlara gerçekten zarar verebileceği hiç aklıma gelmemişti. Eğer gelseydi...”</p>

    <p>“<em>Eğerler</em> için çok geç, kurtarışlar için çok geç,” dedi Catelyn. “Kalan tek şey intikam.”</p>

    <p>“Kuzeyden aldığımız son haber, Sör Rodrik’in bir grup demiradamı Torrhen Kalesi yakınlarında bozguna uğrattığı ve Kışyarı’nı geri almak için Cerwyn Kalesi’nde bir ordu topladığıydı,” dedi Robb. “Bunu şimdiye kadar yapmış olabilir. Uzun zamandır hiç haber yok. Ve kuzeye dönersem Üç Dişli Mızrak ne olacak? Nehir lordlarından kendi insanlarını terk etmelerini isteyemem.”</p>

    <p>“Hayır,” dedi Catelyn. “Onları, kendilerine ait olanı korumak üzere burada bırak ve kuzeye kuzeyli adamlarla birlikte git.”</p>

    <p>“Kuzeyli adamları kuzeye nasıl götüreceksin?” diye sordu Edmure. “Gün Batımı Denizi demiradamların kontrolünde. Moat Cailin de Greyjoylar’ın elinde. Oraya doğru yürüyüşe geçmek bile çılgınlık olur. Bugüne kadar hiçbir güneyli ordu Moat Cailin’i alamadı. Yol ağzında kapana kısılabiliriz; önümüzde demirdoğumlular, arkamızda öfkeli Freyler.”</p>

    <p>“Freyler’i geri kazanmalıyız,” dedi Robb. “Onlarla birlikte küçük de olsa hâlâ bir başarı şansımız var. Onlar olmadan hiç umut göremiyorum. Lord Walder ne isterse vermeye razıyım... özür, rütbe, arazi, altın... gururunu iyileştirecek bir şey olmalı...”</p>

    <p>“Bir şey değil,” dedi Catelyn. <em>“Biri.”</em></p>
  </div>
</body>
</html>
