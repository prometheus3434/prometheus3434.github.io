<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Samwell</h1>

    <p><em>Beyazağaç,</em> diye düşündü Sam. <em>Lütfen Beyazağaç olsun.</em> Beyazağaç’ı hatırlıyordu. Beyazağaç, kuzeye giderlerken çizdiği haritalarda vardı. Eğer bu köy Beyazağaç ise, Sam nerede olduklarını biliyordu. <em>Lütfen, olmak zorunda.</em> Bunu o kadar çok istiyordu ki ayaklarını bir an için unutmuştu, baldırlarındaki ve sırtındaki ağrıyı, zar zor hissettiği donmuş parmaklarını unutmuştu. Lord Mormont’u ve Craster’ı, yaratıkları ve Ötekiler’i bile unutmuştu. <em>Beyazağaç,</em> diye dua etti Sam, dinliyor olması muhtemel bütün tanrılara.</p>

    <p>Ama bütün yabanıl köyleri birbirine benziyordu. Bu köyün ortasında devasa bir büvet ağacı vardı... fakat beyaz bir ağaç, ille de Beyazağaç anlamına gelmezdi. Beyazağaç’taki büvet ağacı bundan daha büyük değil miydi? Belki de yanlış hatırlıyordu Sam. Ağacın kemik beyazı gövdesine oyulan yüz uzun ve hüzünlüydü; gözlerinden, kurumuş özsuyundan mütevellit kırmızı gözyaşları akıyordu. <em>Kuzeye geldiğimizde de böyle mi görünüyordu?</em> Sam hatırlayamıyordu.</p>

    <p>Ağacın çevresinde tek odalı, çatıları kesek kaplı birkaç kulübe, kütüklerden inşa edilmiş ve duvarları yosunla kaplanmış bir uzun salon, bir taş kuyu ve bir ağıl duruyordu... ama ne koyun vardı ne de insan. Yabanıllar, Mance Rayder’a katılmak üzere Ayazdiş’e gitmişti, evleri dışında sahip oldukları her şeyi yanlarına almışlardı. Sam bunun için müteşekkirdi. Gece yaklaşıyordu ve bir kez olsun bir çatının altında uyumak iyi olacaktı. Çok yorgundu. Kendini bütün hayatı boyunca yürümüş gibi hissediyordu. Çizmeleri parçalanmıştı, ayaklarındaki su kabarcıkları patlamış ve nasıra dönüşmüştü ama şimdi nasırların <em>altında</em> yeni su kabarcıkları vardı ve ayak parmakları donuyordu.</p>

    <p>Ama ya yürüyecekti ya da ölecekti, Sam bunu biliyordu. Şebboy doğum yüzünden hâlâ zayıftı ve bunun yanı sıra bebeği taşıyordu; ata, Sam’den daha çok ihtiyacı vardı. İkinci at, Craster Kalesi’nden üç gün uzakta ölmüştü. Zavallı, yarı aç hayvanın o kadar dayanması bile mucizeydi. Büyük ihtimalle hayvanın işini Sam’in ağırlığı bitirmişti. Ata iki kişi binmeyi deneyebilirlerdi ama Sam yine aynı şeyin olmasından korkuyordu. <em>Ben yürüsem daha iyi olur.</em></p>

    <p>Şebboy’u ateş yakması için uzun salonda bıraktı, kendisi kulübelere göz atacaktı. Şebboy ateş yakmakta daha iyiydi; Sam çıraları bir türlü tutuşturamıyordu ve çakmak taşını çeliğe sürterek kıvılcım çıkarmaya çalıştığı son seferde, bıçağıyla kendini kesmeyi başarmıştı. Şebboy bıçak yarasını kapatmıştı ama Sam’in eli hâlâ katı ve ağrılıydı, üstelik eskisinden daha beceriksizdi. Sam, yarayı yıkaması ve sargıyı değiştirmesi gerektiğini biliyordu ama kesiğe bakmaya korkuyordu. Ayrıca hava o kadar soğuktu ki eldivenlerini çıkarmaktan nefret ediyordu.</p>

    <p>Boş evlerin içinde ne bulmayı umduğunu bilmiyordu. Belki de yabanıllar geride biraz yiyecek bırakmıştı. Bakmak zorundaydı. Kuzeye giderlerken, Jon, Beyazağaç’taki kulübeleri aramıştı. Sam bir kulübenin içinde, karanlık bir köşeden gelen fare tıkırtılarını duydu, bunun dışında evlerin hiçbirinde eski samanlardan, eski kokulardan ve duman deliklerinin altındaki küllerden başka bir şey yoktu.</p>

    <p>Sam büvet ağacına döndü ve bir süre oyma yüzü inceledi. <em>Bizim gördüğümüz yüz değil,</em> bu diye itiraf etti kendine. <em>Bu ağaç, Beyazağaç’takinin yarısı kadar bile değil.</em> Ağacın kırmızı gözleri kan ağlıyordu ve Sam bunu da hatırlamıyordu. Hantal hareketlerle dizlerinin üstüne çöktü. “Eski tanrılar, duamı duyun. Yedi, babamın tanrılarıydı ama ben Nöbet’e katıldığımda size yemin ettim. Şimdi bize yardım edin. Korkarım ki kaybolmuş olabiliriz. Üstelik açız ve çok üşüyoruz. Artık hangi tanrılara inandığımı bilmiyorum... ama lütfen, eğer oradaysanız bize yardım edin. Şebboy’un minik bir oğlu var.” Sam’in aklına gelenler bunlardı. Alacakaranlık koyulaşıyordu, büvet ağacının yaprakları hafifçe hışırdıyordu, kan kırmızı bin el misali dalgalanıyorlardı. Jon’un tanrılarının onu duyup duymadığını söyleyemezdi Sam.</p>

    <p>Sam uzun salona geri döndüğünde Şebboy ateşi yakmıştı. Kürklerini açmış, göğsünde bebeğiyle ateşin yakınına oturmuştu. <em>Bebek de bizim kadar aç,</em> diye düşündü Sam. Yaşlı kadınlar, Craster’ın kilerinden onlar için yiyecek aşırmıştı ama Sam ve Şebboy yiyeceklerin çoğunu şimdiye kadar tüketmişlerdi. Sam, avın bol olduğu ve tazılarla avcıların ona yardım ettiği Boynuz Tepe’de bile umutsuz bir avcıydı. Şimdi bu sonsuz ve bomboş ormanda herhangi bir şey yakalama ihtimali çok azdı. Göllerde ve yarı donmuş derelerde balık tutma çabaları da kederli muvaffakiyetsizliklerdi.</p>

    <p>“Daha ne kadar var Sam?” diye sordu Şebboy. “Hâlâ çok mu uzak?”</p>

    <p>“Çok uzak değil. Eskiden olduğu kadar uzak değil.” Sam sırt heybesini çıkardı, hantalca yere oturdu ve bağdaş kurmaya çalıştı. Sırtı yürümekten o kadar çok ağrıyordu ki, tavanı destekleyen ahşap sütunlardan birine dayanmak istiyordu ama ateş salonun ortasında, duman deliğinin altındaydı ve Sam’in rahattan çok sıcaklığa ihtiyacı vardı. “Birkaç gün sonra orada oluruz.”</p>

    <p>Sam’in haritaları yanındaydı fakat bu köy Beyazağaç değilse haritalar çok işe yaramayacaktı. <em>Gölün etrafından dolaşmak için fazlaca doğuya gittik,</em> diye endişelendi, <em>ya da aynı yoldan geri dönmeye çalıştığımda fazlaca batıya.</em> Göllerden ve nehirlerden nefret etmeye başlamıştı. Buralarda tekneler ya da köprüler yoktu, yani göllerin etrafını dolaşmak ve nehirlerde geçitler aramak zorundalardı. Bir av patikasını takip etmek çalıların içinde debelenmekten daha kolaydı, bir bayırın etrafından dolaşmak o bayıra tırmanmaktan daha kolaydı. <em>Bannen ya da Dywen bizimle olsaydı şimdiye kadar Kara Kale’ye varmıştık, ortak salonda ayaklarımızı ısıtıyorduk.</em> Ama Bannen ölmüştü ve Dywen; Grenn, Efkârlı Edd ve diğerleriyle birlikte gitmişti.</p>

    <p><em>Sur yüz fersah uzunluğunda ve iki yüz on beş metre yüksekliğinde,</em> diye hatırlattı Sam kendine. Eğer güneye doğru gitmeye devam ederlerse er ya da geç onu mutlaka bulurlardı. Ve güneye gittiklerinden emindi Sam. Gündüzleri yönünü güneş sayesinde buluyordu ve gökyüzünün açık olduğu gecelerde Buz Ejderha’nın kuyruğunu takip edebiliyordu, ikinci at öldüğünden beri geceleri pek yolculuk etmiyorlardı gerçi. Ağaçların altı dolunaylı gecelerde bile çok karanlıktı, Sam’in ya da son atın bacakları kolayca kırılabilirdi. <em>Şimdiye kadar epey güneye gelmiş olmalıyız, olmak zorundayız.</em></p>

    <p>Sam’in emin olamadığı şey, istemeden ne kadar doğuya ya da ne kadar batıya kaydıklarıydı. Sur’a varacaklardı, evet... bir gün ya da on beş gün sonra, Sur daha uzakta olamazdı, bu kesindi, kesin... ama <em>neredeydi?</em> Bulmaları gereken şey Kara Kale’deki kapıydı; yüz fersah boyunca Sur’u geçmenin tek yolu.</p>

    <p>“Sur, Craster’ın eskiden söylediği kadar büyük mü?” diye sordu Şebboy.</p>

    <p>“Daha büyük.” Sam neşeli bir sesle konuşmaya çalışıyordu. “O kadar büyük ki, arkasında saklanan kaleleri bile göremezsin. Ama oradalar, göreceksin. Sur tamamen buzdur ama kaleler taştan ve ahşaptan inşa edilmiştir. Yüksek kuleler, derin mahzenler ve şöminesinde gece gündüz büyük ateşlerin yandığı kocaman bir uzun salon vardır. Orası öyle sıcaktır ki Şebboy inanamazsın.”</p>

    <p>“Ateşin yanında durabilir miyiz? Ben ve bebek? Uzun zaman için değil, sadece kendimizi iyi ve ısınmış hissedene kadar?”</p>

    <p>“Ateşin yanında istediğin kadar durabilirsin. Yiyecek ve içecek de olacak. Baharatlı sıcak şarap, bir kâse soğanlı geyik eti yahnisi ve Hobb’un fırından yeni çıkmış ekmekleri. Ekmekler öyle sıcak olacak ki parmakların yanacak.” Sam, ellerini ateşe uzatmak için eldivenlerini çıkardı ve çok vakit geçmeden bunu yaptığına pişman oldu. Uyuşmuş haldeki parmakları tekrar his kazanırken canı öyle yandı ki Sam neredeyse çığlık atıyordu. Acıyı aklından uzaklaştırmak için, “Bazen kardeşlerden biri şarkı söyler,” dedi. “En iyi şarkı söyleyen Dareon’dır ama onu Doğugözcüsü’ne gönderdiler. Gerçi Halder var. Ve Kurbağa. Gerçek adı Todder, ama bir kurbağaya benziyor, biz de ona bu lakabı taktık. Şarkı söylemeyi seviyor ama korkunç bir sesi var.”</p>

    <p>“Sen şarkı söylüyor musun?” Şebboy kürklerini yeniden düzenledi ve bebeği diğer göğsüne aldı.</p>

    <p>Sam kızardı. “Ben... ben birkaç şarkı biliyorum. Küçükken şarkı söylemeyi severdim. Dans da ederdim ama babam bundan hiç hoşlanmazdı. Eğer etrafta zıplamak istiyorsam, bunu elimde bir kılıçla avluda yapmam gerektiğini söylerdi.”</p>

    <p>“Bir güney şarkısı söyler misin? Bebek için?”</p>

    <p>“Eğer istiyorsan.” Sam bir an düşündü. “Eskiden, uyku vaktimiz geldiğinde, rahibimizin bana ve kız kardeşlerime söylediği bir şarkı vardı, ‘Yedi’nin Şarkısı.’ Sam boğazını temizledi ve yumuşak bir sesle söylemeye başladı:</p>

    <blockquote class="dize">
      <p><em>Baba’nın yüzü güçlü ve katı,</em></p>

      <p><em>Oturur ve ayırır doğruyla yanlışı.</em></p>

      <p><em>Tartar kısa ve uzun hayatlarımızı</em></p>

      <p><em>Ve Baba sever küçük çocukları</em></p>

      <p class="paragraf"><em>Anne hayat armağanı verir</em></p>

      <p><em>Bütün kadınları gözetir</em></p>

      <p><em>Gülümser ve bitirir kavgayı</em></p>

      <p><em>Ve Anne sever küçük çocuklarını</em></p>

      <p class="paragraf"><em>Savaşçı düşmanın önünde durur</em></p>

      <p><em>Nereye gitsek bizi korur</em></p>

      <p><em>Elinde kılıcı, kalkanı, mızrağı, yayı</em></p>

      <p><em>Ve Savaşçı savunur küçük çocukları</em></p>

      <p class="paragraf"><em>Yaşlı Hatun çok bilgedir çok yaşlı</em></p>

      <p><em>O görür bütün yazgımızı</em></p>

      <p><em>Altın ışıltılı fenerini kaldırır</em></p>

      <p><em>Ve aydınlatır küçük çocukların yollarını</em></p>

      <p class="paragraf"><em>Demirci gece gündüz çalışır</em></p>

      <p><em>Doğruya sevk eder insanları</em></p>

      <p><em>Çekiçle, sabanla, parlak ateşle</em></p>

      <p><em>Küçük çocuklar için yapar binalarını</em></p>

      <p class="paragraf"><em>Bakire gökyüzünde raks eder</em></p>

      <p><em>O her âşığın iç çekişindedir</em></p>

      <p><em>Gülüşü kuşlara uçmayı öğretir</em></p>

      <p><em>Ve küçük çocuklara rüyalar verir</em></p>

      <p class="paragraf"><em>Yedi Tanrı yarattı hepimizi</em></p>

      <p><em>Seslenirsek duyarlar sesimizi</em></p>

      <p><em>Hadi kapat gözlerini düşmeyeceksin</em></p>

      <p><em>Onlar seni görüyor küçük çocuk</em></p>

      <p><em>Sadece kapat gözlerini düşmeyeceksin</em></p>

      <p><em>Onlar seni görüyor küçük çocuk.</em></p>
    </blockquote>

    <p>Sam, bu şarkıyı son kez söylediği zamanı hatırladı, annesiyle birlikte bebek Dickon’ı uyutmak için söylemişlerdi. Babası seslerini duyup öfkeyle odaya dalmıştı. Lord Randyll, “Buna daha fazla katlanmayacağım,” demişti karısına sert bir şekilde. “Bu yumuşak rahip şarkılarıyla bir çocuğu mahvettin zaten, aynı şeyi bu bebeğe de mi yapacaksın?” Sonra Sam’e bakmıştı, “Şarkı söylemek zorundaysan gidip kız kardeşlerine söyle,” demişti. “Seni oğlumun yakınlarında istemiyorum.”</p>

    <p>Şebboy’un bebeği uykuya dalmıştı. Öyle küçük ve sessiz bir şeydi ki Sam onun için korkuyordu. Bir adı bile yoktu. Sam, Şebboy’a bu konuyu sormuştu ama kız, bir çocuğa iki yaşından önce isim vermenin kötü şans getireceğini söylemişti. Çocukların pek çoğu ölmüştü.</p>

    <p>Şebboy, göğsünü kürklerin içine soktu. “Çok güzeldi Sam. İyi şarkı söylüyorsun.”</p>

    <p>“Asıl Daeron’u duymalısın. Sesi şarap kadar tatlı.”</p>

    <p>“Biz en tatlı şarabı, Craster’ın beni karısı yaptığı gün içtik. O zaman yazdı, hava bu kadar soğuk değildi.” Şebboy kafası karışmış gibi Sam’e baktı. “Sadece altı tanrıyı mı söyledin? Craster siz güneylilerin yedi tanrısı olduğunu söylerdi.”</p>

    <p>“Yedi,” diye onayladı Sam, “ama kimse Yabancı’yı söylemez.” Yabancı’nın yüzü ölümün yüzüydü. Ondan bahsetmek bile Sam’i huzursuz ediyordu. “Bir şeyler yemeliyiz. Bir iki lokma.”</p>

    <p>Tahta kadar sert birkaç sosisten başka yiyecekleri kalmamıştı. Sam, her ikisi için birkaç ince dilim kesti. Harcadığı güç yüzünden kolu ağrımıştı ama sebat etmeye yetecek kadar açtı. Sosis yeterince uzun çiğnendiğinde yumuşuyordu, tadı da güzel oluyordu. Craster’ın karıları sosisi sarımsakla tatlandırmıştı.</p>

    <p>Yemek bittikten sonra Sam, Şebboy’dan müsaade istedi ve hem su dökmek hem de ata bakmak için dışarı çıktı. Kuzeyden acı bir rüzgâr esiyordu ve ağaçlardaki yapraklar önlerinden geçen Sam’e hışırdıyordu. Sam, atın su içebilmesi için derenin üstündeki ince buz tabakasını kırmak zorundaydı. <em>Hayvanı içeri alsam iyi olur,</em> diye düşündü. Şafak vakti uyandığında, gece boyunca dışarıda kalan atın soğuktan donmuş leşini bulmak istemiyordu. <em>Şebboy böyle bir şey olsa bile yola devam eder.</em> O çok cesur bir kızdı, Sam gibi değildi. Keşke Kara Kale’ye vardıklarında kızla ne yapacağını bilseydi Sam. Şebboy, Sam isterse onun karısı olacağını söyleyip duruyordu ama kara kardeşler eş almazdı. Üstelik Sam, Boynuz Tepeli bir Tarly’ydi, bir yabanılla asla evlenemezdi. <em>Başka bir şey düşünürüm. Sur’a sağ salim ulaşalım da gerisi sorun değil, gerisi hiç sorun değil.</em></p>

    <p>Atı uzun salona doğru yürütmek yeterince kolaydı. Onu kapıdan içeri sokmak değil, ama Sam inat etti. Hayvanı salona soktuğunda Şebboy çoktan sızmıştı. Sam bir köşede atın ayaklarını bağladı, ateşe odun attı, ağır pelerinini çıkardı ve yabanıl kadının yanında kürklerin altına kıvrıldı. Sam’in pelerini üçünün de üstünü örtecek ve bedenlerinin ısısını muhafaza edecek kadar büyüktü.</p>

    <p>Şebboy; süt, sarımsak ve küflü kürk kokuyordu ama Sam bu kokuya alışmıştı artık. Ona göre güzel kokulardı bunlar. Şebboy’un yanında uyumayı seviyordu. Kızın yanında uyumak, Boynuz Tepe’de kocaman bir yatağı iki kız kardeşiyle paylaştığı eski zamanları hatırlatıyordu. Lord Randyll bu durumun onu bir kız kadar yumuşak yaptığına karar verdiğinde, Sam’in kardeşleriyle birlikte uyuma meselesi son bulmuştu. <em>Soğuk hücremde tek başıma uyumak beni daha sert ya da daha cesur yapmadı gerçi.</em> Onu şimdi görse babasının ne düşüneceğini merak etti Sam. <em>Ötekiler’den birini öldürdüm lordum,</em> dediğini hayal etti. <em>Onu bir obsidiyen hançerle kestim, arkadaşlarım bana Katil Sam diyor artık.</em> Ama Lord Randyll, Sam’in hayallerinde bile şüpheyle kaşlarını çatıyordu sadece.</p>

    <p>O gece tuhaf rüyalar gördü Sam. Yine Boynuz Tepe’deydi, kalede, ama babası orada değildi. Kale Sam’indi artık. Jon Kar onunlaydı. Yaşlı Ayı Lord Mormont da öyle. Grenn, Efkârlı Edd, Pyp, Kurbağa ve Nöbet’teki diğer bütün arkadaşları. Ama siyahlar yerine parlak renkler giyiyorlardı. Sam yüksek masadaydı ve bütün dostlarına ziyafet veriyordu, babasının büyükkılıcı Yürekfelaketi’yle rostodan kalın dilimler kesiyordu. Yemek için tatlı kekler ve içmek için ballı şarap vardı, şarkılar ve danslar vardı, herkes sıcaktı. Ziyafet bittiğinde Sam uyumak için yukarı çıktı; annesinin ve babasının yaşadığı lord dairesine değil, bir zamanlar kız kardeşleriyle paylaştığı odaya. Ama büyük ve yumuşak yatağın içinde, kardeşleri yerine Şebboy bekliyordu, üstünde kabarık bir kürkten başka bir şey yoktu, göğüslerinden süt sızıyordu.</p>

    <p>Sam aniden uyandı, üşüyordu ve dehşet içindeydi.</p>

    <p>Ateş, dumanlı közlere dönüşmüştü. Havanın kendisi donmuş gibiydi, çok soğuktu. Salonun köşesindeki at kişniyor ve arka ayaklarıyla kütükleri tekmeliyordu. Şebboy ateşin yanında oturuyordu, bebeğine sarılmıştı. Uyku mahmuru Sam doğruldu, ağzından çıkan nefes buharlaşıyordu. Uzun salon koyu gölgelerle doluydu, siyah ve daha siyah. Sam’in kolundaki tüyler ürperdi.</p>

    <p><em>Bir şey yok,</em> dedi Sam kendine. <em>Üşüdüm, hepsi bu.</em></p>

    <p>Sonra, kapıda, gölgelerden biri hareket etti. Büyük bir gölge.</p>

    <p><em>Hâlâ rüyadayım,</em> diye dua etti Sam. <em>Ah, lütfen hâlâ uyuyor olayım, bu bir kâbus olsun. O öldü, o öldü, onun öldüğünü gördüm.</em> “Bebek için geldi,” dedi Şebboy ağlayarak. “Bebeğin kokusunu alıyor. Yeni doğmuş bir bebek hayat kokar. Hayat için geldi.”</p>

    <p>Kocaman, koyu şekil, kapı pervazının altından geçerken eğildi, salona girdi ve ayaklarını sürüyerek onlara doğru ilerledi. Gölge, ateşin loş ışığında Minik Paul’a dönüştü.</p>

    <p>“Git buradan,” diye bağırdı Sam. “Seni burada istemiyoruz.”</p>

    <p>Paul’un elleri kömürdü, yüzü süt, gözleri acı mavi parlıyordu. Sakalları kırağıyla beyazlamıştı ve omzuna bir kuzgun tünemişti. Kuzgun, Paul’un yanaklarını gagalıyordu, beyaz ve ölü eti yiyordu. Sam idrarını saldı ve bacaklarından aşağı inen sıcaklığı hissetti. “Şebboy, atı sakinleştir ve onu dışarı çıkar. Sen bunu yap.”</p>

    <p>“Sen...” diye başladı kız.</p>

    <p>“Benim bıçağım var. Ejderhacamı hançer.” Sam ayağa kalkarken el yordamıyla hançeri bulup çıkardı. İlk hançeri Grenn’e vermişti ama şükürler olsun ki Craster Kalesi’nden kaçmadan önce Lord Mormont’un hançerini almayı akıl etmişti. Hançeri sıkıca tuttu, ateşten uzaklaştı, Şebboy’dan ve bebekten uzaklaştı. “Paul?” Cesur bir tonla konuşmaya çalışmıştı ama ağzından çıkan ses bir cırlamaydı. “Minik Paul. Beni tanıyor musun? Ben Sam, şişman Sam, Ödlek Sam, ormanda beni kurtardın. Ben bir adım daha atacak durumda değilken sen beni taşıdın. Bunu başka kimse yapamazdı ama sen yaptın.” Sam geri çekildi, burnunu çekerek ağlıyordu, hançer elindeydi. <em>Nasıl da korkağım.</em> “Bize zarar verme Paul. Lütfen. Bize neden zarar vermek isteyesin ki?”</p>

    <p>Şebboy toprak zeminde sürünerek geri geri gitti. Yaratık, kıza bakmak için başını çevirdi ama Sam bağırdı, <em>“HAYIR!”</em> ve Paul tekrar ona döndü. Paul’un omzundaki kuzgun, adamın solgun ve lime lime yanağından bir parça et kopardı. Sam hançeri kaldırdı, bir demirci körüğü gibi nefes alıyordu. Şebboy salonun karşısındaki ata ulaştı. <em>Tanrılar bana cesaret verin,</em> diye dua etti Sam. <em>Bir kez olsun bana bir parça cesaret verin. Onun kaçmasına yetecek kadar bir zaman için.</em></p>

    <p>Minik Paul, Sam’e doğru hareketlendi. Sam, sırtı ahşap duvara yaslanana kadar geri çekildi. Sabit tutabilmek için hançeri iki eliyle birden kavradı. Yaratık ejderhacamından korkuyormuş gibi görünmüyordu. Belki de ejderhacamının ne olduğunu bilmiyordu. Ağır ağır hareket ediyordu ama Minik Paul hayattayken bile hızlı bir adam değildi. Yaratığın arkasındaki Şebboy, atı sakinleştirmek için bir şeyler mırıldanıyor ve hayvanı kapıya doğru itiyordu. Ama at, yaratığın tuhaf ve soğuk kokusundan bir nefes almış olmalıydı. Aniden durdu, şahlandı, ön ayakları buzlu havayı tekmeledi. Paul sese doğru döndü, Sam’e olan ilgisini tamamen kaybetmiş gibi görünüyordu.</p>

    <p>Düşünmek, dua etmek ya da korkmak için vakit yoktu. Samwell Tarly öne fırladı ve hançeri Minik Paul’un sırtına sapladı. Paul onun geldiğini görmemişti bile. Kuzgun bir çığlık atarak havalandı. “Sen öldün!” diye bağırdı Sam yaratığı hançerlerken. “Sen öldün, sen öldün.” Hançerledi, bağırdı, tekrar ve tekrar, Paul’un siyah pelerininde büyük yırtıklar açtı. Bıçak, yünün altındaki demir zırhın üstünde parçalanırken etrafa ejderhacamı kırıkları saçıldı.</p>

    <p>Sam’in feryadı siyah havada beyaz sise dönüştü. Sam, işe yaramaz hançer kabzasını yere düşürdü ve Minik Paul arkasını dönerken o geriye doğru hızlı bir adım attı. Diğer bıçağını, bütün kardeşlerin taşıdığı çelik bıçağını çıkaramadan, yaratığın kara elleri Sam’in boğazına yapıştı. Paul’un parmakları öyle soğuktu ki yanıyordu adeta. Parmaklar, Sam’in boğazının yumuşak etine gömüldü. <em>Kaç Şebboy, kaç,</em> diye bağırmak istedi Sam ama ağzını açtığında dışarı sadece boğulma sesi çıktı.</p>

    <p>Parmaklar sonunda hançeri buldu ama Sam yaratığın karnına vurduğunda bıçağın ucu demir halkalarda kaydı ve hançer Sam’in elinden fırladı. Minik Paul’un parmakları merhametsizce kasıldı ve bükülmeye başladı. <em>Kafamı koparacak,</em> diye düşündü Sam çaresizce. Boğazı donmuş gibiydi, ciğerleri alev almıştı sanki. Beyhude bir çabayla yaratığın bileklerini yumrukladı, çekiştirdi. Paul’un bacaklarının arasını tekmeledi, nafileydi. Dünya iki mavi yıldıza, korkunç ve ezici bir ağrıya ve Sam’in gözyaşlarını gözlerinde donduracak kadar acımasız bir soğuğa dönüştü. Sam kıvrandı, debelendi, umutsuzca... ve sonra öne doğru yalpaladı.</p>

    <p>Minik Paul iri ve güçlüydü, bununla birlikte Sam ondan daha ağırdı. Üstelik yaratıklar hantaldı, Sam bunu Yumruk’ta görmüştü. Paul bu beklenmedik hareket yüzünden bir adım geri sendeledi ve canlı adam ile ölü olan, birlikte yere devrildiler. Boğazındaki ellerden biri çarpmanın etkisiyle çözüldü ve Sam, buzlu kara parmaklar geri dönmeden önce ciğerlerine kısa bir nefes çekebildi. Ağzı kan tadıyla doldu. Bıçağını aramak için boynunu döndürdü ve turuncu bir pırıltı gördü. <em>Ateş!</em> Sadece közler ve küller kalmıştı ama yine de... Sam nefes alamıyordu, düşünemiyordu... Paul’u da onunla birlikte çekerek yana yuvarlandı. Kolları toprak zeminde çırpındı, aradı, uzandı, külleri karıştırdı, sonunda sıcak bir şey bulana dek... siyahın arasında kırmızının ve turuncunun için için yandığı kömürleşmiş bir odun parçası. Sam, parmaklarıyla kavradığı odun parçasını Paul’un ağzına indirdi, öyle sert vurmuştu ki yaratığın dişlerinin parçalara ayrıldığını hissetti.</p>

    <p>Buna rağmen, yaratığın kıskacı gevşemedi. Sam’in son düşünceleri, onu seven annesine ve hayal kırıklığına uğrattığı babasına aitti. Paul’un kırık dişlerinin arasından yükselen dumanı gördüğünde, uzun salon Sam’in etrafında fırıl fırıl dönüyordu. Sonra ölü adamın yüzü alev aldı ve eller gitti.</p>

    <p>Sam ciğerlerini havayla doldurdu ve bitkin bir halde yana yuvarlanarak Paul’dan uzaklaştı. Yaratık yanıyordu, sakallarından kırağı damlarken sakallarının altındaki eti kararıyordu. Sam kuzgunun çığlığını duydu ama Paul hiç ses çıkarmıyordu. Yaratık ağzını açtığında dışarı sadece alevler çıktı. Ve gözleri... <em>Gitti, mavi ışıltı gitti.</em></p>

    <p>Sam kapıya doğru süründü. Hava öyle soğuktu ki nefes almak can yakıyordu ama nasıl güzel, nasıl tatlı bir acıydı o. Aceleyle salondan çıktı. “Şebboy?” diye seslendi. Şebboy, onu öldürdüm. Şeb...”</p>

    <p>Kız büvet ağacına yaslanmıştı, bebek kollarındaydı. Yaratıklar tarafından sarılmıştı. Bir düzine yaratık vardı, yirmi, daha fazla... bazıları bir zamanlar yabanıldı ve hâlâ derilerle hayvan postları giyiyorlardı... ama çoğu Sam’in kardeşleriydi. Kız Kardeşli Lark’ı gördü Sam. Sessizayak’ı, Ryles’ı. Chett’in boğazındaki yağ bezesi siyahtı, çıbanları ince bir buz tabakasıyla kaplıydı. İşte şu da Hake’e benziyordu ama adamın kafasının yarısı yokken emin olmak zordu. Zavallı atı parçalara ayırmışlardı ve kanlı elleriyle hayvanın bağırsaklarını çıkarıyorlardı. Atın karnından beyaz buharlar yükseliyordu.</p>

    <p>Sam’in ağzından ağlamaklı bir ses çıktı. <em>“Bu haksızlık...”</em></p>

    <p><em>“Haksızlık.”</em> Kuzgun, Sam’in omzuna kondu. <em>“Haksızlık, haksızlık, haksızlık.”</em> Kanatlarını açıp Şebboy’la birlikte çığlık attı. Yaratıklar neredeyse kızın üstündeydi. Büvet ağacının kırmızı yapraklarının hışırtısını duydu Sam, onun bilmediği bir dilde birbirlerine fısıldıyorlardı. Yıldızların ışıkları telaşla kıpırdanıyor gibiydi ve etraftaki bütün ağaçlar inleyip çatırdıyordu sanki. Sam Tarly kesik süt rengine döndü ve gözleri tabak gibi büyüdü. <em>Kuzgunlar!</em> Büvet ağacındalardı, yüzlercesi, binlercesi, kemik beyazı dallara tünemişlerdi, yaprakların arasından bakıyorlardı. Çığlıklar atıp kanat çırparak, öfkeli bir bulut halinde yaratıkların üstüne kondular. Chett’in yüzüne akın edip adamın mavi gözlerini gagaladılar. Kız Kardeşli’yi sinekler gibi kapladılar. Hake’ın parçalanmış kafasının içinden et parçaları çıkardılar. Öyle çok kuzgun vardı ki Sam yukarı baktığında ayı göremedi.</p>

    <p><em>“Git,”</em> dedi Sam’in omzundaki kuzgun. <em>“Git, git, git.”</em></p>

    <p>Sam koştu, ağzından buzlu buharlar tütüyordu. Yaratıklar kendilerine saldıran kara kanatlarla ve keskin gagalarla cebelleşiyordu, uğursuz bir sessizliğin içine düşmüşlerdi, ne bir hırıltı vardı ne de bir çığlık. Ama kuzgunlar Sam’i umursamıyordu. Sam, Şebboy’un elini yakaladı ve kızı büvet ağacından uzaklaştırdı. “Gitmek zorundayız.”</p>

    <p>“Ama nereye?” Şebboy, Sam’in arkasından koştu, bebeği kucağındaydı. “Atımızı öldürdüler. Biz nasıl...”</p>

    <p><em>“Kardeşim!”</em> Nida gecenin içinden geldi, bin kuzgunun çığlığının içinden. Ağaçların altında, tepeden tırnağa siyahlara ve grilere bürünmüş bir adam vardı, bir geyiğin sırtındaydı. <em>“Buraya,”</em> diye seslendi binici. Bir başlık yüzünü gölgeliyordu.</p>

    <p><em>Siyah giyiyor.</em> Sam, Şebboy’u adama doğru itti. Geyik devasaydı, bir sığın geyiğiydi, omuz boyu üç metreydi ve bir o kadar geniş boynuzları vardı. Hayvan, Şebboy’la Sam’i sırtına almak için dizlerinin üstüne çöktü. “Buraya,” dedi binici, Şebboy’u yukarı çekip arkasına oturtmak için eldivenli elini uzattı. Sonra Sam’in sırası geldi. “Teşekkür ederim,” diye pofladı Sam. Ama kendisine uzatılan eli yakaladığında, binicinin eldiven takmadığını fark eni. Adamın taş kadar sert parmaklı eli siyah ve soğuktu.</p>
  </div>
</body>
</html>
