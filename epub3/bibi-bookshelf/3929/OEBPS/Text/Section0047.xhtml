<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Daenerys</h1>

    <p>Dothraklı keşifçileri durumun ne olduğunu ona anlatmıştı ama Dany kendi gözleriyle görmek istedi. Sör Jorah Mormont, bir huş ağacı ormanının içinden geçerken ve eğimli bir kumtaşı bayırı tırmanırken Dany’yle birlikte at sürdü. Tepeye vardıklarında, “Yeterince yakın,” diye uyardı Dany’yi.</p>

    <p>Dany kısrağının dizginlerini çekti, araziye baktı ve yolun Yunkai ordusu tarafından enine kesildiğini gördü. Beyazsakal, Dany’ye, düşmanın sayısını en doğru şekilde saymayı öğretmişti. “Beş bin,” dedi Dany bir an sonra.</p>

    <p>“Bence de öyle.” Sör Jorah eliyle gösterdi. “Yan taraftakiler paralı askerler, yakın dövüş için kılıçları ve baltaları var. İkinci Oğullar sol kanatta, Fırtına Kargaları sağda. Her birinde yaklaşık beş yüz adam. Sancakları görüyor musunuz?”</p>

    <p>Yunkai’nin harpiyasının pençelerinde, uzun bir zincir yerine bir kamçı ve bir demir tasma vardı. Ama paralı askerler, hizmet ettikleri şehrin sancaklarının üzerinde kendi sancaklarını dalgalandırıyorlardı: Sağda, çapraz yıldırımların arasında dört karga ve solda kırık bir kılıç. “Merkezi bizzat Yunkaililer tutmuş,” dedi Dany. Bu mesafeden, Yunkai’nin subaylarını Astapor’unkilerden ayırt etmek olanaksızdı; uzun, parlak miğferler ve ışıltılı bronz disklerle bezenmiş pelerinler. “Subayların öncülük ettiği adamlar köle askerler mi?”</p>

    <p>“Büyük çoğunluğu. Fakat Lekesizler’e denk değiller. Yunkai yatak köleleri eğitmekle meşhurdur, savaşçılar değil.”</p>

    <p>“Ne diyorsun? Bu orduyu yenebilir miyiz?”</p>

    <p>“Kolaylıkla,” dedi Sör Jorah.</p>

    <p>“Ama kansız bir şekilde değil.” Astapor’un düştüğü gün şehrin kiremitleri bolca kan içmişti ama o kanın çok azı Dany’ye ya da onun insanlarına aitti. “Burada bir mücadele kazanabiliriz ama böyle bir bedeli varken şehri alamayız.”</p>

    <p>“Bu her zaman var olan bir risk <em>Khaleesi</em>. Astapor rahat ve savunmasızdı. Yunkai önceden uyarıldı.”</p>

    <p>Dany durumu düşündü. Köle ordusu, kendi ordusunun sayısıyla kıyaslandığında küçük görünüyordu fakat paralı askerler atlıydı. Dany, atlı savaşçıların piyadelere yapabileceği şeylere karşı sağlıklı bir bakış açısına sahip olacak kadar uzun zaman Dothraklar’la birlikte at sürmüştü. <em>Lekesizler saldırı karşısında mukavemet gösterebilir ama azatlı kölelerim katledilir.</em> “Köle tacirleri konuşmayı sever,” dedi. “Onları bu akşam çadırımda kabul edeceğim haberini gönder. Paralı asker birliklerinin kumandanlarını da davet et. Ama birlikte değil. Fırtına Kargaları öğlen vakti gelsin, İkinci Oğullar da onlardan iki saat sonra.”</p>

    <p>“Nasıl isterseniz,” dedi Sör Jorah. “Ama gelmezlerse...”</p>

    <p>“Gelecekler. Ejderhaları görmek ve söyleyeceklerimi duymak için heveslenecekler. Zeki olanlar, bu daveti kuvvetimi ölçmek için bir fırsat olarak görecek.” Dany gümüş kısrağını çevirdi. “Onları çadırımda bekleyeceğim.”</p>

    <p>Arduvaz gökyüzü ve sert rüzgâr, Dany’yi ordusuna geri götürdü. Kampı çevreleyecek olan derin hendeğin yarısı şimdiden kazılmıştı. Orman, kazıklara dönüştürmek üzere huş ağacı dalları kesen Lekesizler’le doluydu. Gri Solucan, hadımların tahkim edilmemiş bir kampta uyuyamayacağı konusunda ısrar etmişti. Dany, hazırlıkları izleyen adamla konuşmak için durdu. “Yunkai mücadele için hazırlanmış.”</p>

    <p>“Bu iyi Majesteleri. Adamlarımız kana susadı.”</p>

    <p>Dany, Lekesizler’e, kendi aralarından subaylar seçmeleri için emir verdiğinde, Gri Solucan en yüksek rütbe için ezici bir çoğunlukla tercih edilmişti. Dany, adamı komuta etmek konusunda eğitmesi için Sör Jorah’ı görevlendirmişti. Sürgün şövalye, genç hadımın şimdiye kadar sert fakat adil bir tavır sergilediğini, çabuk öğrendiğini, yorulmak bilmediğini ve dikkatini tamamıyla detaylara verdiğini söylemişti.</p>

    <p>“Bilge Ustalar bizi karşılamak için bir köle ordusu toplamış.”</p>

    <p>“Yunkai’deki bir köle, iç çekmenin yedi çeşidini ve zevkin on altı makamını öğrenir Majesteleri. Lekesizler mızrağın üç çeşidini öğrenirler. Gri Solucan’ınız bunu size göstermeyi umuyor.”</p>

    <p>Astapor’un düşüşünden sonra Dany’nin yaptığı ilk şey, Lekesizler’e her gün yeni bir köle ismi verme âdetini bozmak olmuştu. Özgür doğanların çoğu doğduklarında aldıkları isimlere geri dönmüştü; en azından o isimleri hâlâ hatırlayanlar. Diğerleri kahramanların, tanrıların, bazen silahların, değerli taşların, hatta çiçeklerin adlarını almıştı ve neticede, Dany’nin kulağına çok tuhaf gelen isimlere sahip askerler ortaya çıkmıştı. Gri Solucan, Gri Solucan olarak kalmıştı. Dany bunun sebebini sorduğunda, “Bu şanslı bir isim,” demişti adam. “Bu kulunuz lanetli bir isimle doğdu. Köle olarak alındığında o isme sahipti. Ama Gri Solucan, bu kulunuzun Daenerys Fırtınadadoğan tarafından özgür bırakıldığı gün çektiği isimdi.”</p>

    <p>“Eğer bir mücadele olursa, Gri Solucan kahramanlık gösterdiği kadar akıl da göstersin,” dedi Dany. “Kaçan ya da silahını bırakan kölelerin canını bağışla. Ne kadar az insan katledilirse, mücadeleden sonra bize katılacak o kadar çok insan kalır.”</p>

    <p>“Bu kulunuz bunu unutmayacak.”</p>

    <p>“Unutmayacağını biliyorum. Öğlen vakti çadırımda ol. Paralı askerlerin kumandanlarıyla görüşürken senin ve diğer subaylarımın orada olmasını istiyorum.” Dany atını kampa doğru mahmuzladı.</p>

    <p>Lekesizler’in kurduğu çevre savunmasının içinde sıralar halinde çadırlar yükseliyordu, Dany’nin altın renkli uzun çadırı merkezdeydi. Dany’nin kampının hemen arkasında ikinci bir kamp vardı; ilkinden beş kat büyük, dağınık ve karmakarışık. İkinci kampın hendekleri, çadırları, nöbetçileri, at sıraları yoktu. Atları ya da katırları olanlar, çalınabilecekleri korkusuyla hayvanlarının yanında uyuyordu. Keçiler, koyunlar ve açlıktan kırılmak üzere olan köpekler; kadınlardan, çocuklardan ve yaşlı adamlardan oluşan sürünün arasında dolaşıyordu. Dany, Astapor’u; bir şifacı, bir hoca ve bir rahip tarafından yönetilen bir konseyin ellerine bırakmıştı. <em>Hepsi de bilge ve adil adamlar,</em> diye düşündü. Buna rağmen on binlerce insan, Astapor’da kalmaktansa Dany’nin peşinden Yunkai’ye gelmeyi tercih etmişti. <em>Onlara şehri verdim ama çoğu, şehri almaya cesaret edemeyecek kadar korkmuştu.</em></p>

    <p>Azatlı kölelerden oluşan perişan ordu, Dany’nin kendi ordusunu küçücük gösteriyordu ama bu kalabalık kârdan çok külfetti. Belki yüz kişiden birinin bir eşeği, devesi veya öküzü vardı. Pek çoğu, bir köle tacirinin silahhanesinden yağmalanmış silahlar taşıyordu ama sadece on kişiden biri dövüşecek kadar güçlüydü ve hiçbiri eğitimli değildi. Geçtikleri arazileri, sandal ağaçlarındaki çekirgeler misali tüketiyorlardı. Ama Dany, kansüvarilerinin ve Sör Jorah’ın ısrarına rağmen bu insanları terk edemiyordu. <em>Onlara özgür olduklarını söyledim. Şimdi onlara, bana katılmakta özgür olmadıklarını söyleyemem.</em> Dany ikinci kampın yemek ateşlerinden yükselen dumana baktı ve iç geçirdi. Dünyanın en iyi piyadelerine sahip olabilirdi ama en kötüleri de onundu.</p>

    <p>Arstan Beyazsakal, Dany’nin çadırının girişinde duruyordu, yakındaki çimenlerin üstünde bağdaş kurmuş halde oturan Güçlü Belwas bir kâse incir yiyordu. Yolda Dany’yi korumak bu iki adamın omuzlarına düşmüştü. Dany; Jhogo, Aggo ve Rakharo’yu, kansüvarileri olmalarının yanı sıra ko yapmıştı ve onların Dany’nin şahsını korumaktan çok Dothraklar’ı komuta etmeleri gerekiyordu. Dany’nin <em>khalasar</em>’ı küçüktü, otuz küsur atlı savaşçının çoğu saç örgüsüz oğlanlar ve beli bükülmüş yaşlı adamlardı. Yine de sahip olduğu tek süvariler onlardı ve Dany yola onlarsız çıkmaya cesaret edemezdi. Lekesizler, Sör Jorah’ın iddia ettiği gibi bütün dünyadaki en iyi piyadeler olabilirdi ama Dany’nin keşifçilere ve öncü süvarilere de ihtiyacı vardı.</p>

    <p>Çadırın içinde Beyaz Sakal’a, “Yunkai savaşacak,” dedi Dany. Missandei tozlu havayı tatlandırmak için tütsü yakarken, Irri ve Jhiqui zemini halılarla kaplıyordu. Drogon ve Rhaegal, birbirlerine dolanmış halde minderlerin üstünde uyuyorlardı ama Viserion, Dany’nin boş banyo teknesinin kenarına tünemişti. “Missandei, Yunkaililer hangi dili konuşuyor, Valyria Dili mi?”</p>

    <p>“Evet Majesteleri,” dedi küçük kiz. “Astaporlulardan farklı bir lehçe kullanıyorlar ama anlaşılacak kadar yakın. Köle tacirleri kendilerine Bilge Ustalar diyorlar.”</p>

    <p>“Bilge?” Dany bağdaş kurarak bir mindere oturdu, Viserion altın beyaz kanatlarını açarak Dany’nin yanına uçtu. Ejderhanın pullarla kaplı kafasını kaşırken, “Ne kadar bilge olduklarını göreceğiz,” dedi Dany.</p>

    <p>Sör Jorah Mormont bir saat sonra geri döndü, yanında Fırtına Kargaları’nın üç kumandanı vardı. Adamlar cilalı miğferlerine siyah tüyler takmışlardı ve onur ile yetkide hepsinin eşit olduğunu iddia ediyorlardı. Irri ve Jhiqui şarap doldururken Dany adamları inceledi. Prendahl na Ghezn tıknaz yapılı bir Ghiscarlıydı, geniş bir yüzü ve grileşmeye başlamış koyu renk saçları vardı. Kel Sallor’un solgun Qarthlı yanağında eğri büğrü bir yara izi görünüyordu. Daario Naharis, bir Tyroshlu için bile ziyadesiyle göz alıcıydı. Adamın sakalları üç dişli bir çatal şeklinde ayrılmış ve maviye boyanmıştı, gözleri ve omuzlarına dökülen lüleli saçları da aynı renkteydi. Pala bıyıkları altın rengine boyanmıştı. Kıyafetlerinde sarının her tonu vardı; yakasından ve kol ağızlarından yağ rengi Myr dantelleri dökülüyordu, takımına hindiba çiçeği şeklinde pirinç madalyonlar dikilmişti, uyluklarına kadar çıkan deri çizmeleri altın işiyle süslenmişti. Yumuşak, sarı süetten dikilmiş eldivenleri, altın yaldızlı halkalardan oluşan kemerinin kenarına sıkıştırılmıştı ve adamın tırnaklarına mavi cila sürülmüştü.</p>

    <p>Ama paralı askerlerin adına Prendahl na Ghezn konuştu. “Ayaktakımınızı başka bir yere götürseniz iyi olur,” dedi. “Astapor’u hileyle aldınız ama Yunkai o kadar kolay düşmez.”</p>

    <p>“Benim on bin Lekesiz’ime karşı sizin beş yüz Fırtına Karga’nız,” dedi Dany. “Ben sadece genç bir kızım ve savaştan anlamam ama bu ihtimal bana zayıf görünüyor.”</p>

    <p>“Fırtına Kargaları tek başına duruyor,” dedi Prendahl.</p>

    <p>“Fırtına Kargaları hiç durmuyor. Fırtınanın ilk işaretinde uçuyorlar. Siz de şu anda uçuyor olmalıydınız belki. Paralı askerlerin sadakatsizliği meşhurdur diye duydum. İkinci Oğullar taraf değiştirdiğinde, sadakatinizin size ne faydası olacak?”</p>

    <p>“Böyle bir şey olmayacak,” diye inat etti Prendahl, Dany’nin sözlerinden etkilenmemişti. “Olsa bile önemi yok. İkinci Oğullar değersizdir. Biz Yunkai’nin gözü pek adamlarının yanında dövüşüyoruz.”</p>

    <p>“Siz mızraklarla silahlanmış yatak oğlanlarının yanında dövüşüyorsunuz.” Dany kafasını döndürdüğünde saç örgüsündeki çanlar hafifçe çınladı. “Mücadele başladığında merhamet beklemeyin. Bununla birlikte, şimdi bana katılın ve Yunkai’den aldığınız altının yanı sıra ganimetin bir kısmına da sahip olun, krallığıma vardığımda daha büyük ödüllere de kavuşursunuz. Bilge Üstatlar için savaşın ve yevmiyeniz ölüm olsun. Sizler duvarların dibinde benim Lekesizler’im tarafından katledilirken Yunkai’nin kapıları açacağını mı sanıyorsunuz?”</p>

    <p>“Kadın, bir ahmak gibi anırıyorsun ve ancak o kadar mantıklısın.”</p>

    <p><em>“Kadın?”</em> Dany kıkırdadı. “Bunun beni aşağılaması mı gerekiyor? Bu tokada karşılık verirdim, seni bir erkek olarak kabul etseydim.” Dany adamın gözlerine baktı. “Ben, Targaryen Hanedanı’ndan Daenerys Fırtınadadoğan, Ateş Geçirmez, Ejderhaların Anası, Drogo’nun süvarilerinin <em>khaleesi</em>’si ve Batıdiyar’ın Yedi Krallık’ının kraliçesi.”</p>

    <p>“Sen,” dedi Prendahl na Ghezn, “bir at efendisinin fahişesisin. Bozguna uğrattığımızda, seni aygırımla çiftleştireceğim.”</p>

    <p>Güçlü Belwas <em>arakh</em>’ını çekti. “Güçlü Belwas bu adamın çirkin dilini küçük kraliçeye verecek, eğer kraliçe isterse.”</p>

    <p>“Hayır Belwas. Bu adamlara güvende olacaklarına dair söz verdim.” Dany gülümsedi. “Söyle bana... Fırtına kargaları köle midir, özgür mü?”</p>

    <p>“Biz, özgür adamlardan oluşan bir kardeşliğiz.”</p>

    <p>“Güzel.” Dany ayağa kalktı. “O halde git ve kardeşlerine söylediklerimi anlat. Bazıları, akşam yemeğinde ölüm yerine altın yemeyi tercih edebilir. Cevabını yarın sabah istiyorum.”</p>

    <p>Fırtına Kargaları’nın kumandanları aynı anda ayağa kalktı. “Cevabımız hayır,” dedi Prendahl na Ghezn. Diğer iki adam Prendahl’ı takip ederek çadırdan çıktı ama Daario Naharis dışarı çıkarken arkasına baktı ve kafasını öne eğerek nazikçe selam verdi.</p>

    <p>İki saat sonra İkinci Oğullar’ın kumandanı tek başına geldi. Soluk yeşil gözleri ve neredeyse kemerine kadar inen kızıl altın sakalları olan devasa bir Braavosluydu. Adı Mero’ydı fakat kendisine Titan Piçi diyordu.</p>

    <p>Mero, ikram edilen şarabı bir dikişte içti, ağzını elinin tersiyle sildi ve şehvetli gözlerle Dany’ye baktı. “Memlekette, bir zevk evinde ikiz kardeşini becerdim sanırım. Yoksa o sen miydin?”</p>

    <p>“Sanmıyorum. Senin kadar azametli bir adamı unutmayacağımdan eminim.”</p>

    <p>“Evet, aynen öyle. Titan Piçi’ni hiçbir kadın unutmamıştır.” Braavoslu, kadehini Jhiqui’ye uzattı. “Şu kıyafetlerini çıkarıp kucağıma oturmaya ne dersin? Beni memnun edersen İkinci Oğullar’ı senin tarafına geçirebilirim.”</p>

    <p>“İkinci Oğullar’ı benim tarafıma geçirirsen seni iğdiş etmeyebilirim.”</p>

    <p>İri adam güldü. “Küçük kız, bir zamanlar başka bir kadın beni dişleriyle iğdiş etmeyi denemişti. Şimdi hiç dişi yok ama kılıcım her zamankinden daha uzun ve daha kalın. Onu dışarı çıkarıp sana göstereyim mi?”</p>

    <p>“Gerek yok. Hadımlarım kestikten sonra kılıcını dilediğim gibi inceleyebilirim.” Dany bir yudum şarap içti. “Yalnızca genç bir kız olduğum ve savaştan anlamadığım doğru. Bana, on bin Lekesiz’i beş yüz adamla nasıl yenmeyi düşündüğünü açıkla. Saf olabilirim ama bu ihtimal bana zayıf görünüyor.”</p>

    <p>“İkinci Oğullar daha kötü ihtimallerle de karşılaştı ve kazandı.”</p>

    <p>“İkinci Oğullar daha kötü ihtimallerle de karşılaştı ve kaçtı. Qohor’da, Üç Bin karşılarına dikildiğinde. Yoksa bunu inkâr mı ediyorsun?”</p>

    <p>“Bu çok uzun yıllar önceydi. Titan Piçi, İkinci Oğullar’ın başına geçmeden önce.”</p>

    <p>“Cesaretlerini senden alıyorlar demek?” Dany, Sör Jorah’a döndü. “Mücadele başladığında ilk olarak bunu öldürün.”</p>

    <p>Sürgün şövalye gülümsedi. “Memnuniyetle Majesteleri.”</p>

    <p>“Elbette,” dedi Dany, Mero’ya, “tekrar kaçabilirsiniz. Sizi durdurmayız. Yunkaili altınlarınızı alın ve gidin.”</p>

    <p>“Daha önce Braavos’tan Titan’ı görmüş olsaydın aptal kız, asla kaçmayacağını bilirdin.”</p>

    <p>“Öyleyse kal ve benim için dövüş.”</p>

    <p>“Uğrunda savaşmaya değer, bu doğru,” dedi Braavoslu, “ve özgür olsaydım kılıcımı öpmene seve seve izin verirdim ama Yunkai’nin sikkelerini aldım ve kutsal bir yemin verdim.”</p>

    <p>“Sikkeler iade edilebilir,” dedi Dany. “Sana daha fazlasını öderim. Fethedilecek başka şehirler ve yarım dünya uzakta beni bekleyen bütün bir krallık var. Bana sadakatle hizmet et ve İkinci Oğullar bir daha asla efendi aramasın.”</p>

    <p>Braavoslu, gür ve kızıl sakallarını çekiştirdi. “Daha fazla sikke ve belki bir de öpücük, ha? Ya da öpücükten fazlası? Benim kadar azametli bir adam için?”</p>

    <p>“Bir ihtimal.”</p>

    <p>“Dilinin tadından hoşlanacağımı düşünüyorum.”</p>

    <p>Dany, Sör Jorah’ın öfkesini hissedebiliyordu. <em>Benim siyah ayım bu öpüşme bahsinden hoşlanmadı.</em> “Bu gece, söylediklerimi düşün. Cevabını yarın alabilir miyim?”</p>

    <p>“Alabilirsin.” Titan Piçi sırıttı. “Kumandanlarıma götürmek için şu iyi şaraptan bir sürahi alabilir miyim?”</p>

    <p>“Bir fıçı alabilirsin. Astapor’un İyi Ustalar’ının mahzenlerinden geldi, bende arabalar dolusu var.”</p>

    <p>“Öyleyse bana bir araba dolusu ver. İyi niyetinin göstergesi olarak.”</p>

    <p>“Büyük bir susuzluğun var.”</p>

    <p>“Benim her şeyim büyük. Ve çok fazla kardeşim var. Titan Piçi yalnız içmez <em>Khaleesi.</em>”</p>

    <p>“O zaman bir araba dolusu, sağlığıma içeceğine söz verirsen.”</p>

    <p>“Anlaştık!” diye gürledi adam. “Anlaştık ve anlaştık! Şerefine üç kez kadeh kaldıracağız ve sabah olduğunda sana bir cevap getireceğiz.”</p>

    <p>Ama Mero gittiğinde, “Bu adamın şeytani bir şöhreti vardır, Batıdiyar’da bile,” dedi Arstan Beyazsakal. “Tavırları sizi aldatmasın Majesteleri. Bu gece şerefinize üç kez kadeh kaldırır ve sabaha size tecavüz eder.”</p>

    <p>“Yaşlı adam ilk kez haklı,” dedi Sör Jorah. “İkinci Oğullar eski bir gruptur ve cesaretten yoksun değillerdir ama Mero’nun komutasında neredeyse Cesur Dostlar kadar kötü oldular. Bu adam, düşmanı için olduğu kadar efendisi için de tehlikelidir. Özgür Şehirler’den hiçbiri onu tutmuyor artık.”</p>

    <p>“Ben Mero’nun şöhretini değil beş yüz atını istiyorum. Fırtına Kargaları’yla ilgili bir umudumuz var mı?”</p>

    <p>“Hayır,” dedi Sör Jorah açıkça. “Prendahl denen adam kan yoluyla Ghiscarlıdır. Büyük ihtimalle Astapor’da akrabaları vardı.”</p>

    <p>“Yazık. Pekâlâ, belki de savaşmamıza gerek kalmaz. Bekleyelim ve Yunkai’nin söyleyeceklerini duyalım.”</p>

    <p>Yunkai’nin elçileri güneş batarken geldi; olağanüstü siyah atların ve beyaz bir devenin sırtında elli adam. Adamların miğferleri başlarından iki kat uzundu, miğferlerin altındaki yağlanmış saçların tuhaf kıvrımları, kuleleri ve şekilleri ezilmesin içinmiş gibi. Elçiler, keten eteklerini ve tuniklerini koyu sarıya boyamış, pelerinlerine bronz diskler dikmişlerdi.</p>

    <p>Beyaz devenin sırtındaki adam, adının Grazdan mo Eraz olduğunu söyledi. İnce yapılı sert adamın dudaklarındaki beyaz gülümseme, yüzü Drogon tarafından yakılana kadar Kraznys’in dudaklarında duran gülümsemeye benziyordu. Adamın saçları, alnından çıkan bir tek boynuzun etrafına sarılmıştı ve <em>tokarının</em> kenarlarına altın renkli Myr danteli geçilmişti. Dany çadırına buyur ettiğinde, “Kadim ve şanlı Yunkai, şehirlerin kraliçesidir,” dedi Grazdan. “Duvarlarımız sağlamdır, soylularımız gururlu ve acımasızdır, halkımız korkusuzdur. Bizimki, Valyria henüz ağlayan bir bebekken, eski bir imparatorluğa sahip olan kadim Ghis’in kanıdır. Oturup konuşmakla akıllılık ettiniz <em>Khaleesi.</em> Burayı kolayca fethedemezsiniz.”</p>

    <p>“Güzel. Lekesizler’im biraz dövüşmekten büyük haz alır.” Dany, Gri Solucan’a baktı, adam başıyla onayladı.</p>

    <p>Grazdan omuzlarını silkti. “Eğer istediğiniz kansa, bırakın aksın. Hadımlarınızı azat ettiğiniz söylendi bana. Özgürlüğün bir hadım için, bir şapkanın bir morina balığı için olduğu kadar anlamı vardır.” Gri Solucan’a gülümsedi ama hadım taştan yaratılmış gibiydi. “Sağ kalanları tekrar köleleştireceğiz ve onları Astapor’u ayaktakımından geri almak için kullanacağız. Sizi de köleye dönüştürebiliriz, bundan şüphe etmeyin. Lys’te ve Tyrosh’ta, son Targaryen’la yatağa girmek için iyi ücret ödeyecek adamlarla dolu zevk evleri var.”</p>

    <p>“Kim olduğumu bildiğinizi görmek güzel,” dedi Dany zarif bir şekilde.</p>

    <p>“Aptal ve vahşi batı hakkındaki bilgimle gurur duyarım.” Grazdan, bir uzlaşmaya varmak istiyormuş gibi ellerini açtı. “Bununla birlikte, neden birbirimize böyle sert sözler söyleyelim? Astapor’da vahşet dolu tavırlar sergilediğiniz doğru ama biz Yunkaililer çok bağışlayıcı insanlarız. Sizin kavganız bizimle değil Majesteleri. Babanızın uzak Batıdiyar’daki tahtını geri almak için bütün adamlarınıza ihtiyaç duyacakken, neden kuvvetinizi bizim kudretli duvarlarımıza saldırarak heba edesiniz? Bu çabanız karşısında Yunkai size sadece iyi dilekler sunar. Bunu ispatlamak için size bir hediye getirdim.” Adam ellerini birbirine vurdu. Sedir ağacından yapılmış, kenarları altın ve bronzla kaplanmış ağır bir sandık taşıyan iki refakatçi öne çıktı ve sandığı Dany’nin ayaklarının dibine bıraktı. “Elli bin altın sikke,” dedi Grazdan sakince. “Hepsi sizin, Yunkai’nin Bilge Ustaları’nın dostluğunun işareti. Karşılıksız verilen altın, kanla alınan ganimetten iyidir şüphesiz? Bu sandığı alın ve gidin derim Daenerys Targaryen.”</p>

    <p>Dany küçük, terlikli ayağıyla sandığın kapağını açtı. Sandık, tam da elçinin söylediği gibi altın sikkelerle doluydu. Dany eline aldığı bir avuç dolusu altının, parmaklarının arasından dökülmesine izin verdi. Yere düşen altınlar ışıldıyordu; çoğu yeni basılmıştı, bir yüzlerinde basamaklı bir piramit, diğerinde Ghis’in harpiyası vardı. “Çok güzel. Şehrinizi aldığımda bunun gibi kaç sandık bulacağımı merak ediyorum.”</p>

    <p>Grazdan güldü. “Hiç, çünkü şehri alamayacaksınız.”</p>

    <p>“Benim de size bir hediyem var.” Dany sandığı gürültüyle kapadı. “Üç gün. Üçüncü günün sabahında kölelerinizi gönderin. Hepsini. Her erkeğe, her kadına ve her çocuğa bir silah, yiyecek, giysi, sikke ve taşıyabileceği kadar eşya verilsin. Eşyaları, ustalarının mal varlıklarının içinden özgürce seçmelerine müsaade edilsin, yıllardır verdikleri hizmetin karşılığı olarak. Bütün köleler ayrıldığında kapıları açacaksınız, Lekesizler’imin şehre girmesine ve kimsenin esir kalmadığından emin olmak için arama yapmasına izin vereceksiniz. Bunları yaparsanız Yunkai yakılmayacak, yağmalanmayacak ve insanlarınızın hiçbiri rahatsız edilmeyecek. Bilge Ustalar arzu ettikleri barışa sahip olacak ve gerçekten bilge olduklarını kanıtlayacak. Ne diyorsunuz?”</p>

    <p>“Delisiniz diyorum.”</p>

    <p>“Öyle miyim?” Dany omuzlarını silkti ve, <em>“Dracarys,”</em> dedi. Ejderhalar cevap verdi. Rhagal tıslayıp duman çıkardı, Viserion kanatlarını çırptı ve kızıl siyah alevler tükürdü. Alevler Grazdan’ın <em>tokarının</em> kıvrımlarına dokundu ve ipek bir anda tutuştu. Elçi sandığa takılıp düşerken altın sikkeler halıların üstüne saçıldı. Beyazsakal alevlerin üzerine bir sürahi su boşaltana dek Grazdan yüksek sesle küfürler etti ve koluna vurup durdu. “Güvende olacağıma dair yemin etmiştiniz,” diye bağırdı Yunkaili elçi.</p>

    <p>“Bütün Yunkaililer alazlanmış bir <em>tokar</em> için bu kadar mızmızlanıyor mu? Size yenisini alırım... eğer kölelerinizi üç gün içinde teslim ederseniz. Aksi halde Drogon size daha sıcak bir öpücük verir.” Dany burnunu buruşturdu. “Altınızı pislettiniz. Altınınızı alıp gidin ve mesajımın Bilge Ustalar’a ulaştığından emin olun.”</p>

    <p>Grazdan mo Eraz parmağını doğrulttu. “Bu küstahlığın yüzünden pişman olacaksın fahişe. Sana söz veriyorum ki bu küçük kertenkeleler güvende olmanı sağlamayacak. Yunkai’nin bir fersah yakınına gelirlerse havayı oklarla doldururuz. Bir ejderha öldürmenin çok zor olduğunu mu sanıyorsun?”</p>

    <p>“Bir köle tacirini öldürmekten daha zor. Üç gün Grazdan. Onlara söyle. Üçüncü günün sonunda Yunkai’de olacağım, benim için kapıları açsanız da açmasanız da.”</p>

    <p>Yunkaili adam kamptan ayrıldığında hava tamamen kararmıştı. Kasvetli bir gece olacağı belliydi; batıdan esen soğuk, nemli rüzgârla birlikte aysız ve yıldızsız bir gece. <em>Güzel ve siyah bir gece,</em> diye düşündü Dany. Her yerde ateşler yanıyordu, tepeye ve araziye yayılmış küçük, turuncu yıldızlar. “Sör Jorah,” dedi, “kansüvarilerimi çağırın.” Dany, kansüvarilerini beklemek için bir minder yığının üstüne oturdu, ejderhalar yanındaydı.</p>

    <p>Adamlar toplandığında, “Gece yarısından bir saat sonra uygun zamandır,” dedi Dany.</p>

    <p>“Evet Khaleesi,” dedi Rakharo. “Ne için uygun zaman?”</p>

    <p>“Saldırımızı başlatmak için.”</p>

    <p>Sör Jorah Mormont kaşlarını çattı. “Paralı askerlere...”</p>

    <p>“...yarın sabah cevap getirmelerini söyledim. Bu geceyle ilgili bir söz vermedim. Fırtına Kargaları teklifim hakkında tartışacak. İkinci Oğullar, Mero’ya verdiğim şarapla sarhoş olacak ve Yunkaililer üç günleri olduğuna inanıyor. Onları bu karanlık örtünün altında avlayacağız.”</p>

    <p>“Bizi gözleyen keşifçileri vardır.”</p>

    <p>“Ve bu karanlıkta, yüzlerce kamp ateşi görecekler,” dedi Dany. “Eğer bir şey göreceklerse.”</p>

    <p><em>“Khaleesi,”</em> dedi Jhogo. “Keşifçilerle ben ilgilenirim. Onlar süvari değil, sadece ata binmiş köleler.”</p>

    <p>“Aynen öyle,” dedi Dany. “Üç koldan taarruz etmeliyiz sanırım. Gri Solucan, Lekesizler sağdan ve soldan saldırmalı. <em>Ko</em>’larım süvarilerime önderlik ederek kama düzeniyle merkezi delmeli. Köle askerler atlı Dothraklar’ın karşısında duramaz.” Gülümsedi. “Şüphe yok ki ben sadece genç bir kızım ve savaş hakkında az şey biliyorum. Siz ne düşünüyorsunuz lordlarım?”</p>

    <p>“Rhaegar Targaryen’ın kardeşi olduğunuzu düşünüyorum,” dedi Sör Jorah kederli bir yarım gülümsemeyle.</p>

    <p>“Evet,” dedi Arstan Beyazsakal, “ve aynı zamanda bir kraliçe.”</p>

    <p>Bütün ayrıntıların üzerinden geçmek bir saat aldı. Kumandanlar görevlerinin başına gitmek için ayrılırken, <em>şimdi en tehlikeli vakit başlıyor,</em> diye düşündü Dany. Gece karanlığının, hazırlıkları düşmandan gizlemesi için dua edebiliyordu sadece.</p>

    <p>Sör Jorah gece yarısına yakın Güçlü Belwas’ı itip geçerek geldiğinde Dany korktu. “Lekesizler paralı askerlerden birini gizlice kampa girmeye çalışırken yakaladı.”</p>

    <p>“Bir casus?” Bu Dany’yi korkutmuştu. “Birini yakaladılarsa, daha kaç kişi kaçmış olabilir?”</p>

    <p>“Hediyeler getirdiğini iddia ediyor. Şu mavi saçlı, sarı soytarı.”</p>

    <p><em>Daario Naharis.</em> “Demek o. Öyleyse onu dinleyeceğim.”</p>

    <p>Sürgün şövalye paralı askeri getirdiğinde, Dany, birbirinden bu kadar farklı iki adam daha olup olmadığını sordu kendine. Sör Jorah esmerken Tyroshlu sarışındı; şövalye kaslıydı, paralı asker esnek; Mormont kelleşiyordu, diğer adamın saçları omuzlarına dökülüyordu ama şövalyenin kıllı olduğu yerlerde Tyroshlunun teni pürüzsüzdü. Ve Dany’nin şövalyesi basit kıyafetler giyerken diğer adam bir tavus kuşunun renksiz görünmesine sebep olabilirdi. Tyroshlu bu ziyaret için, parlak sarı giysilerinin üstüne siyah ve ağır bir pelerin atmıştı gerçi. Omzunda ağır, keten bir çuval taşıyordu.</p>

    <p><em>“Khaleesi,”</em> diye bağırdı adam. “Hediyeler ve güzel havadisler getirdim. Fırtına Kargaları sizindir.” Gülümsediğinde, ağzının içinde altın bir diş pırıldadı. “Daario Naharis de öyle!”</p>

    <p>Dany kuşkuluydu. Eğer Tyroshlu casusluk yapmaya geldiyse, bu beyan, kellesini kurtarmak için sergilediği umutsuz bir oyundan başka bir şey olmayabilirdi. “Prendahl na Ghezn ve Sallor bu işe ne diyor?”</p>

    <p>“Az şey.” Daario çuvalın ağzını çözdü ve Prendahl na Ghezn ile Kel Sallor’un başları Dany’nin halılarına döküldü. “Ejderha kraliçesine hediyelerim.”</p>

    <p>Viserion, Prendahl’ın boğazından sızan kanın kokusunu aldı, ejderhanın ağzından ölü adamın yüzünü tamamen yutan ve kansız yanaklarını karartıp kabartan alevler çıktı. Drogon ve Rhaegal kızarmış etin kokusuna doğru döndüler.</p>

    <p>“Bunu sen mi yaptın?” diye sordu Dany, midesi kalkmıştı.</p>

    <p>“Başkası değil.” Daario Naharis ejderhalar yüzünden huzursuz olduysa bile bunu iyi saklıyordu. Adamın onları ne kadar umursadığına bakılırsa, ejderhalar bir fareyle oynayan üç küçük kedi olabilirdi.</p>

    <p>“Neden?”</p>

    <p>“Çünkü çok güzelsiniz.” Adamın elleri büyük ve güçlüydü. Sert bakışlı mavi gözlerinde ve kemerli büyük burnunda, bir av kuşunun fevkalade şiddetini hatırlatan bir şeyler vardı. “Prendahl çok fazla konuşup çok az şey söylerdi.” Daario’nun kılığı zengin olmasına rağmen yıpranmış haldeydi; çizmeleri tuz lekeleriyle kaplıydı, tırnaklarının cilası dökülmüştü, dantellerinde ter lekeleri vardı ve Dany, adamın pelerininin aşınmış uçlarını görebiliyordu. “Sallor da sümüğü altınmış gibi burnunu karıştırırdı.” Daario, ellerini çapraz şekilde kalçalarına koyup ayağa kalktı, avuçları bıçaklarının kabza topuzlarında duruyordu; sol kalçasında kavisli bir Dothrak <em>arakh</em>’ı, sağında bir Myr hançeri. Silahların kabzaları, birbirinin aynısı bir çift altın kadındı, çıplak ve ahlaksız.</p>

    <p>“Bu güzel bıçakları kullanmakta usta mısın?” diye sordu Dany, adama.</p>

    <p>“Ölü adamlar konuşabiliyor olsaydı, Prendahl ve Sallor size öyle olduğumu söylerlerdi. Bir kadını sevmediğim, bir düşmanı katletmediğim ve iyi bir yemek yemediğim günü yaşanmış saymam... ve yaşanmış günlerim gökyüzündeki yıldızlar kadar çoktur. Ben katliamı güzelliğe dönüştürürüm. Pek çok taklacı ve ateş dansçısı, benim yarım kadar hızlı ve dörtte birim kadar zarif olabilmek için tanrılara yakarmıştır. Size katlettiğim bütün adamların isimlerini sayardım ama ben listeyi bitiremeden ejderhalarınız kaleler kadar büyür, Yunkai’nin duvarları sarı tozlara dönüşür, kış gelir, geçer, tekrar gelir.”</p>

    <p>Dany güldü. Daario Naharis’te gördüğü tekebbürden hoşlanmıştı. “Kılıcını çek ve bana bağlılık yemini ver.”</p>

    <p>Daario’nun <em>arakh</em>’ı, göz açıp kapayınca kadar kınından kurtuldu. Adamın teslimiyeti diğer her şeyi gibi aşırıydı, gösterişli bir hareket yüzünü Dany’nin ayaklarına indirdi. “Kılıcım sizindir. Hayatım sizindir. Sevgim sizindir. Kanım, bedenim, şarkılarım, hepsi size ait. Sizin emrinizle yaşayacağım ve öleceğim güzel kraliçe.”</p>

    <p>“O halde yaşa,” dedi Dany, “ve bu gece benim için dövüş.”</p>

    <p>“Bu akıllıca olmaz kraliçem.” Sör Jorah, Daario’ya sert ve soğuk bir bakış attı. “Bu adamı, mücadele dövüşülüp kazanılana kadar burada, gözetim altında tutun.”</p>

    <p>Dany bir an için düşündü, sonra başını iki yana salladı. “Bize Fırtına Kargaları’nı verebilirse sürpriz kesin olur.”</p>

    <p>“Ve size ihanet ederse sürpriz kaybedilir.”</p>

    <p>Dany tekrar yerdeki paralı askere baktı. Askerin gülümsemesi Dany’nin kızarmasına ve başını başka tarafa çevirmesine sebep oldu. “İhanet etmeyecek.”</p>

    <p>“Bunu nasıl bilebilirsiniz?”</p>

    <p>Dany, ejderhalar tarafından lokma lokma tüketilen kararmış et öbeğini gösterdi. “Buna onun samimiyetinin kanıtı derim. Daario Naharis, Fırtına Kargaları’na git, taarruzum başladığında Yunkaililerin artçı kuvvetine saldırmak için hazır olsunlar. Güvenle geri dönebilir misin?”</p>

    <p>“Beni durdururlarsa gözcülük yaptığımı ve hiçbir şey görmediğimi söylerim.” Tyroshlu ayağa kalktı, reverans yaptı ve çadırdan ayrıldı.</p>

    <p>Sör Jorah Mormont oyalandı. “Majesteleri,” dedi, “bu bir hataydı. Bu adam hakkında hiçbir şey bilmiyoruz...”</p>

    <p>“Büyük bir savaşçı olduğunu biliyoruz.”</p>

    <p>“Büyük bir konuşmacı olduğunu biliyoruz demek istiyorsunuz.”</p>

    <p>“Bize Fırtına Kargaları’nı getiriyor.” <em>Ve mavi gözleri var.</em></p>

    <p>“Sadakatleri şüpheli beş yüz paralı asker.”</p>

    <p>“Böyle zamanlarda bütün sadakatler şüphelidir,” diye hatırlattı Dany. <em>Ve iki ihanet daha göreceğim, biri altında, biri aşkta.</em></p>

    <p>“Daenerys, benim yaşım seninkinin üç katı,” dedi Sör Jorah. “İnsanların nasıl sahte olduğunu gördüm. Çok azı güvenmeye değerdir ve Daario Naharis onlardan biri değil. Sakalında bile sahte renkler var.”</p>

    <p>Bu sözler Dany’yi kızdırdı. “Ama senin dürüst sakalların var, bunu söylemeye mi çalışıyorsun? Güvenebileceğim tek adam sen misin?”</p>

    <p>Jorah gerildi. “Bunu söylemedim.”</p>

    <p>“Bunu her gün söylüyorsun. Pyat Pree yalancı, Xaro düzenbaz, Belwas palavracı, Arstan suikastçı... Benim hâlâ bir bakire kız olduğumu mu sanıyorsun, kelimelerin arkasındaki kelimeleri duyamadığımı?”</p>

    <p>“Majesteleri...”</p>

    <p>Dany şövalyeye yüklendi. “Benim için tanıdığım herkesten daha iyi bir arkadaş, Viserys’ten daha iyi bir ağabey oldun. Kraliçe Muhafızları’mın birincisi, ordumun kumandanı, en kıymetli danışmanım ve sağ elimsin. Sana saygı duyuyor ve değer veriyorum... ama seni arzulamıyorum. Jorah Mormont, sadece ve sadece sana güvenmem için dünyadaki diğer bütün adamları benden uzaklaştırmandan bıktım. Bu işe yaramaz ve seni daha çok sevmemi sağlamaz.”</p>

    <p>Dany konuşmaya başladığında Mormont’un yüzü kızarmıştı ama Dany’nin sözleri bittiğinde şövalyenin yüzü yine solgundu. Jorah taş kadar kıpırtısız duruyordu. “Eğer kraliçem emrediyorsa,” dedi sert ve soğuk bir sesle.</p>

    <p>Dany her ikisine de yetecek kadar sıcaktı. <em>“Emrediyor,”</em> dedi. “Şimdi gidip Lekesizler’inizi görün sör. Dövüşecek ve kazanacak bir mücadeleniz var.”</p>

    <p>Mormont gittiğinde Dany kendini yastıklarının üstüne, ejderhalarının yanına attı. Sör Jorah’a o kadar sert davranmak istememişti ama adamın bitmez tükenmez şüpheleri Dany’nin içindeki ejderhayı uyandırmıştı sonunda.</p>

    <p><em>Beni affedecek,</em> dedi Dany kendine. <em>Ben onun efendisiyim.</em> Jorah’ın Daario hakkında haklı olup olmadığını düşünürken buldu kendini. Birdenbire çok yalnız hissetti. Mirri Maz Duur, Dany’nin bir daha asla canlı bir çocuk doğuramayacağına dair söz vermişti. <em>Targaryen Hanedanı benimle son bulacak.</em> Bu düşünce Dany’yi hüzünlendirdi. “Sizler benim çocuklarım olmalısınız,” dedi ejderhalara, “benim üç öfkeli çocuğum. Arstan, ejderhaların insanlardan daha uzun yaşadığını söylüyor, yani ben öldükten sonra siz devam edeceksiniz.”</p>

    <p>Drogon boynunu kıvırıp Dany’nin elini dişledi. Hayvanın dişleri çok keskindi ama böyle oyun oynarlarken Dany’nin tenini asla yırtmıyordu. Dany güldü, Drogon’u ileri geri yuvarladı, sonunda hayvan kükredi ve kuyruğunu kırbaç gibi sallamaya başladı. <em>Kuyruğu eskisinden daha uzun,</em> Dany gördü, <em>yarın daha da uzun olacak. Artık çok hızlı büyüyorlar ve onlar büyüdüğünde ben kanatlara sahip olacağım.</em> Dany bir ejderhanın sırtına bindiğinde kendi adamlarını mücadeleye götürebilirdi, Astapor’da yaptığı gibi, fakat ejderhalar Dany’nin ağırlığını taşıyamayacak kadar küçüktü henüz.</p>

    <p>Gece yarısı gelip geçtiğinde kampın üzerine bir sessizlik çöktü. Dany hizmetçileriyle birlikte çadırında kaldı, Arstan Beyazsakal ve Güçlü Belwas nöbetteydi. Beklemek işin en zor kısmıydı. Onun mücadelesi onsuz dövüşülürken hiçbir şey yapmadan çadırda oturmak, Dany’nin kendini tekrar yarı çocuk gibi hissetmesine sebep oluyordu.</p>

    <p>Zaman, kaplumbağa ayaklarıyla sürünüyordu. Dany, omuzlarındaki düğümler Jhiqui tarafından ovulduktan sonra bile uyuyamayacak kadar huzursuzdu. Missandei, Barışçıl İnsanlar’ın bir ninnisini söylemeyi önerdi ama Dany başını iki yana salladı. “Bana Arstan’ı getir.”</p>

    <p>Yaşlı adam geldiğinde Dany <em>hrakkar</em> postunun altına kıvrılmıştı, postun küflü kokusu ona hâlâ Drogo’yu hatırlatıyordu. “Adamlar benim için can verirken uyuyamam Beyazsakal,” dedi Dany. “Bana ağabeyim Rhaegar’ı biraz daha anlat. Gemide anlattığın hikâyeyi sevmiştim, bir savaşçı olmaya nasıl karar verdiğiyle ilgili olanı.”</p>

    <p>“Majesteleri böyle söylemekle nezaket gösteriyor.”</p>

    <p>“Viserys, ağabeyimizin pek çok turnuva kazandığını söylerdi.”</p>

    <p>Arstan beyaz başını saygıyla öne eğdi. “Majesteleri Kral’ın sözlerini inkâr etmek benim haddim değildir...”</p>

    <p>“Ama?” dedi Dany sertçe. “Anlat. Sana emrediyorum.”</p>

    <p>“Prens Rhaegar’ın mahareti sorgu kabul etmezdi lakin kendisi ender olarak müsabaka meydanına çıkardı. Rhaegar, kılıçların şarkısını hiçbir zaman Robert’ın ya da Jaime Lannister’ın sevdiği gibi sevmedi. Bu yalnızca yapmak zorunda olduğu bir şeydi, dünyanın ona biçtiği bir vazife. Vazifesini layıkıyla yerine getirdi, her şeyi layıkıyla yapardı. Bu onun tabiatıydı ama bundan keyif almıyordu. İnsanlar, Rhaegar’ın, arpını mızrağından çok sevdiğini söylerdi.”</p>

    <p>“<em>Birkaç</em> turnuva kazandı elbette,” dedi Dany hayal kırıklığıyla.</p>

    <p>“Majesteleri gençliğinde, Fırtına Burnu’ndakı turnuvada çok iyi at sürdü. Lord Steffon Baratheon’ı, Lord Jason Mallister’ı, Dorne’un Kızıl Yılan’ını ve sonradan Kral Ormanı haydutlarının kötü şöhretli şefi Simon Toyne olduğu anlaşılan gizemli şövalyeyi yendi. O gün Sör Arthur Dayne’e karşı on iki mızrak kırdı.”</p>

    <p>“Şampiyon oldu mu peki?”</p>

    <p>“Hayır Majesteleri. Bu onur, son dövüşte Prens Rhaegar’ı atsız bırakan bir başka Kral Muhafızları şövalyesine gitti.”</p>

    <p>Dany, Rhaegar’ın atsız bırakılışını duymak istemiyordu. “Ama ağabeyim hangi turnuvaları kazandı?”</p>

    <p>“Majesteleri.” Yaşlı adam tereddüt etti. “Turnuvaların en büyüğünü <em>kazandı.</em>”</p>

    <p>“O hangisiydi?” diye sordu Dany.</p>

    <p>“Yalancı bahar yılında, Lord Whent tarafından Harrenhal’da, Tanrı Gözü’nün yanında düzenlenen turnuva. Muteber bir hadiseydi. Mızrak müsabakasının yanı sıra, yedi takım şövalye arasında dövüşülen eski usul bir meydan dövüşü, okçuluk, balta fırlatma, at yarışı, şarkıcı turnuvası, soytarı gösterisi, pek çok ziyafet ve eğlence de vardı. Lord Whent zengin olduğu kadar açık elliydi. Vadettiği cömert keseler yüzlerce cesur adamı Harrenhal’a çekmişti. Hatta, yıllardır Kızıl Kale’den ayrılmayan soylu babanız bile Harrenhal’a gitmişti. Yedi Krallık’ın en büyük lordları ve kudretli şövalyeleri o turnuvada at sürdü ve Ejderha Kayası Prensi hepsini geçti.”</p>

    <p>“Ama bu, ağabeyimin Lyanna Stark’ı aşk ve güzellik kraliçesi olarak taçlandırdığı turnuvaydı!” dedi Dany. “Prenses Elia oradaydı, kendi karısı, fakat ağabeyim tacı Stark kızına verdi ve daha sonra onu nişanlısından çaldı. Bunu nasıl yapabildi? Dornelu kadın ona çok mu kötü davranıyordu?”</p>

    <p>“Ağabeyinizin kalbinde neler olabileceğini söylemek benim gibilere düşmez Majesteleri. Prenses Elia iyi ve zarif bir leydiydi, fakat sağlığı her zaman hassastı.”</p>

    <p>Dany aslan postunu sıkıca omuzlarına sardı. “Viserys bir keresinde bunun benim suçum olduğunu söylemişti, geç doğduğum için.” Bunu şiddetle inkâr ettiğini hatırlıyordu Dany. Asıl suçlunun, bir kız olarak doğmadığı için Viserys olduğunu söyleyecek kadar ileri gitmişti. Viserys bu küstahlığı yüzünden Dany’yi zalimce dövmüştü. “Eğer ben daha zamanlı doğsaydım Rhaegar’ın Elia yerine benimle evleneceğini ve her şeyin farklı olacağını söylemişti. Eğer mutlu bir evliliği olsaydı, Rhaegar, Stark kızına ihtiyaç duymazdı.”</p>

    <p>“Belki de öyle Majesteleri.” Beyazsakal bir an duraksadı. “Lakin Rhaegar’ın mutlu olmaya kabiliyeti olduğundan emin değilim.”</p>

    <p>“Onu çok huysuz bir adama dönüştürdün,” diye itiraz etti Dany.</p>

    <p>“Huysuz değil, hayır ama... Prens Rhaegar’da bir hüzün vardı, bir his...” Yaşlı adam yine tereddütlüydü.</p>

    <p>“Söyle,” diye ısrar etti Dany. “Bir his?..”</p>

    <p>“Kara kader hissi. Ağabeyiniz keder içinde doğmuştu kraliçem ve bütün hayatı boyunca bu gölgeyle yaşadı.”</p>

    <p>Viserys, Rhaegar’ın doğumundan sadece bir kez bahsetmişti. Belki de hikâye onu çok üzüyordu. “Ağabeyime musallat olan Yaz Kalesi’nin gölgesiydi, değil mi?”</p>

    <p>“Evet. Buna rağmen Yaz Kalesi prensin en çok sevdiği yerdi. Zaman zaman oraya giderdi, yanına sadece arpını alırdı. Orada Kral Muhafızları’nın şövalyeleri bile prense eşlik etmezdi. Rhaegar, kalenin harap salonunda, ayın ve yıldızların altında uyumayı severdi. Her geri dönüşünde yeni bir şarkı getirirdi. Gümüş telli yüksek arpını çalar, alacakaranlıklar, gözyaşları ve kralların ölümleri hakkında şarkılar söylerdi. Bu şarkıları duyan insan, prensin kendinden ve sevdiklerinden bahsettiğini hissederdi.”</p>

    <p>“Ya İşgalci? O da hüzünlü şarkılar çalar mıydı?”</p>

    <p>Arstan kıkırdadı. “Robert? Robert onu güldüren şarkıları severdi, ne kadar müstehcen olursa o kadar iyi. Sadece sarhoş olduğunda şarkı söylerdi, ‘Bir Fıçı Bira’ ya da ‘Elli Dört Fıçı’ ya da ‘Ayı ve Güzel Bakire’ gibi şarkılar. Robert fazlasıyla...”</p>

    <p>Ejderhalar aynı anda kafalarını kaldırıp kükrediler.</p>

    <p>“Atlar!” Dany, aslan postunu kavrayarak ayağa fırladı. Dışarıdan Güçlü Belwas’ın bir şey bağırdığını duydu, sonra diğer sesleri ve çok sayıda atın kişnemesini. “Irri, gidip neler olduğuna...”</p>

    <p>Çadırın kapısı açıldı ve Sör Jorah Mormont içeri girdi. Üstü başı tozlanmıştı ve giysilerinde kan lekeleri vardı ama bunun dışında mücadeleden çıkmış biri için kötü durumda sayılmazdı. Sürgün şövalye Dany’nin önünde tek dizinin üstüne çöktü ve, “Majesteleri,” dedi, “size zafer getirdim. Fırtına Kargaları bizim tarafımıza geçti, köleler dağıldı ve İkinci Oğullar tıpkı sizin dediğiniz gibi dövüşemeyecek kadar sarhoştu. İki yüz adam öldü, çoğunluğu Yunkaililerden. Köleler mızraklarını bırakıp kaçtı ve paralı askerler teslim oldu. Binlerce tutsağımız var.”</p>

    <p>“Bizim kaybımız?”</p>

    <p>“Bir düzine. En fazla.”</p>

    <p>Dany ancak o zaman gülümsedi. “Ayağa kalk benim iyi ve cesur ayım. Grazdan alındı mı? Titan Piçi?”</p>

    <p>“Grazdan sizin şartlarınızı iletmek üzere Yunkai’ye gitti.” Sör Jorah ayağa kalktı. “Mero, Fırtına Kargaları’nın taraf değiştirdiğini anladığı anda kaçtı. Adamlarım peşinde. Fazla uzağa gidemez.”</p>

    <p>“Çok güzel,” dedi Dany. “Paralı asker ya da köle, bana bağlılık yemini edenlerin canını bağışlayın. Eğer İkinci Oğullar’dan yeteri kadar adam bize katılırsa gruba dokunmayın.”</p>

    <p>Ertesi gün Yunkai’ye doğru son üç fersahı yürüdüler. Şehir, kırmızı yerine sarı tuğlalardan inşa edilmişti, bunun dışında en baştan Aspator’du burası; aynı ufalanan duvarlar, basamaklı piramitler ve şehir kapılarının üstündeki muazzam harpiya heykeli. Duvar ve kuleler arbaletçi ve sapancı kaynıyordu. Sör Jorah’la Gri Solucan, Dany’nin adamlarını konuşlandırdı, Irri ve Jhiqui çadırını kurdu, Dany beklemek için oturdu.</p>

    <p>Üçüncü günün sabahında şehir kapıları açıldı ve bir köle nehri dışarı akmaya başladı. Dany köleleri karşılamak için gümüş kısrağına bindi. Küçük Missandei, geçen kölelere, özgürlüklerini Daenerys Fırtınadadoğan’a borçlu olduklarını söyledi, Ateş Geçirmez, Batıdiyar’ın Yedi Krallık’ının Kraliçesi ve Ejderhaların Anası.</p>

    <p><em>“Mhysa!”</em> diye bağırdı esmer tenli bir adam. Adamın omzunda küçük bir kız vardı, ince sesiyle o da aynı kelimeyi bağırıyordu. <em>“Mhysa! Mhysa!”</em></p>

    <p>Dany, Missandei’ye baktı. “Ne söylüyorlar?”</p>

    <p>“Eski ve saf Ghiscar dili. ‘Anne,’ demek.”</p>

    <p>Dany göğsünde bir hafiflik hissetti. <em>Vücudumda asla bir bebek hayat bulmayacak,</em> diye hatırladı. Yukarı kaldırdığı eli titredi. Belki de gülümsedi Dany. Gülümsemiş olmalıydı çünkü adam sırıttı ve tekrar bağırdı, diğerleri de adama katıldı. <em>“Mhysa!”</em> diye seslendiler. <em>“Mhysa! MHYSA!”</em> Bütün köleler ona gülümsüyordu, ona uzanıyorlardı, önünde diz çöküyorlardı. Bazıları, <em>“Maela,”</em> derken diğerleri, <em>“Aelalla,”</em> ya da, <em>“Qathei,”</em> veya, <em>“Tato,”</em> diye sesleniyordu ama hangi dilde olursa olsun bütün kelimeler aynı anlamı taşıyordu. <em>Anne. Bana anne diyorlar.</em></p>

    <p>Sesler büyüdü, yayıldı, kabardı. Sesler öyle çok büyüdü ki Dany’nin kısrağı ürktü, geriledi ve başını sallayıp gümüşi gri kuyruğunu savurdu. Sesler öyle büyüdü ki Yunkai’nin sarı duvarları titredi. Kapılardan her dakika daha fazla köle akıyordu ve dışarı çıktıklarında onlar da şarkıya katılıyordu. Şimdi Dany’ye doğru koşuyorlardı, tökezliyorlardı, Dany’nin eline dokunmak, atının yelesini okşamak, ayağını öpmek istiyorlardı. Dany’nin zavallı kansüvarileri bütün köleleri geride tutamıyordu, Güçlü Belwas bile dehşet içinde homurdanıp kükrüyordu.</p>

    <p>Sör Jorah, gitmesi için ısrar etti ama Dany, Ölümsüzler Sarayı’nda gördüğü rüyayı hatırladı. “Bana zarar vermeyecekler,” dedi şövalyeye. “Onlar benim çocuklarım Jorah.” Güldü, atını mahmuzladı ve kölelere doğru koştu, saçlarındaki çanlar tatlı bir zafer şarkısı söylüyordu. Önce tırıs gitti, sonra eşkin koştu, ardından dörtnala kalktı, saç örgüsü arkasından akıyordu. Özgür bırakılmış köleler Dany’nin önünde toplandı. “Anne,” diye seslendi yüz, bin, on bin boğaz. “Anne,” diye şarkı söylediler, önlerinden geçen Dany’nin bacaklarına parmaklarıyla dokundular. “Anne, anne, anne!”</p>
  </div>
</body>
</html>
