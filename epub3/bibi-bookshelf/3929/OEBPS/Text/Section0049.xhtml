<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jaime</h1>

    <p>Ateşi inatla düşmüyordu ama kesik bileği temiz bir şekilde iyileşiyordu ve Qyburn kolunun artık tehlikede olmadığını söylemişti. Jaime gitmeye hevesliydi, Harrenhal’u, Kanlı Oyuncular’ı ve Tarthlı Brienne’i arkasında bırakmaya. Kızıl Kale’de onu gerçek bir kadın bekliyordu.</p>

    <p>Kaleden ayrılacakları sabah, “Qyburn’ü sizinle gönderiyorum, Kral Toprakları’na giden yolda sizinle ilgilenmesi için,” dedi Roose Bolton. “Qyburn, babanızın minnettarlık duygusuyla Hisar’a baskı yapacağına ve zincirini geri vermelerini sağlayacağına dair samimi bir umut besliyor.”</p>

    <p>“Hepimizin samimi umutları var. Bana yeni bir el çıkarsın ve babam onu Yüce Üstat yapsın.”</p>

    <p>Jaime’nin refakatçilerini Çelikincik Walton komuta ediyordu; açık sözlü, sert, acımasız, kalben basit bir asker. Jaime hayatı boyunca Walton gibi adamlarla birlikte hizmet vermişti. Onun gibi adamlar lordlarının emriyle öldürür, mücadele sonrasında kanları kaynarken tecavüz eder ve fırsat olduğunda yağma yapardı ama savaş bittiğinde evlerine döner, mızraklarını çapalarla değiştirir, komşularının kızlarıyla evlenir ve ağlayan çocuklardan oluşan bir sürü yetiştirirlerdi. Onun gibi adamlar sorgusuz itaat ederdi ama Cesur Dostlar’ın kötücül zalimliği bu adamların tabiatının bir parçası değildi.</p>

    <p>Her iki kafile de, yağmur vadeden soğuk ve gri gökyüzünün altında Harrenhal’dan aynı sabah ayrıldı. Sör Aenys Frey üç gün önce yola düşmüştü, Kral Yolu’na çıkmak için kuzeybatıya vurmuştu. Bolton onu takip etmek niyetindeydi. “Üç Dişli Mızrak taşmış,” dedi Jaime’ye. “Yakut geçitten geçmek bile zor olacak. Babanıza içten selamlarımı iletecek misiniz?”</p>

    <p>“Robb Stark’a benim selamlarımı iletirseniz.”</p>

    <p>“İleteceğim.”</p>

    <p>Cesur Dostlar’dan birkaç adam, kafilenin gidişini izlemek için avluda toplanmıştı. Jaime, atını adamların durduğu yere doğru sürdü. “Zollo. Beni uğurlaman ne büyük incelik. Pyg. Timeon. Beni özleyecek misiniz? Paylaşacak son bir şakan yok mu Shagwell? Yolumu aydınlatmak için? Ve Rorge, bana elveda öpücüğü vermeye mi geldin?”</p>

    <p>“Hadi yaylan kötürüm,” dedi Rorge.</p>

    <p>“Israr ediyorsan. Ama emin ol ki geri döneceğim. Bir Lannister borcunu mutlaka öder.” Jaime atını çevirdi ve Çelikincik Walton’la onun iki yüz adamına katıldı.</p>

    <p>Lord Bolton, Jaime’yi bir şövalye gibi donatmıştı, Bolton’ın görmezden gelmeyi tercih ettiği kesik el, bu askeri kıyafetin komik görünmesine sebep oluyordu. Jaime, kemerinde bir kılıç ve bir hançerle at sürüyordu, eyerinden bir miğfer ve bir kalkan sarkıyordu, koyu kahverengi pelerininin altında bir örgü zırh vardı. Bununla birlikte Jaime, Lannister aslanını ya da Kral Muhafızları’nın Yeminli Kardeşi olarak kazandığı beyaz armayı kollarında taşıyacak kadar aptal değildi. Silahhanede eski bir zırh bulmuştu, yıpranmış ve parçalara ayrılmış zırhın pul pul dökülmüş boyası, Lothson Hanedanı’nın altın ve gümüş zemin üstündeki devasa siyah yarasasının büyük bölümünü hâlâ gösteriyordu. Zamanında güçlü bir aile olan Lothsonlar, Harrenhal’un Whentler’den önceki sahipleriydi ama soyları çağlar önce tükenmişti, Jaime’nin bu armayı taşımasına itiraz edecek biri yoktu yani. Jaime kimsenin kuzeni, kimsenin düşmanı, kimsenin yeminli kılıcı olmayacaktı... yani hiç kimse olacaktı.</p>

    <p>Harrenhal’un küçük doğu kapısından çıktılar ve altı mil ilerledikten sonra Roose Bolton ve ordusundan ayrıldılar, bir süre göl yolunu takip etmek üzere güneye döndüler. Walton, Kral Yolu’ndan mümkün olduğunca uzak durmak istiyordu, Tanrı Gözü’nün yakınlarındaki çiftçi yollarını ve av patikalarını tercih ediyordu.</p>

    <p>“Kral Yolu daha hızlı olurdu.” Jaime, Cersei’ye olabildiğince çabuk dönmek istiyordu. Acele ederlerse Joffrey’nin düğününe bile yetişebilirdi.</p>

    <p>“Sorun istemiyorum,” dedi Çelikincik. “Kral Yolu’nda kimlerle karşılaşacağımızı tanrılar bilir.”</p>

    <p>“Korkman gereken biriyle değil şüphesiz. İki yüz adamın var.”</p>

    <p>“Evet ama başka birinin daha fazla adamı olabilir. Lordum sizi sağ salim babanıza teslim etmemi söyledi ve ben de bunu yapmak niyetindeyim.”</p>

    <p>Birkaç mil sonra, gölün yanındaki terk edilmiş değirmeni geçtiklerinde, <em>bu yoldan daha önce de geçtim,</em> diye düşündü Jaime. Bir zamanlar değirmencinin kızının Jaime’ye utangaç bir şekilde gülümsediği yerde yabani otlar vardı şimdi, değirmencinin kendisi avazı çıktığı kadar bağırmıştı, “Turnuva yolun diğer ucunda sör.” <em>Ben bilmiyordum sanki.</em></p>

    <p>Kral Aerys, Jaime’nin atama törenini büyük bir gösteriye dönüştürmüştü. Jaime, diyarın yarısı onu izlerken, beyaz zırhıyla yeşil çimenlerin üstünde diz çökmüş ve kralın çadırının önünde yemin etmişti. Sör Gerold Hightower, ayağa kaldırdığı Jaime’nin omuzlarına beyaz pelerini serdiğinde, Jaime’nin bunca yıl sonra hâlâ hatırladığı bir tezahürat yükselmişti. Ama Aerys aynı gece hırçınlaşmıştı, Harrenhal’da <em>yedi</em> Kral Muhafızı’na ihtiyacı olmadığını söylemişti. Jaime’ye, kalede kalan kraliçeyi ve küçük Prens Viserys’i korumak üzere Kral Toprakları’na dönmesi emredilmişti. Beyaz Boğa, Jaime’nin Lord Whent’in turnuvasında yarışabilmesi için vazifeyi almayı önermişti ama Aerys bu teklifi reddetmişti. “Burada hiçbir zafer kazanmayacak,” demişti kral. “O artık benim, Tywin’in değil. Ben nasıl uygun görürsem öyle hizmet verecek. Ben kralım. Ben emrederim, o boyun eğer.”</p>

    <p>Jaime ilk kez o zaman anlamıştı. Ona beyaz pelerini kazandıran, kılıç ve mızrak kullanmaktaki mahareti ya da Kral Ormanı Kardeşliği’ne karşı gösterdiği kahramanlık değildi. Aerys, Jaime’yi, Lord Tywin’i incitmek için seçmişti, onu vârisinden mahrum bırakmak için.</p>

    <p>Jaime yeni beyaz pelerininin içinde boş bir kaleyi korumak üzere güneye giderken dayanılmayacak kadar ağır olan bu düşünce, bunca yıl sonra bile çok acıydı. O gün, yapabilseydi, o pelerini hemen oracıkta yırtıp atardı Jaime ama geç olmuştu. Diyarın yarısı onu izlerken ant içmişti ve bir Kral Muhafızı bütün ömrü boyunca hizmet ederdi.</p>

    <p>Qyburn, Jaime’nin yanına geldi. “Eliniz size rahatsızlık mı veriyor?”</p>

    <p>“Bana elimin yokluğu rahatsızlık veriyor.” En zoru sabahlardı. Jaime rüyalarında bütün bir erkekti, her şafakta yarı uyanık bir halde uzanıyor ve parmaklarının hareket ettiğini hissediyordu. <em>Bu bir kâbus,</em> diye fısıldıyordu bir yanı, şimdi bile inanmayı reddediyordu, <em>sadece bir kâbus,</em> ama sonra Jaime gözlerini açıyordu.</p>

    <p>“Geçen gece bir ziyaretçiniz vardı sanırım,” dedi Qyburn. “Hanımefendinin arkadaşlığından keyif aldığınızı umarım?”</p>

    <p>Jaime rahibe soğuk bir bakış attı. “Onu kimin gönderdiğini söylemedi.”</p>

    <p>Üstat mütevazı bir şekilde gülümsedi. “Ateşiniz büyük ölçüde azalmıştı, biraz idman yapmak hoşunuza gider diye düşündüm. Pia epey hünerlidir, sizce de öyle değil mi? Ve... çok isteklidir.”</p>

    <p><em>İşte buna şüphe yok.</em> Pia’nın kapıdan girip kıyafetlerini çıkarması o kadar hızlı olmuştu ki Jaime hâlâ rüyada olduğunu sanmıştı.</p>

    <p>Kız, battaniyenin altına girmiş ve Jaime’nin sağlam elini kendi göğsüne koymuştu, Jaime ancak o zaman tahrik olmuştu. <em>Küçük, sevimli bir şeydi üstelik.</em> “Lord Whent’in turnuvasına geldiğinizde ve kraldan pelerininizi aldığınızda ben minicik bir kızdım,” diye itiraf etmişti Pia. “Beyazlar içinde çok yakışıklıydınız ve herkes sizin ne kadar cesur bir şövalye olduğunuzdan bahsediyordu. Bazen, bir adamla birlikteyken, gözlerimi kapatıyorum ve üstümde sizin olduğunuzu hayal ediyorum, pürüzsüz teniniz ve altın bukleli saçlarınızla. Size gerçekten sahip olabileceğimi hiç düşünmemiştim aslında.”</p>

    <p>Bundan sonra kızı göndermek kolay olmamıştı ama Jaime göndermişti yine de. <em>Benim bir kadınım var,</em> diye hatırlatmıştı kendine. “Herkese kız gönderiyor musun seni sülük?” diye sordu Qyburn’e.</p>

    <p>“Çoğunlukla Lord Vargo kızları bana gönderir. Onları muayene etmemi ister, şeyden önce... şey, bir keresinde akılsızca sevdiğini söylemem yeterli, bunu tekrarlamak istemiyor. Lakin endişe etmeyin, Pia oldukça sağlıklı. Tarthlı bakireniz de öyle.”</p>

    <p>Jaime adama keskin bir bakış attı. “Brienne?”</p>

    <p>“Evet. O güçlü bir kız ve hâlâ bakire. En azından dün geceye kadar öyleydi.” Qyburn kıkırdadı.</p>

    <p>“Vargo, Brienne’i muayene etmeni mi istedi?”</p>

    <p>“Elbette. Lord Vargo... titizdir, diyebiliriz.”</p>

    <p>“Bu fidyeyle mi ilgili?” diye sordu Jaime. “Brienne’in babası onun hâlâ bakire olduğuna dair kanıt mı istedi?”</p>

    <p>“Duymadınız mı?” Qyburn omuz silkti. “Lord Selwyn’den bir mektup aldık. Benim mektubuma cevaben. Akşamyıldızı, kızının sağ salim iade edilmesi için üç yüz ejderha teklif etti. Lord Vargo’ya Tarth’ta hiç safir olmadığını söyledim ama dinlemedi. Akşamyıldızı’nın onu kandırmak istediğine inanıyor.”</p>

    <p>“Üç yüz ejderha bir şövalye için adil bir fidyedir. Keçi alabildiğini almalı.”</p>

    <p>“O Keçi Harrenhal Lordu ve Harrenhal Lordu pazarlık etmez.”</p>

    <p>Haberler Jaime’nin canını sıkmıştı ama bunun olacağını tahmin de etmeliydi. <em>Söylediğim yalan seni bir süre korudu fahişe. Bu kadarına şükret.</em> "Eğer Brienne’in kızlık zarı da geri kalanı kadar sertse, Keçi içeri girmeye çalışırken aletini kırar,” diye şaka yaptı Jaime. Brienne’in birkaç tecavüzden sağ çıkacak kadar dayanıklı olduğunu tahmin ediyordu ama kız aşırı kuvvetle direnirse, Vargo kızın ellerini ve ayaklarını kesmeye başlayabilirdi. <em>Kesse bile neden umurumda olsun? Brienne aptallık etmeyip kuzenimin kılıcını almama izin verseydi hâlâ bir elim olabilirdi.</em> Jaime indirdiği o ilk darbeyle, Brienne’in bacağını neredeyse bizzat almıştı ama kız daha sonra Jaime’ye arzu ettiğinden fazlasını vermişti. <em>Hoat, Brienne’in nasıl olağanüstü güçlü olduğunu bilmiyor olabilir. Dikkatli olsa iyi eder yoksa kız onun sıska boynunu kırar. Ve bu çok güzel olmaz mı?</em></p>

    <p>Qyburn’ün arkadaşlığından usanan Jaime kafilenin başına doğru at sürdü. Küçük ve yuvarlak bir keneye benzeyen, Nage isimli kuzeyli adam bir barış sancağıyla birlikte Çelikincik’in önünden gidiyordu. Gökkuşağının çizgilerini taşıyan yedi kuyruklu sancak, tepesinde yedi köşeli bir yıldız olan bir direğin tepesinde dalgalanıyordu. “Siz kuzeylilerin daha farklı bir barış sancağı olması gerekmez mi?” diye sordu Jaime, Walton’a. “Yedi’nin sizin için ne anlamı var?”</p>

    <p>“Güneyli tanrılar,” dedi adam, “ama sizi sağ salim babanıza götürebilmek için bir güney barışına ihtiyacımız var.”</p>

    <p><em>Babam.</em> Keçinin fidye talebinin Lord Tywin’e ulaşıp ulaşmadığını merak etti Jaime, çürümüş eliyle birlikte ya da değil. <em>Kılıç eli olmayan bir kılıç adamının değeri nedir? Casterly Kayası’ndaki altının yarısı? Üç yüz ejderha? Ya da hiç?</em> Jaime’nin babası, hiçbir zaman duygulardan gereksiz yere etkilenen bir adam olmamıştı. Bir zamanlar, Tywin Lannister’ın kendi babası Lord Tytos, asi bir sancak beyi olan Lord Tarbeck’i zindana attırmıştı. Korkusuz Leydi Tarbeck, Lord Tytos’a üç Lannister’ı esir alarak cevap vermişti. Tutsakların arasında genç Stafford da vardı ve Stafford’ın kız kardeşi Joanna, kuzen Tywin’le nişanlıydı. “Bana lordumu ve aşkımı geri gönderin. Aksi halde, lorduma gelecek herhangi bir zararı bu üç Lannister öder,” diye yazmıştı kadın Casterly Kayası’na. Genç Tywin, Lord Tarbeck’i üç parça halinde geri göndermeyi önermişti. Lakin Lord Tytos daha nazik bir aslandı, böylece Leydi Tarbeck koyunkafalı lordu için birkaç yıl daha kazanmıştı. Stafford evlenmiş, üremiş ve Öküzağzı’nda yaptığı o ciddi hataya kadar hayatına devam etmişti. Ama Tywin Lannister ayaktaydı, Casterly Kayası kadar ebedi. <em>Ve şimdi, bir cücenin yanı sıra birde kötürüm oğlunuz var lordum. Bundan nasıl da nefret edeceksiniz...</em></p>

    <p>Yol, kafileyi yakılmış bir köyün içinden geçirdi. Köyün ateşe verilmesinin üstünden bir yıl ya da daha çok vakit geçmiş olmalıydı. Kulübeler kara ve çatısızdı ama etraftaki araziler bel boyunda yabani otlarla kaplıydı. Çelikincik, atların su içmesine izin vermek için kafileyi durdurdu. Kuyunun yanında beklerken, <em>bu köyü de biliyorum,</em> diye düşündü Jaime. Şimdi birkaç temel taşının ve bir bacanın durduğu yerde, eskiden küçük bir han vardı, Jaime bir kupa bira içmek için buraya girmişti. Koyu renk gözleri olan bir hizmetçi kız, Jaime’ye peynir ve elma getirmişti ama hancı, Jaime’nin sikkelerini almayı reddetmişti. “Bir Kral Muhafızları şövalyesini çatımın altında ağırlamak benim için şereftir sör,” demişti adam. “Torunlarıma anlatacağım bir hikâyedir bu.” Jaime, yabani otların arasından yükselen bacaya baktı ve hancı adamın o torunlara sahip olup olamadığını merak etti. <em>Torunlarına, Kral Katili’nin bir zamanlar onun birasını içip elmalarını yediğini mi anlattı yoksa benim gibi birini doyurduğunu itiraf etmekten utandı mı?</em> Jaime bunu asla bilemeyecekti; hanı her kim yaktıysa, büyük ihtimalle hancının torunlarını da öldürmüştü.</p>

    <p>Jaime hayalet parmaklarının kıvrıldığını hissedebiliyordu. Çelikincik, belki bir ateş yakıp bir parça yemek yemeleri gerektiğini söylediğinde Jaime başını iki yana salladı. “Buradan hoşlanmadım. Yola devam edeceğiz.”</p>

    <p>Akşam çökerken göl yolundan ayrılıp, meşelerden ve karaağaçlardan oluşan ormanın içindeki patikayı takip etmeye başladılar. Çelikincik kamp kurmaya karar verdiğinde Jaime’nin kesik bileğinde donuk bir zonklama vardı. Şükürler olsun ki Qyburn bir matara rüya şarabı getirmişti. Walton nöbetçileri yerleştirirken Jaime ateşin yanına uzandı ve dürülmüş bir ayı postunu bir ağaç kütüğüne dayayıp başı için yastık yaptı. Fahişe burada olsa, Jaime’ye uyumadan önce yemek yemesini söylerdi, gücünü koruması için. Fakat Jaime aç olduğundan çok yorgundu. Gözlerini kapadı ve rüyasında Cersei’yi görmeyi umdu. Ateşli rüyaları son derece canlıydı...</p>

    <p>Tek başına ve çırılçıplak uyandı, etrafını düşmanlar sarmıştı, beyaz taş duvarlar üstüne geliyordu. Kaya, Jaime anlamıştı. Başının üzerinde Kaya’nın muazzam ağırlığını hissedebiliyordu. Evdeydi. Evdeydi ve bütündü.</p>

    <p>Sağ elini kaldırdı ve parmaklarındaki kuvveti hissetmek için onları esnetti. Sevişmek kadar iyi hissettirmişti bu. <em>Beş parmak.</em> Rüyasında sakat olduğunu görmüştü ama değildi. Hissettiği rahatlama başını döndürdü. <em>Elim, sağlam elim.</em> Bir bütün olduğu sürece hiçbir şey onu incitemezdi.</p>

    <p>Etrafında bir düzine karanlık suret duruyordu, yüzlerini gizleyen başlıklı kıyafetler giymişlerdi, ellerinde mızraklar vardı. “Kimsiniz?” diye sordu Jaime. “Casterly Kayası’nda ne işiniz var?”</p>

    <p>Adamlar cevap vermedi, Jaime’yi mızraklarının ucuyla dürttüler sadece. Jaime’nin inmekten başka seçeneği yoktu. Kıvrımlı bir koridordan aşağı yürüdü, deniz taşından oyulmuş dar basamakları indi, aşağı ve aşağı. <em>Yukarı gitmeliyim,</em> dedi kendine. <em>Yukarı, aşağı değil. Neden aşağı iniyorum?</em> Yer altında onu felaketi bekliyordu, bir rüyanın sarahatiyle biliyordu Jaime bunu. Orada korkunç ve karanlık bir şey dolaşıyordu, Jaime’yi isteyen bir şey. Jaime durmaya çalıştı ama adamlar onu ileri doğru dürtüyordu. <em>Keşke kılıcım olsaydı, o zaman hiçbir şey bana zarar veremezdi.</em></p>

    <p>Yankılı karanlığın ortasında basamaklar aniden bitti. Jaime önündeki uçsuz bucaksız boşluğu sezdi, irkilerek durdu, hiçliğin kenarında sendeliyordu. Bir mızrak ucu Jaime’nin beline battı ve onu uçuruma itti. Jaime bağırdı ama düşüş kısaydı. Ellerinin ve dizlerinin üstüne indi, yumuşak kumdan ve sığ sudan ibaret bir zemindeydi. Casterly Kayası’nın altında sulak mağaralar vardı ama burası Jaime’ye yabancıydı. “Bu yer de ne?”</p>

    <p>“Senin yerin.” Ses yankılandı; yüzlerce sesti, binlerce ses, akıllı Lann’den bu yana günlerin şafağında yaşayan bütün Lannisterlar’ın sesi. Ama en çok babasının sesiydi ve Lord Tywin’in yanında Jaime’nin kız kardeşi duruyordu, solgun ve güzel, elinde bir meşale vardı. Joffrey de oradaydı, birlikte hayat verdikleri oğul. Ve onların arkasında, bir düzine altın saçlı karanlık suret daha.</p>

    <p>“Kardeşim, babamız neden buraya getirdi bizi?”</p>

    <p>“Biz? Burası senin yerin kardeşim. Bu senin karanlığın.” Mağaradaki tek ışık Cersei’nin meşalesiydi. Cersei’nin meşalesi bütün dünyadaki tek ışıktı. Cersei gitmek için döndü.</p>

    <p>“Benimle kal,” diye yalvardı Jaime. “Beni burada tek başıma bırakma.” Ama gidiyorlardı. <em>“Beni karanlıkta bırakmayın!”</em> Burada korkunç bir şey yaşıyordu. “En azından bir kılıç verin bana.”</p>

    <p>“Sana bir kılıç verdim,” dedi Lord Tywin.</p>

    <p>Kılıç, Jaime’nin ayağının dibindeydi. Jaime, kılıcın kabzasını kavrayana dek eliyle suyun altını aradı. <em>Bir kılıcım olduğu sürece hiçbir şey beni incitemez.</em> Jaime çeliği havaya kaldırırken, kılıcın ucunda solgun bir alev belirdi, kılıcın kenarı boyunca yürüdü ve kabzadan bir karış uzakta durdu. Çeliğin rengini alan ateş, gümüşi mavi bir ışıkla yandı ve karanlık geri çekildi. Jaime, karanlığın içinden gelebilecek şeylere karşı hazır bir halde yere çömeldi, etrafı dinleyerek bir çemberin içinde hareket etti. Çizmeleri diz yüksekliğindeki soğuk suyla doldu. <em>Suya dikkat et,</em> dedi Jaime kendine. <em>Suda yaşayan yaratıklar olabilir, gizli derinlikler...</em></p>

    <p>Arkadan şiddetli bir su sesi geldi. Jaime sese doğru döndü... ama solgun ışık sadece Tarthlı Brienne’i ortaya çıkardı, kızın elleri ağır zincirlerle bağlanmıştı. “Seni güvende tutacağıma dair yemin ettim,” dedi fahişe inatla. “Bir ant içtim.” Kız çıplaktı, ellerini Jaime’ye doğru kaldırdı. “Lütfen sör. Yalvarırım.”</p>

    <p>Çelik halkalar ipek gibi ayrıldı. “Bir kılıç,” diye yalvardı Brienne ve işte oradaydı, kın, kemer, her şey. Brienne, kemeri kalın beline bağladı. Işık o kadar loştu ki, aralarında sadece birkaç adım mesafe olmasına rağmen Jaime kızı zar zor görüyordu. <em>Bu ışıkta güzel bile olabilir,</em> diye düşündü. <em>Bu ışıkta bir şövalye bile olabilir.</em> Brienne’in kılıcı da alev aldı, gümüşi mavi parladı. Karanlık biraz daha geriledi.</p>

    <p>Cersei’nin, “Alevler sen yaşadığın sürece yanacak,” dediğini duydu Jaime. “Onlar öldüğünde sen de ölmelisin.”</p>

    <p><em>“Kardeşim!”</em> diye bağırdı Jaime. “Benimle kal. <em>Kal!</em>” Uzaklaşan adımların yumuşak sesinden başka bir cevap gelmedi.</p>

    <p>Brienne uzunkılıcını ileri geri savurdu, titreyip yer değiştiren gümüşi alevleri izledi. Yanan kılıcın aksi, Brienne’in ayaklarının altındaki durgun ve kara suyun yüzeyinde parladı. Jaime’nin hatırladığı kadar uzun ve güçlüydü kız ama şimdi daha bir kadın gibi görünüyordu sanki.</p>

    <p>“Burada bir ayı mı saklıyorlar?” Brienne hareket ediyordu, ağır ve temkinli, kılıcı elindeydi; adım, dön ve dinle. Her adımda su sesleri duyuluyordu. “Bir mağara aslanı? Ulu kurtlar? Ayı? Söyle bana Jaime. Burada ne yaşıyor? Karanlıkta yaşayan ne?”</p>

    <p>“Felaket.” Jaime’nin bildiği bir ayı yoktu. <em>Aslan</em> yoktu. “Sadece felaket.”</p>

    <p>Kılıçların soğuk, gümüşi mavi ışığında, iri fahişe solgun ve acımasız görünüyordu. “Burayı sevmedim.”</p>

    <p>“Ben de çok düşkün değilim.” Kılıçlar bir ışık adası oluşturuyordu ama adanın etrafında sonsuz bir karanlık denizi uzanıyordu. “Ayaklarım ıslandı.”</p>

    <p>“Bizi buraya getirdikleri yoldan geri dönebiliriz. Omuzlarıma çıkarsan şu tünelin ağzına rahatça ulaşabilirsin.”</p>

    <p><em>O zaman Cersei’nin peşinden gidebilirim.</em> Jaime bu düşüncenin onu sertleştirdiğini hissetti ve Brienne’in görmemesi için arkasını döndü.</p>

    <p>“Dinle.” Brienne, elini Jaime’nin omzuna koydu, bu beklenmedik dokunuş Jaime’yi titretti. <em>Sıcak.</em> “Bir şey geliyor.” Brienne, kılıcının ucuyla Jaime’nin sol tarafını gösterdi. “Orada.”</p>

    <p>Jaime, Brienne’in gördüğünü görene kadar karanlığa baktı. Karanlığın içinde Jaime’nin seçemediği bir şey hareket ediyordu...</p>

    <p>“Atlı bir adam. Hayır, iki. Yan yana iki süvari.”</p>

    <p>“Burada, Kaya’nın altında?” Bu çok anlamsızdı. Ama solgun atlar süren iki süvari geliyordu, hem adamlar hem de binekler zırhlıydı. Savaş atları ağır adımlarla siyahlığın içinden hâsıl oldu. Hayvanların hiç ses çıkarmadığını fark etti Jaime. Ne su şıpırtısı, ne zırh şıngırtısı, ne de nal sesi. Aerys’in taht odası boyunca at süren Eddard Stark’ı hatırladı, adam sessizlikle sarmalanmıştı, sadece gözleri konuşuyordu; bir lordun gözleri, soğuk, gri ve yargı dolu.</p>

    <p>“Sen misin Stark?” diye seslendi Jaime. “Öne çık. Canlıyken asla korkmadım senden, ölüyken de korkmuyorum.”</p>

    <p>Brienne, Jaime’nin koluna dokundu. “Daha fazlası var.”</p>

    <p>Jaime de gördü. Kardan zırhlar giymişlerdi ve omuzlarında sis şeritleri dalgalanıyordu. Miğferlerinin göz siperleri kapalıydı ama Jaime Lannister, onları tanımak için yüzlerini görmeye ihtiyaç duymuyordu.</p>

    <p>Adamlardan beşi Jaime’nin kardeşleriydi. Oswell Whent ve Jon Darry. Lewyn Martell, bir Dorne prensi. Beyaz Boğa Gerold Hightower. Sabah Kılıcı Sör Arthur Dayne. Ve onların yanında, sis ve kederle sarmalanmış Rhaegar Targaryen at sürüyordu, Ejderha Kayası Prensi ve Demir Taht’ın meşru veliahdı.</p>

    <p>Adamlar Jaime’nin iki yanına geçmek için ayrılırken, “Beni korkutmuyorsunuz,” diye seslendi Jaime kendi etrafında dönerek. Yüzünü ne tarafa çevireceğini bilmiyordu. “Sizinle teker teker ya da hep birlikte dövüşürüm. Ama fahişeyle kim düello yapacak? Onu boş bıraktığınız anda karşıya geçer.”</p>

    <p>“Onu güvende tutacağıma dair yemin ettim,” dedi Brienne, Rhaegar’ın gölgesine. “Kutsal bir ant içtim.”</p>

    <p>“Hepimiz yeminler ediyoruz,” dedi Sör Arthur Dayne, çok üzgündü.</p>

    <p>Gölgeler hayalet atlarından indiler. Uzunkılıçlarını çektiklerinde hiç ses çıkmadı. “Şehri yakacaktı,” dedi Jaime. “Robert’a sadece kül bırakmak için.”</p>

    <p>“O senin kralındı,” dedi Darry.</p>

    <p>“Onu güvende tutmak için yemin etmiştin,” dedi Whent.</p>

    <p>“Ve çocukları da,” dedi Prens Lewyn.</p>

    <p>Prens Rhaegar soğuk bir ışıkla yanıyordu, kâh beyaz kâh kırmızı kâh siyah. “Karımı ve çocuklarımı senin ellerine bırakmıştım.”</p>

    <p>“Onlara zarar vereceği hiç aklıma gelmedi.” Jaime’nin kılıcı daha az parlıyordu şimdi. “Ben kralla birlikteydim...”</p>

    <p>“Kralı öldürüyordun,” dedi Sör Arthur.</p>

    <p>“Boğazını kesiyordun,” dedi Prens Lewyn.</p>

    <p>“Uğruna öleceğine dair yemin ettiğin kral,” dedi Beyaz Boğa.</p>

    <p>Kılıçların kenarında yanan ateşler sönmek üzereydi, Jaime, Cersei’nin söylediklerini hatırladı. Hayır. Dehşet, Jaime’nin boğazını sıkıyordu. Sonra kılıcı söndü, hayaletler Jaime’ye doğru atılırken sadece Brienne’in kılıcı yanıyordu.</p>

    <p>“Hayır,” dedi Jaime. “Hayır, hayır, hayır. <em>Hayııııııır!</em>”</p>

    <p>Kalbi güm güm atarken sıçrayarak uyandı ve kendini ağaçların ortasında, yıldızlı bir karanlığın içinde buldu. Ağzında safra tadı vardı ve aynı anda hem sıcak hem soğuk terler döküyordu. Kılıç eline baktı; kolu, çirkin bir bilek kökünün etrafına sarılmış deri ve ketenle bitiyordu. Gözlerinin yaşlarla dolduğunu hissetti. <em>Hissettim, parmaklarımdaki kuvveti ve kılıcımın kabzasındaki sert deriyi hissettim. Elim...</em></p>

    <p>“Lordum.” Qyburn, Jaime’nin yanına diz çöktü, adamın babacan yüzü endişeyle kırışmıştı. “Ne oldu? Bağırdığınızı duydum.”</p>

    <p>Çelikincik Walton, Jaime’yle Qyburn’ün tepesinde dikiliyordu, uzun ve suratsız. “Ne oldu? Neden çığlık attınız?”</p>

    <p>“Bir rüya... sadece bir rüya.” Jaime, etrafındaki kampa baktı, bir an için kaybolmuştu. “Karanlıktaydım ama elim vardı.” Kesik bileğine baktı ve kendini yine hasta hissetti. <em>Kaya’nın altında öyle bir yer yok,</em> diye düşündü. Midesi boş ve ekşiydi, ağaç kütüğüne yasladığı başı zonkluyordu.</p>

    <p>Qyburn, Jaime’nin alnına dokundu. “Hâlâ ateşiniz var.”</p>

    <p>“Ateşli bir rüyaydı.” Jaime doğruldu. “Yardım et.” Çelikincik, sağlam elinden tuttuğu Jaime’yi ayağa kaldırdı.</p>

    <p>“Bir kadeh rüya şarabı daha?” diye sordu Qyburn.</p>

    <p>“Hayır. Bu gece yeterince rüya gördüm.” Şafağa ne kadar vakit kaldığını merak etti Jaime. Her nasılsa, gözlerini kaparsa o karanlık ve ıslak yere döneceğini biliyordu.</p>

    <p>“O halde haşhaş sütü? Ve ateşiniz için bir şey? Hâlâ güçsüzsünüz lordum. Uyumaya ve dinlenmeye ihtiyacınız var.”</p>

    <p><em>Yapmaya niyetli olduğum son şey bu.</em> Jaime’nin başını dayadığı ağaç kütüğünde solgun ay ışığı pırıldıyordu. Kütüğün üstünde öyle kalın bir yosun tabakası vardı ki, ağacın beyaz olduğunu daha önce fark etmemişti Jaime. Kışyarı’nı ve Ned Stark’ın yürek ağacını düşündü. <em>O değildi,</em> dedi kendine. <em>Asla o değildi.</em> Ama ağaç kütüğü ölüydü, Ned Stark ve diğerleri de öyle, Prens Rhaegar, Sör Arthur ve çocuklar. <em>Ve Aerys. En ölü olanları Aerys.</em> “Hayaletlere inanır mısın üstat?” diye sordu Qyburn’e.</p>

    <p>Adamın yüzü tuhaflaştı. “Bir keresinde Hisar’da boş bir odaya girdim ve boş bir sandalye gördüm. Lakin orada bir kadın olduğunu biliyordum, sadece bir saniye önce. Kadının oturduğu minder çökmüştü, kumaş hâlâ sıcaktı ve havada kadının kokusu vardı. Eğer bir odadan ayrılırken arkamızda kokumuzu bırakıyorsak, bu hayattan ayrılırken de ruhumuzun bir parçası geride kalıyor olmalı.” Qyburn ellerini açtı. “Aliüstatlar bu düşüncemden hoşlanmıyordu gerçi. Pekâlâ, Marwyn hoşlanıyordu ama sadece o vardı.”</p>

    <p>Jaime, parmaklarını saçlarının içinden geçirdi. “Walton,” dedi, “atları eyerle. Geri dönmek istiyorum.”</p>

    <p>“Geri?” Walton kuşkulu gözlerle Jaime’ye baktı.</p>

    <p><em>Çıldırdığımı düşünüyor. Belki de çıldırdım.</em> “Harrenhal’da bir şey bıraktım.”</p>

    <p>“Kale şimdi Lord Vargo’nun elinde. Onun ve Kanlı Oyuncular’ın.”</p>

    <p>“Sende iki kat fazla adam var.”</p>

    <p>“Sizi, bana emredildiği gibi babanıza götürmezsem Bolton derimi yüzer. Kral Toprakları’na devam ediyoruz.”</p>

    <p>Jaime bir zamanlar bir gülümseme ve bir tehditle cevap verebilirdi ama tek elli kötürümler o kadar büyük bir korku telkin etmiyordu. Erkek kardeşinin bu durumda ne yapacağını merak etti. <em>Tyrion bir yol bulurdu.</em> “Lannisterlar yalan söyler Çelikincik. Lord Bolton sana söylemedi mi?”</p>

    <p>Adam şüpheyle kaşlarını çattı. “Söylediyse ne olacak?”</p>

    <p>“Beni Harrenhal’a geri götürmezsen, babama söyleyeceğim şarkı Dehşet Kalesi Lordu’nun duymak istediği şarkı olmayabilir. Hatta elimin kesilmesi için emir verenin Bolton, kılıcı savuranın da Çelikincik Walton olduğunu bile söyleyebilirim.”</p>

    <p>Walton, Jaime’ye bakakaldı. “Bu doğru değil.”</p>

    <p>“Hayır ama babam kime inanır?” Jaime kendini gülümsemeye zorladı, dünyadaki hiçbir şeyin onu korkutmadığı zamanlarda gülümsediği gibi. “Sadece geri dönsek her şey çok daha kolay olur. Çok vakit harcamadan tekrar yola koyuluruz ve Kral Toprakları’nda öyle tatlı bir şarkı söylerim ki kulaklarına inanamazsın. Kızı alırsın, teşekkür olarak da şişman bir altın kesesi.”</p>

    <p>“Altın?” Walton bundan yeterince hoşlanmıştı. “Ne kadar altın?”</p>

    <p><em>Onu avcuma aldım.</em> “Ah, ne kadar isterdin?”</p>

    <p>Ve güneş doğduğunda, Harrenhal’a dönen yolun yarısını geçmişlerdi.</p>

    <p>Jaime, atını bir gün öncekinden çok daha fazla zorladı ve Çelikincik’le kuzeyli adamlar onun hızına yetişmek zorunda kaldı. Buna rağmen, gölün kenarındaki kaleye vardıklarında gün ortası olmuştu. Devasa duvarlar ve beş muazzam kule, yağmur vadeden gri gökyüzünün altında kapkara ve uğursuz bir şekilde dikiliyordu. <em>Nasıl da ölü görünüyor.</em> Duvarlar boştu, kapılar kapatılmış ve sürgülenmişti. Ama gözetleme kulesinin üzerinde, bir sancak gevşek bir halde asılı duruyordu. <em>Qohor’un siyah keçisi,</em> Jaime biliyordu. Ellerini ağzına götürüp bağırdı. “Sen, oradaki! Kapıları aç yoksa onları yerle bir ederim!”</p>

    <p>Qyburn ve Çelikincik seslerini Jaime’nin sesine eklediler ve sonunda yukarıdaki mazgallı siperlerde bir baş göründü. Adam aşağı baktı, sonra kayboldu. Çok vakit geçmeden yivli kapının yukarı çekildiğini duydular. Kapılar ardına kadar açıldı ve Jaime Lannister atını mahmuzlayıp duvarları geçti, altından geçtiği katil deliklerine neredeyse hiç bakmadı. Keçinin onları kabul etmeyeceğinden endişelenmişti ama görünüşe göre Cesur Dostlar onları hâlâ müttefik olarak düşünüyordu. <em>Aptallar.</em></p>

    <p>Dış avlu terk edilmişti; sadece, damtaşıyla kaplı uzun çanları olan ahırlarda yaşam belirtisi vardı ve atlar o anda Jaime’yi hiç ilgilendirmiyordu. Jaime dizginlerini çekti ve etrafa baktı. Hayalet Kulesi’nin arkasından bir yerden gelen sesleri ve yarım düzine farklı dilde konuşan adamların bağrışmasını duyabiliyordu. Çelikincik ve Qyburn, Jaime’nin iki yanına geldiler. “Ne almaya geldiyseniz alın ve tekrar yola çıkalım,” dedi Walton. “Oyuncular’la hiçbir sorun yaşamak istemiyorum.”</p>

    <p>“Adamlarına, ellerini kabzalarından ayırmamalarını söyle ve Oyuncular seninle hiçbir sorun yaşamak istemesin. İkiye karşı bir, unuttun mu?” Jaime’nin başı, uzaktan gelen zayıf fakat yırtıcı bir kükremeyle irkilerek döndü. Harrenhal’un duvarlarında yankılanan kükremenin ardından deniz gibi kabaran kahkahalar duyuldu. Jaime neler olduğu bir anda anladı. <em>Çok mu geç kaldık?</em> Midesi kasıldı, Jaime atını mahmuzladı, dış avlu boyunca dörtnala koştu, kemerli bir taş köprünün altından, İnleyen Kule’nin etrafından ve Akantaş Avlusu’ndan geçti.</p>

    <p><em>Onu ayı çukuruna atmışlar.</em></p>

    <p>Kara Kral Harren, ayı yemlemeyi bile gösterişli bir şekilde yapmak isterdi. Çukur, on metre çapında ve beş metre derinliğindeydi. Duvarları taştı, zemini kumla kaplıydı ve altı kat mermer sırayla çevriliydi. Cesur Oyuncular sıraların sadece dörtte birini doldurmuştu, Jaime hantal hareketlerle atından inerken gördü bu manzarayı. Paralı askerler kendilerini aşağıdaki gösteriye öyle kaptırmıştı ki Jaime ve beraberindekilerin gelişini sadece çukurun karşısındakiler fark etti.</p>

    <p>Brienne, Roose Bolton’la yedikleri yemekte giydiği elbiseyi giymişti. Kalkanı, göğüs plakası, örgü zırhı, hatta kaynatılmış derileri bile yoktu, sadece pembe saten ve Myr danteli. <em>Belki de Keçi, kızın kadın gibi giyindiğinde daha komik olduğunu düşündü.</em> Brienne’in elbisesi paçavraya dönmüştü ve ayı tarafından tırmalanan sol kolu kanıyordu.</p>

    <p><em>Ona bir kılıç vermişler en azından.</em> Fahişe, kılıcı tek eliyle tutuyordu, yanlamasına hareket ediyor ve ayıyla arasına mesafe koymaya çalışıyordu. <em>Bu işe yaramaz, çember çok küçük.</em> Brienne’in dövüşü hızlıca bitirebilmesi için saldırması gerekiyordu. İyi çelik her ayının hakkından gelirdi ama fahişe, ayıya yaklaşmaktan korkuyormuş gibi görünüyordu. Oyuncular, kıza hakaretler ve müstehcen teklifler yağdırıyordu.</p>

    <p>“Bu mesele sizi hiç ilgilendirmez,” diye uyardı Çelikincik, Jaime’yi. “Lord Bolton, fahişenin Oyuncular’a ait olduğunu söyledi, ona ne isterlerse yaparlar.”</p>

    <p>“Onun adı Brienne.” Jaime basamakları indi, bir düzine şaşkın paralı askeri geçti. Vargo Hoat, lord kulübesini en alt sıraya kurdurmuştu. Bağrışmaların üstünden, “Lord Vargo,” diye seslendi Jaime.</p>

    <p>Qohorlu neredeyse şarabını döküyordu. <em>“Kğal Katili?”</em> Adamın yüzünün yarısı acemice sargılanmıştı, kulağını kapatan keten sargıda kan lekeleri vardı.</p>

    <p>“Kızı oradan çıkar.”</p>

    <p>“Biğ kesik bilek daha istemiyoğsan bu işe kağışma Kğal Katili,” dedi Vargo. Şarap kadehini salladı. “Senin dişi fağe kulağımı ısığıp kopağttı. Babasının bu uçube için fidye ödememesine şaşmamak geğek.”</p>

    <p>Bir kükreme, Jaime’nin arkasına dönmesine sebep oldu. Ayının boyu iki buçuk metreydi. <em>Gregor Clegane’in postlu hali,</em> diye düşündü Jaime, <em>yalnız büyük ihtimalle daha zeki.</em> Bununla birlikte bu canavarda, Gregor Clegane’in o devasa kılıcıyla sahip olduğu menzil yoktu.</p>

    <p>Hiddetle kükreyen ayı, sarı ve büyük dişlerle dolu ağzını gösterdi, tekrar dört ayağının üstüne düştü ve doğrudan Brienne’e gitti. <em>İşte sana fırsat,</em> diye düşündü Jaime. <em>Saldır! Şimdi!</em></p>

    <p>Brienne saldırmak yerine, etkisiz bir şekilde, kılıcının ucuyla ayıyı dürttü. Hayvan geri çekildi, sonra kükreyerek yaklaştı. Brienne sola kaydı ve ayının yüzünü tekrar dürttü. Ayı bu sefer pençesini kaldırdı ve kılıcı yana itti.</p>

    <p><em>Hayvan temkinli,</em> diye fark etti Jaime. <em>Başka adamlara karşı da dövüşmüş. Kılıçların ve mızrakların ona zarar verebileceğini biliyor. Ama onu Brienne’den uzun süre uzak tutmaz bu.</em> “Öldür şunu!” diye bağırdı Jaime fakat sesi diğer seslerin içinde kayboldu. Brienne onu duyduysa bile hiç belli etmedi. Çukurun çevresinde dolaştı, sırtını duvardan ayırmıyordu. <em>Çok yakın. Ayı onu duvara mıhlarsa...</em></p>

    <p>Hayvan beceriksizce döndü, fazla uzak ve fazla hızlı. Brienne bir kedi çevikliğiyle yön değiştirdi. <em>İşte benim hatırladığım fahişe.</em> Brienne zıpladı ve ayının sırtına bir darbe indirdi. Hayvan kükredi ve tekrar arka ayaklarının üstüne kalktı. Brienne hızla ve sendeleyerek geri çekildi. <em>Kan nerede?</em> Jaime bir anda anladı. Hoat’a çıkıştı. “Ona turnuva kılıcı vermişsin.”</p>

    <p>Keçi anırır gibi kahkaha attı. “Tabii ki.”</p>

    <p>“Kızın kahrolası fidyesini <em>ben</em> ödeyeceğim. Altın, safir, ne istersen. Onu oradan çıkar.”</p>

    <p>“Kızı mı istiyorsun? Git ve al.”</p>

    <p>Ve Jaime gitti.</p>

    <p>Sağlam elini mermere koydu ve korkuluğun üzerinden atladı, kuma çarptığında yuvarlandı. Ayı güm sesine döndü, etrafı kokluyor ve temkinli gözlerle bu yeni mütecavizi izliyordu. Jaime tek dizinin üstünde doğruldu. <em>Pekâlâ, şimdi ne yapacağım?</em> Avuçlarını kumla doldurdu. Brienne’in afallamış halde, “Kral Katili?” dediğini duydu.</p>

    <p>“Jaime.” Jaime kalktı, avuçlarındaki kumu ayının yüzüne fırlattı. Ayı havayı tırmaladı ve ateş gibi kükredi.</p>

    <p>“Burada ne <em>yapıyorsun?</em>”</p>

    <p>“Aptalca bir şey. Arkama geç.” Jaime, Brienne’e doğru bir daire çizdi, kendini Brienne’le ayının arasına koydu.</p>

    <p>“<em>Sen</em> arkaya geç. Kılıcı olan benim.”</p>

    <p>“Ucu ve kenarı olmayan bir kılıç. <em>Arkama geç!</em>” Jaime, yarısına kadar kuma gömülmüş bir şey gördü, sağlam eliyle kumdaki nesneyi kaptı. Bulduğu şeyin bir insanın çene kemiği olduğunu anladı, kemiğin üstündeki yeşilimsi et parçaları kurtçuk kaynıyordu. Kimin yüzünü tuttuğunu merak ederek, <em>ne kadar sevimli,</em> diye düşündü. Ayı yaklaşıyordu, Jaime kolunu salladı, kemiği, eti ve kurtçukları hayvanın yüzüne fırlattı. Ve en az bir metreyle ıskaladı. <em>Sol elimi de kesmeliyim, işime bu kadar çok yaradığı için.</em></p>

    <p>Brienne öne atılmaya çalıştı ama Jaime kızın ayaklarını yerden kesti. Brienne işe yaramaz kılıcı kavrayarak kuma düştü. Jaime, ata biner gibi Brienne’in üstüne oturdu ve ayı hücum ederek geldi.</p>

    <p>Pes bir <em>vızıltı</em> duyuldu. Aniden, ayının sol gözünün altına tüylü bir ok saplandı. Hayvanın açık ağzından kan ve salya boşaldı, bir başka ok hayvanı bacağından yakaladı. Ayı kükredi ve geriledi. Tekrar Brienne’le Jaime’yi gördü ve hantal hareketlerle onlara doğru yürüdü. Daha fazla arbalet ateşlendi, oklar deriyi ve kürkü deldi. Yaycılar bu kadar kısa mesafeden hedefi kaçırmazdı. Oklar birer gürzmüşçesine iniyordu ama ayı bir adım daha attı. <em>Zavallı, aptal, cesur hayvan.</em> Ayı, pençesini ona doğru savurduğunda Jaime bağırarak ve kumları tekmeleyerek yana kaydı. Ayı işkencecisini takip etmek için döndü ve sırtına iki ok daha aldı. Son bir kez kükredi, sağrısının üstüne oturdu, kanla ıslanmış kuma uzandı ve öldü.</p>

    <p>Brienne dizlerinin üstünde doğruldu, kılıca tutunmuştu, kısa ve düzensiz nefesler alıyordu. Çelikincik’in yaycıları arbaletlerini gerip yeni oklar çekerken, Kanlı Oyuncular onlara küfürler ve tehditler savuruyordu. Jaime; Rorge ve Üç Başparmak’ın kılıçlarını çektiklerini gördü, Zollo da kamçısını çözüyordu.</p>

    <p>“Ayımı öldüğdün!” diye cırladı Vargo Hoat.</p>

    <p>“Ve bana sorun çıkarırsan sana da aynısını yaparım,” diye karşılık verdi Çelikincik. “Fahişeyi alıyoruz.”</p>

    <p>“Onun adı Brienne,” dedi Jaime. “Brienne, Tarth’ın bakiresi. Hâlâ <em>bakiresin</em> umarım?”</p>

    <p>Kızın geniş ve çirkin yüzü kızardı. “Evet.”</p>

    <p>“Ah, güzel,” dedi Jaime. “Ben sadece bakireleri kurtarırım.” Hoat’a döndü. “Fidyeni alacaksın. Her ikimiz için de. Bir Lannister borcunu öder. Şimdi gidip biraz ip getir ve bizi buradan çıkar.”</p>

    <p>“Boş versene,” diye gürledi Rorge. “İkisini de öldür Hoat. Yoksa öldürmediğine pişman olursun!”</p>

    <p>Qohorlu tereddüt etti. Adamlarının yarısı sarhoştu, kuzeyli adamlar taş kadar ayıktı ve sayıları onun adamlarından iki kat fazlaydı, arbaletçilerin bazıları yaylarını yeniden dolduruştu bile. “Onları dışarı çekin,” dedi Hoat, sonra Jaime’ye döndü, “Merhametli olmayı terçih ediyoğum, babana söyle.”</p>

    <p>“Söyleyeceğim lordum.” <em>Sana bir faydası olacağından değil.</em></p>

    <p>Harrenhal’dan yarım fersah uzaklaşıp duvarlardaki yaycıların menzilinden çıktıktan sonra Çelikincik öfkesini kustu. “Sen çıldırdın mı Kral Katili? Ölmeye mi niyetlisin? Hiçbir adam çıplak elleriyle bir ayıyla dövüşemez!”</p>

    <p>“Bir çıplak el ve bir çıplak bilek kökü,” diye düzeltti Jaime. “Ama ayı beni öldürmeden önce senin ayıyı öldüreceğini umdum. Aksi halde Lord Bolton seni portakal gibi soyardı, hayır mı?”</p>

    <p>Çelikincik, Lannister aptallığı için Jaime’ye hararetli küfürler savurduktan sonra atını mahmuzladı ve kafilenin başına doğru dörtnala koştu.</p>

    <p>“Sör Jaime?” Brienne, lekeli pembe satenlerin ve yırtık dantellerin içinde bile, münasip bir kadından çok elbise giymiş bir erkeğe benziyordu. “Müteşekkirim fakat... epey uzaktaydınız, neden geri döndünüz?”</p>

    <p>Her biri bir öncekinden daha zalim onlarca iğneli söz geldi aklına ama Jaime sadece omuzlarını silkti. “Seni rüyamda gördüm,” dedi.</p>
  </div>
</body>
</html>
