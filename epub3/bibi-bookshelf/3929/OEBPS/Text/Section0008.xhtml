<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Arya</h1>

    <p>Gökyüzü, arkalarında bıraktıkları Harrenhal’un duvarları kadar karaydı. Yağmur yumuşak ve istikrarlı bir şekilde yağıyordu, atların ayak seslerini boğuyor, yüzlerinden aşağı akıyordu.</p>

    <p>Kuzeye, gölden uzağa at sürdüler, ekili araziyi kasabalara bağlayan toprak yolu takip ettiler, talan edilmiş tarlaları geçip ormana ve derelere girdiler. Arya başı çekiyordu, çalıntı atını ağaçlar iyice sıklaşana dek pervasız bir tırısla koşturdu. Al Turta ve Gendry ellerinden gelenin en iyisini yaparak onu takip ediyordu. Uzakta kurtlar uluyordu ve Al Turta’nın derin solukları duyuluyordu. Kimse konuşmuyordu. Arya, iki delikanlının çok geride kalmadığından emin olmak ve takip edilip edilmediklerini anlamak için zaman zaman arkasına bakıyordu.</p>

    <p>Takip edileceklerdi, biliyordu. Ahırlardan üç at, Roose Bolton’ın çalışma odasından bir harita ve bir hançer çalmıştı. Kalenin arka kapısındaki nöbetçiyi, adam Jaqen H’ghar’ın Arya’ya verdiği eski demir sikkeyi yerden almak için eğildiğinde boğazını keserek öldürmüştü. Biri, kendi kanının içinde ölü halde yatan nöbetçiyi bulacaktı, ardından gölgeler ve sesler yükselecekti, Lord Bolton uyandırılacak, Harrenhal siper mazgallarından kilerlerine kadar didik didik aranacaktı ve haritayla hançerin; cephanelikteki birkaç kılıç, mutfaktaki peynir ve ekmek, fırıncı bir çocuk, bir demirci çırağı ve Nan... ya da kime sorulduğuna bağlı olarak Gelincik ya da Arry isimli bir kadeh taşıyıcısıyla birlikte kaybolduğu anlaşılacaktı.</p>

    <p>Dehşet Kalesi Lordu peşlerinden bizzat gelmeyecekti. Roose Bolton, solgun teni sülüklerle beneklenmiş halde yatağında uzanacak, fısıltı gibi çıkan yumuşak sesiyle emirler verecekti. Lordun adamı Walton ava liderlik edebilirdi; uzun bacaklarından hiç çıkarmadığı baldır zırhı yüzünden Çelikincik dedikleri adam. Belki de salyalı Vargo Hoat ve kendilerine Cesur Dostlar diyen paralı askerler düşerdi peşlerine. Diğerleri Kanlı Oyuncular derdi onlara (ama asla yüzlerine karşı değil) ve bazıları da, Vargo Hoat’un kendisini hoşnutsuz edenlerin ellerini ve ayaklarını kesme alışkanlığı yüzünden, Ayakadamları diye anardı.</p>

    <p><em>Bizi yakalarsa ellerimizi ve ayaklarımızı kesecek,</em> diye düşündü Arya, <em>sonra da Roose Bolton derimizi yüzecek.</em> Arya’nın üstünde hâlâ hizmetçi kıyafeti vardı ve göğsüne Roose Bolton’ın arması işlenmişti, Dehşet Kalesi’nin derisi yüzülmüş adamı.</p>

    <p>Arya arkasına her baktığında, Harrenhal’un uzaktaki kapılarından dışarı akan ya da devasa duvarlarının üstünde aceleyle koşturan meşale alevleri görmeyi beklemişti ama hiçbir şey yoktu. Harrenhal uyumaya devam etmiş, karanlıkta kaybolmuş ve ağaçların arkasında kalmıştı.</p>

    <p>İlk dereyi geçtiklerinde Arya atını çevirmiş ve küçük kafilesini yoldan çıkarmıştı, sonunda dik ve taşlı bir kıyıya varana dek çeyrek mil kadar derenin kıvrımlı yatağını takip etmişlerdi. Avcılar yanlarında köpek getirirse, bu manevra sayesinde izlerini kaybettirebileceklerini umuyordu Arya. Yolda kalamazlardı. <em>Yolda ölüm var,</em> demişti kendine, <em>bütün yollarda ölüm var.</em></p>

    <p>Gendry ve Al Turta, Arya’nın tercihini sorgulamamışlardı. Sonuçta harita onun elindeydi ve Al Turta en az peşlerinden gelebilecek adamlar kadar korkuyordu Arya’dan. Onun nöbetçiyi öldürdüğünü görmüştü. <em>Benden korkması daha iyi,</em> dedi Arya kendine. <em>Böylece, aptalca bir şey yapmak yerine benim söylediklerimi yapar.</em></p>

    <p>Arya da korkmalıydı, bunu biliyordu. Daha on yaşındaydı; önünde karanlık bir orman, arkasında ayaklarını memnuniyetle kesecek bir adam olan, çalıntı bir atın sırtına oturmuş sıska bir kız çocuğuydu. Ama bir şekilde kendisini Harrenhal’da olduğundan daha sakin hissediyordu. Yağmur, nöbetçinin kanını Arya’nın parmaklarından yıkamıştı, Arya’nın sırtında bir kılıç asılıydı, kurtlar karanlığın içinde gri ve güçlü gölgeler gibi geziniyordu ve Arya Stark korkmuyordu. <em>Korku, kılıçtan derin keser,</em> diye fısıldadı, Syrio’nun öğrettiği sözlerdi bunlar ve sonra Jaqen’in sözlerini tekrar etti, <em>valar morghulis.</em></p>

    <p>Yağmur durdu, tekrar yağdı, bir kez daha durdu ve yine başladı ama onları sudan koruyacak iyi pelerinleri vardı. Arya, küçük kafilesini sabit bir hızla, ağır hareket ettiriyordu, ağaçların altı daha hızlı yol alamayacakları kadar karanlıktı; delikanlıların ikisi de binici değildi ve yarı gömülü köklerle, gizli taşlarla dolu çatlak ve yumuşak zemin tehlikeliydi. Üstündeki derin olukların suyla dolu olduğu başka bir yola rast geldiler ama Arya yoldan uzak durdu. Islak yapraklarla ağırlaşmış ağaç dalları yüzlerini kamçılarken, kafilesini yükselip alçalarak dönen tepelerden, böğürtlen ve yaban gülü dikenliklerinin arasından, alçak çalılıkların içinden, dar sel yataklarının dibinden geçirdi.</p>

    <p>Bir keresinde, Gendry’nin kısrağı çamurda kayarak dengesini kaybetmişti, sertçe arka ayaklarının üstüne devrilmiş ve binicisini eyerinden düşürmüştü ama ne at ne de binicisi zarar görmüştü. Gendry, yüzüne o inatçı ifadesini takınıp hiç beklemeden tekrar kısrağa binmişti. Aradan uzun zaman geçmeden bir yavru geyik leşini parçalayan üç kurda rastlamışlardı. Al Turta’nın atı kurtların kokusunu alınca ürküp kaçmıştı. Kurtlardan ikisi de kaçmıştı ama üçüncüsü kafasını kaldırıp avını korumak için dişlerini göstermişti. “Geri çekil,” demişti Arya, Gendry’ye. “Yavaş ol, böylece onu ürkütmezsin.” Kurt ve ziyafeti gözden kaybolana kadar atlarını ağır ağır uzaklaştırmışlardı. Arya ancak o zaman atını çevirmiş ve Al Turta’nın peşinden gitmişti, delikanlı ağaçlara çarparken umutsuzca eyerine yapışmıştı.</p>

    <p>Daha sonra yanmış bir köye girmişlerdi, kararmış ağıl iskeletlerinin arasında dikkatlice yol almış, bir sıra elma ağacına asılı onlarca adamın kemiklerinin altından geçmişlerdi. Al Turta ağaçlardaki adamları görünce dua etmeye başlamıştı; Anne’nin merhameti için tekrar tekrar fısıldanan zayıf bir yalvarış. Arya, çürümeye yüz tutmuş ıslak giysiler içindeki etsiz ölülere bakmış ve kendi duasını okumuştu. <em>Sör Gregor,</em> devam etti, <em>Dunsen, Polliver, Tatlı Raf. Vadeci ve Tazı. Sör Ilyn, Sör Meryn, Kral Joffrey, Kraliçe Cersei.</em> Duasını <em>valar morghulis</em> ile bitirmişti, kemerinin altında sakladığı sikkeye dokunmuş ve sonra ölü adamların altından geçerken yukarı uzanıp cesetlerin arasından bir elma koparmıştı. Elmanın vakti geçmiş ve hamur gibi olmuştu ama Arya bütün meyveyi içindeki kurtlarla birlikte yemişti.</p>

    <p>Şafaksız bir gündü. Gökyüzü ağır ağır aydınlandı fakat güneşi hiç görmediler. Siyah griye döndü ve renkler korkakça sürünerek dünyaya geri geldi. Asker çamlar kasvetli yeşillerini giymişti, kızıllara ve solgun sarılara bürünmüş hasır otları kahverengiye dönmeye başlamıştı bile. Arya ve arkadaşları, atlarına su içirip hızlı ve soğuk bir kahvaltı edecek kadar durdular, Al Turta’nın mutfaktan çaldığı ekmek somununu ve sert, sarı peynir parçasını elden ele geçirip yediler.</p>

    <p>“Nereye gittiğimizi biliyor musun?” diye sordu Gendry, Arya’ya.</p>

    <p>“Kuzey,” dedi Arya.</p>

    <p>Al Turta kararsızca etrafına baktı. “Kuzey ne taraf?”</p>

    <p>Arya elindeki peynirle işaret etti. “Şu taraf.”</p>

    <p>“Ama güneş yok. Nereden biliyorsun?”</p>

    <p>“Yosunlardan. Ağaçların bir yüzünde daha fazla yosun var, görüyor musun? İşte o taraf kuzey.”</p>

    <p>“Kuzeyle ne işimiz var?” diye sordu Gendry.</p>

    <p>“Üç Dişli Mızrak.” Arya çalıntı haritayı arkadaşlarına göstermek için açtı. “Gördünüz mü? Üç Dişli Mızrak’a vardığımızda bütün yapmamız gereken Nehirova’ya kadar akıntıyı yukarı doğru takip etmek, işte.” Parmağıyla yolu gösterdi. “Uzun bir yol ama nehri izlediğimiz sürece kaybolmayız.”</p>

    <p>Al Turta haritaya baktı. “Hangisi Nehirova?”</p>

    <p>Nehirova, Tökeztaş ve Kızıl Çatal’ı simgeleyen iki mavi nehir çizgisinin arasında bir kale kulesi olarak resmedilmişti. “İşte.” Arya kaleye dokundu. <em>“Nehirova yazıyor.”</em></p>

    <p>“Sen yazıları okuyabiliyor musun?” dedi Al Turta hayretler içinde, Arya’nın suda yürüyebildiğini öğrenmişti sanki.</p>

    <p>Arya başıyla onayladı. “Nehirova‘ya vardığımızda güvende olacağız.”</p>

    <p>“Öyle mi? Neden?”</p>

    <p><em>Çünkü Nehirova benim büyükbabamın kalesi ve ağabeyim Robb orada olacak,</em> demek istedi Arya. Dudağını ısırıp haritayı katladı. “Olacağız işte. Ama sadece oraya varabilirsek.” Eyerine ilk binen Arya oldu. Gerçeği Al Turta’dan saklamak kendini kötü hissettiriyordu ama sırrını ona söyleyemezdi. Gendry biliyordu ama o başkaydı. Gendry’nin kendi sırrı vardı, bu sırrın ne olduğunu bilmiyormuş gibi görünse de.</p>

    <p>Arya o gün hızlarını arttırdı, atları cesaret edebildiği kadar uzun tırıs koşturdu ve düz bir arazi gördüğünde dörtnala kaldırdı. Düz arazilere çok ender rastlıyorlardı aslında, onlar ilerledikçe tepelikler artıyordu. Tepeler çok yüksek ya da çok dik değildi ama hiç bitmeyecekmiş gibi görünüyorlardı ve sonunda üçü de tırmanıp inmekten, dere yatakları boyunca ilerleyip başlarının üstünde kubbeler oluşturan ağaçlarla kaplı sığ vadilerden geçmekten yorulmuştu.</p>

    <p>Arya zaman zaman, arkalarında bıraktıkları izleri karıştırmak amacıyla geldikleri yoldan geri dönüyor, Al Turta’yla Gendry’ye yola devam etmelerini söylüyordu, bir takibin ilk işaretini duyabilmek için etraf dinliyordu. <em>Çok yavaş,</em> diye düşündü dudağını ısırarak, <em>çok yavaş ilerliyoruz, bizi mutlaka yakalayacaklar.</em> Bir keresinde bir bayırın tepesinden, arkalarındaki vadide akan dereyi geçen koyu renkli şekiller görmüştü ve bir an için Roose Bolton’ın süvarilerinin onları yakaladığını düşünmüştü ama tekrar baktığında gördüğü şekillerin bir kurt sürüsüne ait olduğunu fark etmişti. Ellerini ağzına götürüp kurtlara ulumuştu, <em>“Ahooooooo, ahooooooooo.”</em> Kurtların en irisi başını kaldırıp geri uluduğunda çıkan ses Arya’yı titremişti.</p>

    <p>Al Turta gün ortasına doğru şikâyet etmeye başladı. Poposunun ağrıdığını söyledi, eyeri bacaklarının içini tahriş ediyordu, her şeyden önemlisi biraz uykusu vardı. “O kadar yorgunum ki attan düşeceğim.”</p>

    <p>Arya, Gendry’ye baktı. “Eğer düşerse onu ilk kim bulur sence; kurtlar mı, Oyuncular mı?”</p>

    <p>“Kurtlar,” dedi Gendry. “Onların burunları daha keskin.”</p>

    <p>Al Turta ağzını açtı ve kapadı. Atından düşmedi. Kısa zaman sonra yağmur tekrar başladı. Hâlâ bir parça olsun güneş ışığı görmemişlerdi. Hava soğuyordu ve solgun beyaz sis, çam ağaçlarının arasında gezinip yanık ve çıplak arazilere yayılıyordu.</p>

    <p>Gendry de en az Al Turta kadar zor durumdaydı fakat şikâyet etmeyecek kadar inatçıydı o. Dağınık siyah saçlarının altındaki yüzüne kararlı bir ifade takınıp tuhaf bir şekilde eyerinde oturuyordu ama Gendry’nin bir binici olmadığını görebiliyordu Arya. <em>Bunu hatırlamalıydım,</em> dedi kendine. O kendini bildi bileli at biniyordu, küçükken midillilere ve daha sonra büyük atlara, oysa Gendry ve Al Turta şehir doğumluydu, küçük insanların yürüdüğü şehirde dünyaya gelmişlerdi. Yören, delikanlıları Kral Toprakları’ndan aldığında onlara binek vermişti ama bir eşeğin sırtına oturup bir arabanın arkasında ağır ağır Kral Yolu’nu geçmek başkaydı, bir av atını vahşi ormanlardan ve yanmış arazilerden geçirmek bambaşka.</p>

    <p>Arya tek başına çok daha hızlı yol alacağını biliyordu ama delikanlıları bırakamazdı. Onlar Arya’nın sürüsüydü, hayatta kalan son arkadaşlarıydı ve Arya olmasaydı, şimdi ikisi de Harrenhal’da güvende olacaktı; Gendry dökümhanede, Al Turta mutfakta terlerken. <em>Eğer Oyuncular bizi yakalarsa, onlara Ned Stark’ın kızı ve Kuzey Kralı’nın kardeşi olduğumu söyleyeceğim. Beni ağabeyime götürmelerini ve Al Turta’yla Gendry’ye zarar vermemelerini emredeceğim.</em> Arya’ya inanmayabilirlerdi, inansalar bile... Lord Bolton, Arya’nın babasının sancak beyiydi ama o da Arya’yı diğerleri kadar korkutuyordu. <em>Bizi yakalamalarına izin vermeyeceğim,</em> diye yemin etti sessizce, omzunun üstünden uzanıp Gendry’nin onun için çaldığı kılıcın kabzasına dokundu. <em>İzin vermeyeceğim.</em></p>

    <p>Akşamüstüne doğru ağaçların altından çıktılar ve kendilerini bir nehrin kıyısında buldular. Al Turta sevinçle bağırdı. “<em>Üç Dişli Mızrak!</em> Şimdi bütün yapmamız gereken akıntıyı takip etmek, söylediğin gibi. Neredeyse vardık sayılır!”</p>

    <p>Arya dudağını ısırdı. “Bunun Üç Dişli Mızrak olduğunu sanmıyorum.” Nehir yağmurla kabarmıştı ama bu halde bile eni dokuz metreden fazla olmazdı. Üç Dişli Mızrak’ın çok daha geniş olduğunu hatırlıyordu Arya. “Mızrak olamayacak kadar küçük,” dedi delikanlılara, “ve henüz yeterince yol gelmedik.”</p>

    <p>“Evet geldik,” diye ısrar etti Al Turta. “Bütün gün at sürdük ve neredeyse hiç durmadık. Çok uzun bir yol gelmiş olmamız gerek.”</p>

    <p>“Haritaya tekrar bak,” dedi Gendry.</p>

    <p>Arya atından indi, haritayı çıkarıp açtı. Yağmur, koyun derisi parşömenin üstüne düştü ve ince çizgiler halinde aşağı aktı. Arya omzunun üstünden bakan çocuklara, “Sanırım buralarda bir yerdeyiz,” dedi parmağıyla göstererek.</p>

    <p>“Ama,” dedi Al Turta, “neredeyse hiç yol almamışız gibi. Bak, Harrenhal parmağının altında, neredeyse ona <em>dokunuyorsun.</em> Ve bütün gün at sürdük!”</p>

    <p>“Üç Dişli Mızrak’a varmamıza miller var,” dedi Arya. “Daha günlerce orada olmayacağız. Bu başka bir nehir olmalı. Şunlardan biri, görüyor musun?” Al Turta’ya haritacının boyadığı daha ince mavi çizgileri gösterdi, her çizginin altına güzel yazılarla nehirlerin adı yazılmıştı. “Darry, Yeşilelma, Bakire... işte bu, Küçük Söğüt, bu olabilir.”</p>

    <p>Al Turta gözlerini haritadaki çizgiden kaldırıp nehre baktı. “Bana o kadar küçük görünmüyor.”</p>

    <p>Gendry de kaşlarını çatmıştı. “Gösterdiğin nehir şu nehirle birleşiyor, bak.”</p>

    <p>“Büyük Söğüt,” diye okudu Arya.</p>

    <p>“Büyük Söğüt o zaman. Bak, Büyük Söğüt, Üç Dişli Mızrak’a akıyor, yani birini takip edip diğerine varabiliriz ama akıntıyı aşağı doğru takip etmeliyiz, yukarı değil. Fakat bu nehir Küçük Söğüt değil de şuradakiyse...”</p>

    <p>“Dalgalı Dere,” diye okudu Arya.</p>

    <p>“Bak, dönüyor ve göle akıyor, bizi Harrenhal’a geri götürür.” Çizgiyi parmağıyla takip etti.</p>

    <p>Al Turta’nın gözleri büyüdü. “<em>Hayır!</em> Bizi mutlaka öldürürler.”</p>

    <p>“Bunun hangi nehir olduğunu bilmek zorundayız,” dedi Gendry en inatçı ses tonuyla. “Bilmek zorundayız.”</p>

    <p>“İyi ama <em>bilmiyoruz.</em>” Haritadaki mavi çizgilerin yanında isimler olabilirdi ama kimse nehrin kıyısına bir isim yazmamıştı. “Nehrin ne aşağısına ne de yukarısına gideceğiz,” diye karar verdi Arya. “Nehri geçeceğiz ve kuzeye doğru ilerlemeye devam edeceğiz, şimdiye kadar yaptığımız gibi.”</p>

    <p>“Atlar yüzebilir mi?” diye sordu Al Turta. “Su <em>derin</em> görünüyor Arry. Ya yılanlar varsa?”</p>

    <p>“Kuzeye gittiğimizden emin misin?” diye sordu Gendry. “Bütün bu tepeler... eğer geri döndüysek...”</p>

    <p>“Ağaçlarda yosun var...”</p>

    <p>Gendry yakındaki bir ağacı gösterdi. “Şu ağacın her yüzünde yosun var ve bir sonrakinde hiç yok. Sadece bir daire çizerek kaybolmuş olabiliriz.”</p>

    <p>“Olabiliriz,” dedi Arya, “ama ben her halükârda nehri geçeceğim. Benimle gelebilir ya da burada kalabilirsiniz.” İki delikanlıyı da umursamayarak tekrar eyerine atladı. Delikanlılar onu takip etmek istemiyorlarsa Nehirova’yı kendi kendilerine bulabilirlerdi, Oyuncular’ın onları bulması daha büyük bir ihtimaldi gerçi.</p>

    <p>Arya, nehrin karşısına geçebileceği kadar güvenli görünen bir nokta bulmadan önce kıyı boyunca yarım mil kadar yol almak zorunda kaldı ama kısrağı o zaman bile suya girmeye isteksizdi. Nehir, adı her ne ise, kahverengi ve hızlı akıyordu, ortasındaki derin yeri atın karnına kadar geliyordu. Çizmeleri suyla dolmuştu ama Arya topuklarına basıp karşı kıyıya tırmandı. Arkasından gelen su seslerini ve kısrakların sinirli kişnemesini duydu. <em>Demek beni takip ettiler. Güzel.</em> Delikanlılar suyun içinde debelenerek karşıya geçerken ve üzerlerinden sular damlayarak gelirken Arya onları izlemek için döndü. “Üç Dişli Mızrak değildi,” dedi çocuklara. <em>“Değildi.”</em></p>

    <p>Sonraki nehir daha sığdı ve geçişi daha kolaydı. O da Üç Dişli Mızrak değildi ve nehri geçeceklerini söylediğinde kimse Arya’ya itiraz etmedi.</p>

    <p>Atlara su içirmek ve biraz daha peynir ekmek yemek için tekrar durduklarında akşam çöküyordu. “Islağım ve üşüyorum,” diye şikâyet etti Al Turta. “Artık Harrenhal’dan yeterince uzakta olduğumuz kesin. Bir ateş yakabiliriz ve...”</p>

    <p><em>“HAYIR!”</em> Arya ve Gendry aynı anda bağırmıştı. Al Turta sindi. Arya göz ucuyla Gendry’ye baktı. <em>Benimle aynı anda söyledi. Eskiden, Kışyarı’ndayken Jon’un yaptığı gibi.</em> Bütün kardeşleri arasında en çok Jon Kar’ı özlemişti.</p>

    <p>“En azından uyuyabilir miyiz?” diye sordu Al Turta. “Çok yorgunum Arry ve popom acıyor. Sanırım su topladı.”</p>

    <p>“Eğer yakalanırsak bundan beter dertlerin olur,” dedi Arya. “Yola devam etmek zorundayız. Buna <em>mecburuz.</em>”</p>

    <p>“Ama hava neredeyse karardı, ay bile görünmüyor.”</p>

    <p>“Atına bin.”</p>

    <p>Etraftaki ışık azalırken ağır ağır yol aldılar ve Arya da üstüne yorgunluk çöktüğünü hissetti. Onun da en az Al Turta kadar uykusu vardı ama buna cesaret edemezdi. Uyurlarsa, gözlerini açtıklarında Vargo Hoat’u; Soytarı Shagwell, Sadık Urswyck, Rorge, Isırgan, Rahip Utt ve diğer canavarlarıyla birlikte tepelerinde bulabilirlerdi.</p>

    <p>Ama bir süre sonra atının adımları bir beşiğin sallanması kadar teskin edici oldu ve Arya göz kapaklarının ağırlaştığını hissetti. Gözlerinin kapanmasına izin verdi ve bir an sonra tekrar kocaman açtı. <em>Uyuyamam,</em> diye bağırdı kendine sessizce, <em>uyuyamam, uyuyamam.</em> Parmaklarını gözlerine bastırdı ve açık tutmak için sertçe ovuşturdu, dizginlerini sıkıca tutup atını eşkin yürüyüşe kaldırdı. Ama ne Arya ne de atı bu hızı devam ettirebildi, sadece birkaç dakika sonra tekrar yürüyüş hızına düştüler ve birkaç dakika daha geçince Arya’nın gözleri bir kez daha kapandı ve bu sefer o kadar çabuk açılmadı.</p>

    <p>Gözlerini açtığında, atının bir ot öbeğinin başında durmuş otladığını gördü, Gendry de kolunu dürtüyordu. “Uyuya kaldın,” dedi delikanlı.</p>

    <p>“Sadece gözlerimi dinlendiriyordum.”</p>

    <p>“Epey uzun dinlendirdin o zaman. Atın daireler çizerek dolanıyordu ama senin uyuduğunu hayvan durana kadar fark etmedim. Al Turta da senin kadar kötüydü, bir ağacın dalına çarpıp yere düştü. Nasıl bağırdığını duymalıydın. O <em>ses</em> bile seni uyandıramadı. Durup uyuman gerekiyor.”</p>

    <p>“Sen yola devam ettiğin sürece ben de edebilirim,” dedi Arya esneyerek.</p>

    <p>“Yalancı,” dedi Gendry. “Aptallık etmek istiyorsan sen devam et ama ben duruyorum. İlk nöbeti ben alırım. Sen uyu.”</p>

    <p>“Al Turta ne olacak?”</p>

    <p>Gendry eliyle gösterdi. Al Turta çoktan yere uzanmıştı, ıslak yapraklardan oluşan yatağında cübbesinin altına kıvrılmış hafifçe horluyordu. Elinde büyük bir parça peynir olan delikanlı iki ısırık arasında sızmış gibi görünüyordu.</p>

    <p>Arya tartışmanın faydasız olacağını fark etti; Gendry haklıydı. <em>Oyuncular’ın da uykuya ihtiyacı olacak,</em> dedi kendine bunun doğru olmasını umarak. O kadar yorgundu ki eyerinden inmek bile mücadeleye dönüşmüştü ama bir kayın ağacının altına uzanmadan önce atının bacaklarını bağlamayı akıl edebildi. Zemin sert ve nemliydi. Sıcak bir yemek ve ısıtan bir ateşle birlikte tekrar bir yatakta uyuyana kadar kaç zaman geçeceğini merak etti Arya. Uykuya dalmadan önce yaptığı son şey, kılıcını kınından çıkarıp yanına koymak oldu. “Sör Gregor,” diye fısıldadı esneyerek. “Dunsen, Polliver, Tatlı Raff. Vadeci ve... Vadeci... Tazı...”</p>

    <p>Rüyaları kırmızı ve vahşiydi. Oyuncular rüyasındaydı, en az dördü; solgun tenli bir Lysli, Ib’den gelen zalim bir baltacı, Iggo denen Dothraklı bir at efendisi ve adını hiç öğrenemediği Dornelu bir adam. Paslanmış zırhların ve ıslak derilerin içinde, yağmurdan çıkarak peş peşe geldiler, eyerlerine asılmış kılıçlar ve baltalar tıngırdıyordu. Arya’yı avladıklarını düşünüyorlardı, Arya, rüyaların tuhaf ve keskin sarahatiyle biliyordu bunu, fakat yanılıyorlardı. Arya onları avlıyordu.</p>

    <p>Rüyasında küçük bir kız değildi Arya, iri ve güçlü bir kurttu. Ağaçların arasından çıkıp adamların önünde belirdiğinde ve pes bir hırlamayla dişlerini gösterdiğinde, hem atlardan hem adamlardan yükselen tiksindirici korku kokusunu aldı. Lyslinin atı şahlanıp dehşet dolu bir çığlık attı. Diğerleri insan dilinde konuşarak birbirlerine bağırdılar ama onlar hareket etmeye fırsat bulamadan karanlığın ve yağmurun içinden başka kurtlar koşup geldi, büyük bir sürü; zalim, ıslak ve sessiz.</p>

    <p>Dövüş kısa fakat kanlıydı. Kıllı adam baltasını çıkarırken devrildi, koyu tenli olan okunu gererken öldü ve solgun Lysli kaçmaya çalıştı. Arya’nın kardeşleri adamı yakaladılar, tekrar tekrar döndürdüler, dört bir yandan saldırarak atının bacaklarını ısırdılar ve binicinin boğazını adam yere düşüp toprağa çarparken parçaladılar.</p>

    <p>Sadece çanlı adam geri çekilmemişti. Adamın atı Arya’nın kız kardeşlerinden birinin kafasını tekmeledi ve saçları hafifçe çınlayan adam diğer kardeşini kıvrımlı gümüş pençesiyle neredeyse ikiye bölüyordu.</p>

    <p>Arya’nın içi öfkeyle doldu, adamın sırtına sıçradı, onu baş aşağı devirdi, birlikte düşerlerken çenesi hasmının kolunda kenetlendi; dişleri derinin, yünün ve yumuşak etin içine gömüldü. Yere çarptıklarında, başını vahşice silkerek adamın kolunu omzundan kopardı. Ağzındaki kolu zaferle ileri geri salladı, soğuk ve siyah yağmurun ortasına, sıcak ve kırmızı damlalar serpiştiriyordu.</p>
  </div>
</body>
</html>
