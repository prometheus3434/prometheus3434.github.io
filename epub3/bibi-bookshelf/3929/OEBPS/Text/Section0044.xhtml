<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Arya</h1>

    <p>İlk önce çatıdaki adam öldü. Yüz seksen metre uzaktaki bacanın dibine çökmüştü, şafaktan önceki karanlıkta belli belirsiz bir gölgeydi sadece ama gökyüzü aydınlanmaya başladığında adam kıpırdandı, gerindi ve ayağa kalktı. Anguy’un oku adamın göğsüne saplandığında bütün vücudu çözülmüş halde, dik eğimli taş çatıdan yuvarlanıp septin kapısının önüne düştü.</p>

    <p>Oyuncular septin kapısına iki muhafız dikmişti ama muhafızlar meşalelerin parlaklığı yüzünden körleşmişti; haydutlar septe yaklaştı. Kyle ve Notch aynı anda ok saldı. Muhafızlardan biri, boğazına saplanan okla yere yığıldı, diğeri karnından vuruldu. İkinci muhafız elindeki meşaleyi düşürdü, alevler adamı yalamaya başladı. Kıyafetleri tutuşan adam çığlık attı. Saklanışın sonuydu bu. Thoros bağırdı ve haydutlar saldırıya geçti.</p>

    <p>Arya bütün bunları atının sırtında otururken seyretti; septi, değirmeni, bira imalathanesini, ahırı ve bunların etrafını çevreleyen, yabani otlardan, yanık ağaçlardan, çamurdan ibaret ıssızlığı yukarıdan gören ağaçlıklı bayırın tepesinde bekliyordu. Ağaçlar neredeyse tamamen çıplaktı artık, hâlâ dallara tutunan birkaç kuru yaprak da Arya’nın görüşünü engellemiyordu. Lord Beric, bayırda bekleyenleri korumak üzere Sakalsız Dick’i ve Mudge’i bırakmıştı. Arya, aptal bir <em>çocukmuş</em> gibi arkada bırakılmaktan nefret ediyordu ama Gendry de arkada bırakılmıştı en azından. Tartışıp itiraz etmemesi gerektiğini biliyordu Arya. Bu bir mücadeleydi ve mücadelelerde emirlere itaat edilmeliydi.</p>

    <p>Doğu seması sarı pembe ışıldıyordu ve yukarıda, hızla hareket eden alçak bulutların arasında yarım ay görünüyordu. Rüzgâr soğuk esiyordu, Arya suyun sesini ve büyük ahşap değirmenin gıcırtılarını duyabiliyordu. Şafak havasında yağmur kokusu vardı ama damlalar düşmüyordu henüz. Sabah sisinin içinde, arkalarında alevli kurdeleler bırakarak uçan ateş okları septin ahşap duvarlarına çarpıyordu. Oklardan birkaçı pencerelerdeki panjurlara saplandı ve çok geçmeden kırık panjurların arasından duman yükselmeye başladı.</p>

    <p>İki oyuncu septten dışarı çıktı, yan yana koşturan adamların ellerinde baltalar vardı. Anguy ve diğer yaycılar bekliyordu. Baltalı adamlardan biri hemen öldü. Diğeri çömelmeyi başardı, yaycıların fırlattığı ok adamın omzuna saplandı. Adam sendeleyerek yürümeye devam etti, bedenine iki ok daha saplanana kadar. Oklar öyle hızlı hareket etmişti ki hangisinin önce isabet ettiğini söylemek zordu. Uzun okların deldiği göğüs kalkanı çelikten değil de ipekten yapılmıştı sanki. Adam yere yığıldı. Anguy, geniş uçlu okların yanı sıra çuvaldız uçlu oklara da sahipti. Çuvaldız ağır kalkanları bile delebilirdi. <em>Ok fırlatmayı öğreneceğim,</em> diye düşündü Arya. Kılıç dövüşünü seviyordu ama okların da ne kadar iyi olduğunu görebiliyordu.</p>

    <p>Alevler septin güney duvarına tırmanıyordu ve kırık bir pencereden yoğun duman çıkıyordu. Myrli bir arbaletçi başka bir pencereden başını çıkardı, bir ok saldı ve arbaletini tekrar sarmak için yere çömeldi. Arya, ahırlardaki dövüşün seslerini duyabiliyordu; atların çığlığı ve çelik şıngırtılarıyla harmanlanmış feryatlar. <em>Hepsini öldürün,</em> diye düşündü öfkeyle. Dudağını öyle sert ısırdı ki kan tadı aldı. <em>Her birini öldürün.</em></p>

    <p>Penceredeki arbaletçi tekrar göründü ama adam bir ok salar salmaz başının yanından üç ok geçti. Oklardan biri adamın miğferinde çınladı. Adam gözden kayboldu, yayı ve her şeyiyle birlikte. Arya, ikinci kattaki pencerelerin çoğunda alevler görüyordu. Dumanla ve sabah sisiyle dolu hava, siyah beyaz esen bir pusa dönüşmüştü. Anguy ve diğer yaycılar, hedefleri daha kolay bulmak için birbirlerine yaklaşıyorlardı.</p>

    <p>Sonra sept püskürdü. Oyuncular, kızgın karıncalar misali dışarı aktı. İki Ibbenli, önlerinde tuttukları kahverengi pürüzlü kalkanlarla kapıdan çıktılar. Onların arkasından, büyük bir <em>arakh</em> taşıyan Dothraklı geldi, adamın saç örgüsünde çanlar vardı. Dothraklının ardından, vahşi dövmelerle kaplı üç Volantisli paralı asker göründü. Diğerleri pencerelerden dışarı tırmanıp yere atlıyordu. Arya, tek bacağını pencerenin pervazından dışarı sarkıtmış bir adamın göğsünden vurulduğunu gördü, adamın düşerken attığı çığlığı duydu. Duman yoğunlaşıyordu. Arbaletlerin fırlattığı kısa oklar ve yayların uzun okları havada mekik dokuyordu. Watty inleyerek yere devrildi, yayı elinden düştü. Kyle yayına yeni bir ok takmaya çalışırken, siyah zırhlı bir adam delikanlının karnına bir mızrak sapladı. Arya, Lord Beric’in bağırdığını duydu. Lordun çetesinin geri kalanı, ellerinde çeliklerle hendeklerin ve ağaçların arasından sel gibi boşandı. Arya, Kyle’ı öldüren adamı atıyla ezen Lim’in, parlak sarı cübbesinin dalgalandığını gördü. Thoros ve Lord Beric her yerdeydi, kılıçları yanıyordu. Kırmızı rahip sert deriden yapılmış bir kalkanı parçalara ayırırken, rahibin atı kalkanın sahibinin yüzünü tekmeliyordu. Bir Dothraklı çığlık atarak yıldırım lorduna saldırdı ve alevli kılıç, <em>arakh</em>’ı karşılamak için yukarı kalktı. Bıçaklar öpüştü, ayrıldı ve tekrar öpüştü. Sonra Dothraklının saçları tutuştu, bir an sonra adam ölüydü. Arya, yıldırım lordunun yanında dövüşen Ned’i de gördü. <em>Bu haksızlık, o benden sadece birkaç yaş büyük, dövüşmeme izin vermeleri gerekirdi.</em></p>

    <p>Mücadele uzun sürmedi. Hâlâ ayakta olan Cesur Oyuncular kısa zaman içinde öldüler ya da kılıçlarını bıraktılar. İki Dothraklı atlarını yakalayıp kaçmayı başardı ama bunun tek sebebi, Lord Beric’in adamların kaçmasına izin vermiş olmasıydı. “Bırakın da haberleri Harrenhal’a götürsünler,” dedi lord, elinde alevli kılıcıyla. “Sülük Lordu ve Keçi birkaç uykusuz gece daha geçirsin.”</p>

    <p>Şanslı Jack, Harwin ve Ay Kasabası’ndan Merrit, tutsak aramak için yanan septe girdiler. Birkaç dakika sonra, yanlarında sekiz kahverengi kardeşle birlikte dumanın ve alevlerin arasından dışarı çıktılar. Kardeşlerden biri öyle güçsüzdü ki Merrit adamı omzunda taşımak zorunda kaldı. Yanlarında bir rahip de vardı, adam kambur duruşlu ve keldi ama gri cübbesinin üstüne siyah bir örgü zırh giymişti. “Onu kiler merdivenlerinin altında saklanırken bulduk,” dedi Jack öksürerek.</p>

    <p>Thoros, adamı görünce gülümsedi. “Sen Utt’sun.”</p>

    <p>“<em>Rahip</em> Utt. Bir tanrı adamı.”</p>

    <p>“Tanrı senin gibileri ne yapsın?” diye kükredi Lim.</p>

    <p>“Günah işledim,” diye inledi rahip. “Biliyorum, biliyorum. Beni bağışla Baba. Ben ölümcül bir günah işledim.”</p>

    <p>Arya, Rahip Utt’u Harrenhal’dan hatırlıyordu. Soytarı Shagwell, rahibin, erkek çocukları öldürdükten sonra sürekli ağladığını ve bağışlanmak için dua ettiğini söylemişti. Hatta bazen, kendini diğer Oyucular’a kırbaçlatıyordu. Bütün Oyuncular bunun komik olduğunu düşünüyordu.</p>

    <p>Lord Beric kılıcını kınına soktu. “Can çekişenlere merhamet armağan edin, diğerlerinin ellerini ve ayaklarını bağlayıp yargılamaya hazırlayın,” diye emretti, mücadele bitmişti.</p>

    <p>Yargılama hızlıca yapıldı. Muhtelif haydutlar öne çıkıp Cesur Dostlar’ın yaptıklarını anlattılar; köyler ve kasabalar yağmalanmış, ekinler yakılmış, kadınlar tecavüze uğramış ve öldürülmüş, erkekler işkence görmüş ve sakat bırakılmıştı. Birkaç haydut, Rahip Utt’un öldürdüğü erkek çocuklardan bahsetti. Rahip, yargılama boyunca sürekli ağladı. “Ben kamış kadar zayıf bir adamım,” dedi Lord Beric’e. “Kuvvet için Savaşçı’ya dua ediyorum ama tanrılar beni zayıf yaratmış. Zayıflığıma merhamet gösterin. O çocuklar, o tatlı çocuklar... Onlara zarar vermek istememiştim...”</p>

    <p>Çok zaman geçmeden, Rahip Utt isim günündeki kadar çıplak bir halde, uzun bir karaağacın dalında ağır ağır sallanıyordu. Diğer Cesur Oyuncular birer birer rahibi takip etti. Birkaçı dövüştü, boyunlarına ip geçirilirken tekmeler savurup mücadele ettiler. Arbaletçilerden biri yoğun Myr aksanıyla bağırıp durdu: “Ben askerim, ben askerim.” Bir diğeri, haydutları altın dolu bir yere götürmeyi teklif etti. Üçüncüsü ne kadar iyi bir haydut olacağından bahsetti. Her biri soyuldu, bağlandı ve sırayla asıldı. Yeditelli Tom onlar için bir ağıt okudu ve Thoros, Lord Beric’e, adamların ruhunu sonsuza dek yakmak için yalvardı.</p>

    <p>Arya sallanan adamları izlerken, <em>bir oyuncu ağacı,</em> diye düşündü. Asılanların solgun tenleri, yanan septin alevleriyle kasvetli bir kırmızıya boyanmıştı. Hiç yoktan ortaya çıkan kargalar gelmeye başlamıştı bile. Arya, onların birbirlerine gaklayıp kıkırdadığını duydu ve neler söylediklerini merak etti. Rahip Utt’tan; Rorge, Isırık ya da hâlâ Harrenhal’da olan birkaç adamdan korktuğu kadar korkmuyordu ama onun ölmesinden memnundu yine de. <em>Tazı’yı da asmalılardı ya da kafasını kesmelilerdi.</em> Bunun yerine, haydutlar Sandor Clegane’in yanık kolunu tedavi etmişti. Kılıcını, atını ve zırhını geri vermiş, adamı tepe mağarasının birkaç mil uzağında serbest bırakmışlardı. Bütün aldıkları Tazı’nın altınlarıydı. Bütün bunlar Arya’yı tiksindirmişti.</p>

    <p>Çok geçmeden, sept, dumandan ve alevlerden ibaret bir kükremeyle yıkıldı, binanın duvarları taş çatının ağırlığını daha fazla taşıyamamıştı. Sekiz kahverengi kardeş, septin çöküşünü çaresiz bir kabullenişle izledi. Boynunda, Savaşçı’ya bağlılığını temsil eden küçük bir demir çekiç olan en yaşlı kardeş, sadece onların kaldığını açıkladı. “Savaştan önce kırk dört kişiydik ve burası müreffeh bir yerdi. Bir düzine süt ineğimiz, yüz arı kovanımız, bir üzüm bağımız ve elma ağaçlarımız vardı. Ama aslanlar geldiğinde bütün şarabımızı, sütümüzü, balımızı aldılar, ineklerimizi öldürdüler ve üzüm bağımızı ateşe verdiler. Sonra... ziyaretçilerimizi sayamaz oldum. Bu sahte rahip sonuncuydu sadece. Bir canavar geldi... ona bütün gümüşümüzü verdik ama o altın sakladığımızdan emindi, bu yüzden canavarın adamları, Kardeş Elmar’ı konuşturmak için bizi birer birer öldürdü.”</p>

    <p>“Sekiziniz nasıl kurtuldu?” diye sordu Yaycı Anguy.</p>

    <p>“Utanç içindeyim,” dedi yaşlı adam. “Bendim. Ölme sırası bana geldiğinde, onlara altının yerini söyledim.”</p>

    <p>“Kardeşim,” dedi Myrli Thoros, “utanılacak tek şey, altının yerini en baştan söylememiş olmaktır.”</p>

    <p>Haydutlar o geceyi küçük nehrin yanındaki bira imalathanesinde geçirdi. Ev sahipleri, ahırın zeminin altına yiyecek gizlemişti; yulaf ekmeği, soğan ve içinde bir parça sarımsak olan sulu bir kabak çorbasından oluşan akşam yemeğini paylaştılar. Arya, kâsesinin içinde bir parça havuç buldu ve kendini şanslı addetti. Kardeşler haydutlara isim sormadı. <em>Biliyorlar,</em> diye düşündü Arya. Nasıl bilmezlerdi? Lord Beric’in kalkanında ve pelerininde yıldırım vardı, Thoros da kırmızı kıyafetlerini giyiyordu ya da kıyafetlerinden geri kalanları... Genç bir rahip adayı, Thoros’a, onların çatısının altında bulunduğu sürece sahte tanrısına dua etmemesini söyleyecek kadar cesurdu. “Boş versene,” dedi Lim Limoncübbeli. “O bizim de tanrımız ve sizler canınızı bize borçlusunuz. Ayrıca tanrımızın nesi sahte? Sizin Demirci’niz kırık bir kılıcı onarıyor olabilir ama kırık bir adamı onarabiliyor mu?”</p>

    <p>“Yeter Lim,” diye emretti Lord Beric. “Onların çatısının altındayken onların kurallarına saygı göstereceğiz.”</p>

    <p>“Birkaç duayı kaçırdık diye güneş parlamaktan vazgeçmez,” dedi Thoros nezaketle. “Bunu bilecek bir adam varsa o da benim.”</p>

    <p>Lord Beric yemek yemedi. Arya onun yemek yediğini görmemişti hiç, ara sıra bir kadeh şarap içiyordu sadece. Görünüşe göre uyumuyordu da. Sağlam gözü kapanıyordu bazen, yorgunluktanmış gibi, ama biri konuştuğunda hemen açılıyordu. Hudutlu lord hâlâ perişan haldeki siyah pelerinini ve minesi çatlak yıldırım armasını taşıyan çentik dolu göğüs kalkanını giyiyordu. Hatta o göğüs kalkanıyla uyuyordu adam. Siyah çelik, Tazı’nın açtığı korkunç yarayı gizliyordu, adamın boğazındaki siyah halkayı gizleyen yün kaşkol gibi. Ama lordun, alnı içeri göçmüş kırık kafasını hiçbir şey gizleyemiyordu, kayıp gözünün yerindeki kırmızı çukuru ya da yüzünün altındaki kafatasını da.</p>

    <p>Arya, Harrenhal’da anlatılan hikâyeleri hatırlayarak temkinli gözlerle adama baktı. Lord Beric, Arya’nın korkusunu sezmişti sanki. Başını çevirdi ve Arya’yı yanına çağırdı. “Seni korkutuyor muyum çocuk?”</p>

    <p>“Hayır,” dedi Arya, dudağını ısırdı. “Sadece... şey... Tazı’nın sizi öldürdüğünü düşünmüştüm ama...”</p>

    <p>“Bir yaraydı,” dedi Lim Limoncübbeli. “Ölümcül bir yaraydı, evet ama Thoros onu iyileştirdi. Yeryüzüne ondan daha iyi bir şifacı gelmemiştir.”</p>

    <p>Lord Beric, sağlam gözündeki tuhaf ifadeyle Lim’e baktı; adamın diğer gözünde yara izinden ve kurumuş kandan başka bir şey yoktu. “Gelmemiştir,” diye onayladı yorgun bir şekilde. “Lim, nöbet değişimi zamanı geçti sanırım. İlgilenirsen sevinirim.”</p>

    <p>“Tamam lordum.” Lim rüzgârlı geceye çıkarken, sarı pelerini arkasında dalgalandı.</p>

    <p>Lim gittiğinde, “Zaman zaman en cesur adamlar bile kendilerini kör ederler, görmekten korktuklarında,” dedi Lord Beric. “Thoros, şimdiye kadar beni kaç kez geri getirdin?”</p>

    <p>Kırmızı rahip başını eğdi. “Sizi geri getiren R’hllor’dur lordum. Işık Tanrısı. Ben onun vasıtasıyım sadece.”</p>

    <p>“Kaç kez?” diye ısrar etti Lord Beric.</p>

    <p>“Altı,” dedi Thoros isteksizce. “Ve her seferinde daha zordu. Pervasız davranır oldunuz lordum. Ölüm bu kadar tatlı mı?”</p>

    <p>“Tatlı? Hayır dostum. Tatlı değil.”</p>

    <p>“O halde tatlıymış gibi davranmayın. Lord Tywin geriden emir veriyor. Lord Stannis de öyle. Aynısını yaparsanız akıllılık etmiş olursunuz. Yedinci bir ölüm ikimizin de sonu olabilir.”</p>

    <p>Lord Beric sol kulağının üstüne, alnının içe göçtüğü yere dokundu. “Burası, Sör Burton Crakehall’un bir gürz darbesiyle miğferimi ve kafamı kırdığı yer.” Kaşkolunu çözdü, boğazını çevreleyen siyah çürüğü gösterdi. “Bu, mantikorun Kızgın Şelale’de bıraktığı iz. Zavallı arıcıyı ve karısını, onların bana ait olduğunu düşünerek yakaladı. Kendimi ona teslim etmezsem her ikisinin de asılacağını her yerde duyurdu. Teslim oldum ama buna rağmen onları astı, beni de onların arasındaki darağacına.” Parmağını göz çukurundaki kırmızı yara izine götürdü. “Burası, Yürüyen Dağ’ın kamasının miğfer siperimden girip gözüme sapladığı yer.” Lordun dudaklarında yorgun bir gülümseme geçti. “Böylece, Clegane Hanedanı tarafından üç kez öldürülmüş oldum. Ders aldığımı sanırsın...”</p>

    <p>Arya, lordun latife ettiğini biliyordu ama Thoros gülmedi. Elini Lord Beric’in omzuna koydu. “Fazla düşünmemekte fayda var.”</p>

    <p>“Hayal meyal hatırladığım bir şeyi nasıl fazla düşünebilirim? Bir zamanlar Hudutlar’da bir kale tutuyordum ve evlenmek üzere sözlendiğim bir kadın vardı ama bugün ne o kaleyi bulabilirim ne de sana o kadının saçının rengini söyleyebilirim. Beni kim şövalye yaptı eski dostum? En sevdiğim yiyecekler neler? Her şey siliniyor. Bazen, şu dişbudak ağaçlarının ortasındaki kahrolası çimenlerde doğduğumu düşünüyorum, göğsümde bir delik ve ağzımda alev tadıyla. Sen benim annem misin Thoros?”</p>

    <p>Arya, Myrli rahibe baktı; kabarık saçlara, pembe paçavralara ve eski zırh parçalarına. Adamın yanakları ve sarkık gıdısı fırça gibi sert, gri sakallarla kaplıydı. Adam, Yaşlı Dadı’nın hikâyelerindeki büyücülere benzemiyordu ama yine de...</p>

    <p>“Başı olmayan bir adamı geri getirebilir misiniz?” diye sordu Arya. “Sadece bir kez, altı değil. Yapabilir misiniz?”</p>

    <p>“Benim sihirli güçlerim yok çocuk. Sadece dualarım var. İlk seferinde, lordun göğsünde bir delik ve ağzında kan vardı, hiç umut olmadığını biliyordum. Zavallı, parçalanmış göğsü hareketsizleşince, lordu uğurlamak için ona iyi tanrının öpücüğünü verdim. Ağzımı ateşle doldurdum ve alevleri lordun içine üfledim; boğazından ciğerlerine, kalbine ve ruhuna. Buna <em>son öpücük</em> denir. Yaşlı rahiplerin, Tanrı’nın hizmetkârları ölürken onlara bu son öpücüğü bahşettiğini defalarca görmüştüm. Ben de birkaç kez vermiştim, bütün rahiplerin yapmak zorunda olduğu gibi. Ama daha önce, içi ateşle dolan bir adamın titrediğini hissetmemiş, gözlerini açtığını görmemiştim. Lordu geri getiren ben değildim leydim. Tanrı’ydı. R’hllor’un onunla işi bitmedi henüz. Hayat sıcaklıktır, sıcaklık ateştir ve ateş Tanrı’dır, sadece Tanrı.”</p>

    <p>Arya, gözlerinden yaşlar aktığını hissetti. Thoros pek çok kelime kullanmıştı ama kelimelerin hepsi <em>hayır</em> anlamına geliyordu, Arya bu kadarını anlamıştı.</p>

    <p>“Baban iyi bir adamdı,” dedi Lord Beric. “Harwin onun hakkında çok şey anlattı bana. Babanın hatırına fidyenden memnuniyetle vazgeçerdim ama altına umutsuzca ihtiyacımız var.”</p>

    <p>Arya dudağını ısırdı. <em>Bu doğru sanırım.</em> Lord Beric, Tazı’nın altınlarını, Mander’ın kuzeyinden erzak satın almaları için Yeşilsakal’la Avcı’ya vermişti, Arya bunu biliyordu. Lord’un, adamları gönderirken, “Son ekinler yandı, yeni ekinler kuruyor ve kış kapıda,” dediğini duymuştu. “İnsanların tahıla ve tohuma ihtiyacı var, bizim de bıçaklara ve atlara. Adamlarımın çoğu, süvari ve savaş atlarına binen düşmanların karşısında küçük atlar, yük beygirleri ve katırlar sürüyor.”</p>

    <p>Arya, Robb’un onun için ne kadar ödeyeceğini bilmiyordu gerçi. Robb bir kraldı artık; Kışyarı’ndaki, saçlarında karlar eriyen çocuk değildi ve Arya’nın yaptığı şeyleri bilseydi, seyis yamağını ve Harrenhal’daki muhafızı... “Ya ağabeyim benim için fidye ödemek istemezse?”</p>

    <p>“Neden böyle düşünüyorsun?” diye sordu Lord Beric.</p>

    <p>“Şey, saçlarım karmakarışık, tırnaklarım leş gibi, ayaklarım nasırlı,” dedi Arya. Robb bunları umursamazdı muhtemelen ama annesi umursardı. Leydi Catelyn, Arya’nın Sansa gibi olmasını istemişti her zaman; şarkı söylemesini, dikiş dikmesini ve nezaket kurallarına dikkat etmesini. Bunları sadece düşünmek bile, Arya’nın parmaklarıyla saçlarını taramaya çalışmasına sebep oldu ama saçları iyice dolaşmıştı ve Arya’nın bütün yaptığı birazını yolmaktı. “Leydi Smallwood’un verdiği elbiseyi mahvettim ve iyi dikiş dikemiyorum.” Dudağını ısırdı. “<em>Çok iyi</em> dikiş dikemiyorum demek istedim. Rahibe Mordane bir demircinin ellerine sahip olduğumu söylerdi eskiden.”</p>

    <p>Gendry güldü. “Şu küçük ve yumuşak şeyler mi?” diye seslendi. “Çekiç bile tutamazsın.”</p>

    <p>“İstersem tutabilirim!” diye parladı Arya.</p>

    <p>Thoros kıkırdadı. “Ağabeyin fidyeni ödeyecek çocuk. O konuda tasalanma.”</p>

    <p>“Evet. Ama ya <em>ödemezse?</em>” diye ısrar etti Arya.</p>

    <p>Lord Beric iç geçirdi. “O zaman seni bir süre için Leydi Smallwood’a gönderirim. Yahut Karaliman’daki kendi kaleme. Ama bunun gerekli olmayacağından eminim. Thoros gibi, ben de sana babanı geri verecek güce sahip değilim ama güvenli bir şekilde annenin kollarına dönmeni sağlayabilirim en azından.”</p>

    <p>“<em>Yemin</em> eder misiniz?” diye sordu Arya. Yoren de onu eve götüreceğine dair söz vermişti ama bunu yapmak yerine ölmüştü.</p>

    <p>“Şövalyelik onurum üstüne,” dedi yıldırım lordu ciddi bir şekilde.</p>

    <p>Lim, bira imalathanesine döndüğünde yağmur yağıyordu, sarı cübbesinden süzülen sular yerde birikirken adam küfürler mırıldanıyordu. Kapının yanında oturan Anguy ve Şanslı Jack zar atıyordu ama hangi oyunu oynarlarsa oynasınlar Jack’in hiç şansı yoktu. Yeditelli Tom ahşap arpının bir telini değiştirdi ve “Anne’nin Gözyaşları”nı söyledi. Ardından “Willum’un Karısı Islakken” ve “Lord Harte Yağmurlu Bir Günde Gitti”yi söyledi, sonra da “Castamere Yağmurları”nı.</p>

    <blockquote class="dize">
      <p><em>Ve sen kimsin, dedi gururlu lord,</em></p>

      <p><em>niye başımı öne eğmeliyim?</em></p>

      <p><em>Farklı bir pelerin giymiş bir kedisin sadece,</em></p>

      <p><em>budur bütün bildiğim.</em></p>

      <p><em>Pelerini ister altın olsun ister kırmızı,</em></p>

      <p><em>her aslan pençelidir.</em></p>

      <p><em>Benim pençelerim de uzun ve keskindir lordum,</em></p>

      <p><em>seninkiler kadar uzun ve keskindir.</em></p>

      <p><em>Ve adam hiç durmadan konuştu,</em></p>

      <p><em>şu Castamere lordu.</em></p>

      <p><em>Ama şimdi salonunda yağmurlar ağlıyor</em></p>

      <p><em>ve yağmuru kimse duymuyor.</em></p>

      <p><em>Evet şimdi salonunda yağmurlar ağlıyor</em></p>

      <p><em>ve yağmuru tek ruh bile duymuyor.</em></p>
    </blockquote>

    <p>Sonunda, Tom bütün yağmurlu şarkıları bitirdi ve arpını bir kenara bıraktı. Artık bira imalathanesinin taş çatısını döven yağmurun kendi sesi vardı sadece. Zar oyunu bitti. Arya bir ayağının, sonra diğerinin üstünde durarak, nalı düşen bir atla ilgili sızlanan Merrit’i dinledi.</p>

    <p>“Atı senin için nallayabilirim,” dedi Gendry aniden. “Ben sadece çıraktım ama ustam ellerimin çekiç tutmak için yaratıldığını söylerdi. Nal çakabilirim, zırhlardaki yırtıkları kapatabilirim ve kalkanlardaki çentikleri düzeltebilirim. Bahse girerim ki kılıç da yapabilirim.”</p>

    <p>“Ne söylemeye çalışıyorsun delikanlı?” diye sordu Harwin.</p>

    <p>“Sizin demirciniz olacağım.” Gendry, Lord Beric’in önünde diz çöktü. “Beni alırsanız işe yarayabilirim lordum. Daha önce aletler ve bıçaklar yaptım, bir miğfer de yapmıştım, hiç fena olmamıştı. Yakalandığımızda Dağ’ın adamlarından biri miğferimi çaldı.”</p>

    <p>Arya dudağını ısırdı. <em>O da beni terk etmek istiyor.</em></p>

    <p>“Nehirova’da Lord Tully’ye hizmet etmen daha iyi olur,” dedi Lord Beric. “Yaptığın işin karşılığını ödeyemem.”</p>

    <p>“Bugüne kadar kimse ödemedi. Bir dökümhane, yiyecek yemek ve uyuyacak bir yer istiyorum. Bunlar yeterli lordum.”</p>

    <p>“Bir demirci gittiği her yerde kabul görür. Mahir bir zırh ustası daha da hoş karşılanır. Neden bizimle kalmayı tercih ediyorsun?”</p>

    <p>Arya, Gendry’yi izledi, çocuk düşünürken o aptal suratını buruşturuyordu. “Tepe mağarasında, Kral Robert’ın adamları ve kardeşleri olmak hakkında söyledikleriniz hoşuma gitti. Tazı’yı yargılamanız hoşuma gitti. Lord Bolton insanları sadece asar ya da başlarını keserdi, Lord Tywin ve Sör Amory Lorch da aynıydı. Sizin demirciniz olmayı tercih ederim.”</p>

    <p>“Onarılması gereken bir sürü zırhımız var lordum,” diye hatırlattı Jack. “Çoğunu ölülerden çıkardık ve ölümün girdiği yerde delikler olur”</p>

    <p>“Sen beyinsiz olmalısın çocuk,” dedi Lim. “Biz haydutuz. Lordumuz dışında pek çoğumuz alt tabaka doğumlu pislikleriz. Tom’un şarkılarındaki gibi olacağını da düşünme sakın. Prenseslerden öpücükler çalmayacaksın, çalıntı zırhlar giyerek turnuvalarda at koşturmayacaksın. Bize katılırsan, boynuna dolanmış bir ipte son bulacaksın ya da kafan bir kale kapısının üstündeki kazığa geçirilecek.”</p>

    <p>“Bunlar senin başına geleceklerden fazla değil,” dedi Gendry.</p>

    <p>“Evet değil,” dedi Şanslı Jack neşeyle. “Hepimizi kargalar bekliyor. Lordum, çocuk yeterince cesur görünüyor ve bize sunacağı hizmete ihtiyacımız var. Jack, onu alalım der.”</p>

    <p>“Hem de hemen,” dedi Harwin gülerek, “ateşi düşüp de aklı başına gelmeden.”</p>

    <p>Lord Beric’in dudaklarından solgun bir gülümseme geçti. “Thoros, kılıcım.”</p>

    <p>Yıldırım lordu bu sefer kılıcını tutuşturmadı; kılıcı hafifçe Gendry’nin omzuna değdirdi. “Gendry, insanların ve tanrıların huzurunda, kendini savunamayanları savunacağına, bütün kadınları ve çocukları koruyacağına, kumandanlarına, metbu lorduna ve kralına itaat edeceğine, ihtiyaç olduğunda cesurca dövüşeceğine ve ne kadar zor, mütevazı ya da tehlikeli olursa olsun sana verilen diğer vazifeleri yerine getireceğine dair yemin ediyor musun?”</p>

    <p>“Ediyorum lordum.”</p>

    <p>Hudutlu lord, kılıcı sağ omuzdan kaldırıp sol omuza koydu ve, “Ayağa kalk Sör Gendry, mağara tepesinin şövalyesi, kardeşliğimize hoş geldin,” dedi.</p>

    <p>Kapıdan sert ve hırıltılı bir kahkaha geldi.</p>

    <p>Adamın üstünden yağmur süzülüyordu. Yapraklarla ve ketenle sarılmış yanık kolu, halat bir askıyla boynuna asılmış ve sıkıca göğsüne bağlanmıştı ama yüzündeki eski yanık izleri haydutların küçük ateşinin ışıltısıyla siyah ve yağlı pırıldıyordu. “Yeni şövalyeler mi çıkarıyorsun Dondarrion?” diye sordu davetsiz misafir hırıltıyla. “Bu yüzden seni yeni baştan öldürmem gerek.”</p>

    <p>Lord Beric sakin bir şekilde adama baktı. “Seni son kez gördüğümüzü ummuştum Clegane. Bizi nasıl buldun?”</p>

    <p>“Zor olmadı. Eski Şehir’den bile görünecek kadar duman çıkardınız.”</p>

    <p>“Gönderdiğim devriyelere ne oldu?”</p>

    <p>Clegane’in ağzı seğirdi. “Şu iki kör adam mı? İkisini de öldürmüş olabilirim. Öldürdüysem ne yaparsın?”</p>

    <p>Anguy yayını gerdi. Notch da aynı şeyi yapıyordu. “Ölmeyi bu kadar çok mu istiyorsun Sandor?” diye sordu Thoros. “Bizi buraya kadar takip ettiğine göre çılgın ya da sarhoş olmalısın.”</p>

    <p>“Yağmurla mı sarhoş olacağım? Bana şarap alacak kadar altın bırakmadınız fahişe evlatları.”</p>

    <p>Anguy bir ok çekti. “Biz haydutuz. Haydutlar çalar. Şarkılarda vardır, nazikçe istersen Tom sana bir tanesini söyleyebilir. Seni öldürmediğimiz için şükret.”</p>

    <p>“Gel de dene Yaycı. O sadağı alıp içindeki okları küçük, çilli kıçına sokarım.”</p>

    <p>Anguy uzunyayını kaldırdı ama delikanlı oku salamadan Lord Beric elini kaldırdı. “Buraya neden geldin Clegane?”</p>

    <p>“Bana ait olanı almak için.”</p>

    <p>“Altınını?”</p>

    <p>“Başka ne için olacak? Yüzüne bakma zevkine nail olmak için gelmedim Dondarrion, bunu söyleyebilirim. Şimdi benden bile çirkinsin. Ayrıca, belli ki hırsız bir şövalyesin.”</p>

    <p>“Sana altınların için bir senet verdim,” dedi Lord Beric sakin bir şekilde. “Savaş bittiğinde ödeneceğine dair bir söz.”</p>

    <p>“Verdiğin kâğıt parçasıyla popomu sildim. Altınımı istiyorum.”</p>

    <p>“Bizde değil. Altınlarını, Yeşilsakal ve Avcı’yla birlikte güneye gönderdim, Mander’in karşısından tahıl ve tohum almaları için.”</p>

    <p>“Ekinlerini yaktığın insanları doyurmak için,” dedi Gendry.</p>

    <p>“Hikâye bu mu şimdi?” Sandor Clegane tekrar güldü. “Aslına bakarsanız benim niyetim de buydu. O altınlarla birkaç çirkin köylüyü ve onların kıymetsiz eniklerini besleyecektim.”</p>

    <p>“Yalan söylüyorsun,” dedi Gendry.</p>

    <p>“Görüyorum ki bu çocuğun bir ağzı var. Onlara inanıyorsun da neden bana inanmıyorsun? Suratım yüzünden olamaz değil mi, olabilir mi?” Clegane, Arya’ya baktı. “Kızı da şövalye yapacak mısın Dondarrion? Sekiz yaşındaki ilk kız şövalye?”</p>

    <p>“Ben <em>on iki</em> yaşındayım,” diye yalan söyledi Arya bağırarak, “ve istersem şövalye olabilirim. Seni öldürebilirdim ama Lim bıçağımı aldı.” Bunu hatırlamak Arya’yı hâlâ öfkelendiriyordu.</p>

    <p>“Lim’e sızlan, bana değil. Sonra da kuyruğunu bacaklarının arasına kıstırıp kaç. Köpeklerin kurtlara neler yaptığını biliyor musun?”</p>

    <p>“Bir dahaki sefer seni <em>öldüreceğim.</em> Ağabeyini de öldüreceğim!”</p>

    <p>“Hayır.” Adamın koyu renk gözleri kısıldı. “Yapmayacaksın.” Tazı, tekrar Lord Beric’e döndü. “Hadi atımı da şövalye yap. Asla salonlara sıçmıyor ve pek çok attan daha az çifteliyor, bir şövalye olmayı hak ediyor. Onu da çalmak istemiyorsan tabii.”</p>

    <p>“En iyisi o ata bin ve git,” diye uyardı Lim.</p>

    <p>“Altınımla gideceğim. Bizzat sizin tanrınız suçsuz olduğumu söyledi...”</p>

    <p>“Işık Tanrısı sana hayatını geri verdi,” diye açıkladı Myrli Thoros. “Senin, Kutsanmış Baelor’un yeniden vücut bulmuş hali olduğunu ilan etmedi.” Kırmızı rahip kılıcını kınından çıkardı. Arya, Jack’in ve Merrit’in de aynı şeyi yaptığını gördü. Lord Beric, Gendry’yi kutsamak için kullandığı kılıcı tutuyordu hâlâ. <em>Belki bu defa onu öldürürler.</em></p>

    <p>Tazı’nın ağzı tekrar seğirdi. “Siz sıradan hırsızlardan başka bir şey değilsiniz.”</p>

    <p>“Aslan arkadaşların bir köye giriyor, buldukları bütün yiyeceği ve sikkeyi alıyor ve buna <em>yağma</em> diyor. Kurtlar da aynı şeyi yapıyor, biz neden yapmayalım? Seni kimse soymadı köpek. Sadece bir güzel <em>yağmalandın.</em>”</p>

    <p>Tazı, haydutların yüzlerine baktı, her birine, sanki hepsini hafızasına işlemek istiyordu. Sonra, tek kelime etmeden dışarı çıktı, karanlığın ve yağmurun içine yürüdü, geldiği yere. Haydutlar bekledi, merakla...</p>

    <p>“Gidip devriyelerimize ne yaptığına baksam iyi olacak.” Harwin gitmeden önce, Tazı’nın etrafta dolaşmadığından emin olmak için temkinli bir şekilde kapının dışını kolaçan etti.</p>

    <p>“Şu kahrolası piç o kadar altını nereden buldu?” dedi Lim Limoncübbeli, gerginliği kırmak istiyordu.</p>

    <p>Anguy omuzlarını silkti. “El turnuvasını kazandı. Kral Toprakları’nda.” Yaycı sırıttı. “Ben de hatırı sayılır bir servet kazanmıştım ama sonra Dancy, Jayde ve Alayaya ile tanıştım. Bana kızarmış kuğuların tadını ve Arbor şarabında yıkanmayı öğrettiler.”</p>

    <p>“Bütün servetini heba ettin değil mi?” Harwin güldü.</p>

    <p>“<em>Hepsini</em> değil. Bu çizmeleri ve harikulade hançeri satın aldım.”</p>

    <p>“Bir arazi almalıydın ve kızarmış kuğu kızlarından birini dürüst bir kadına dönüştürmeliydin,” dedi Şanslı Jack. “Kendine şalgamlar ve oğullar yetiştirmeliydin.”</p>

    <p>“Savaşçı beni savun! Altınlarımı şalgama çevirmek ne büyük bir israf olurdu.”</p>

    <p>“Ben şalgam severim,” dedi Jack incinmiş gibi. “Şimdi biraz şalgam lapası olsa yerdim.”</p>

    <p>Myrli Thoros bu alaycı sohbetle hiç ilgilenmiyordu. “Tazı birkaç torba altından fazlasını kaybetti,” dedi düşünceli bir halde. “Ustasını ve barınağını da kaybetti. Lannisterlar’a geri dönemez, Genç Kurt onu asla almaz, ağabeyi bile onu hoş karşılamaz. Bana öyle geliyor ki, Tazı’nın sahip olduğu tek şey o altındı.”</p>

    <p>“Kahretsin,” dedi Değirmenci Watty. “Öyleyse mutlaka gelir ve bizi uykumuzda öldürür.”</p>

    <p>“Hayır.” Lord Beric kılıcını kınına soktu. “Sandor Clegane hepimizi memnuniyetle öldürür ama uykumuzda değil. Anguy, yarın sabah Sakalsız Dick’le beraber arkayı al. Clegane’in hâlâ peşimizde dolaştığını görürsen, adamın atını öldür.”</p>

    <p>“O iyi bir at,” diye itiraz etti Anguy.</p>

    <p>“Evet,” dedi Lim. “Kahrolası biniciyi öldürmeliyiz. O at işimize yarar.”</p>

    <p>“Lim’e katılıyorum,” dedi Notch. “Köpeğe birkaç tüylü ok göndereyim izin verin, biraz cesareti kırılsın.”</p>

    <p>Lord Beric başını iki yana salladı. “Clegane, tepe mağarasının altında hayatını kazandı. Onun hayatını çalmayacağım.”</p>

    <p>“Lordum arif bir adam,” dedi Thoros diğerlerine. “Kardeşlerim, dövüşle yargılama kutsal bir şeydir. R’hllor’dan yardım istediğimi duydunuz ve Lord Beric tam Tazı’nın işini bitirecekken, kılıcının R’hllor’un parmağı tarafından nasıl kırıldığını gördünüz. Öyle görünüyor ki Işık Tanrısı, Joffrey’nin Tazı’sıyla olan işini bitirmedi henüz.”</p>

    <p>Harwin çok geçmeden bira imalathanesine döndü. “Peltebacak derin uykudaydı ama zarar görmemişti.”</p>

    <p>“Onu elime geçirene kadar bekle,” dedi Lim. “Ona yeni bir popo deliği açacağım. Hepimizin ölümüne sebep olabilirdi.”</p>

    <p>O gece hiç kimse rahat uyumadı; Sandor Clegane’in dışarıda, karanlıkta, yakın bir yerde olduğunu biliyorlardı. Arya ateşin yakınma kıvrıldı, rahat ve sıcaktı, buna rağmen uykuya dalamadı. Jaqen H’ghar’ın verdiği sikkeyi çıkardı ve pelerinin altında yatarken avucunda sıktı. Sikke, kendisini güçlü hissetmesini sağlıyordu, Harrenhal’dayken bir hayalet olduğunu hatırlatıyordu. Arya o zamanlar bir fısıltıyla adam öldürebiliyordu.</p>

    <p>Ama Jaqen gitmişti. Arya’yı terk etmişti. <em>Al Turta da beni terk etti, şimdi de Gendry gidiyor.</em> Yoren ölmüştü, Syrio Forel ölmüştü, hatta babası bile ölmüştü ve Jaqen, Arya’ya aptal bir demir sikke verip kaybolmuştu. <em>“Valar morghulis,”</em> diye fısıldadı Arya, yumruğunu öyle sert sıktı ki sikkenin sert kenarları avcuna gömüldü. “Sör Gregor, Dunsen, Polliver, Tatlı Raff. Vadeci ve Tazı. Sör Ilyn, Sör Meryn, Kral Joffrey, Kraliçe Cersei.” Arya, duasındaki insanların öldüklerinde nasıl görüneceğini hayal etmeye çalıştı ama yüzleri hatırlamak zordu. Tazı’yı görebiliyordu, onun ağabeyi Dağ’ı da, Joffrey’nin ve kraliçenin yüzünü asla unutmazdı... fakat Raff, Dunsen ve Polliver siliniyordu, hatta, görünüşü son derece alelade olan Vadeci bile.</p>

    <p>Arya sonunda uykuya yenik düştü ama gecenin karanlığında ürpererek uyandı. Ateş köze dönüşmüştü. Mudge kapıda bekliyordu ve bir başka nöbetçi dışarıda volta atıyordu. Yağmur durmuştu, Arya kurtların uluma seslerini duyabiliyordu. <em>Yakındalar,</em> diye düşündü, <em>ve kalabalıklar.</em> Sesleri, ahırların etrafındalarmış gibi duyuluyordu; düzinelerce, belki yüzlerce kurt. <em>Umarım Tazı’yı yerler.</em> Tazı’nın, kurtlar ve köpekler hakkında söylediği şeyleri hatırladı.</p>

    <p>Sabah olduğunda, Rahip Utt hâlâ ağacın altında sallanıyordu ama kahverengi kardeşler küreklerle dışarı çıkmıştı, yağmurun altında diğer ölüler için mezarlar kazıyorlardı. Lord Beric konaklama ve yemek için kardeşlere teşekkür etti, septi yeniden inşa etmelerine yardım etmek için onlara bir torba gümüş geyik verdi. Harwin, Güzel Luke ve Değirmenci Watty keşif için dışarı çıktı ama ortalıkta ne kurtlar ne de tazılar vardı.</p>

    <p>Arya, eyer kolanını bağlarken, Gendry üzgün olduğunu söylemeye geldi. Arya tek ayağını üzengiye koyup eyerine atladı, böylece Gendry’ye aşağıdan değil yukarıdan bakabilecekti. <em>Nehirova’da ağabeyim için kılıçlar yapabilirdin,</em> diye düşündü ama, “Eğer aptal bir haydut şövalyesi olup asılmak istiyorsan umurumda değil. Fidyem ödenecek, ben ağabeyimle birlikte Nehirova’da olacağım,” dedi.</p>

    <p>Şükürler olsun ki o gün yağmur yoktu ve ilk kez hızlı yol aldılar.</p>
  </div>
</body>
</html>
