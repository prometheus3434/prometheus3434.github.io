<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Tyrion</h1>

    <p>Şafak söktüğünde, yemeğin düşüncesine bile katlanamayacağını fark etti Tyrion. <em>Akşam vakti mahkûm edilmiş olabilirim.</em> Midesi asit ve safra doluydu, burnu kaşınıyordu. Bıçağının ucuyla burnunu kaşıdı. <em>Son bir şahide daha tahammül edeceğim ve sonra benim sıram gelecek.</em> Ama ne yapacaktı? Her şeyi inkâr mı edecekti? Sansa’yı ve Sör Dontos’u mu suçlayacaktı? Hayatının geri kalanını Sur’da geçirmek umuduyla itirafta mı bulunacaktı? Zarı sallayacak ve Kızıl Yılan’ın Sör Gregor Clegane’i yenmesi için dua mı edecekti?</p>

    <p>Tyrion, önündeki yağlı gri sosisi isteksizce bıçakladı, sosisin yerinde ablasının olmasını isterdi. <em>Kahrolası Sur çok soğuk ama en azından Cersei’den kurtulurum.</em> Ondan sağlam bir korucu çıkacağını düşünmüyordu ama Gece Nöbetçileri’nin güçlü adamlara olduğu kadar zeki adamlara da ihtiyacı vardı. Tyrion, Kara Kale’yi ziyaret ettiğinde bu kadarını Lord Kumandan Mormont da söylemişti. <em>Gerçi şu zahmetli yeminler var.</em> O yeminleri etmek, evliliğinin ve Casterly Kayası’yla ilgili bütün iddialarının sonu demekti ama görünüşüne göre Tyrion’ın kaderinde bunların keyfini sürmek zaten yoktu. Ve Tyrion, Sur’a yakın bir kasabada bir genelev olduğunu hatırlıyordu.</p>

    <p>Hayalini kurduğu bir hayat değildi bu, ama hayattı. Ve o hayatı kazanmak için yapması gereken tek şey babasına biraz güvenebilmek ve bodur bacaklarının üstüne kalkıp, “Evet ben yaptım, itiraf ediyorum,” demekti. İşte bu kısım midesini düğümlüyordu. Gerçekten <em>yapmış</em> olmayı diliyordu bazen, cezayı behemehâl çekecekmiş gibi görünüyordu zira.</p>

    <p>“Lordum?” dedi Podrick Payne. “Buradalar lordum. Sör Addam. Ve altın pelerinliler. Dışarıda bekliyorlar.”</p>

    <p>“Pod, bana doğruyu söyle... benim yaptığımı mı düşünüyorsun?”</p>

    <p>Çocuk tereddüt etti. Konuşmaya çalıştı ama ağzından çıkan tek şey güçsüz bir mırıltıydı.</p>

    <p><em>Sonum geldi.</em> Tyrion iç geçirdi. “Cevap vermene gerek yok. Bana iyi bir yaver oldun. Hak ettiğimden daha iyi. Başıma ne gelirse gelsin, sadık hizmetin için sana teşekkür ediyorum.”</p>

    <p>Sör Addam Marbrand altı altın pelerinli ile kapıda bekliyordu. Görünüşe göre bu sabah söyleyecek bir şeyi yoktu. <em>Akraba katili olduğumu düşünen bir iyi adam daha.</em> Tyrion, bulabildiği bütün vakarı topladı ve basamakları indi. Avluyu geçerken herkesin onu izlediğini hissedebiliyordu; duvardaki nöbetçiler, ahırlardaki seyisler, bulaşıkçılar, çamaşırcı kadınlar ve hizmetçi kızlar. Taht odasında şövalyeler ve küçük lordlar, Tyrion ve eşlikçilerine yol açmak için kenara çekildiler ve leydilerine bir şeyler fısıldadılar.</p>

    <p>Tyrion, yargıçların önündeki yerini alır almaz, başka bir grup altın pelerinli, Shae’yi içeri getirdi.</p>

    <p>Soğuk bir el Tyrion’ın kalbini sıktı. <em>Varys ona ihanet etti,</em> diye düşündü Tyrion. Sonra hatırladı. <em>Hayır. Ona ben ihanet ettim. Onu Lollys’in yanında bırakmalıydım. Sansa’nın hizmetçilerini sorgulayacaklardı tabii. Ben de aynı şeyi yapardım.</em> Eskiden burnunun olduğu yerdeki kaygan yara izini ovuşturdu, Cersei’nin neden zahmete girdiğini merak etti. <em>Shae bana zarar verebilecek hiçbir şey bilmiyor.</em></p>

    <p>“Birlikte planladılar,” dedi Shae, Tyrion’ın sevdiği kız. “İblis ve Leydi Sansa, Genç Kurt’un ölümünden sonra cinayeti planladılar. Sansa ağabeyinin intikamını almak istiyordu, Tyrion da tahta geçmek niyetindeydi. Bundan sonra ablasını öldürecekti, sonra da babasını. Böylece Prens Tommen’ın El’i olacaktı. Ama bir ya da iki yıl sonra, Tommen fazla büyümeden önce onu da öldürecekti, bu sayede tacı kendi başına takacaktı.”</p>

    <p>“Bütün bunları nasıl bilebilirsin?” diye sordu Prens Oberyn. “İblis bu çeşit planlarını neden karısının hizmetçisine anlatsın?”</p>

    <p>“Bazılarını tesadüfen duydum lordum,” dedi Shae, “leydim de ağzından bazı şeyler kaçırdı. Ama pek çoğunu bizzat İblis’in dudaklarından duydum. Ben yalnızca Leydi Sansa’nın hizmetçisi değildim. Tyrion’ın fahişesiydim, Kral Toprakları’nda bulunduğu bütün süre boyunca. Düğün sabahı beni ejderha kafataslarının olduğu yere götürdü ve beni bütün o canavarların arasında becerdi. Ağladığımda, minnettar olmam gerektiğini, çünkü her kızın bir kralın fahişesi olamayacağını söyledi. Kral olmakla ilgili niyetini işte o zaman anlattı. Zavallı Joffrey, karısını, Tyrion’ın beni tanıdığı gibi tanıyamayacaktı.” Sonra ağlamaya başladı. “Ben asla fahişe olmak istemedim lordlarım. Evlenecektim. Bir yaverdi, iyi ve cesur bir delikanlıydı, zarif tabiatlıydı. Fakat İblis, Yeşil Çatal’da beni gördü, evleneceğim yaveri öncü kuvvetin ön sırasına yerleştirdi, delikanlı öldükten sonra, beni onun çadırına götürmeleri için vahşilerini gönderdi. Shagga, iri olan. Ve Timett, yanık gözlü olan. Onu memnun edemezsem beni vahşilerine vereceğini söyledi, ben de onu memnun ettim. Sonra beni, istediği zaman el altında olayım diye şehre getirdi. Beni çok utanç verici şeyler yapmaya mecbur etti...”</p>

    <p>Prens Oberyn meraklanmış gibi görünüyordu. “Ne çeşit şeyler?”</p>

    <p>“<em>Ağza alınmayacak</em> şeyler.” Gözyaşları o güzel yüzde ağır ağır süzülürken, salondaki her adam Shae’i kollarına almak ve teselli etmek istiyordu şüphesiz. “Ağzıma ve... diğer yerlerime, lordlarım. Her yerime. Beni mümkün olan her şekilde kullandı... ona ne kadar büyük olduğunu söylememi isterdi. Ona <em>devim</em> demek zorundaydım, <em>Lannister devim.</em>”</p>

    <p>İlk önce Oswald Karakazan güldü. Boros ve Meryn ona katıldı. Ardından Cersei, Sör Loras ve Tyrion’ın sayamayacağı kadar çok lord ve leydi. Ani kahkaha fırtınası kirişleri çınlattı ve Demir Taht’ı titretti. “Bu doğru,” diye itiraz etti Shae. “Lannister devim.” Kahkahalar iki misli büyüdü. Gülenlerin ağzı neşeyle çarpılıyordu, göbekleri sallanıyordu. Bazıları öyle şiddetli gülüyordu ki burun deliklerinden sümük çıkıyordu.</p>

    <p><em>Hepinizi kurtardım,</em> diye düşündü Tyrion. <em>Bu rezil şehri ve değersiz hayatlarınızı kurtardım.</em> Taht odasında yüzlerce insan vardı ve Lord Tywin dışında hepsi gülüyordu. Ya da öyle görünüyordu. Kızıl Yılan bile kıkırdıyordu, Mace Tyrell’in midesi patlamak üzereydi ama Lord Tywin iki adamın arasında taştan oyulmuşçasına oturuyordu.</p>

    <p>Tyrion öne çıktı. <em>“LORDLARIM!”</em> diye bağırdı. Duyulmak için bir umudu olsun diye bağırmak zorundaydı.</p>

    <p>Lord Tywin elini kaldırdı, salon parça parça sessizliğe gömüldü.</p>

    <p>“Bu yalancı fahişeyi gözümün önünden çekin,” dedi Tyrion, “ve size istediğiniz itirafı vereceğim.”</p>

    <p>Lord Tywin başıyla onayladı, bir el işareti yaptı. Etrafı altın pelerinliler tarafından sarılan Shae yarı dehşet içinde görünüyordu, dışarı çıkarılırken gözleri Tyrion’ın gözleriyle buluştu. Tyrion’ın o gözlerde gördüğü şey utanç mıydı yoksa korku mu? Cersei’nin kıza ne vadettiğini merak etti Tyrion. <em>Altınlar, mücevherler, her ne istediysen onu alacaksın,</em> diye düşündü uzaklaşan kızı izlerken, <em>ama daha ay dönmeden Cersei seni barakalardaki altın pelerinlileri eğlendirmeye mecbur edecek.</em></p>

    <p>Tyrion, babasının altın lekeli yeşil ve sert gözlerine baktı. “Suçlu,” dedi, “çok suçlu. Duymak istediğiniz bu mu?”</p>

    <p>Lord Tywin bir şey söylemedi. Mace Tyrell başıyla onayladı. Prens Oberyn biraz hayal kırıklığına uğramış gibi görünüyordu. “Kralı zehirlediğini kabul ediyor musun?”</p>

    <p>“Öyle bir suç değil,” dedi Tyrion. “Joffrey’nin cinayetinde masumum. Ben çok daha şeytani bir kabahatten suçluyum.” Babasına doğru bir adım attı. “Doğdum. Yaşadım. Bir cüce olmaktan suçluyum, itiraf ediyorum. Ve iyi babam beni kaç kez affetmiş olursa olsun şenaatte ısrar ettiğim için suçluyum.”</p>

    <p>“Bu saçmalık Tyrion,” dedi Lord Tywin. “Şu anki meseleyle ilgili konuş. Cüce olduğun için yargılanmıyorsun.”</p>

    <p>“İşte orada yanılıyorsun baba. Ben bütün hayatım boyunca cüce olduğum için yargılandım.”</p>

    <p>“Savunman için söyleyecek bir şeyin yok mu?”</p>

    <p>“Şundan başka bir şey yok: Ben yapmadım. Ama şimdi keşke yapmış olsaydım diyorum.” Yüzünü salona döndü, solgun yüzler denizine. “Hepinize yetecek kadar zehrim olsun isterdim. Size bakınca, olmamı istediğiniz canavar olmadığım için esef ediyorum ama gerçek bu; ben masumum, lakin burada adalet bulamayacağım. Bana tanrılara münacat etmekten başka bir seçenek bırakmadınız. Dövüşle yargılama talep ediyorum.”</p>

    <p>“Sen aklını mı kaybettin?” dedi babası.</p>

    <p>“Hayır buldum. <em>Dövüşle yargılama talep ediyorum!</em>”</p>

    <p>Tyrion’ın tatlı ablası bundan daha memnun olamazdı. “Bu hakka sahip lordlarım,” diye hatırlattı yargıçlara. “Joffrey için Sör Gregor Clegane dövüşecek. Kılıcını benim hizmetime sunmak üzere geçen gece şehre döndü.”</p>

    <p>Lord Tywin’in yüzü öyle karanlıktı ki Tyrion bir an onun da zehirli şarap içtiğini düşündü. Lord, yumruğunu masaya indirdi, konuşamayacak kadar öfkeliydi. Tyrion’a dönen ve soruyu soran kişi Mace Tyrell oldu. “Masumiyetini savunmak üzere bir şampiyonun var mı?”</p>

    <p>“Var lordum.” Dorne Prensi Oberyn ayağa kalktı. “Cüce beni yeterince ikna etti.”</p>

    <p>Salondan yükselen gürültü sağır ediciydi. Tyrion, Cersei’nin gözlerinde gördüğü ani tereddüdün tadını çıkardı. Salonda tekrar sessizlik sağlamak için, yüz altın pelerinlinin, mızraklarının dibiyle yere vurması gerekti. O esnada Lord Tywin kendini toparlamıştı. “Bu mesele yarın karara bağlanacak,” dedi demir tonlarıyla. “Ellerimi bu pislikten temizleyeceğim.” Cüce oğluna buz gibi ve öfkeli bir bakış attı, sonra kardeşi Sör Kevan’la birlikte Demir Taht’ın arkasındaki kral kapısından çıkarak salonu terk etti.</p>

    <p>Daha sonra, kule hücresinde, Tyrion kendine bir kadeh şarap doldurdu, Podrick Payne’i ekmek, peynir ve zeytin getirmesi için mutfağa gönderdi. Şu anda midesinde daha ağır bir şeyler tutabileceğinden emin değildi. <em>Uysalca gideceğimi mi sanmıştın baba?</em> diye sordu mumların duvara düşürdüğü gölgeye. <em>İçimde bunu yapamayacağım kadar fazla sen var.</em> Tyrion kendini tuhaf bir şekilde huzurlu hissediyordu; yaşam ve ölüm kudretini babasının ellerinden almış ve tanrıların ellerine bırakmıştı. <em>Tanrıların var olduğunu ve beni umursadıklarını farz edersek. Yoksa Dornelunun ellerindeyim.</em> Her ne olursa olsun, Lord Tywin’in planlarını kıymıklara ayırdığını bilmenin tatminini yaşıyordu Tyrion. Eğer Prens Oberyn kazanırsa, Yüksek Bahçe Dorneluya karşı daha beter alevlenecekti; Mace Tyrell, oğlunu sakat bırakan adamın, kızını neredeyse zehirleyen cüceye yardım ettiğini ve onu hak ettiği cezadan kurtardığını görecekti. Ve eğer Dağ kazanırsa, Doran Martell, neden kendisine Tyrion’ın vadettiği adalet yerine kardeşinin ölümünün sunulduğunu bilmek isteyecekti. Dorne, Myrcella’ya taç giydirebilirdi neticede.</p>

    <p>Bunca soruna yol açtığını bilmek neredeyse ölmeye bedeldi. <em>Gelip sonumu görecek misin Shae? Diğerleriyle birlikte orada duracak ve Sör Ilyn’in benim çirkin kafamı bedenimden ayırışını seyredecek misin? Öldüğü zaman Lannister devini özleyecek misin?</em> Tyrion şarabı başına dikti, kadehi bir kenara fırlattı ve yüksek sesle şarkı söyledi.</p>

    <blockquote class="dize">
      <p><em>Yüksekteki tepesinden aşağı inip</em></p>

      <p><em>şehrin caddelerinde at sürdü.</em></p>

      <p><em>Dar sokaklarda, yokuşlarda, kaldırım taşlarında.</em></p>

      <p><em>Bir kadının iç çekişine doğru gitti.</em></p>

      <p><em>Kadın onun hazinesiydi,</em></p>

      <p><em>onun utancı ve onun sevinci.</em></p>

      <p><em>Ve bir zincir ve bir kale,</em></p>

      <p><em>o kadının öpüşüne kıyasla hiçti.</em></p>
    </blockquote>

    <p>Sör Kevan o gece ziyarete gelmedi. Büyük ihtimalle Lord Tywin’le birlikte Tyreller’i sakinleştirmeye çalışıyordu. <em>Korkarım o sakinliğin son yudumunu ben içtim amca.</em> Tyrion bir kadeh şarap daha doldurdu. Symon Gümüşdil’i şarkının diğer kıtalarını öğrenmeden öldürmesi talihsizlik olmuştu. Doğruyu söylemek gerekirse hiç fena bir şarkı değildi. Bilhassa, Tyrion için bundan sonra yazılacak şarkılarla kıyaslandığında. <em>“Altından eller her zaman soğuktu, kadının elleri her zaman sıcak,”</em> diye söyledi Tyrion. Belki de diğer kıtaları bizzat yazmalıydı. Eğer o kadar uzun yaşarsa.</p>

    <p>Tyrion Lannister o gece şaşırtıcı bir şekilde uzun ve derin bir uyku uyudu. İlk ışıkla uyandı, iyi dinlenmişti ve iştahı açıktı. Soğan ve Dorne biberiyle pişirilmiş yumurtalardan iki porsiyon, kızarmış ekmek, kan sosisi ve elmalı kek yiyerek kahvaltı etti. Sonra, şampiyonuna katılmak için muhafızlarından izin dilendi. Sör Addam bu isteğe rıza gösterdi.</p>

    <p>Tyrion, Prens Oberyn’i bulduğunda, adam bir yandan zırhını kuşanırken diğer yandan bir kadeh kırmızı şarap içiyordu. Dört genç Dorne lordu prense eşlik ediyordu. “İyi sabahlar lordum,” dedi prens. “Bir kadeh şarap alır mısın?”</p>

    <p>“Mücadele öncesinde şarap içmen doğru mu?”</p>

    <p>“Ben her zaman mücadele öncesinde şarap içerim.”</p>

    <p>“Bu seni öldürebilir, daha kötüsü <em>beni</em> öldürebilir.”</p>

    <p>Prens Oberyn güldü. “Tanrılar masumları müdafaa eder. <em>Masum</em> olduğuna güveniyorum?”</p>

    <p>“Sadece Joffrey’yi öldürmek suçundan,” diye kabul etti Tyrion. “Ne ile yüzleşmek üzere olduğunu bildiğini umuyorum. Gregor Clegane...”</p>

    <p>“...iri mi? Evet duydum.”</p>

    <p>“Hemen hemen iki buçuk metre boyunda, ağırlığı iki yüz kiloya yakın olmalı. Büyük bir çift el kılıcıyla dövüşüyor ama kılıcı savurmak için sadece tek ele ihtiyaç duyuyor. Dövüştüğü adamları tek darbeyle ikiye ayırmakla meşhur. Zırhı o kadar ağır ki, daha güçsüz bir adamın değil o zırhın içinde hareket etmesi, ağırlığını taşıması mümkün değil.”</p>

    <p>Prens Oberyn etkilenmemişti. “Daha önce de iri adamlar öldürdüm. İşin sırrı ayaklarını yerden kesmek. Yere düştükleri anda ölürler.” Dornelu adam öyle kaygısız bir özgüvenle konuşuyordu ki Tyrion kendini güvende hissetti, prens dönene ve, “Daemon, mızrağım!” diyene kadar. Sör Daemon mızrağı prense attı ve Kızıl Yılan havada yakaladı.</p>

    <p>“Dağ’ın karşısına bir <em>mızrakla</em> çıkmayı mı düşünüyorsun?” Tyrion tekrar huzursuz olmuştu. Bir mücadelede, mızrak sıraları aşılması zor bir ön hat oluştururdu ama teke tek dövüşte, mahir bir kılıç adamının karşısına mızrakla çıkmak bambaşka bir meseleydi.</p>

    <p>“Dorne’da mızrakları severiz. Ayrıca, Dağ’ın menziline mukabil olmanın tek yolu bu. Şuna bir bak Lord İblis ama sakın dokunma.” İki buçuk metrelik mızrak dişbudak ağacından yapılmıştı, gövdesi pürüzsüz, kalın ve ağırdı. Silahın son bir metresi çelikti: Ucu şeytani bir dikene dönüşen yaprak şekilli ince bir mızrak başı. Çeliğin kenarları bir adamı tıraş edebilecek kadar keskin görünüyordu. Oberyn mızrağın sapını ellerinin arasında döndürdüğünde, adamın elleri siyah pırıldadı. <em>Yağ? Zehir?</em> Tyrion ne olduğunu bilmek istemediğine karar verdi. “Umarım bunu kullanmakta ustasındır,” dedi şüpheyle.</p>

    <p>“Şikâyet etmek için bir sebebin olmayacak. Ama Sör Gregor’un olabilir. Zırhı ne kadar kalın olursa olsun eklem yerlerinde boşluklar vardır. Dizlerin ve dirseklerin iç taraflarında, kolların altında... onu gıdıklayacak bir yer bulacağım, söz veriyorum.” Oberyn mızrağı kenara bıraktı. “Bir Lannister’ın borcunu mutlaka ödediği söylenir. Bugünkü kan dökme işi bittikten sonra benimle birlikte Güneş Mızrağı’na gelirsin belki. Ağabeyim Doran, Casterly Kayası’nın meşru vârisini tanımaktan çok memnun olur... bilhassa, bu vâris güzel karısını da yanında getirirse, Kışyarı Leydisi’ni.”</p>

    <p><em>Yılan, Sansa’yı bir yerlere sakladığımı mı düşünüyor, kış için ceviz biriktiren bir sincap gibi?</em> Eğer durum buysa, Tyrion adamı bu düşünceden caydırmayacaktı. “Şimdi düşününce, bir Dorne seyahati çok hoş olabilir.”</p>

    <p>“Uzun bir ziyaret planla.” Prens Oberyn şarabını yudumladı. “Senin ve Doran’ın tartışacak pek çok ortak ilgi alanınız var. Müzik, sanat, tarih, şarap, cüce meteliği... miras ve halefiyet hukuku. Önümüzdeki zor zamanlarda, bir dayının tavsiyeleri Kraliçe Myrcella’ya faydalı olur şüphesiz.”</p>

    <p>Eğer Varys’in küçük kuşları dinliyorsa Oberyn onlara lezzetli havadisler veriyordu. “Şu şarabı içeceğim sanırım,” dedi Tyrion. <em>Kraliçe Myrcella?</em> Sansa gerçekten Tyrion’ın pelerininin altında saklanmış olsaydı bu düşünce çok daha cazip olurdu. <em>Sansa, Tommen’a karşı Myrcella’nın yanında yer alsa kuzey onu takip eder mi?</em> Kızıl Yılan’ın ima ettiği şey ihanetti. Tyrion, Tommen’a ve öz babasına karşı silahlanabilir miydi gerçekten? Cersei kan tükürür. Sırf bu yüzden denemeye değerdi.</p>

    <p>İnayet Piçi prensin baldır zırhını bağlamak için adamın önünde diz çöktüğünde, “İlk karşılaşmamızla ilgili anlattığım hikâyeyi hatırlıyor musun İblis?” diye sordu Prens Oberyn. “Ablamla birlikte Casterly Kayası’na gelmemizin tek sebebi senin kuyruğun değildi. Bir çeşit keşif yolculuğundaydık. Bizi Kayanyıldız’dan Arbor’a, Eski Şehir’den Kalkan Adaları’na, Crakehall’a ve nihayet Casterly Kayası’na götüren bir yolculuk... lakin asıl istikametimiz evlilikti. Doran, Norvos’tan Leydi Mellario ile nişanlıydı, bu sebeple kale kumandanı olarak Güneş Mızrağı’nda kalmıştı. Ablam ve ben henüz kimseyle sözlenmemiştik.</p>

    <p>Elia bu seyahati heyecan verici bulmuştu. Evlenecek yaşa gelmişti ve hassas sağlığı daha önce böyle bir yolculuk yapmasına izin vermemişti. Ben, ablamın talipleriyle dalga geçerek kendimi eğlendirmeyi tercih ediyordum. Şu Küçük Lord Şaşıgöz vardı mesela, sonra Yaver Ezikdudak, birine de Yürüyen Balina adını takmıştım. Eli yüzü yeterince düzgün olan tek talip genç Baelor Hightower’dı. Sevimli bir delikanlıydı, Elia ona âşık olmuştu, ta ki delikanlı bizim yanımızda gaz çıkarma talihsizliğini yaşayana kadar. Ben hiç vakit kaybetmeden delikanlıya Baelor Osuruk adını taktım, bundan sonra Elia, çocuğa gülmeden bakamaz oldu. Ben korkunç bir genç adamdım, birilerinin benim rezil dilimi kesmesi gerekirdi.”</p>

    <p><em>Evet,</em> diye onayladı Tyrion sessizce. Baelor Hightower artık genç değildi fakat Lord Leyton’ın vârisi olarak kalmıştı; zengindi, yakışıklıydı, fevkalade bir şöhrete sahip bir şövalyeydi. Ona Baelor Parlak Tebessüm diyorlardı artık. Elia, Prens Rhaegar yerine onunla evlenseydi, Eski Şehir’de çocuklarını büyütüyor olabilirdi şimdi. O osuruk yüzünden kaç hayatın söndüğünü merak etti Tyrion.</p>

    <p>Sör Arron Qorgyle prensin dolgulu deri yeleğini giydirip bağcıklarını bağlarken, “Lannis Limanı yolculuğumuzun son durağıydı,” diye devam etti Prens Oberyn. “Annelerimizin tanışıklığının eski olduğunu biliyor muydun?”</p>

    <p>“Genç kızlarken sarayda birliktelermiş diye hatırlıyorum. Prenses Rhaella’nın eşlikçileri olarak?”</p>

    <p>“Aynen öyle. Bana soracak olursan, annelerimiz bu planı birlikte hazırlamıştı. Yaver Ezikdudak ve benzerleri, benim önümde geçit töreni yapan bütün sivilceli kızlar; onlar ziyafetten önceki bademlerdi, tek görevleri iştahımızı açmaktı. Asıl yemek Casterly Kayası’nda servis edilecekti.”</p>

    <p>“Cersei ve Jaime.”</p>

    <p>“Nasıl da zeki bir cüce. Elia ve ben onlardan büyüktük elbette. Senin ağabeyin ve ablan en fazla sekiz ya da dokuz yaşındalardı. Lakin beş altı yaş fark çok sayılmazdı. Ayrıca gemimizde çok güzel, boş bir kamara vardı, soylu biri için ayrılmış gibiydi, Güneş Mızrağı’na dönerken yanımızda birini götürecekmişiz gibi hazırlanmıştı. Belki bir yaver çömezi ya da Elia için bir refakatçi. Leydi annen, Jaime’yi ablamla nişanlamak niyetindeydi. Ya da Cersei’yi benimle. Belki ikisi birden.”</p>

    <p>“Belki,” dedi Tyrion, “ama babam...”</p>

    <p>“...Yedi Krallık’ı yönetiyordu lakin evde leydi karısı tarafından yönetiliyordu, annem hep bunu söylerdi.” Prens Oberyn kollarını kaldırdı, Lord Dagos Manwoody ve İnayet Piçi, örgü zırhlı bir mintanı prensin kafasından geçirip aşağı çektiler. “Eski Şehir’de leydi annenin ölümünün ve doğurduğu canavarsı çocuğun haberini aldık. Oradan geri dönebilirdik fakat annem yola devam etmeyi tercih etti. Casterly Kayası’nda gördüğümüz misafirperverliği anlatmıştım sana.</p>

    <p>Anlatmadığım şey ise, annemin yeterli bir zaman bekledikten sonra babana ziyaretimizin sebebini açıkladığıydı. Annem yıllar sonra, ölüm döşeğinde, Lord Tywin’in bizi kaba bir şekilde reddettiğini anlattı. Lord Tywin ona, kızının Prens Rhaegar’la evleneceği malumatını vermiş. Ve annem Jaime’nin Elia ile evlenmesini teklif ettiğinde, baban Jaime yerine seni önermiş.”</p>

    <p>“Annenin hakaret olarak kabul ettiği bir öneri.”</p>

    <p>“<em>Hakaretti.</em> Bunu sen bile anlayabilirsin şüphesiz.”</p>

    <p>“Ah, şüphesiz.” <em>Her şey geçmişe dayanıyor,</em> diye düşündü Tyrion. <em>Annelerimize, babalarımıza ve onlardan önce onların annelerine babalarına. Bizler, bizden önce gelenlerin iplerinin ucunda dans eden kuklalarız, bir gün bizim kendi çocuklarımız o ipleri yakalayacak ve bizim yerimize dans etmeye devam edecek.</em> “Pekâlâ. Prens Rhaegar, Dorne’un Elia’sıyla evlendi, Casterly Kayası’nın Cersei’siyle değil. Görünüşe göre annen o müsabakayı kazanmış.”</p>

    <p>“O da öyle düşündü,” dedi Prens Oberyn, “ama senin baban böyle hakaretleri unutacak bir adam değil. Bir zamanlar bu dersi Lord ve Leydi Tarbeck’e öğretmişti, Castamere’in Reyneler’ine de. Ve Kral Toprakları’nda ablama öğretti. Dagos, miğferim.” Manwoody prensin miğferini uzattı; alnında Dorne’un güneşini temsil eden bronz bir disk olan, altın bir yüksek miğfer. Tyrion, miğferin göz siperinin çıkarılmış olduğunu gördü. “Elia ve çocukları adalet için çok uzun zaman bekledi.” Prens Oberyn kırmızı deriden yapılmış yumuşak eldivenlerini giydi ve mızrağını tekrar aldı. “Ama bugün o adalete kavuşacaklar.”</p>

    <p>Dövüş için dış avlu seçilmişti. Tyrion, Prens Oberyn’in uzun adımlarına yetişebilmek için koşmak zorunda kaldı. <em>Bu yılan çok hevesli,</em> diye düşündü. <em>Umalım ki zehirli de olsun.</em> Gün gri ve rüzgârlıydı. Güneş bulutların arasından çıkmak için mücadele veriyordu ama Tyrion güneşle bulutlar arasındaki bu kavgayı kimin kazanacağını söyleyemezdi, tıpkı kendi hayatının bağlı olduğu kavgayı kimin kazanacağını söyleyemeyeceği gibi.</p>

    <p>Görünüşe göre, Tyrion’ın yaşayacağını mı yoksa öleceğini mi görmek için bin kişi gelmişti. Duvarların üstündeki yürüme yollarına dizilmiş, iç kalelerin ve kulelerin merdivenlerinde toplanmışlardı. Ahır kapılarından, pencerelerden, köprülerden, balkonlardan ve çatılardan izliyorlardı. Avlu o kadar kalabalıktı ki, altın pelerinliler ve Kral Muhafızları dövüşe yer açmak için insanları geri itmek zorunda kalıyordu. Bazı seyirciler, daha rahat izleyebilmek için sandalyeler getirmişti, bazıları varillerin üstüne tünemişti. <em>Bu işi Ejderha Çukuru’nda yapmalıydık,</em> diye düşündü Tyrion yüzünü buruşturarak. <em>Kişi başına bir metelik alırdık ve Joff’un hem düğününün hem cenazesinin masrafını çıkarırdık.</em> Bazı seyircilerin omuzlarında küçük çocuklar bile vardı, Tyrion’ı görünce bağırmaya, elleriyle onu işaret etmeye başladılar.</p>

    <p>Cersei, Sör Gregor’un yanında çocuk gibi görünüyordu. Yürüyen Dağ, zırhının içinde herhangi bir adamın olmayı hak etmediği kadar iriydi. Cleganeler’in üç siyah köpeğini taşıyan uzun sarı pelerinin altındaki örgü zırhın üstüne, çiziklerle ve çentiklerle dolu çelik bir göğüs zırhı takmıştı. Zırhın altında kaynatılmış deri ve bir kat dolgulu içlik olmalıydı. Boyun zırhına tutturulmuş düz tepeli büyük miğferin ağız ve göz kısımlarında, nefes almak ve görmek için ince uzun delikler açılmıştı. Miğferin tepe süsü taş bir yumruktu.</p>

    <p>Sör Gregor yaraları yüzünden sıkıntı çekiyorsa bile, Tyrion avlunun karşısından bununla ilgili bir işaret göremiyordu. <em>Orada öylece dururken taştan oyulmuş gibi görünüyor.</em> Dağ’ın büyükkılıcı adamın önünde yere saplanmıştı; iki metrelik bir çelik parçası. Sör Gregor’un pullu çelikten yapılmış zırh eldivenlerinin içindeki devasa elleri, kılıcın sapının iki yanından dışarı uzanan balçağı kavramıştı. Gregor’un görüntüsü Prens Oberyn’in metresinin bile benzini attırdı. “<em>Bu şeyle</em> mi dövüşeceksin?” diye sordu Ellaria fısıltıyla.</p>

    <p>“O şeyi öldüreceğim,” diye yanıtladı sevgilisi kaygısızca.</p>

    <p>Şimdi, uçurumun kenarında dururken Tyrion’ın şüpheleri vardı. Prens Oberyn’e baktığında, Bronn tarafından savunulmak isterken buldu kendini... ya da daha iyisi Jaime tarafından. Kızıl Yılan; baldır, alt ve üst kol, boğaz ve kasık parçaları olan hafif bir zırh giymişti, bunun dışında yumuşak derilere ve uçuşan ipeklere bürünmüştü. Örgü zırhlı mintanının üstüne pırıltılı bronz pullarla kaplı bir göğüs zırhı geçirmişti ama örgüler ve pullar Gregor’un çelik göğüs zırhının sağladığı korumanın çeyreğini bile sağlayamazdı. Prensin göz siperi çıkarılmış miğferi ancak bir yarım miğfer kadar işe yarardı, bir burun koruması bile yoktu. Pırıl pırıl cilalanmış yuvarlak çelik kalkanının üstünde, kırmızı altın, sarı altın, beyaz altın ve bronzdan bir güneş ve mızrak vardı.</p>

    <p><em>Yorgunluktan kolunu kaldıramayacak hale gelene kadar etrafında dans ederim, sonra da onu sırtüstü yere deviririm.</em> Görünüşe göre Kızıl Yılan da Bronn gibi düşünüyordu. Lakin paralı asker bu çeşit taktiklerin riskleriyle ilgili pervasızdı. <em>Umarım ne yaptığını biliyorsundur yılan.</em></p>

    <p>El Kulesi’nin yanına bir platform kurulmuştu, iki şampiyonun başlangıç noktalarının ortasına. Lord Tywin, kardeşi Sör Kevan’la birlikte o platformda oturuyordu. Kral Tommen ortalıkta değildi; Tyrion en azından bunun için müteşekkirdi.</p>

    <p>Lord Tywin cüce oğluna kısaca baktı ve elini kaldırdı. Bir düzine borazan, kalabalığı susturmak için bir fanfar üfledi. Yüce Rahip, başında uzun kristal tacıyla öne çıktı ve Yukarıdaki Baba’ya bu yargılamada onlara yardım etmesi, Savaşçı’ya da davasında haklı olan adamın koluna kuvvet vermesi için dua etti. Az kalsın, <em>haklı olan benim,</em> diye bağıracaktı Tyrion ama insanlar yalnızca gülecekti ve kahkahalardan ölümüne bezmişti.</p>

    <p>Sör Osmund Karakazan, Clegane’in demir kasnaklı, ağır ve büyük meşe kalkanını getirdi. Yürüyen Dağ sol kolunu kalkanın kayışlarına geçirirken, Tyrion, Cleganeler’in üç tazısının üstünün boyanmış olduğunu gördü. Sör Gregor bu sabah, İlk İnsanlar’ı ve onların tanrılarını yok etmek üzere Dar Deniz’i geçen Andallar tarafından Batıdiyar’a getirilen yedi köşeli yıldızı taşıyordu. <em>Ne kadar da dindarsın Cersei, lakin tanrıların etkileneceğini sanmıyorum.</em></p>

    <p>İki şampiyonun arasında elli metre vardı. Prens Oberyn hızla öne çıktı, Sör Gregor daha meşum hareket ediyordu. <em>O yürürken yer titremiyor,</em> dedi Tyrion kendine. <em>Bu benim çırpınan kalbimin sesi sadece.</em> İki adamın arasında on metre mesafe kaldığında Kızıl Yılan durdu ve seslendi: “Sana benim kim olduğumu söylediler mi?”</p>

    <p>Sör Gregor nefeslerinin arasından homurdandı. “Ölü bir adam.” Amansızca ilerlemeye devam etti.</p>

    <p>Dornelu adam kenara kaydı. Yürüyen Dağ, prensi görüş alanının içinde tutmak için dönerken, “Ben Oberyn Martell, bir Dorne prensi,” dedi Kızıl Yılan. “Prenses Elia benim ablamdı.”</p>

    <p>“Kim?” diye sordu Gregor Clegane.</p>

    <p>Oberyn’in uzun mızrağı öne fırladı ama Sör Gregor mızrağın ucunu kalkanıyla karşıladı, kenara itti ve ışıltılı büyükkılıcını prensin üstüne savurdu. Dornelu adam hızla dönüp kılıçtan uzaklaştı, hiç dokunulmadan. Mızrak öne atıldı. Clegane mızrağa vurmayı denedi, Martell mızrağı geri çekti, sonra tekrar ileri itti. Mızrağın başı Clegane’nin göğsünde kayıp pelerini yırtar ve pelerinin altındaki çelikte uzun ve parlak bir çizik bırakırken, metal, metalin üstünde çığlık attı. “Elia Martell, Dorne Prensesi,” diye tısladı Kızıl Yılan. “Ona tecavüz ettin. Onu katlettin. Onun çocuklarını öldürdün.”</p>

    <p>Sör Gregor homurdandı. Dornelunun kafasına vurmak için hantal bir atak yaptı. Prens Oberyn kendini bu ataktan kolayca sakındı. “Ona tecavüz ettin. Onu katlettin. Onun çocuklarını öldürdün.”</p>

    <p>“Dövüşmeye mi geldin, konuşmaya mı?”</p>

    <p>“İtirafını duymaya geldim.” Kızıl Yılan, Dağ’ın karnına hızlı bir darbe indirdi, darbenin bir etkisi olmadı. Gregor kılıcını prense savurdu ve ıskaladı. Uzun mızrak, kılıcın üzerinden ileri fırladı, bir yılan dili gibi içeri dışarı hareket etti, aşağı indi ve yukarı kalktı, kasıkları, göğsü, gözleri dürttü. <em>Dağ büyük bir hedef oluşturuyor en azından,</em> diye düşündü Tyrion. Prens Oberyn’in ıskalamasına imkân yoktu ama indirdiği darbelerin hiçbiri Sör Gregor’un çelik zırhını delmiyordu. Dornelu adam daireler çizmeye, dürtmeye, sonra geri çekilmeye ve iri adamı kendi etrafında dönmeye mecbur bırakmaya devam etti. <em>Clegane onu görüş alanında tutamıyor.</em> Dağ’ın miğferindeki göz deliği çok inceydi, adamın görüşünü büyük ölçüde kısıtlıyordu. Oberyn bu avantajı, mızrağının uzunluğunu ve kendi seriliğini çok iyi kullanıyordu.</p>

    <p>Dövüş, uzun bir süre bu şekilde devam etti. Adamlar avlu boyunca ileri geri hareket ettiler, daireler çizdiler, Oberyn’in mızrağı Dağ’ın koluna, bacağına ve iki kez de alnına çarparken, Dağ kılıcıyla havayı kesti. Gregor’un büyük ahşap kalkanı da Martell’in darbelerinden payına düşeni aldı, sonunda kalkandaki yıldızın altından bir köpek başı çıktı. Clegane zaman zaman homurdandı, Tyrion adamın bir kez küfür ettiğini duydu fakat bunun dışında Gregor kasvetli bir sessizlikle dövüştü.</p>

    <p>Oberyn Martell sessiz değildi. “Ona tecavüz ettin,” diye seslendi yanıltma atağı yaparken. “Onu katlettin,” dedi Gregor’un büyükkılıcının indirdiği kavisli darbeden kurtulurken. “Onun çocuklarını öldürdün,” diye bağırdı mızrağın ucu devin boğazına çarpar ve çelik boğaz zırhını tiz bir çığlıkla sıyırıp geçerken.</p>

    <p>“Oberyn onunla oyun oynuyor,” dedi Ellaria Kum.</p>

    <p><em>Aptal oyunu,</em> diye düşündü Tyrion. “Dağ, herhangi bir adamın oyuncağı olamayacak kadar iri.”</p>

    <p>Avlunun dört bir yanındaki izleyici kalabalığı, dövüşü daha iyi seyredebilmek için santim santim iki muharibe doğru yaklaşıyordu. Kral Muhafızları insanları geride tutmaya çalışıyordu, izleyicileri beyaz kalkanlarıyla sertçe itiyorlardı ama yüzlerce izleyici ve sadece altı beyaz zırhlı adam vardı.</p>

    <p>“Ona tecavüz ettin.” Prens Oberyn, mızrağının başıyla acımasız bir darbeyi bertaraf etti. “Onu katlettin.” Mızrağının ucunu Clegane’in gözlerine savurdu ama dev adam hızla geri çekildi. “Onun çocuklarını öldürdün.” Mızrak sağa sola ve aşağı doğru hareket etti, Dağ’ın göğüs kalkanını sıyırdı. “Ona tecavüz ettin. Onu katlettin. Onun çocuklarını öldürdün.” Mızrak, Gregor’un kılıcından bir metre daha uzundu, adamı elverişsiz bir mesafede tutmak için fazlasıyla yeterliydi. Oberyn saldırdığında, Gregor kılıcını mızrağın gövdesine doğru savurdu, mızrağın başını koparmak istediği belliydi ama bir kuşun kanatlarını kesmeye çalışıyor da olabilirdi. “Ona tecavüz ettin. Onu katlettin. Onun çocuklarını öldürdün.” Gregor bütün gücüyle ve hızla öne atılmayı denedi ama Oberyn kenara çekildi ve dönerek Dağ’ın arkasına geçti. “Ona tecavüz ettin. Onu katlettin. Onun çocuklarını öldürdün.”</p>

    <p>“Sessiz ol.” Sör Gregor daha ağır hareket etmeye başlamıştı sanki, büyükkılıcı da müsabakanın başında kalktığı kadar yukarı kalkmıyor gibiydi. “Kahrolası çeneni kapat.”</p>

    <p>“Ona tecavüz ettin,” dedi prens sağ tarafa kayarken.</p>

    <p><em>“Yeter!”</em> Sör Gregor öne doğru iki uzun adım attı ve kılıcını Oberyn’in başına indirdi fakat Dornelu adam bir kez daha geri adım attı. “Onu katlettin,” dedi.</p>

    <p><em>“KES SESİNİ!”</em> Gregor öne atıldı ve doğrudan mızrağın ucunun olduğu noktaya bir darbe indirdi. Darbe Oberyn’in sağ göğsüneydi ve korkunç bir çelik çığlıkla yana kaydı. Dağ birdenbire düşmanına hamle yapabilecek mesafedeydi, devasa kılıcı çelik bir bulanıklığın içinde hızla hareket ediyordu. Kalabalık da çığlıklar atıyordu. Oberyn ilk darbeden kaçtı ve mızrağını bıraktı, artık işe yaramazdı; Gregor mızrağın içindeydi. Dornelu adam ikinci darbeyi kalkanıyla karşıladı. Metal ve metal, kulakları yırtan bir çınlamayla buluştu ve Kızıl Yılan geriye doğru sendeledi. Sör Gregor kükreyerek adamın peşinden gitti. <em>Kelime kullanmıyor, sadece bir hayvan gibi kükrüyor,</em> diye düşündü Tyrion. Oberyn’in geri çekilişi; göğsünden, kollarından ve kafasından sadece birkaç santim uzaktaki kılıcın önünde geri geri yürünen pervasız bir kaçışa dönüşmüştü.</p>

    <p>Oberyn’in arkasında ahır vardı. İzleyiciler yoldan çekilmek için çığlıklar atarak birbirlerini ittiler. İçlerinden biri tökezleyip Oberyn’in sırtına çarptı. Sör Gregor kılıcını bütün gücüyle aşağı indirdi. Kızıl Yılan kendini kenara attı, yerde yuvarlandı. Oberyn’in arkasındaki talihsiz seyis çocuk o kadar hızlı değildi; yüzünü korumak için kolunu yukarı kaldırdığında, Gregor’un kılıcı çocuğun kolunu dirseğiyle omzunun arasından kesip aldı. <em>“Sesini KES!”</em> diye gürledi Gregor çığlık atan seyise, bu defa kılıcını yana savurdu ve delikanlının kafasının üst yarısını kan ve beyin parçaları yağmuruyla birlikte avlunun karşı tarafına uçurdu. Avludan kaçmak için birbirlerini nasıl itip kaktıklarına bakılırsa, yüzlerce izleyici Tyrion Lannister’ın suçluluğuna ya da masumiyetine karşı olan ilgisini bir anda kaybetmişti.</p>

    <p>Ama Dorne’un Kızıl Yılan’ı tekrar ayaktaydı, mızrağı elindeydi. “Elia,” diye seslendi prens, Sör Gregor’a. “Ona tecavüz ettin. Onu katlettin. Onun çocuklarını öldürdün. Şimdi onun adını söyle.”</p>

    <p>Dağ döndü. Miğferi, kalkanı, pelerini; adam tepeden tırnağa kan lekeleriyle kaplıydı. “Çok fazla konuşuyorsun,” diye homurdandı. “Başımı ağrıtıyorsun.”</p>

    <p>“Onun adını söylediğini duyacağım. O, Dorne’un Elia’sıydı.”</p>

    <p>Dağ, ağzından küçümseme dolu bir homurtu çıkararak ilerledi... ve tam o anda, gökyüzünü şafak vaktinden beri gizleyen alçak bulutların arasından güneş çıktı.</p>

    <p><em>Dorne’un güneşi,</em> dedi Tyrion kendine ama güneşi arkasına almak için ilk hareket eden Gregor Clegane oldu. <em>Karanlık ve zalim bir adam ama bir savaşçının içgüdüsüne sahip.</em></p>

    <p>Kızıl Yılan gözlerini kısarak çömeldi ve mızrağını tekrar hızla öne gönderdi. Sör Gregor kılıcını mızrağa savurdu ama prensin saldırısı sahteydi, dengesini kaybeden Gregor öne doğru bir adım tökezledi.</p>

    <p>Prens Oberyn çentikli metal kalkanını yana yatırdı. Cilalı altının ve bakırın üstünden yansıyan kör edici güneş ışığı düşmanının miğferindeki ince göz deliğine doldu. Clegane, göz kamaştırıcı ışığa karşı kendi kalkanını kaldırdı. Prens Oberyn’in mızrağı yıldırım gibi çaktı ve ağır zırhtaki boşluğu buldu; kol altındaki eklem yeri. Mızrağın ucu örgü zırhı ve kaynatılmış deriyi delip geçti. Dornelu adam mızrağı çevirerek geri çekerken, Gregor çığlığını yuttu. “Elia. Söyle! Elia. Dorne’un Elia’sı!” Oberyn mızrağını yeni bir darbe için hazır tutarak daireler çiziyordu. <em>“Söyle!”</em></p>

    <p>Tyrion’ın kendi duası vardı. <em>Düş ve öl,</em> diye gidiyordu. <em>Kahrolası, düş ve öl!</em> Şimdi Dağ’ın kolunun altından damlayan kan kendi kanıydı ve adam göğüs zırhının içinde çok daha ağır kanıyor olmalıydı. Bir adım atmaya çalıştığında tek dizi büküldü. Tyrion adamın düşmek üzere olduğunu düşündü.</p>

    <p>Prens Oberyn, Gregor’un arkasına geçti. <em>“DORNE’UN ELIA’SI!”</em> diye bağırdı. Sör Gregor da dönmeye başladı ama çok ağırdı ve çok geç kalmıştı. Mızrağın başı bu sefer, baldırla uyluk zırhlarının arasındaki zincir ve deri katlarını geçerek adamın dizinin arkasına saplandı. Dağ geriledi, sallandı ve yüzüstü yere yıkıldı. Büyükkılıcı elinden fırladı. Gregor ağır ağır sırtının üstüne yuvarlandı.</p>

    <p>Dornelu adam harap olmuş kalkanını kenara attı, mızrağını iki eliyle birden kavradı ve düşmanından uzaklaştı. Prensin arkasında kalan Dağ bir inleme koyuverdi ve tek dirseğinin üstünde doğruldu. Oberyn bir kedi kadar hızlı bir şekilde döndü ve devrik düşmanına koştu. Mızrağını, vücudunun bütün ağırlığıyla aşağı indirirken, <em>“EEEELLLLIIIIAAAA!”</em> diye bağırdı. Dişbudak gövdenin ikiye ayrılırken çıkardığı çatırtı, neredeyse Cersei’nin gazap dolu feryadı kadar tatlıydı. Ve Prens Oberyn’in bir an için kanatları vardı. <em>Yılan, Dağ’ın üstüne çöreklendi.</em> Prens yana yuvarlanır, ayağa kalkar ve üstündeki tozları silkelerken, Clegane’in kamından bir buçuk metrelik kırık bir mızrak çıkıyordu. Prens parçalanmış mızrağını kenara fırlattı ve düşmanının büyükkılıcını aldı. “Eğer onun adını söylemeden ölürsen sör, yedi cehennemin her birinde peşinden gelirim,” diye söz verdi.</p>

    <p>Sör Gregor kalkmaya çalıştı, kırık mızrak adamın bedenine girmiş ve onu yere çivilemişti. Mızrağın gövdesini iki eliyle birden kavradı, çekti fakat çıkaramadı. Dağ’ın altında kırmızı bir göl yayılıyordu. “An itibarıyla kendimi çok daha masum hissediyorum,” dedi Tyrion yanındaki Ellaria Kum’a.</p>

    <p>Prens Oberyn düşmanına yaklaştı. <em>“Onun adını söyle!”</em> Tek ayağını Dağ’ın göğsüne koydu ve büyükkılıcı iki eliyle yukarı kaldırdı. Amacı Gregor’un kafasını mı kesmekti yoksa kılıcın ucunu adamın göz deliğine mi sokmaktı, Tyrion bunu asla bilemeyecekti.</p>

    <p>Clegane’in eli yukarı kalktı ve Dornelu adamın dizini arkadan yakaladı. Kızıl Yılan büyükkılıcı vahşi bir darbeyle aşağı indirdi fakat dengesi iyi değildi; kılıcın kenarı, Dağ’ın alt kol zırhında yeni bir çentik açmaktan öte bir şey yapmadı. Gregor’un eli iyice kasılıp döner ve Dorneluyu aşağı çekerken kılıç unutuldu. İki adam kan ve toz içinde güreşti, kırık mızrak ileri geri sallandı. Tyrion, Dağ’ın kolunu prense dolayışını ve onu bir âşık gibi kendi göğsüne çekişini dehşetle izledi.</p>

    <p>İki adam öpüşecek kadar yakınlaştığında, avludaki herkes, Gregor’un, “Dorne’un Elia’sı,” dediğini duydu. Pes sesi miğferinin içinde yankılandı. “Onun ağlak eniğini öldürdüm.” Gregor boştaki elini Oberyn’in korumasız yüzüne yapıştırdı, çelik parmaklarını adamın gözünün içine bastırdı. “Sonra ona tecavüz ettim.” Clegane yumruğunu Dornelu adamın ağzına gömdü, dişlerini kırdı. “Sonra onun kafasını ezdim. İşte böyle.” Devasa yumruğunu geri çektiğinde, çelik eldivenindeki kan, soğuk sabah havasında buharlaşıyormuş gibi göründü. Mide bulandırıcı bir çatırtı duyuldu. Ellaria Kum dehşet dolu bir çığlık attı, Tyrion’ın sabah kahvaltısı kaynayarak gırtlağına yükseldi. Tyrion kendini dizlerinin üstünde, o soğan ve Dorne biberiyle pişirilmiş iki porsiyon yumurtayı, domuz pastırmasını, sosisini ve elmalı keki kusarken buldu.</p>

    <p>Babasının onu mahkûm eden sözlerini hiç duymadı. Sözler gereksizdi belki de. <em>Hayatımı Kızıl Yılan’ın etlerine bıraktım ve o düşürdü.</em> Sonra, çok geç kalmış bir şekilde, yılanların ellerinin olmadığını hatırladığında, Tyrion çılgınca gülmeye başladı.</p>

    <p>Altın pelerinlilerin onu kule hücresine götürmediğini fark ettiğinde sarmal merdivenlerin yarısını inmişti. “Kara hücrelere sevk edildim,” dedi. Adamlar cevap verme zahmetine girmedi. <em>Neden nefesini bir ölüyle konuşarak harcayasın ki?</em></p>
  </div>
</body>
</html>
