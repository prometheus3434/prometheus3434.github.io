<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jon</h1>

    <p>Rüyasında Kışyarı’ndaydı, tahtlarında oturan taş kralların önünden geçiyordu. Kralların granit gözleri onu izliyordu. Gri granit parmakları, kucaklarında duran paslı kılıçların kabzalarını sıkı sıkı kavramıştı. <em>Sen bir Stark değilsin,</em> diye mırıldandıklarını duyabiliyordu Jon. Kalın, granit seslerle konuşuyorlardı. <em>Burada yerin yok. Git.</em> Jon karanlığın içine yürüdü. “Baba?” diye seslendi. “Rickon?” Kimse cevap vermedi. Boynuna soğuk bir rüzgâr vurdu. “Amca?” diye seslendi Jon. “Benjen amca? Baba? Lütfen baba, bana yardım et.” Yukarıdan gelen davul seslerini duydu. <em>Büyük Salon’da ziyafet veriyorlar ama ben orada istenmiyorum. Ben bir Stark değilim ve burada yerim yok.</em> Kol değneği kaydı ve Jon dizlerinin üstüne düştü. Mahzen mezar gittikçe daha karanlık oluyordu. <em>Bir yerde bir ışık söndü.</em> “Ygritte?” diye fısıldadı Jon. “Beni affet. Lütfen.” Ama sadece bir ulu kurttu. Gri, hayalet gibi, tüyleri kanlı bir ulu kurttu, altın gözleri karanlığın içinde hüzünle parlıyordu...</p>

    <p>Hücre karanlıktı ve yatak sertti. Kendi yatağı, Jon hatırladı. Yaşlı Ayı’nın dairesinin altındaki hücrede, kendi yatağındaydı. Aslında bu yatak daha güzel rüyalar vermeliydi ona. Jon kalın kürklerin altında bile üşüyordu. Keşif gezisinden önce Hayalet de bu hücrede kalıyordu, hücreyi gecenin soğuğuna karşı ısıtıyordu. Ve vahşiliğin içinde Ygritte vardı, Jon’un yanında uyuyordu. İkisi de gitmişti artık. Jon, Ygritte’i kendi eliyle yakmıştı; kızın böyle isteyeceğini biliyordu ve Hayalet... <em>neredesin?</em> Hayalet de ölmüş müydü? Jon’un gördüğü rüya bu anlama mı geliyordu, mahzen mezardaki kanlı kurt? Ama rüyadaki kurt griydi, beyaz değil. <em>Gri, Bran’ın kurdu gibi.</em> Thennler, Kraliçe’nin Tacı’ndan sonra Bran’ı yakalamış ve öldürmüş müydü? Eğer böyleyse, Jon, Bran’ı sonsuza dek kaybetmişti.</p>

    <p>Boru öttüğünde gördüğü rüyadan bir anlam çıkarmaya çalışıyordu.</p>

    <p><em>Kış Borusu,</em> diye düşündü hâlâ uyku sersemi bir halde. Ama Mance, Joramun’un borusunu bulamamıştı, o olamazdı. İkinci ötüş duyuldu, ilki kadar uzun ve pes. Jon yataktan kalkıp Sur’a gitmeliydi, biliyordu ama bu çok zordu...</p>

    <p>Kürkleri kenara itip doğruldu. Bacağındaki ağrı matlaşmış gibiydi, dayanamayacağı bir şey değildi. Daha az üşümek için pantolonunu ve tuniği çıkarmadan uyumuştu, bu yüzden sadece çizmelerini, örgü zırhını ve pelerinini giymesi gerekti. Boru tekrar öttü, iki uzun ötüş. Jon, Uzunpençe’yi omzuna astı, kol değneğini buldu ve topal adımlarla basamaklardan indi.</p>

    <p>Dışarısı kör karanlıktı, acı soğuktu ve bulutluydu. Kara kardeşler kulelerden ve iç kalelerden dışarı dökülüyordu, kılıç kemerlerini bağlıyor ve Sur’a doğru yürüyorlardı. Jon, Pyp ve Grenn’i aradı ama onları bulamadı. Belki de ikisinden biri boruyu üfleyen devriyeydi. <em>Mance geldi,</em> diye düşündü Jon. <em>Sonunda geldi. Bu iyiydi. Savaşacağız ve sonra dinleneceğiz. Ölü ya da diri, dinleneceğiz.</em></p>

    <p>Eskiden merdivenin olduğu yerde, Sur’un altında, kömürleşmiş ahşap ve kırık buzdan ibaret kocaman bir düğüm vardı. Kardeşler vinçle yukarı çıkıyordu artık, fakat kafes bir seferde ancak on adam alabiliyordu ve Jon geldiğinde yukarı çıkmaya başlamıştı. Sırasını beklemek zorundaydı. Diğerleri de onunla birlikte bekledi; Saten, Mully, Eksik Çizme, Fıçı, at dişli sarışın Hareth. Köstebek Kasabası’nda ahır işçiliği yapan Hareth’e herkes Beygir diyordu, Kara Kale’de kalan birkaç kasabalıdan biriydi adam. Diğer kasabalılar tarlalarına, ağıllarına ya da yeraltına kurulmuş genelevdeki yataklarına kaçmıştı. Ama Beygir siyahları giymek istemişti, at dişli koca sersem. Arbalette çok usta olduğunu kanıtlayan fahişe Zei de gitmemişti. Ve Noye, babaları basamaklarda ölen üç yetim oğlanı himayesine almıştı. Küçük çocuklardı –dokuz, sekiz ve beş– ama kimse onları istememişti.</p>

    <p>Kafesin geri dönmesini beklerlerken, Clydas onlara baharatlı sıcak şarapla dolu kupalar getirdi, Üçparmak Hobb da kara ekmek parçaları dağıtıyordu. Jon bir somunun ucunu aldı ve kemirmeye başladı.</p>

    <p>“Mance Rayder mı geliyor?” diye sordu Saten endişeli bir sesle.</p>

    <p>“Öyle olmasını umalım.” Karanlığın içinde yabanıllardan çok daha kötü şeyler vardı. Yabanıl kralın, İlk İnsanlar’ın Yumruğu’nda, pembe karın ortasında dururlarken söylediği şeyleri hatırladı Jon. <em>Ölüler yürüdüğünde duvarların, kazıkların ve kılıçların bir anlamı kalmaz. Ölülerle savaşamazsın Jon Kar.</em> Bunu kimse benden iyi bilemez. Bunu sadece düşünmek bile rüzgârın daha soğuk esmesini sebep olmuştu sanki.</p>

    <p>Sonunda kafes tekrar aşağı indi. Uzun zincirin ucunda sallanarak durdu. Kara kardeşler sessizce kafese girdiler ve kapıyı kapadılar.</p>

    <p>Mully, çan ipini üç kez çekti. Kafes yükselmeye başladı, önce sarsılıp tekleyerek, sonra daha rahat bir şekilde. Kimse konuşmadı. Kafes tepeye vardığında iki yana sallanıp durdu ve kara kardeşler birer birer dışarı tırmandı. Beygir, elini Jon’a uzatıp onun buzun üstüne çıkmasına yardım etti. Soğuk, Jon’un dişlerine bir yumruk gibi vurdu.</p>

    <p>Sur’un tepesinde, insan boyundan uzun direklerin üstüne oturtulmuş demir sepetlerin içinde bir sıra ateş yanıyordu. Rüzgârın soğuk bıçağı alevleri eğip büküyordu, bu yüzden parlak turuncu ışıklar sürekli hareket ediyordu. Demet halindeki oklar ve mızraklar dört bir yanda kullanılmaya hazır bir halde bekliyordu. Üç metre yüksekliğinde taş yığınları oluşturulmuştu. Taş yığınlarının yanına zift ve lamba yağı fıçıları dizilmişti. Bowen Marsh, Kara Kale’yi her şeye fazlasıyla sahip bir durumda bırakmıştı; adam dışında. Rüzgâr, ellerinde mızraklarıyla siperler boyunca dizilmiş saman askerlerin siyah pelerinlerini kamçılıyordu. Jon, Donal Noye’un yanına gitti. “Umarım boruyu üfleyen onlardan biri değildir,” dedi adama.</p>

    <p>“Sesi duydun mu?” diye sordu Noye.</p>

    <p>Rüzgâr vardı, atlar, bir şey daha. “Mamut,” dedi Jon. “Bu bir mamuttu.”</p>

    <p>Silah ustasının nefesi, adamın geniş ve basık burnundan çıktığı anda donuyordu. Sur’un kuzeyi, sonsuza kadar uzanıyormuş gibi görünen karanlık bir denizdi. Jon, ormanın içinden geçen uzak ateşlerin belli belirsiz kırmızı pırıltısını görebiliyordu. Mance geliyordu, gün doğumu kadar kesindi bu. Ötekiler meşale yakmazdı.</p>

    <p>“Onları göremezsek nasıl savaşabiliriz?” diye sordu Beygir.</p>

    <p>Donal Noye, Bowen Marsh’ın emriyle tamir edilip kullanılır hale getirilen iki devasa mancınığa döndü. “Bana ışık verin!” diye kükredi.</p>

    <p>Zift fıçıları aceleyle kayışlara yerleştirildi ve bir meşaleyle tutuşturuldu. Rüzgâr, alevleri kırmızı bir öfkeye dönüştürdü. <em>“ŞİMDİ!”</em> diye bağırdı Noye. Denge ağırlıkları aşağı indi, fırlatma kolları yukarı kalktı. Yanan zift fıçıları, aşağıdaki zeminin üzerine tüyler ürpertici ışıklar düşürerek karanlığın içine fırladı. Jon, alacakaranlığın içinde, hantalca yürüyen mamutların bir anlık görüntüsünü yakaladı ve görüntü aynı hızla kayboldu. <em>Bir düzine, belki daha çok.</em> Fıçılar yere çarpıp patladı. Sur’un tepesindekiler pes bir boru sesi duydu. Bir dev, Eski Dil’de bir şey kükredi. Dev’in sesi Jon’un omurgasını ürperten kadim bir gök gürültüsüydü.</p>

    <p><em>“Tekrar!”</em> diye bağırdı Noye, mancınıklar tekrar dolduruldu. Yanan ziftle dolu iki varil daha çatırtılar çıkararak karanlığın içine uçtu ve gürültüyle düşmanın arasına düştü. Bu kez, varillerden biri ölü bir ağaca denk geldi, alevler ağacı sardı. Bir düzine değil, Jon gördü, <em>yüz mamut.</em></p>

    <p>Jon duvarın kenarına gitti. <em>Dikkatli ol,</em> diye hatırlattı kendine, <em>aşağıya inen yol çok uzun.</em> Kırmızı Alyn devriye borusunu tekrar öttürdü. <em>Aaaaaahoooooooooooo, aaaaaaahoooooooooo.</em> Ve bu sefer yabanıllar karşılık verdi, sadece bir boruyla değil, onlarca boru, davul ve gaydayla. <em>Biz geldik,</em> diyorlardı sanki, <em>Sur’unuzu kırmaya geldik, toprağınızı almaya ve kızlarınızı çalmaya geldik.</em> Rüzgâr uludu, mancınıklar çatırdadı ve gümledi, fıçılar uçtu. Jon, mamutların ve devlerin arkasında, yaylar ve baltalarla Sur’a yaklaşan adamları gördü. Yirmi adam mı vardı, yirmi bin mi? Karanlıkta buna cevap vermek mümkün değildi. <em>Kör adamların savaşı bu, ama Mance’in kör adamları bizimkilerden birkaç bin kişi fazla.</em></p>

    <p>“Kapı!” diye bağırdı Pyp. <em>“KAPIDALAR!”</em></p>

    <p>Sur, alışılmış yöntemlerle saldırılamayacak kadar büyüktü; merdivenler ya da kuşatma kuleleri için fazla yüksekti, koçbaşları için fazla kalındı. Sur’u delebilecek büyüklükle taş fırlatacak mancınık yoktu. Ve Sur’u ateşe vermeye kalkışırsan, eriyen buz bütün alevleri söndürürdü. Sur’u tırmanarak geçebilirdin, akıncıların Bozkalkan yakınlarında yaptığı gibi. Ama bunun için çok güçlü, zinde ve dengeli olman gerekirdi. Ve o zaman bile, hayatın bir ağacın dalında son bulabilirdi, Jarl gibi. <em>Kapıyı almak zorundalar, yoksa geçemezler.</em></p>

    <p>Fakat kapı, buzun içindeki eğri büğrü bir tüneldi. Yedi Krallık’taki bütün kale kapılarından daha küçüktü. O kadar dardı ki, korucular küçük atlarını tek sıra halinde yürütmek zorunda kalırdı. İç geçidi üç demir kafes kapatıyordu. Her biri zincirli ve kilitliydi ve bir katil deliği tarafından korunuyordu. Dış kapı meşeden yapılmıştı, yirmi iki santim kalınlığındaydı ve demir mıhlarla güçlendirilmişti, kırıp geçmesi zordu. <em>Ama Mance’in mamuttan var,</em> diye hatırlattı Jon kendine. <em>Devleri de.</em></p>

    <p>“Aşağısı soğuk olmalı,” dedi Noye. “Ne dersiniz delikanlılar, onları ısıtalım mı?” Duvarın kenarına bir düzine lamba yağı küpü dizildi. Pyp, bir meşaleyle küp sırası boyunca yürüyerek lamba yağını tutuşturdu. Öküz Grenn, Pyp’i takip ederek küpleri teker teker aşağı itti. Son küp de gittiğinde, Grenn bir zift fıçısının önündeki takozu tekmeledi ve fıçı yuvarlanarak duvarın kenarından aşağı uçtu. Aşağıdan gelen sesler bağrışmalara ve çığlıklara dönüştü, yukarıdakilerin kulağına tatlı bir müzik gibi vurdu.</p>

    <p>Ama davullar hâlâ çalıyordu. Mancınıklar zangırdayıp gümlüyordu ve gaydaların sesi gecenin içinde öfkeli kuşların tuhaf şarkısı gibi sürükleniyordu. Rahip Cellador da şarkı söylemeye başladı, sesi şarap yüzünden kalın ve titrekti.</p>

    <blockquote class="dize">
      <p><em>Şefkatli anne, merhamet pınarı</em></p>

      <p><em>Koru savaştan oğullarımızı</em></p>

      <p><em>Okları al ellerinden ve kılıçları</em></p>

      <p><em>Görsünler daha güzel...</em></p>
    </blockquote>

    <p>Donal Noye rahibe çıkıştı. “Buradaki her adam kılıcını elinde tutacak, tutmayanın buruşuk poposunu tekmeler, onu Sur’dan aşağı atarım... senden başlarım rahip. <em>Okçular!</em> Lanet okçularımız yok mu bizim?”</p>

    <p>“Buradayım,” dedi Saten.</p>

    <p>“Buradayım,” dedi Mully. “Ama hedefi nasıl bulacağım? Etraf bir domuzun midesi kadar karanlık. Yabanıllar nerede?”</p>

    <p>Noye eliyle kuzeyi gösterdi. “Yeterince ok gönder, belki birkaçını bulursun. En azından onları korkutmuş olursun.” Ateş ışığıyla aydınlanmış yüzlere baktı. “Kapıyı kırarlarsa, tüneli korumama yardım edecek iki yaycıya ve iki mızrakçıya ihtiyacım olacak.” Ondan fazla kara kardeş öne çıktı ve demirci içlerinden dört kişi seçti. “Jon, ben dönene kadar Sur senin.”</p>

    <p>Jon bir an için yanlış duyduğunu düşündü. Noye, komutayı ona bırakıyormuş gibi konuşmuştu. “Lordum?”</p>

    <p>“Lord mu? Ben demir ustasıyım. Sur senin dedim.”</p>

    <p><em>Daha yaşlı adamlar var,</em> demek istedi Jon, <em>daha iyi adamlar. Ben hâlâ yaz çimenleri kadar yeşilim. Yaralıyım ve kaçak olmakla suçlanıyorum.</em> Jon ağzı kemik gibi kurumuştu. “Tamam,” demeyi başardı.</p>

    <p>Daha sonra her şey, o geceyi sadece rüyasında görmüş gibi gelecekti Jon Kar’a. Yarı donmuş ellerinde uzunyaylar ya da arbaletler tutan saman askerlerle yan yana duran okçular, hiç görmedikleri düşmanın üzerine yüzlerce ok sürüsü saldılar. Zaman zaman cevap olarak bir yabanıl oku geldi. Jon, daha küçük mancınıkların başına adamlar gönderdi ve havayı bir dev yumruğu büyüklüğündeki sivri kayalarla doldurdu ama karanlık taşları yuttu, bir adamın bir avuç fındığı yutması gibi. Mamutlar karanlıkta kükredi, tuhaf sesler tuhaf dillerde bağrıştı ve Rahip Cellador öyle yüksek sesle dualar okudu ki Jon onu duvarın kenarından bizzat aşağı atmak istedi. Bir mamutun Sur’un dibinde öldüğünü duydular ve bir diğerinin alevler içinde yalpalayarak, insanları ve ağaçları aynı şekilde ezerek ormana doğru gittiğini gördüler. Hobb, soğan çorbası dolu kupalarla yukarı çıktı. Owen ve Clydas kupaları okçulara götürdü; oldukları yerde iki atış arasında içebilsinler diye. Zei, arbaletiyle birlikte okçuların arasında yer aldı. Saatlerce tekrarlanan atışlar, sağ taraftaki büyük mancınığın içindeki bir şeyin gevşemesine sebep oldu ve mancınığın denge ağırlığı gürültüyle yerinden kurtuldu, fırlatma kolu aniden ve yıkıcı bir şekilde yana savruldu, çatırtıyla parçalara ayrıldı. Sol taraftaki mancınık fıçı fırlatmaya devam etti fakat yabanıllar, mancınığın yükünün nereye indiğini çabucak öğrenmişti.</p>

    <p><em>İki değil yirmi mancınığımız olmalıydı. Onları kızaklara ve döner platformlara yerleştirmeliydik, bu sayede hareket ettirebilirdik.</em> Beyhude bir düşünceydi bu. Bin adamının daha olmasını da dileyebilirdi Jon, belki bir ejderha. Ya da üç.</p>

    <p>Donal Noye geri dönmedi. O soğuk ve karanlık tüneli korumak üzere onunla birlikte gidenler de öyle. Ne zaman gücünün azaldığını hissetse, <em>Sur benim,</em> diye hatırlattı Jon kendi kendine. O da bir uzunyay almıştı, yarı donmuş parmaklarının katı ve beceriksiz olduğunu hissediyordu. Ateşi tekrar yükselmişti ve yaralı bacağı kontrol edilemez bir şekilde titriyordu. <em>Bir ok daha, sonra dinleneceğim,</em> dedi kendine yüzlerce kez. <em>Sadece bir ok daha.</em> Sadağı ne zaman boşalsa, yetim köstebeklerden biri ona yenisini getiriyordu. <em>Bir ok daha ve işim bitecek.</em> Şafak çok uzakta olamazdı.</p>

    <p>Sabah olduğunda, kara kardeşlerin hiçbiri bunun tam olarak farkına varamadı önce. Dünya hâlâ karanlıktı ama siyah griye devrildi, karanlığın içinde yarı görünür şekiller belirmeye başladı. Jon, doğu semasını kaplayan bulut yığınına bakmak için yayını indirdi. Bulutların arkasında bir ışıltı görebiliyordu, yalnızca hayal ediyordu belki de. Yayına bir ok daha taktı.</p>

    <p>Sonra güneş yükseldi, bulutların arasından muharebe meydanına solgun mızraklar gönderdi. Jon, Sur’la Tekinsiz Orman’ın arasında uzanan, ezilmiş yarım millik araziye bakarken nefesini tuttu. Araziyi yarım gece içinde; kararmış otlardan, kaynayan ziftten, kırık taşlardan ve cesetlerden mütevellit bir metruk alana dönüştürmüşlerdi. Kargalar şimdiden mamut leşlerinin üstündeydi. Yerde ölü devler de vardı ama onların arkasında...</p>

    <p>Jon’un sol tarafında biri inledi. Ve Jon, Rahip Cellador’un, “Anne merhamet et. Ah, ah ah, <em>Anne merhamet et,</em>” dediğini duydu.</p>

    <p>Ağaçların altında dünyanın bütün yabanılları vardı; akıncılar ve devler, varglar ve derideğiştirenler, dağ adamları, tuzlu deniz kalyoncuları, buzlu nehir yamyamları, boyalı yüzleriyle mağara adamları, Donuk Kıyı’dan köpek arabaları, kaynamış deriye benzeyen tabanlarıyla Boynuzayak adamları, Mance’in Sur’u geçmek için topladığı bütün tuhaf insanlar. <em>Bu sizin toprağınız değil,</em> diye bağırmak istedi Jon. <em>Burada size yer yok. Gidin buradan.</em> Tormund Devfelaketi’nin buna güldüğünü duyabiliyordu. “Hiçbir şey bilmiyorsun Jon Kar,” derdi Ygritte. Jon kılıç elini esnetti, parmaklarını açıp kapadı ama kılıçların burada hiçbir işe yaramayacağını çok iyi biliyordu.</p>

    <p>Üşümüştü ve ateşi vardı, uzunyayın ağırlığını taşıyamayacağını hissetti bir an. Magnar’a karşı verdikleri mücadelenin hiçbir şey olduğunu anladı ve dün geceki kavga hiçbir şeyden de azdı; küçük bir yoklamaydı sadece, onları hazırlıksız yakalamaya çalışan bir hançerdi. Asıl mücadele şimdi başlıyordu.</p>

    <p>“Bu kadar <em>çok</em> oldukların hiç bilmiyordum,” dedi Saten.</p>

    <p>Jon biliyordu. Onları daha önce görmüştü, fakat böyle değil, bir savaş hattına yığılmış halde değil. Yabanıllar yürürken, kafile uzun fersahlar boyunca yayılmıştı, devasa bir solucana benziyordu, bütün yabanılları aynı anda görmüyordu insan. Ama şimdi...</p>

    <p>“Geliyorlar,” dedi biri pürüzlü bir sesle.</p>

    <p>Yabanıl hattının merkezinde mamutlar vardı. Tokmaklar ve büyük taş baltalar taşıyan devler mamutların arkasındaydı. Yanlarında daha fazla dev yürüyordu, muazzam tekerleklerin üstünde ucu sivriltilmiş bir ağaç gövdesi taşıyorlardı. <em>Bir koçbaşı,</em> diye düşündü Jon umutsuzca. Aşağıdaki kapı duruyorsa bile, bu şeyin birkaç öpücüğüyle parçalara ayrılırdı. Devlerin her iki yanında, kaynatılmış deriden koşum takımları olan ve ateşte sertleştirilmiş mızraklar taşıyan atlılar, koşarak ilerleyen bir mızrakçı yığını; kargılar, sapanlar, sopalar ve deri kalkanlar taşıyan yüzlerce piyade akıyordu. İri, beyaz köpekler tarafından çekilen Donuk Kıyı’nın kemik arabaları, taşların ve köklerin üstünde zıplayıp çıngırdayarak kanatlarda ilerliyordu. Gaydaların tiz ötüşünü, köpeklerin havlamasını, mamutların gümbürtüsünü, özgür insanların ıslıklarını ve çığlıklarını, devlerin Eski Dil’de homurdanışını dinlerken, <em>yabanın öfkesi,</em> diye düşündü Jon. Yabanılların davulları gök gürültüsü gibi yankılanıyordu.</p>

    <p>Etrafındaki umutsuzluğu hissedebiliyordu Jon. “Yüz bin kişi olmalı,” diye inledi Saten. “Bu kadar çok insanı nasıl durdururuz?”</p>

    <p>Jon kendini, “Onları Sur durduracak,” derken duydu. Arkasına döndü ve daha yüksek sesle tekrar etti. “Onları <em>Sur</em> durduracak. <em>Sur kendini savunur.</em>” Bunlar boş sözlerdi ama Jon söylemek zorundaydı, kardeşlerin bu sözleri duymaya ihtiyacı vardı. “Mance, kalabalık ordusuyla bizi korkutmak istiyor. <em>Aptal</em> olduğumuzu mu sanıyor?” Jon bağırıyordu artık. “O arabalar, atlılar, yürüyerek ilerleyen onca soytarı... bize burada ne yapabilirler? Duvar tırmanan bir mamut gördünüz mü hiç?” Güldü. Pyp, Owen ve bir düzine kardeş daha onunla güldü. “Onlar bir <em>hiç,</em> onlar bizim saman kardeşlerimizden bile faydasız, bize ulaşamazlar, bize zarar veremezler ve bizi korkutamazlar, korkutabilirler mi?”</p>

    <p><em>“HAYIR!”</em> diye bağırdı Grenn.</p>

    <p>“Onlar aşağıda, biz yukarıdayız,” dedi Jon, “ve kapıyı tuttuğumuz sürece geçemezler. <em>Geçemezler!</em>” Artık bütün kardeşler bağırıyordu, Jon’un sözlerini ona geri kükrüyorlardı, kılıçlarını ve uzunyaylarını havada sallıyorlardı, yanaktan kızarıyordu. Jon, savaş borusuyla birlikte kenarda duran Fıçı’yı gördü. “Kardeşim,” dedi, “borunu mücadele için çal.”</p>

    <p>Fıçı güldü, borusunu dudaklarına götürdü ve yabanıllar anlamına gelen iki uzun ses üfledi. Diğer borular da ötmeye başladı, sonunda bizzat Sur titriyormuş gibi gelene kadar susmadılar. Boruların pes ve derin inlemelerinin yankıları diğer bütün sesleri boğdu.</p>

    <p>“Okçular,” dedi Jon borular sustuğunda. “Koçbaşını taşıyan devleri hedef alın, her biriniz. Benim emrimle ok salın, daha evvel değil. <em>DEVLER VE KOÇBAŞI.</em> Attıkları her adımda başlarına ok yağmuru yağmasını istiyorum ama menzile girmelerini bekleyeceğiz. Boş yere ok harcayan her adam, aşağı inip o oku almak zorunda kalır, duydunuz mu?”</p>

    <p>“Duydum,” diye bağırdı Öküz Owen. “Sizi duydum Lord Kar.”</p>

    <p>Jon güldü, sarhoş ya da deli bir adam gibi güldü ve adamları onunla birlikte güldüler. Köpek arabaları ve koşan atlılar merkezin epey önündeydi artık. Jon gördü. Yabanıllar, yarım milin üçte birini geçmemişlerdi ama mücadele hatları şimdiden çözülmeye başlamıştı. “Mancınığa dikenli demir topu yükleyin,” dedi Jon. “Owen, Fıçı, küçük mancınıktan hattın merkezine doğru çevirin. Akrepler, ateş okları yükleyin ve benim emrimle fırlatın.” Köstebek kasabalı çocukları işaret etti. “Sen, sen ve sen, meşalelerin yanında durun.”</p>

    <p>Yabanıl okçuları Sur’a yaklaşırken ok fırlatmaya başladı; öne fırlıyor, duruyor, ok salıyor ve sonra bir on metre daha koşuyorlardı. O kadar kalabalıklardı ki gökyüzü sürekli oklarla doluyor ama hepsi kısa düşüyordu. <em>İsraf,</em> diye düşündü Jon. <em>Yabanılların disiplin ihtiyacı kendini gösteriyor.</em> Özgür insanların boynuz ve ağaçtan yapılan küçük yaylarının menzili, Gece Nöbetçileri’nin porsuk ağacından yapılmış uzunyaylarının menzilinden çok daha kısaydı ve yabanıllar, kendilerinden iki yüz on beş metre yüksekteki adamları vurmaya çalışıyorlardı. <em>“Bırak atsınlar,”</em> dedi Jon. “Bekle. Tut.” Kara kardeşlerin pelerinleri arkalarında dalgalanıyordu. “Rüzgâr yüzümüze doğru esiyor, bize menzil kaybettirir. Bekle.” <em>Daha yakın, daha yakın.</em> Gaydalar inledi, davullar vurdu, yabanıl çırpınıp düştü.</p>

    <p><em>“ÇEK.”</em> Jon kendi yayını kaldırdı ve oku kulağına çekti. Saten de aynı şeyi yaptı. Ve Grenn, Öküz Owen, Eksik Çizme, Kara Jack Bulwer, Arron, Emrick. Zei, arbaletini omzuna aldı. Jon gittikçe yaklaşan koçbaşını izliyordu. Koçbaşının iki yanındaki devler ağır ağır ilerliyordu. O kadar küçük görünüyorlardı ki Jon onları tek eliyle ezebilirdi. <em>Keşke elim yeterince büyük olsaydı.</em> Devler ölüm sahasına girdi. Yabanıllar devlerin yanından hızla geçerken mamut leşinin üstünden yüzlerce karga havalandı. Daha yakın, daha yakın, ta ki...</p>

    <p><em>“BIRAK!”</em></p>

    <p>Siyah oklar tıslayarak aşağı uçtu, tüylü kanatları olan yılanlar gibi. Okların nereye saplandığını görmek için durmadı Jon. İlk ok yayı terk eder etmez o yeni bir ok aldı. <em>“TAK. ÇEK. BIRAK.”</em> Ok uçar uçmaz Jon yenisini buluyordu. <em>“TAK. ÇEK. BIRAK.”</em> Tekrar ve tekrar. Jon mancınık için bağırdı, yüz dikenli demir top döne döne havaya uçarken fırlatma kolundan gelen çatırtıyı ve gümlemeyi duydu. <em>“Küçük mancınıklar,”</em> diye bağırdı, <em>“akrepler, yaycılar, emirle salın.”</em> Yabanıl okları Sur’a saldırıyordu şimdi. İkinci bir dev döndü ve sendeledi. <em>Tak. Çek. Bırak.</em> Bir mamut, yanındaki başka bir mamuta çarptı, hayvanların sırtındaki devler yere devrildi. <em>Tak. Çek. Bırak.</em> Koçbaşı yerdeydi ve onu çeken devler ya ölü ya da ölmek üzereydi, Jon gördü. <em>“Ateş okları,”</em> diye bağırdı. “O koçbaşının yanmasını istiyorum.” Yaralı mamutların feryatları ve devlerin gürleyen çığlıkları, davullara ve gaydalara karışıp korkunç bir müziğe dönüştü. Ama Jon’un okçuları ok salmaya devam etti, hepsi birden ölü Dick Follard kadar sağır olmuştu sanki. Onlar düzenin artıklarıydı belki ama her biri Gece Nöbetçileri’nin adamıydı. <em>İşte bu yüzden bizi geçemeyecekler.</em></p>

    <p>Mamutlardan biri çılgınca hareket ediyordu, gövdesiyle yabanılları savuruyor, ayaklarıyla okçuları eziyordu. Jon yayını bir kez daha kaldırdı ve aşağıdaki canavarın tüylü sırtına bir ok sapladı, hayvanı biraz daha hareketlendirmek için. Yabanıl ordusunun doğu ve batı kanadı bir engele takılmadan Sur’a ulaşmıştı. Atlılar buzdan uçurumun altında amaçsızca dolaşırken, köpek arabaları ya duruyor ya da geri dönüyordu. <em>“Kapıda!”</em> diye bağırdı bir ses. Eksik Çizme’ydi belki. <em>“Mamut kapıda.”</em></p>

    <p>“Gönderin.” diye bağırdı Jon. “Grenn, Pyp.”</p>

    <p>Grenn, yayını yere bıraktı, bir yağ varilini yana devirdi ve Sur’un kenarına yuvarladı. Pyp, varilin ağzını tıkayan tıpayı çıkardı, deliğe bir kumaş parçası soktu ve meşaleyle tutuşturdu. Grenn’le birlikte aşağı ittiği varil, otuz metre kadar aşağıda Sur’a çarptı ve patladı. Hava tahta kıymıkları ve yanan yağ ile doldu. Grenn o sırada ikinci varili yuvarlıyordu. Keg de bir varil almıştı. Pyp ikisini de tutuşturdu. <em>“Onu vurdum!”</em> diye bağırdı Saten, kafasını aşağı öyle bir sarkıtmıştı ki, Jon onun düşmek üzere olduğundan emindi. <em>“Onu vurdum, vurdum, VURDUM!”</em> Jon ateşin kükremesini duyabiliyordu. Aşağıda alev alev yanan bir dev göründü, yerde debeleniyordu.</p>

    <p>Sonra, mamutlar aniden kaçmaya başladı, korku içinde dumandan ve alevlerden kaçarken arkalarındaki mamutlara çarpıyorlardı. Onlar da geriledi, mamutların arkasındaki devler ve yabanıllar hayvanların yolundan çekilmek için sağa sola kaçıştı. Mücadele hattının merkezi bir anda çöktü. Kanatlardaki atlılar terk edildiklerini gördüler ve onlar da geri çekilmeye karar verdiler. Kemik arabalar bile gürültüyle geriliyordu, korkutucu görünmek ve gürültü çıkarmaktan başka bir işe yaramıyorlardı zaten. Yabanılların kaçışını izleyen Jon Kar, <em>bozguna uğradıklarında kötü dağılıyorlar,</em> diye düşündü. Davullar susmuştu. <em>Bu şarkıyı sevdin mi Mance? Dornelunun karısının tadını sevdin mi?</em> “Yaralımız var mı?” diye sordu.</p>

    <p>“Kahrolası herifler bacağımı vurdu.” Yedek Çizme, bacağındaki oku çıkarıp salladı. “Tahta bacağımı!”</p>

    <p>Kardeşlerden neşe dolu sesler yükseldi. Zei, Owen’ı ellerinden yakaladı ve delikanlıyı döndürdü, onu herkesin gözlerinin önünde uzun uzun öptü. Jon’u da öpmeye çalıştı ama Jon, kızı omuzlarından yakalayıp nazik fakat kararlı bir şekilde itti. “Hayır,” dedi. <em>Öpücüklerle işim bitti.</em> Birdenbire ayakta duramayacak kadar bitkin olduğunu fark etti. Bacağı, dizinden kasığına kadar ızdırap haline gelmişti. Jon kol değneğini aradı. “Pyp, beni kafese götür. Grenn, Sur senin.”</p>

    <p><em>“Ben?”</em> dedi Grenn. “O?” dedi Pyp. Hangisinin daha çok korktuğunu söylemek zordu. “A-ma,” diye kekeledi Grenn, “yabanıllar tekrar saldırırsa ne yapacağım?”</p>

    <p>“Onları durdur,” dedi Jon.</p>

    <p>Kafesle aşağı inerlerken Pyp miğferini çıkardı ve alnını sildi. “Donmuş ter. Donmuş ter kadar iğrenç bir şey var mıdır?” Güldü. “Tanrılar, daha önce hiç bu kadar acıkmamıştım. Bütün bir yaban öküzünü yiyebilirim, yemin ederim. Sence Hobb bizim için Grenn’i pişirir mi?” Jon’un yüzünü gördüğünde gülmeyi bıraktı. “Sorun ne? Bacağın mı?”</p>

    <p>“Bacağım,” diye onayladı Jon. Konuşmak bile zordu.</p>

    <p>“Ama mücadele değil? Mücadeleyi kazandık.”</p>

    <p>“Kapıyı gördüğümde tekrar sor,” dedi Jon sertçe. <em>Bir ateş istiyorum, sıcak bir yemek, sıcak bir yatak ve bacağımın ağrısını durduracak bir şey,</em> dedi kendi kendine. Ama önce kapıyı kontrol etmeli ve Donal Noye’a ne olduğunu öğrenmeliydi.</p>

    <p>Thennler’le olan mücadeleden sonra, iç kapıya yığılan buzları ve kırık kirişleri kaldırmak neredeyse bütün bir günlerini almıştı. Çilli Pate, Fıçı ve inşaatçılardan bazıları, Mance’e bir engel daha yaratmak adına yıkıntıların orada kalması gerektiğini savunmuştu. Ama yıkıntıları orada bırakmak, tünelin savunmasını da bırakmak demekti ve Noye bunu kabul edemezdi. Katil deliklerinde adamlar ve içerideki kafeslerin her birinin ardında okçular ile mızrakçılar varken, birkaç kararlı kardeş kendi sayılarının yüz katı yabanılı durdurabilir ve tüneli cesetlerle tıkayabilirdi. Noye, Mance’in buzu rahatça geçmesine izin vermeye niyetli değildi. Böylece, kırık basamakları kazmalarla, küreklerle, iplerle kenara çekmişler ve iç kapının önünü açmışlardı.</p>

    <p>Jon, yedek anahtarı almak için Üstat Aemon’a giden Pyp’i soğuk demir parmaklıkların önünde bekledi. Şaşırtıcıdır ki, döndüğünde bizzat üstat ve bir fener taşıyan Clydas da onunla birlikteydi. Pyp zincirlerle uğraşırken Üstat Aemon, “İşimiz bittiğinde gelip beni gör,” dedi Jon’a. “Sargılarını değiştirmem ve yarana yeni merhem sürmem gerek, ağrın için biraz rüya şarabı da istersin.”</p>

    <p>Jon güçsüz bir şekilde başıyla onayladı. Kapı açıldı. Pyp önden gitti, arkasında Clydas ve fener vardı. Jon’un bütün yapabildiği Üstat Aemon’a ayak uydurmaktı. Buzlu tünel çok dardı ve Jon kemiklerine işleyen soğuğu hissedebiliyordu, Sur’un bütün ağırlığı başının üzerindeydi. Buzdan bir ejderhanın boğazında yürümeye benziyordu bu. Tünel kıvrıldı, sonra bir kez daha. Pyp, ikinci demir kapının kilidini açtı. Daha ileri yürüdüler, tekrar döndüler ve ileride, buzun içindeki solgun ve belli belirsiz ışığı gördüler. <em>Bu kötü.</em> Jon hemen anlamıştı. <em>Bu çok kötü.</em></p>

    <p>Sonra, “Yerde kan var,” dedi Pyp.</p>

    <p>Tünelin son altı metresinde dövüşmüş ve ölmüşlerdi. Demir mıhlı meşe kapı kırılmış, parçalanmış ve sonunda mafsallarından sökülmüştü. Devlerden biri kıymıkların arasında emekleyerek tünele girmişti. Fener ışığı korkunç manzarayı kasvetli, kırmızımsı bir ışıkla yıkıyordu. Pyp duvara dönüp kustu. Jon, Üstat Aemon’ın körlüğünü kıskanırken buldu kendini.</p>

    <p>Noye ve adamları tünelde, Pyp’in az önce açtığı iki kapının aynısı olan demir parmaklıkların ardında beklemişti. Dev onlara doğru sürünürken, iki arbaletten bir düzine ok fırlamıştı. Sonra mızrakçılar öne gelmiş olmalıydı, demir parmakların arasından deve vurmuşlardı. Ama dev; öne uzanacak, Çilli Pate’in boynunu kıracak, demir kapıyı yakalayacak ve parmaklıkları bükecek gücü bulmuştu. Kırık zincirin halkaları yerlere saçılmıştı. <em>Bir dev. Bütün bunlar tek devin marifeti.</em></p>

    <p>“Hepsi ölmüş mü?” diye sordu Üstat Aemon yumuşak bir sesle.</p>

    <p>“Evet. Donal sonuncuymuş.” Noye’un kılıcı devin boğazına gömülmüştü. Silah ustası her zaman çok iri bir adammış gibi görünmüştü Jon’a ama şimdi devin kollarında küçük bir çocuğa benziyordu. “Dev onun omurgasını kırmış. İlk kim ölmüş bilmiyorum.” Jon feneri aldı ve daha iyi bakmak için öne yürüdü. “Mag.” <em>Ben son devim.</em> Jon buradaki hüznü hissedebiliyordu ama hüzün için vakit yoktu. “Kudretli Mag’miş. Devlerin kralı.”</p>

    <p>Jon’un güneşe ihtiyacı vardı artık. Tünelin içi çok soğuk ve karanlıktı, kanın ve ölümün kokusu boğucuydu. Feneri Clydas’a geri verdi, ölü bedenlerin yanından geçip bükülmüş parmaklıkların arasından kaydı ve parçalanmış kapının ötesinde neler olduğunu görmek için gün ışığına doğru yürüdü.</p>

    <p>Bir mamut leşi girişi kısmen kapatmıştı. Jon kenardan geçerken, pelerini hayvanın boynuzlarından birine takılıp yırtıldı. Dışarıda üç dev daha cansız yatıyordu; taşların, çamurlu karın ve sertleşmiş ziftin altına yarı gömülmüş haldelerdi. Ateşin Sur’u erittiği yerleri görebiliyordu Jon; geniş buz tabakaları ısıyla yerlerinden kopmuş ve kararmış zemine çarpıp parçalanmıştı. Jon başını kaldırıp buz tabakalarının geldiği yere baktı. <em>Buradan baktığında uçsuz bucaksız görünüyor, seni birazdan ezecekmiş gibi.</em></p>

    <p>Jon içeri döndü. “Dış kapıyı mümkün olduğunca onarmamız ve sonra tünelin bu kısmını kapatmamız gerek. Moloz, buz parçaları, ne olursa. Yapabilirsek ikinci kapıya kadar. Sör Wynton’ın komutayı alması lazım, sağ kalan son şövalye o. Fakat hemen hareket etmeli, devler çok kısa zaman sonra tekrar gelecek. Ona söylemeliyiz...”</p>

    <p>“Ona ne istersen söyle,” dedi Üstat Aemon nazikçe. “Gülümseyecek, başını sallayacak ve unutacak. Otuz yıl önce, Sör Wynton Stout bir düzine Lord Kumandan adayının içindeydi. İyi bir kumandan da olurdu. On yıl öncesine kadar hâlâ ehildi. Artık değil. Bunu Donal kadar sen de biliyorsun Jon.”</p>

    <p>Bu doğruydu. “O halde emri siz verin,” dedi Jon, üstada. “Siz bütün hayatınız boyunca Sur’daydınız, adamlar sizi takip eder. Kapıyı kapatmak zorundayız.”</p>

    <p>“Ben zincirli ve yeminli bir üstadım. Benim makamım hizmet eder Jon. Biz tavsiye veririz, emir değil.”</p>

    <p>“Biri bunu yapmalı...”</p>

    <p>“Sen. Lider sen olmalısın delikanlı.”</p>

    <p>“Hayır.”</p>

    <p>“Evet Jon. Uzun zaman için olması gerekmez. Sadece garnizon dönene kadar. Donal seni seçti. Ondan önce de Qhorin Yarımel. Lord Kumandan Mormont seni kâhyası yaptı. Sen Kışyarı’nın oğlusun, Benjen Stark’ın yeğenisin. Ya sen olursun ya da kimse. Sur senin Jon Kar.”</p>
  </div>
</body>
</html>
