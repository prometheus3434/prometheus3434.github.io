<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Daenerys</h1>

    <p>Gurur Meydanı’nın ortasında suları kükürt kokan, kırmızı kiremitten inşa edilmiş bir fıskiye ve fıskiyenin ortasında bronzdan dövülmüş bir harpiya vardı. Altı metre şahlanmıştı heykel. Altın yaldızlı saçları, fildişi gözleri ve sivri uçlu dişleriyle bir kadının yüzüne sahipti. Ağır göğüslerinden sular fışkırıyordu. Ama kollarının yerinde bir yarasanın, belki de bir ejderhanın kanatları vardı. Bacakları bir kartalın bacaklarıydı. Arkasında bir akrebin kıvrık ve zehirli kuyruğu uzanıyordu.</p>

    <p><em>Ghis’in harpiyası,</em> diye düşündü Dany. Eski Ghis beş bin yıl önce düşmüştü, eğer Dany doğru hatırlıyorsa; şehrin lejyonları genç Valyria’nın kudretiyle kırılmış, duvarları yıkılmış, caddeleri ve binaları ejderha ateşiyle köze ve küle dönmüştü; arazileri tuzla, kükürtle ve kafataslarıyla kaplanmıştı. Ghis’in tanrıları ölmüştü, insanları da öyle; Sör Jorah, Astaporluların kırma olduğunu söylemişti. Ghiscar dili bile büyük ölçüde unutulmuştu, köleler fatihlerinin Yüksek Valyria dilini konuşuyordu ya da dilin kendilerine göre evirdikleri halini.</p>

    <p>Ama Eski İmparatorluk’un sembolü hâlâ buradaydı. Bu bronz yaratığın pençelerinden, her iki ucunda da açık prangalar olan ağır bir zincir sarkıyordu gerçi. <em>Ghis’in harpiyasının pençelerinde bir yıldırım vardı. Bu, Astapor’un harpiyası.</em></p>

    <p>Köle taciri Kraznys mo Nakloz, onun adına konuşan köle kıza, “Batıdiyarlı fahişeye gözlerini aşağı indirmesini söyle,” dedi. “Ben et ticareti yapıyorum, metal değil. Ona askerlere bakmasını söyle. Gün batımından gelen bir vahşinin mor renkli gözleri bile yaratıklarımın nasıl olağanüstü olduğunu görebilir.”</p>

    <p>Kraznys’in konuştuğu Yüksek Valyria dili, Ghis’in karakteristik hırıltısıyla bozulup kalınlaşmış ve köle jargonunun kelimeleriyle tatlanmıştı. Dany adamı gayet rahat bir şekilde anlıyordu ama adamın ne dediğini merak ediyormuş gibi gülümseyip boş gözlerle köle kıza baktı.</p>

    <p>“İyi Usta Kraznys askerler olağanüstü değil mi? diye soruyor.” Kız, Batıdiyar’da hiç bulunmamış biri için Ortak Dil’i gayet iyi konuşuyordu. On yaşından büyük değildi, esmer tenliydi, yuvarlak bir yüzü ve Naath’a özgü altın renkli gözleri vardı. Kızın halkı <em>Barışçıl İnsanlar</em> diye anılırdı. En iyi kölelerin onlardan çıktığı konusunda herkes hemfikirdi.</p>

    <p>“İhtiyaçlarım için uygun olabilirler,” diye cevap verdi Dany. Astapor’dayken sadece Dothrak dilinde ve Ortak Dil’de konuşmak Sör Jorah’ın önerisiydi. <em>Benim ayım göründüğünden daha akıllı.</em> “Bana eğitimlerinden bahsedin.”</p>

    <p>“Batıdiyarlı kadın, askerlerden memnun ama fiyatı düşürmek için onları övecek şeyler söylemiyor,” dedi mütercim, efendisine. “Nasıl eğitildiklerini öğrenmek istiyor.”</p>

    <p>Kraznys mo Nakloz başını yukarı aşağı salladı. Adam ahududuların içinde yıkanmış gibi kokuyordu ve sivri uçlu kırmızı siyah sakalı yağ yüzünden parlıyordu. <em>Göğüsleri benimkilerden büyük,</em> diye düşündü Dany. Adam, altın kenar süsleri olan deniz yeşili bir <em>tokar</em> giymişti; bedenine sardığı ve bir ucunu omzuna attığı ince ipeğin altından göğüsleri görünüyordu. Köle taciri yürürken, sol eli <em>tokarı</em> yerinde tutuyordu, sağ elinde kısa bir deri kamçı vardı. “Bütün Batıdiyarlı domuzlar bu kadar cahil mi?” diye şikâyet etti. “Lekesizler’in mızrak, kalkan ve kısakılıç ustası olduğunu bütün dünya bilir.” Dany’ye kocaman bir gülümseme bahşetti. “Şu kadına bilmesi gerekenleri söyle köle ve çabuk ol. Bugün çok sıcak.”</p>

    <p><em>En azından bu kadarı yalan değil.</em> Arkalarında duran birbirinin aynısı iki köle kız, Dany’nin ve köle tacirinin başının üzerinde çizgili ipekten bir güneş şemsiyesi tutuyordu ama Dany gölgede bile bayılacakmış gibi hissediyordu ve Kraznys özgürce terliyordu. Gurur Meydanı şafaktan beri güneşin altında pişiyordu. Dany, kalın tabanlı sandaletlerine rağmen ayaklarının altındaki kırmızı kiremitlerin sıcaklığını hissedebiliyordu. Kiremitlerden yükselen titrek ısı dalgaları, meydanı çevreleyen basamaklı Astapor piramitlerinin yarı hayal gibi görünmesine sebep oluyordu.</p>

    <p>Lekesizler sıcağı hissediyorlarsa bile bununla ilgili hiç ipucu vermiyorlardı. <em>Orada nasıl durduklarına bakılırsa onlar da kiremitten yapılmış olabilir.</em> Bin Lekesiz, Dany’nin teftişi için barakalarından çıkarılmıştı; fıskiyenin ve onun devasa harpiyasının önünde yüz kişilik on sıra oluşturmuşlardı, kaskatı bir halde esas duruşta bekliyorlardı, gözleri dümdüz ileri bakıyordu. Bellerine bağladıkları beyaz bez parçalarından ve on beş santimlik sivri çivilerle örtülmüş koni şekilli bronz miğferlerden başka bir şey giymemişlerdi. Kraznys, mızraklarını ve kalkanlarını yere bırakmalarını, kılıç kemerlerini ve dolgulu tuniklerini çıkarmalarını emretmişti, böylece Batıdiyar Kraliçesi, Lekesizler’in bedenlerinin çıplak sertliğini daha iyi inceleyebilirdi.</p>

    <p>“Cüsselerine, hızlarına ve güçlerine bakılarak erken yaşta seçilirler,” dedi köle. “Beş yaşında eğitime başlarlar. Her gün şafak vaktinden akşama kadar talim yaparlar; kısakılıçta, kalkanda ve üç mızrakta usta olana dek. Eğitim son derece acımasızdır Majesteleri. Üç çocuktan yalnızca biri hayatta kalır. Bu iyi bilinir. Lekesizler arasında, çivili miğferin kazanıldığı gün işin en kötü kısmının bittiği söylenir, zira daha sonra karşılaşacakları hiçbir görev eğitimleri kadar zor olamaz.”</p>

    <p>Kraznys mo Nakloz sözde tek kelime Ortak Dil bilmiyordu ama köle kızı dinlerken başını yukarı aşağı sallıyor ve ara sıra kamçısının sapıyla kızı dürtüyordu. “Bunların bütün gece ve gün boyunca aç ve susuz bir halde burada beklediğini söyle. Eğer emir verirsem devrilene kadar bekleyeceklerini söyle, dokuz yüz doksan dokuzu kiremitlerin üstüne yığılıp öldüğünde, sonuncusu öylece beklemeye devam eder ve ölüm gelip onu alana kadar kıpırdamaz bile. Onlar böyle bir cesarete sahiptir. Ona bunu söyle.”</p>

    <p>Ağırbaşlı küçük kâtibe sözünü bitirdiğinde, “Ben buna çılgınlık derim cesaret değil,” dedi Arstan Beyazsakal. Ahşap asasının dibini kiremitlere vurdu, <em>tak tak,</em> hoşnutsuzluğunu anlatıyordu sanki. Yaşlı adam Astapor’a yelken açmak istememişti, bu köle ordusunun satın alınmasını da onaylamıyordu. Bir kraliçe bir karara varmadan önce her görüşü dinlemeliydi. Dany yaşlı adamı bu yüzden Gurur Meydanı’na getirmişti, onu koruması için değil. Kansüvarileri koruma işini gayet iyi yapardı. Dany, Sör Jorah Mormont’u, insanlarını ve ejderhalarını koruması için Balerion’da bırakmıştı. Ejderhalarını gönülsüzce de olsa alt güverteye kapatmıştı. Şehrin üzerinde özgürce uçmalarına izin vermek çok tehlikeli olurdu; dünya, sadece <em>ejderha katili</em> ismini almak için onları memnuniyetle öldürebilecek adamlarla doluydu.</p>

    <p>Mütercimine, “Pis kokulu yaşlı adam ne dedi?” diye sordu köle taciri. Kız tercüme ettiğinde, “Vahşilere, bizim buna itaat dediğimizi söyle. Diğer köleler Lekesizler’den daha güçlü, daha hızlı ya da daha iri olabilir. Hatta bazıları, onların kılıçtaki, kalkandaki ve mızraktaki ustalıklarına denk bile olabilir. Ama denizlerin arasındaki hiçbir yerde Lekesizler’den daha itaatkâr yaratıklar yoktur,” dedi.</p>

    <p>Köle tacirinin sözleri tercüme edildiğinde, “Koyunlar itaatkârdır,” dedi Arstan. Yaşlı adam da biraz Valyria dili biliyordu ama o da Dany gibi cahili oynuyordu.</p>

    <p>Arstan’ın sözleri çevrildiğinde Kraznys mo Nakloz büyük beyaz dişlerini gösterdi. “Ağzımdan tek laf çıkar ve bu koyunlar onun pis kokulu, yaşlı bağırsaklarını kiremitlere döker,” dedi, “ama bunu söyleme. Bu yaratıkların koyundan çok köpek olduğunu söyle. Şu Yedi Krallık’ta köpek mi yiyorlar at mı?”</p>

    <p>“Domuzları ve inekleri tercih ediyorlar efendimiz.”</p>

    <p>“Sığır. Iyyk. Avam sınıfının yiyeceği.”</p>

    <p>Dany herkesi duymazdan gelerek köle asker sırasının önünde yürüdü. Güneş şemsiyesini taşıyan kızlar onu gölgede tutmak için hemen arkasından geliyordu ama Dany’nin önünde duran bin adam böyle bir korunaktan yoksundu. Adamların yarısından çoğu, Dothraklar’ın ve Lhazarlıların badem şekilli gözlerine ve bakır rengi tenlerine sahipti ama Dany sıraların içinde abanoz yüzlü Yaz Adalılar, beyaz tenli Qarthlılar, Özgür Şehirliler ve uyruklarını tahmin edemediği adamlar da gördü. Bazılarının, Kraznys mo Nakloz gibi kehribar tonlarında tenleri ve Ghis’in kadim insanlarına has kırmızı siyah saçları vardı; kendilerine harpiyanın oğulları diyen adamlar. <em>Kendi türlerini bile satıyorlar.</em> Dany buna şaşırmamalıydı. <em>Khalasar, khalasar</em>’la çim denizinde karşılaştığında Dothraklar da aynı şeyi yapardı.</p>

    <p>Askerlerden bazısı uzundu bazısı kısa. Yaşlarının on dörtle yirmi arasında değiştiğini tahmin etti Dany. Yanakları pürüzsüzdü. Siyah, kahverengi, mavi, gri ya da kehribar; hepsinin gözleri aynıydı. <em>Tek erkek gibiler,</em> diye düşündü Dany, sonra onların hiçbir şekilde erkek olmadığını hatırladı. Lekesizler hadımdı, her biri. Köle kızın aracılığıyla, “Onları neden kesiyorsunuz?” diye sordu Kraznys’e. “Duyduğuma göre tam erkekler hadımlardan daha güçlüdür.”</p>

    <p>Soru tercüme edildiğinde, “Küçük yaşta kesilmiş bir hadım, sizin Batıdiyarlı şövalyelerinizin vahşi gücüne asla sahip olamaz, bu doğru,” dedi Kraznys mo Nakloz. “Bir boğa da güçlüdür ama dövüş çukurlarında her gün onlarca boğa ölür. Daha üç gün olmadı, dokuz yaşında bir kız Jothiel’in Çukuru’nda bir tane öldürdü. Söyle ona, Lekesizler güçten daha önemli bir şeye sahiptir. Onların disiplini vardır. Biz Eski İmparatorluk’un usulüyle savaşırız, evet. Lekesizler, Eski Ghis’in yanaşık nizamlı lejyonlarının yeniden hayat bulmuş halidir; mutlak surette itaatkâr, mutlak surette sadık ve tamamen korkusuz.”</p>

    <p>Dany sabırla tercümeyi dinledi.</p>

    <p>Köle kız sustuğunda, “En cesur erkekler bile ölümden ve sakatlanmaktan korkar,” dedi Arstan.</p>

    <p>Kraznys bunu duyduğunda gülümsedi. “Şu yaşlı adama sidik koktuğunu ve ayakta durabilmek için bir sopaya ihtiyacı olduğunu söyle.”</p>

    <p>“Gerçekten mi efendimiz?”</p>

    <p>Köle taciri kamçısıyla kızı dürttü. “Tabii ki gerçekten değil. Sen kız mısın yoksa keçi mi, böyle saçma bir şey sorabildiğine göre? Lekesizler’in erkek olmadığını söyle. Ölümün onlar için hiçbir şey ifade etmediğini ve sakatlanmanın hiçbir şeyden de az anlamı olduğunu.” Kraznys, Lhazar görünüşlü tıknaz bir adamın önünde durup kamçısını sertçe savurdu, adamın bakır renkli yanağında kanlı bir iz bıraktı. Hadım gözlerini kırptı ve yüzü kanarken öylece durdu. “Bir tane daha ister misin?” diye sordu Kraznys.</p>

    <p>“Efendimizi memnun edecekse.”</p>

    <p>Konuşmayı anlamıyormuş gibi yapmak zordu. Kraznys kamçısını tekrar kaldırmadan önce Dany elini adamın koluna koydu. “İyi Usta’ya, Lekesizler’in ne kadar güçlü olduğunu ve acıya nasıl cesurca katlandıklarını gördüğümü söyle.”</p>

    <p>Kraznys, Dany’nin sözlerini Valyria dilinde duyduğunda kıkırdadı. “Şu cahil batılı fahişeye bunun cesaretle ilgisi olmadığını söyle.”</p>

    <p>“İyi Usta bunun cesaret olmadığını söylüyor Majesteleri.”</p>

    <p>“Sürtüklerinkine benzeyen gözlerini açmasını söyle.”</p>

    <p>“Dikkatlice izlemenizi rica ediyor.”</p>

    <p>Kraznys sıradaki diğer hadıma geçti; Lyslilerin mavi gözlerine ve soluk sarı saçlarına sahip uzun boylu bir genç. “Kılıcın,” dedi Kraznys. Hadım diz çöktü, kınından çıkardığı kılıcı, kabzası önde olmak üzere efendisine uzattı. Bir kısakılıçtı, kesmekten çok delmek için yapılmıştı ama kenarları ustura kadar keskin görünüyordu. “Kalk,” diye emretti Kraznys.</p>

    <p>“Efendimiz.” Hadım ayağa kalktı ve Kraznys mo Nakloz kılıcı adamın bedeninde ağır ağır kaydırdı, hadımın karnıyla kaburga kemiklerinin arasında ince, kırmızı bir çizgi oluştu. Sonra kılıcın ucunu, hadımın geniş ve pembe meme başının altına sokup ileri geri hareket ettirmeye başladı.</p>

    <p>Adamın göğsünden kanlar akarken, “Ne yapıyor?” diye sordu Dany, köle kıza.</p>

    <p>Tercümeyi beklemeden, “İneğe susmasını söyle,” dedi Kraznys. “Bu ona ciddi bir zarar vermeyecek. Erkeklerin göğüs ucuna ihtiyacı yoktur, hele hadımların hiç.” Meme başı ince bir deri parçasının ucunda sallanıyordu. Kraznys deri parçasını kesip meme başını kiremitlerin üstüne attı, hadımın göğsünde hüngür hüngür kan ağlayan yuvarlak bir göz kaldı. Hadım, Kraznys kılıcını geri verene kadar kımıldamadı. Önce kabza. “Al, seninle işim bitti.”</p>

    <p>“Kulunuz size hizmet ettiği için mutlu.”</p>

    <p>Kraznys, Dany’ye döndü. “Gördüğünüz gibi, hiç acı hissetmezler.”</p>

    <p>Kâtibe aracılığıyla, “Bu nasıl olabilir?” diye sordu Dany.</p>

    <p><em>“Cesaret şarabı,”</em> köle tacirinin Dany’ye verdiği cevaptı. “Gerçek şarap değil. Ölümcül gece gölgesinden, kansineği larvalarından, kara lotus köklerinden ve pek çok gizli şeyden yapılır. Lekesizler, kesildikleri günden itibaren her öğünde bu şarabı içerler ve geçen her yılla birlikte daha az hissederler. Bu sayede savaşlarda korkusuz olurlar. Onlara işkence yapmak da mümkün değildir. Şu vahşiye, sırlarının Lekesizler’le güvende olacağını söyle. Onları meclisinin, hatta yatak odasının kapısına dikebilir ve ne duyacaklarından asla endişe etmek zorunda kalmaz.”</p>

    <p>“Yunkai ve Meereen’de, erkek çocuklar er bezleri kesilerek fakat penisleri bırakılarak hadım edilir. Bu tür yaratıklar kısırdır ama genelde ereksiyon kabiliyetleri vardır. Bu sadece soruna sebep olur. Biz penisi de keseriz, geriye hiçbir şey bırakmayız. Lekesizler yeryüzündeki en saf yaratıklardır.” Köle taciri, Dany’yle Arstan’a, beyaz ve kocaman bir gülümseme daha bahşetti. “Gün Batımı Krallıkları’ndaki erkeklerin; iffetli kalacaklarına, baba olmayacaklarına ve yalnızca görevleri için yaşayacaklarına dair kutsal yeminler verdiğini duydum. Doğru değil mi?”</p>

    <p>Soru tercüme edildiğinde, “Doğru,” dedi Arstan. “Böyle pek çok sınıf var. Hisar’ın üstatları, Yedi’ye hizmet eden rahipler ve rahibeler, ölülerin sessiz rahibeleri, Kral Muhafızları, Gece Nöbetçileri...”</p>

    <p>Tercümeden sonra, “Zavallı şeyler,” diye homurdandı köle taciri. “Erkekler bu şekilde yaşamak için yaratılmamıştır. Arzularına karşı koymaya çalışırken hayatları bir işkenceye dönüşür ve şüphesiz ki pek çoğu nefsine yenik düşer. Bizim Lekesizler’imiz öyle değildir. Onlar kılıçlarıyla, sizin Yeminli Kardeşler’inizin denk olmayı umamayacağı bir şekilde evlidir. Onları hiçbir kadın baştan çıkaramaz, hiçbir erkek de öyle.”</p>

    <p>Köle kız, adamın söylediklerinin özünü daha nazik bir şekilde iletti. “Erkekleri baştan çıkarmanın başka yolları da vardır, etin yanı sıra,” diye itiraz etti Arstan.</p>

    <p>“Erkekleri evet, ama Lekesizler’i değil. Yağmayla, tecavüzle ilgilendiklerinden fazla ilgilenmezler. Silahlarından başka hiçbir şeyleri yoktur. İsim almalarına bile izin vermeyiz.”</p>

    <p>“İsimleri yok mu?” Dany kaşlarını çatıp küçük kâtibeye baktı. “İyi Usta böyle demiş olabilir mi? İsimleri yok mu?”</p>

    <p>“Aynen öyle Majesteleri.”</p>

    <p>Kraznys, ondan daha uzun ve daha zinde kardeşi olabilecek bir Ghiscarlının önünde durdu ve adamın ayaklarının dibinde duran kılıç kemerindeki bronz diske kamçısıyla vurdu. “İşte onun adı bu. Batıdiyarlı fahişeye Ghiscar hiyerogliflerini okuyup okuyamadığını sor.” Dany okuyamadığını itiraf edince köle taciri Lekesiz’e döndü. “Adın ne?” diye sordu.</p>

    <p>“Bu kulunuzun adı Kızıl Pire efendimiz.”</p>

    <p>Köle kız, iki adamın sohbetini Ortak Dil’de tekrar etti.</p>

    <p>“Ve dün neydi?”</p>

    <p>“Kara Fare efendimiz.”</p>

    <p>“Ondan önceki gün?”</p>

    <p>“Kahverengi Pire efendimiz.”</p>

    <p>“Ondan önce?”</p>

    <p>“Bu kulunuz hatırlamıyor efendimiz. Belki Mavi Kurbağa ya da Mavi Solucan.”</p>

    <p>“Bütün Lekesizler’in bunlara benzer isimlerinin olduğunu söyle,” diye emretti Kraznys, köle kıza. “Bu isimler sayesinde haşarat olduklarını hatırlarlar. İsim diskleri mesai bitiminde boş bir fıçıya atılır ve her sabah rastgele bir şekilde tekrar çıkarılır.”</p>

    <p>Tercümeyi duyduğunda, “Daha fazla çılgınlık,” dedi Arstan. “Bir adam her gün yeni bir ismi nasıl hatırlayabilir?”</p>

    <p>“Hatırlayamayanlar eğitim sırasında elenir; tam yüklü bir halde bütün gün koşamayanlar, gece karanlığında bir dağa tırmanamayanlar, bir köz yatağında yürüyemeyenler ve bir bebeği öldüremeyenlerle birlikte.”</p>

    <p>Bunun üzerine Dany’nin ağzı bükülmüştü elbette. <em>Gördü mü yoksa zalim olduğu kadar kör mü?</em> Dany çabucak arkasını döndü, tercümeyi duyana kadar maskesini korumaya çalıştı. Ancak tercüme bittikten sonra, “Kimin bebeklerini öldürüyorlar?” dedi.</p>

    <p>“Bir Lekesiz, çivili miğferini kazanabilmek için gümüş bir sikkeyle birlikte köle pazarına gider, ağlayan bir yenidoğan bulur ve onu annesinin gözlerinin önünde öldürür. Bu şekilde, Lekesiz’in içinde hiçbir zayıflık kalmadığından emin oluruz.”</p>

    <p>Dany bayılacak gibi hissediyordu. <em>Sıcak yüzünden,</em> demeye çalıştı kendine. “Bir bebeği annesinin kollarından alıyorsunuz, bebeği onun gözlerinin önünde öldürüyorsunuz ve kadına bir gümüş sikke ödüyorsunuz?”</p>

    <p>Dany’nin sözleri tercüme edildiğinde Kraznys mo Nakloz yüksek sesle güldü. “Nasıl da yumuşak, ağlak bir aptal. Batıdiyarlı fahişeye, sikkenin çocuğun sahibi için olduğunu söyle, annesi için değil. Lekesizler’in hırsızlık yapması yasaktır.” Kamçısını bacağına vurdu. “Çok az Lekesiz’in bu sınavdan kaldığını söyle. Köpekler onlar için daha zor. Her çocuğa, kesildiği gün bir köpek yavrusu veririz. Köpeği ilk yılın sonunda boğması gerekir. Bunu yapamayanlar öldürülür ve sağ kalan köpeklere yedirilir. Bunun çok önemli bir ders olduğunu gördük.”</p>

    <p>Arstan Beyazsakal bunları dinlerken asasını kiremitlere vuruyordu. <em>Tak tak tak.</em> Ağır ağır ve istikrarlı. <em>Tak tak tak.</em> Yaşlı adamın, gözlerini başka tarafa çevirdiğini gördü Dany. Kraznys’in yüzüne daha fazla bakmaya katlanamıyordu sanki.</p>

    <p>“İyi Usta, bu hadımların sikke ya da etle baştan çıkarılamayacağını söyledi,” dedi Dany, köle kıza. “Ama bir düşmanım, bana ihanet etmeleri karşılığında onlara özgürlük önerirse...”</p>

    <p>“Adamı derhal öldürür ve kafasını ona getirirler, ona bunu söyle,” diye cevapladı köle taciri. “Başka köleler, özgürlüklerini satın almak umuduyla hırsızlık yapıp gümüş biriktirebilir ama Lekesizler, küçük kısrak hediye olarak verse bile o gümüşleri almaz. Onlar askerdir. Hepsi bu.”</p>

    <p>“Benim askerlere ihtiyacım var,” diye kabul etti Dany.</p>

    <p>“O halde Astapor’a gelmekle iyi ettiğini söyle ona. Ne kadar büyük bir ordu satın almak istediğini sor.”</p>

    <p>“Satılık kaç Lekesiz var?”</p>

    <p>“Şu anda, tam eğitimli sekiz bin asker mevcut. Onları sadece birlikler halinde sattığımızı bilsin. Binlik ya da yüzlük birlikler. Bir zamanlar ev muhafızları olarak onluk gruplar da satıyorduk ama bunun sıhhatsiz olduğunu gördük. On çok az. Diğer kölelere karışıyorlar, hatta özgür insanlara, kim ve ne olduklarını unutuyorlar.” Kraznys söylediklerinin Ortak Dil’e çevrilmesini bekledi ve devam etti, “Yalvaran kraliçe şunu anlamalı, böyle kerametlerin bedeli ucuz değildir. Yunkai ve Meereen’deki kılıçlı köleler, kılıçlarının ederinden daha ucuza satın alınabilir ama Lekesizler dünyadaki en iyi piyadelerdir ve her biri yıllar süren bir eğitimin meyvesidir. Lekesizler’in Valyria çeliğine benzediğini söyle ona; daha güçlü ve dünyadaki bütün metallerden daha dirençli olana kadar üst üste katlanır ve yıllarca hiç durmadan dövülür.”</p>

    <p>“Valyria çeliğini biliyorum,” dedi Dany. “İyi Usta’ya, Lekesizler’in kendi subayları olup olmadığını sor.”</p>

    <p>“Onların başına kendi subaylarınızı koymalı. Biz onları itaat etmeleri için eğitiyoruz düşünmeleri için değil. Eğer zekâ istiyorsa kâtipler alsın.”</p>

    <p>“Ya teçhizatları?”</p>

    <p>“Kılıç, kalkan, mızrak, sandaletler ve dolgulu tunikler fiyata dâhil,” dedi Kraznys. “Ve elbette çivili miğferler. Sizin arzu ettiğiniz zırhları giyerler ama zırhları siz temin etmelisiniz.”</p>

    <p>Dany’nin aklına başka soru gelmiyordu. Arstan’a baktı. “Senin uzun bir ömrün oldu Beyazsakal. Şimdi Lekesizler’i de gördüğüne göre, ne diyorsun?”</p>

    <p>“<em>Hayır</em> diyorum Majesteleri,” dedi adam hiç düşünmeden.</p>

    <p>“Neden?” diye sordu Dany. “Özgürce konuş.” Dany, adamın ne söyleyeceğini tahmin ediyordu ama köle kızın da duymasını istiyordu, böylece daha sonra Kraznys mo Nakloz da duyabilirdi.</p>

    <p>“Kraliçem,” dedi Arstan, “Yedi Krallık’ta binlerce yıldır köle yok. Hem eski hem de yeni tanrılar köleliği zillet kabul eder. Şeytan işi. Batıdiyar’a bir köle ordusunun başında çıkarsanız, pek çok iyi adam sırf bu yüzden karşınızda durur. Davanıza ve hanedanınızın onuruna büyük zarar verirsiniz.”</p>

    <p>“Her şeye rağmen bir orduya ihtiyacım var,” dedi Dany. “Joffrey denen çocuk Demir Taht’ı nazikçe istedim diye bana vermeyecek.”</p>

    <p>“Sancaklarınızı kaldıracağınız gün geldiğinde Batıdiyar’ın yarısı sizinle birlikte olacak,” diye söz verdi Beyazsakal. “Ağabeyiniz Rhaegar büyük bir sevgiyle hâlâ hatırlanıyor.”</p>

    <p>“Ya babam?” dedi Dany.</p>

    <p>Yaşlı adam konuşmadan önce tereddüt etti. “Kral Aerys de hatırlanıyor. Diyara yıllar süren bir huzur ortamı verdi. Majesteleri, kölelere ihtiyacınız yok. Ejderhalarınız büyürken Yargıç Illyrio güvende olmanızı sağlar ve Dar Deniz’in karşısına sizin adınıza gizli elçiler gönderir, soylu lordların ağzını davanızla ilgili aramak için.”</p>

    <p>“Babamı Kral Katili’ne terk eden ve İşgalci Robert’ın önünde diz çöken aynı soylu lordlar?”</p>

    <p>“O diz çökenler bile kalplerinde ejderhaların geri dönüşünü arzuluyor olabilir.”</p>

    <p><em>“Olabilir,”</em> dedi Dany. Kaygan bir kelimeydi bu, <em>olabilir.</em> Her dilde. Kraznys mo Nakloz’a ve köle kıza döndü. “Dikkatlice düşünmeliyim.”</p>

    <p>Köle taciri omuzlarını silkti. “Ona çabuk düşünmesini söyle. Başka alıcılar da var. Daha üç gün önce aynı Lekesizler’i, hepsini satın almayı uman bir korsan gemi kralına gösterdim.”</p>

    <p>Köle kızın, “O korsan sadece yüz Lekesiz almak istiyordu efendimiz,” dediğini duydu Dany.</p>

    <p>Köle taciri kamçısının ucuyla kızı dürttü. “Korsanların hepsi yalancıdır. Hepsini alacak. Ona bunu söyle.”</p>

    <p>Eğer köle alacaksa, yüzden fazla alacağını biliyordu Dany. “İyi Usta’ya benim kim olduğumu hatırlat. Daenerys Fırtınadadoğan, Ejderhaların Anası, Ateş Geçirmez, Batıdiyar’ın Yedi Krallık’ının meşru kraliçesi olduğumu hatırlat. Benim kanım Fatih Aegon’ın kanıdır, ondan da önce eski Valyria’nın.”</p>

    <p>Ama Dany’nin sözleri, parfüm kokulu tıknaz köle tacirini etkilememişti, adamın çirkin lisanına tercüme edildiklerinde bile.</p>

    <p>“Valyrialılar hâlâ koyun düzüyorken Eski Ghis bir imparatorluğa hükmediyordu,” diye kükredi adam zavallı küçük kâtibeye. “Ve bizler harpiyanın oğullarıyız.” Omuzlarını silkti. “Dilim kadınlarla konuşarak harcanıyor. Doğu ya da batı, hiç fark etmiyor; kadınlar şımartılmadan, iltifatlara boğulmadan ve karınları şekerlemelerle doldurulmadan karar veremiyor. Pekâlâ, eğer kaderim buysa öyle olsun. Fahişeye söyle, eğer güzel şehrimizi gezmek için bir rehbere ihtiyaç duyarsa, Kraznys mo Nakloz ona memnuniyetle hizmet eder... memnun da eder, eğer göründüğünden daha kadınsa.”</p>

    <p>“Siz karar vermek için düşünürken, İyi Usta Kraznys size Astapor’u göstermekten mutluluk duyar Majesteleri,” dedi mütercim.</p>

    <p>“Ona şekerli köpek beyni, kremalı kırmızı ahtapot yahnisi ve doğmamış köpek yavrusu yediririm.”</p>

    <p>“Burada pek çok lezzetli yemek yenebilir, diyor.”</p>

    <p>“Geceleri piramitlerin nasıl güzel olduğunu söyle ona,” diye homurdandı köle taciri. “Göğüslerinden bal yalayacağımı ya da öyle tercih ederse benim göğüslerimden bal yalamasına izin vereceğimi söyle.”</p>

    <p>“Astapor geceleri çok güzel olur,” dedi köle kız. “İyi Usta her basamakta ipek fenerler yakar, bütün piramitler rengârenk ışıklarla ışıldar. Zevk mavnaları yumuşak müzikler çalarak; yemek, şarap ve diğer hazlar için küçük adalara uğrayarak Solucan boyunca seferler yapar.”</p>

    <p>“Dövüş çukurlarımızı görmek isteyip istemediğini sor,” diye ekledi Kraznys. “Bu akşam Duoqor’un Çukuru’nda iyi bir gösteri var. Bir ayı ve üç küçük oğlan. Çocuklardan biri balla, biri kanla, biri de bozuk balıkla kaplanacak, ayının ilk olarak hangi çocuğu yiyeceğine dair bahse girebilir.”</p>

    <p><em>Tak tak tak,</em> seslerini duydu Dany. Arstan Beyazsakal’ın yüzü ifadesizdi ama asası kızgınlığını açığa vuruyordu. Dany kendini gülümsemeye zorladı. “<em>Balerion</em>’da benim kendi ayım var,” dedi mütercime, “eğer ona dönmezsem o da beni yiyebilir.”</p>

    <p>Dany’nin sözleri tercüme edildiğinde, “İşte,” dedi Kraznys, “kararı veren kadın değil, kadının koştuğu erkek. Her zaman olduğu gibi!”</p>

    <p>“İyi Usta’ya sabırlı nezaketinden ötürü teşekkür et,” dedi Dany, “ve burada öğrendiğim her şeyi düşüneceğimi söyle.” Onu meydanın karşısındaki tahtırevanına götürmesi için Arstan Beyazsakal’ın koluna girdi. Aggo ve Jhogo onların iki yanına geçti; atından inip dünyayı sıradan ölümlüler gibi adımlamak zorunda kalan her at efendisinin meylettiği çarpık bacaklı bir kurumla yürüyorlardı.</p>

    <p>Dany suratını asarak tahtırevana tırmandı ve bir el işaretiyle Arstan’ı yanına çağırdı. Onun kadar yaşlı bir adam bu sıcakta yürümemeliydi. Yola düştüklerinde perdeleri kapatmadı. Güneş, bu kırmızı kiremitten şehri cayır cayır yakarken her serseri esintinin kıymetini bilmek gerekirdi; ince, kırmızı bir toz girdabıyla birlikte gelse de. <em>Ayrıca görmem gerek.</em></p>

    <p>Astapor, Toz Sarayı’nda yürümüş ve Dağların Anası’nın altındaki Dünyanın Rahmi’nde yıkanmış biri için bile tuhaf bir şehirdi. Bütün caddeler, meydanı kaplayan aynı kırmızı kiremitten yapılmıştı. Basamaklı piramitler, alçalan oturma yerlerinden oluşan halkalarıyla derin dövüş çukurları, kükürt kokulu çeşmeler, kasvetli şarap mağaraları ve bütün bunları çevreleyen kadim duvarlar da öyle. <em>Çok fazla kiremit,</em> diye düşündü Dany, <em>çok eski ve ufalanmış.</em> İnce kiremit tozları her yerdeydi, rüzgârın her esişinde oluklarda dans ediyorlardı. Astaporlu kadınların peçe takması doğaldı; kiremit tozu, gözleri kumdan beter yakıyordu.</p>

    <p>“Yol açın!” diye bağırdı tahtırevanın önünde at süren Jhogo. “Ejderhaların Anası için yol açın!” Ama Dany’nin hediye ettiği gümüş saplı kamçıyı açıp havada şaklattığında Dany dışarı uzandı ve bunu yapmamasını söyledi. “Burada olmaz kanımın kanı,” dedi Jhogo’nun dilinde. “Bu kiremitler çok fazla kamçı sesi duymuş.”</p>

    <p>O sabah limandan ayrıldıklarında caddeler büyük ölçüde ıssızdı ve şimdi de daha kalabalık görünmüyordu. Sırtında kafesli bir tahtırevan taşıyan bir fil ağır ağır yanlarından geçti. Derileri soyulan çıplak bir erkek çocuk kuru bir olukta oturmuş burnunu karıştırıyor ve asık yüzüyle caddedeki karıncaları izliyordu. Toynakların sesini duyunca başını kaldırdı; bir sıra atlı muhafız, kırmızı bir toz bulutu ve gevrek kahkahalar eşliğinde hızla önünden geçerken hayretle baktı. Muhafızların sarı ipek pelerinlerine dikilmiş bronz diskler güneşler misali parlıyordu ama tunikleri işlemeli ketenden yapılmıştı, bellerinin altına pileli ketenetekler ve sandaletler giymişlerdi. Kafaları çıplaktı; kırmızı siyah gür saçlarını taramış, yağlamış ve gerçek dışı şekillere sokmuşlardı; borular, kanatlar, bıçaklar, hatta tutuşan eller. Yedinci cehennemden kaçmış bir şeytan grubu gibi görünüyorlardı. Çıplak çocuk bir süre Dany’yle birlikte muhafızları izledi ama adamlar geçip gittikten sonra karıncalarına ve burnunu karıştırmaya geri döndü.</p>

    <p><em>Bu yaşlı bir şehir,</em> diye düşündü Dany, <em>ama ne görkemli günlerindeki kadar nüfuslu ne de Qarth, Pentos ya da Lys kadar kalabalık.</em></p>

    <p>Tahtırevan, zincirlerle birbirlerine bağlanmış kölelerden oluşan bir sıranın geçmesine izin vermek için yol ağzında aniden durdu, ayaklarını sürüyerek ilerleyen köleler, bir çavuşun kamçısının şaklamasıyla yürümeye teşvik ediliyordu. <em>Bunlar Lekesizler değil,</em> diye düşündü Dany, <em>esmer tenli, siyah saçlı sıradan adamlar.</em> Aralarında kadınlar da vardı ama hiç çocuk yoktu. Hepsi çıplaktı. Sıranın arkasında beyaz eşekler süren iki Astaporlu vardı; kırmızı ipekten bir <em>tokar</em> giyen bir adam ve laciverttaşı yapraklarıyla süslenmiş mavi bir elbise giyen, peçeli bir kadın. Kadın, kırmızı siyah saçlarına fildişi bir toka takmıştı. Adam, kadına bir şeyler fısıldarken güldü, Dany’yi kölelerini umursadığından fazla umursamıyordu, kaslı göğsüne yaptırdığı harpiya ve zincirler dövmesini gururla taşıyan, beş kırbaçlı bir kamçısı olan iri yapılı Dothraklı çavuşu da öyle.</p>

    <p>“Astapor’u kiremit ve kan inşa etti,” diye mırıldandı Dany’nin yanında oturan Beyazsakal, “kiremit ve kan insanlarını.”</p>

    <p>“Bu ne?” diye sordu Dany merakla.</p>

    <p>“Küçük bir çocukken bir üstattan öğrendiğim bir kafiye. Ne kadar doğru olduğunu hiç bilememiştim. Astapor’un kiremitleri, onları yapan kölelerin kanıyla kırmızı.”</p>

    <p>“Buna kolaylıkla inanabilirim,” dedi Dany.</p>

    <p>“Öyleyse, kalbiniz kiremite dönüşmeden önce ayrılın bu yerden. Akşam dalgasıyla, hemen bu gece yelken açın.”</p>

    <p><em>Keşke yapabilseydim,</em> diye düşündü Dany. “Sör Jorah, Astapor’dan ayrıldığımda yanımda bir ordu olması gerektiğini söylüyor.”</p>

    <p>“Sör Jorah da bir köle taciriydi Majesteleri,” diye hatırlattı yaşlı adam. “Pentos’ta, Myr’de ve Tyrosh’ta tutabileceğiniz paralı askerler var. Sikke için can alan adamın onuru yoktur ama en azından onlar köle değiller. Ordunuzu oralarda bulun, size yalvarıyorum.”</p>

    <p>“Ağabeyim Pentos’u, Myr’i, Braavos’u, hemen hemen bütün Özgür Şehirler’i ziyaret etti. Yargıçlar ve yüksek hâkimler onu şarapla ve vaatlerle beslediler ama ruhu açlıktan kırıldı. Bir adam, hem bütün hayatı boyunca bir dilencinin kâsesinden yemek yiyip hem de erkek kalamaz. Ben Qarth’ta o yemeğin tadına baktım ve bu yeterliydi. Pentos’a elimde bir kâseyle dönmeyeceğim.”</p>

    <p>“Dilenci olmak köle taciri olmaktan iyidir,” dedi Arstan.</p>

    <p>“Ve bunu ikisi de olmamış bir adam söylüyor.” Dany’nin burnundan alevler çıkıyordu. “Sen satılmanın nasıl bir şey olduğunu biliyor musun yaver? Ben biliyorum. Ağabeyim beni Khal Drogo’ya sattı, altın bir taç vaadine. Evet, Drogo onu altınla taçlandırdı ama ağabeyimin arzu ettiği şekilde değil. Ve ben... güneşim ve yıldızım benden bir kraliçe yarattı ama Drogo farklı bir adam olsaydı tam tersi olabilirdi. Korkmanın nasıl bir şey olduğunu unuttuğumu mu sanıyorsun?”</p>

    <p>Beyazsakal başını eğdi. “Majesteleri, ben sizi gücendirmek istememiştim.”</p>

    <p>“Beni yalnızca yalanlar gücendirir, dürüst tavsiyeler değil,” dedi Dany. Adamı rahatlatmak için lekeli eline dokundu. “Bende ejderhaların öfkesi var, hepsi bu. Seni korkutmasına izin vermemelisin.”</p>

    <p>“Hatırlamaya çalışacağım.” Beyazsakal gülümsedi.</p>

    <p><em>İyi bir yüzü ve muazzam bir metaneti var,</em> diye düşündü Dany. Sör Jorah’ın bu yaşlı adama neden hiç güvenmediğini anlamıyordu. <em>Konuşacak başka birini buldum diye kıskanıyor olabilir mi?</em> Düşünceleri hiç istemeden <em>Balerion</em>’daki o geceye, sürgün şövalyenin onu öptüğü ana gitti. <em>Bunu asla yapmamalıydı. Yaşı benimkinin üç katı, benim için yeterince soylu değil ve ona izin vermedim. Gerçek bir şövalye, bir kraliçeyi izni olmaksızın öpmez.</em> Dany o geceden sonra Sör Jorah’la hiçbir zaman yalnız kalmamak için önlemler almıştı, geminin içinde hizmetçilerini sürekli yanında tutuyordu, bazen de kansüvarilerini. <em>Beni tekrar öpmek istiyor, bunu gözlerinde görebiliyorum.</em></p>

    <p>Dany ne istediğini anlatamazdı ama Jorah’ın öpüşü içindeki bir şeyi uyandırmıştı, Khal Drogo öldüğünden beri uyuyan bir şeyi. Dar ranzasında uzanıyor, yanına hizmetçisi yerine bir erkeğin sıkışmasının nasıl olacağını düşünüyordu ve bu düşünce olması gerekenden fazla heyecan vericiydi. Bazen gözlerini kapatıp o adamı hayal ediyordu ama hayalini kurduğu adam hiçbir zaman Sör Jorah değildi; yüzü bir gölgeden ibaret olsa da, Dany’nin âşığı her zaman daha genç ve daha yakışıklıydı.</p>

    <p>Bir keresinde, hayalleri öyle bir işkenceye dönüşmüştü ki Dany uyuyamamıştı, elini bacaklarının arasına kaydırmış, ne kadar ıslak olduğunu hissettiğinde soluksuz kalmıştı. Nefes almaya cesaret edemeden, yanında yatan Irri’yi uyandırmamak için ağır ağır hareket ederek, o tatlı noktayı bulana dek parmaklarını alt dudaklarının arasında ileri geri oynatmış, önce ürkek ve hafif, daha sonra hızlı bir şekilde orayı okşamıştı. Ama aradığı rahatlamaya bir türlü ulaşamamıştı, ta ki, ejderhalar uyanana ve içlerinden biri çığlık atarak kabinin karşı tarafına uçana dek. Irri sese uyanmış ve Dany’nin ne yaptığını görmüştü. Dany yüzünün kıpkırmızı kesildiği biliyordu ama Irri o karanlıkta fark etmemişti şüphesiz. Hizmetçi kız hiç konuşmadan tek elini Dany’nin göğsüne koymuş ve göğüs ucunu ağzına almak için öne eğilmişti. Diğer eli Dany’nin gümüşi altın saçlarından geçmiş, karnının yumuşak kavisinden kaymış ve bacaklarının arasına inmişti. Sadece birkaç dakika sonra Dany’nin bacakları bükülmüş, göğüsleri sallanmış ve bütün vücudu titremişti. Sonra bir çığlık atmıştı Dany. Belki de çığlık atan Drogon’du. Irri hiçbir şey söylememişti, sadece kıvrılarak arkasını dönmüş hemen uykuya dalmıştı.</p>

    <p>Ertesi gün bütün bunlar bir rüya gibi görünmüştü. Ve Sör Jorah’ın bununla ne ilgisi vardı? <em>Ben Drogo’yu istiyorum, güneşim ve yıldızımı,</em> diye hatırlattı kendine. <em>Irri değil, Sör Jorah değil, sadece Drogo.</em> Ama Drogo ölmüştü. Bu duyguların, o uçsuz bucaksız kızıl arazide Drogo’yla birlikte öldüğünü düşünüyordu Dany ama tek hain öpüş, bir şekilde hepsini geri getirmişti. <em>Beni asla öpmemeliydi. Çok fazla varsayımda bulundu ve ben buna izin verdim. Bir daha asla olmamalı.</em> Ağzını öfkeyle büktü, başını iki yana salladı, saç örgüsündeki çan hafifçe çınladı.</p>

    <p>Koya yaklaştıkça şehir daha güzel bir manzaraya bürünüyordu. En yükseği yüz yirmi metreyi bulan büyük, kiremit piramitler kıyı boyunca dizilmişti. Piramitlerin geniş basamaklarında her türden ağaç, çiçek ve sarmaşıklar büyüyordu. Piramitlerin etrafında esen rüzgârlar yeşil ve güzel kokuyordu. Kapının üstünde bir başka devasa harpiya vardı, bu heykel kızıl kilden yapılmıştı ve açıkça ufalanıyordu; akrep kuyruğundan geri kökünden başka bir şey kalmamıştı. Harpiyanın pençelerindeki demir zincir pas yüzünden çürümüştü. Ama su kenarında hava daha serindi. Çürüyen kazıklara vuran dalgaların şıpırtısı tuhaf şekilde sakinleştirici bir ses yaratıyordu.</p>

    <p>Aggo, Dany’nin tahtırevandan inmesine yardım etti. Güçlü Belwas kalın bir kazığın üstüne oturmuş kocaman, kahverengi, kızarmış bir but yiyordu. Dany’yi gördüğünde, “Köpek,” dedi mutlulukla. “Astapor’da iyi köpekler var küçük kraliçe. Yer misin?” diye önerdi yağlı bir sırıtışla.</p>

    <p>“Çok naziksin Belwas ama hayır.” Dany başka zamanlarda, başka yerlerde köpek eti yemişti ama şu anda tek düşünebildiği Lekesizler ve onların köpek yavrularıydı. İri hadımın yanından geçip iskele tahtasını tırmandı ve <em>Balerion</em>’un güvertesine çıktı.</p>

    <p>Sör Jorah güvertede durmuş onu bekliyordu. “Majesteleri,” dedi başını eğerek. “Köle tacirleri gelip gitti. Bir düzine kâtip ve kaldırma çekme işi için bir o kadar köleyle birlikte. Ambarlarımızı karış karış gezdiler ve sahip olduğumuz her şeyin listesini yaptılar.” Dany’ye doğru yürüdü. “Kaç satılık adamları var?”</p>

    <p>“Hiç.” Dany, Mormont’a mı öfkeliydi yoksa kasvetli sıcağıyla, ter kokularıyla ve ufalanan kiremitleriyle bu şehre mi? “Onlar hadım satıyor, adam değil. Hadımlar kiremitten yapılmış, bütün Astapor gibi. Ölü gözleri asla hareket etmeyen, çivili bir miğfer uğruna sütten kesilmemiş bebekleri öldüren ve kendi köpek yavrularını boğan sekiz bin kiremit hadım mı almalıyım? İsimleri bile yok. Bu yüzden, onlara <em>adam</em> demeyin sör.”</p>

    <p>Dany’nin öfkesiyle afallayan Mormont, <em>“Khaleesi,”</em> dedi, “Lekesizler çocukken seçilir ve eğitilir...”</p>

    <p>“Onların <em>eğitimleriyle</em> ilgili bilmek istediğim her şeyi duydum.” Gözlerinden davetsiz ve beklenmedik yaşların aktığını hissediyordu Dany. Eli sert bir şekilde Sör Jorah’ın yüzüne inip şakladı. Ya bunu yapacaktı Dany ya da ağlayacaktı.</p>

    <p>Mormont, Dany’nin tokatladığı yanağına dokundu. “Eğer kraliçemi üzecek bir şey yaptıysam...”</p>

    <p>“<em>Yaptın.</em> Beni çok üzdün. Benim gerçek şövalyem olsaydın beni bu aşağılık domuz ağılına asla getirmezdin.” <em>Gerçek şövalyem olsaydın beni asla öpmezdin ya da göğüslerime öyle bakmazdın ya da...</em></p>

    <p>“Majesteleri nasıl emrederse. Kaptan Groleo’ya akşam dalgasıyla yelken açmak üzere hazırlanmasını söyleyeceğim, daha az aşağılık olan başka bir domuz ağılına gitmek için.”</p>

    <p>“Hayır,” dedi Dany. Groleo geminin baş kasarasından onları izliyordu, gemi mürettebatı da onları seyrediyordu. Beyazsakal, kansüvarileri, Jhiqui; tokat sesini duyan herkes gibi yaptığı işi bırakmıştı. “Ben <em>şimdi</em> yelken açmak istiyorum, deniz kabardığında değil. Gidebildiğim kadar uzağa gitmek ve hiç arkama bakmamak istiyorum. Ama yapamam, öyle değil mi? Tam sekiz bin satılık kiremit hadım var ve ben onları almanın bir yolunu bulmak zorundayım.” Dany şövalyeyi orada bıraktı ve aşağı gitti.</p>

    <p>Kaptan kamarasının oymalı ahşap kapısının arkasındaki ejderhalar huzursuzdu. Drogon başını kaldırıp çığlık attı, burun deliklerinden beyaz dumanlar çıkıyordu. Viserion, Dany’ye doğru uçup, daha küçükken yaptığı gibi omzuna tünemeye çalıştı. Hayvanı nazikçe itmeye çalışırken, “Hayır tatlım,” dedi Dany, “bunu yapmak için fazla büyüksün artık.” Ama ejderha altın beyaz kuyruğunu Dany’nin koluna doladı, siyah pençelerini kol yenine geçirip sıkıca tutundu. Dany çaresiz bir şekilde Groleo’nun büyük deri koltuğuna gömülüp kıkırdadı.</p>

    <p>“Siz gittiğinizde vahşileştiler <em>Khaleesi,</em>” dedi Irri. “Viserion pençeleriyle kapıyı tırmıkladı, görüyor musunuz? Köle adamlar onları görmeye geldiğinde Drogon kaçmaya çalıştı. Onu tutmak için kuyruğunu yakaladım, dönüp beni ısırdı.” Dany’ye elindeki diş izlerini gösterdi.</p>

    <p>“İçlerinden biri kaçıp kurtulmak için ateş kullandı mı?” Dany’yi en çok korkutan şey buydu.</p>

    <p>“Hayır <em>Khaleesi.</em> Drogon ateş üfledi ama havaya doğru. Köle taciri adam ona yaklaşmaya korktu.”</p>

    <p>Dany, Irri’nin elini, Drogon’un ısırdığı yeri öptü. “Seni incittiği için üzgünüm. Ejderhalar bir geminin küçücük kamarasına kapatılmak için yaratılmamış.”</p>

    <p>“Ejderhalar bu açıdan atlara benziyor,” dedi Irri. “Süvarilere de. Atlar aşağıda çığlık atıyor <em>Khaleesi,</em> ahşap duvarları tekmeliyorlar. Onları duyuyorum. Jhiqui, siz burada yokken yaşlı kadınların ve küçük çocukların da bağırdığını söyledi. Bu su arabasını sevmiyorlar. Siyah, tuzlu denizi sevmiyorlar.”</p>

    <p>“Biliyorum,” dedi Dany. “Çok iyi biliyorum.”</p>

    <p>“<em>Khaleesi</em>’m üzgün mü?”</p>

    <p>“Evet,” diyerek kabul etti Dany. <em>Üzgün ve kayıp.</em></p>

    <p>“<em>Khaleesi</em>’ye zevk vereyim mi?”</p>

    <p>Dany kızdan uzaklaştı. “Hayır. Irri, bunu yapmana gerek yok. O gece olanlar, sen uyandığında... sen bir yatak kölesi değilsin, ben seni azat ettim, unuttun mu? Sen...”</p>

    <p>“Ben Ejderhaların Anası’nın hizmetkârıyım,” dedi kız. “<em>Khaleesi</em>’me zevk vermek benim için büyük bir onurdur.”</p>

    <p>“Bunu istemiyorum,” diye ısrar etti Dany. “İstemiyorum.” Sert bir şekilde arkasını döndü. “Şimdi git. Yalnız kalmak istiyorum. Düşünmek için.”</p>

    <p>Dany güverteye dönmeden önce Köle Körfezi’nin sularının üstüne karanlık çökmüştü. Küpeştede durup Astapor’a yukarıdan baktı. <em>Buradan neredeyse güzel görünüyor,</em> diye düşündü. Yukarıda yıldızlar, aşağıda ipek fenerler yanıyordu, tıpkı Kraznys’in müterciminin söylediği gibi. Kiremit piramitler titrek ışıklarla pırıldıyordu. <em>Ama aşağıda karanlık var; caddelerde, meydanlarda ve dövüş çukurlarında. Ve karanlığın en kötüsü barakalarda; küçük bir çocuğun, erkekliğini kaybettiği gibi sahip olduğu köpek yavrusunu yemek artıklarıyla beslediği yerde.</em></p>

    <p>Arkasından yumuşak bir adım sesi geldi. <em>“Khaleesi.”</em> Onun sesi. “Sizinle açık konuşabilir miyim?”</p>

    <p>Dany arkasına dönmedi. Şimdi ona bakmaya katlanamazdı. Bakarsa onu tekrar tokatlayabilirdi. Ya da ağlardı. Ya da onu öperdi. Ve hangisinin doğru, hangisinin yanlış, hangisinin çılgınlık olduğunu asla bilemezdi. “Ne söyleyeceksen söyle sör.”</p>

    <p>“Ejderha Aegon, Batıdiyar’da karaya çıktığında; Vadi’nin, Kaya’nın ve Menzil’in kralları ona bir taç vermek için koşuşturmadı. Eğer Demir Taht’ta oturmaya niyetliyseniz, o tahtı Aegon’ın yaptığı gibi kazanmalısınız, çelikle ve ejderha ateşiyle. Ve iş bitmeden önce ellerinizde kan olacağı anlamına gelir bu.”</p>

    <p><em>Ateş ve kan,</em> diye düşündü Dany. Targaryen Hanedanı’nın sözleri. Bu sözleri doğduğundan beri biliyordu. “Düşmanlarımın kanını memnuniyetle dökerim. Masumların kanı farklı bir mesele. Bana sekiz bin Lekesiz öneriyorlar. Sekiz bin ölü bebek. Sekiz bin boğulmuş köpek.”</p>

    <p>“Majesteleri,” dedi Jorah Mormont. “İşgal’den sonra Kral Toprakları’nı gördüm. O gün de bebekler katlediliyordu, yaşlı kadınlar ve oyun oynayan çocuklar. Sayabileceğinizden fazla kadın tecavüze uğradı. Her adamın içinde vahşi bir canavar vardır, o adamın eline bir kılıç ya da bir mızrak verip savaşa gönderdiğinizde canavar uyanır. Uyanması için sadece kan kokusu yeterlidir. Gelin görün ki, Lekesizler’in tecavüz ettiğini ya da bir şehri kılıçtan geçirdiğini, hatta onları yöneten adamın emri olmadan yağma yaptıklarını bile duymadım. Söylediğiniz gibi kiremitten yapılmış olabilirler ama onları satın alırsanız, bundan sonra yalnızca sizin ölmenizi isteyen köpekleri öldürürler. Ve hatırladığım kadarıyla, ölmesini istediğiniz bazı köpekler var.”</p>

    <p><em>İşgalci’nin köpekleri.</em> “Evet.” Dany yumuşak renkli ışıklara baktı ve tuzlu, serin esintinin onu okşamasına izin verdi. “Şehirleri yağmalamaktan bahsediyorsun. Bana şunun cevabını ver sör... Dothraklar <em>bu şehri</em> neden hiç yağmalamadı?” Eliyle gösterdi. “Duvarlara bak. Ufalanmaya başladıklarını görebilirsin. Şurada ve şurada. Şu kulelerin üstünde nöbetçi görebiliyor musun? Ben görmüyorum. Saklanıyorlar mı sör? Bugün harpiyanın oğullarını gördüm, bütün soylu ve gururlu savaşçılarını. Keten etekler giymişlerdi ve en korkutucu yanları saçlarıydı. Mütevazı bir <em>khalasar</em> bile Astapor denen bu yeri fındık gibi kırar ve içindeki çürük eti dışarı döker. Şimdi bana söyle, şu çirkin harpiya neden Vaes Dothrak’taki tanrı yolunda, diğer çalıntı tanrıların yanında oturmuyor?”</p>

    <p>“Sizde ejderha gözleri var <em>Khaleesi,</em> bu çok açık.”</p>

    <p>“Bir cevap istedim, iltifat değil.”</p>

    <p>“İki sebep var. Astapor’un cesur müdafaacıları saman tozundan ibaret, bu doğru. Hâlâ o büyük imparatorluğu yönetiyormuş gibi görünmek için Ghiscarlı kamçıcılar gibi giyinen eski isimler ve dolgun keseler. Herkes yüksek rütbeli bir subay. Ne kadar büyük kumandanlar olduklarını göstermek için, bayram günlerinde dövüş çukurlarında düzenlenen sahte kavgalarda dövüşürler ama ölme işini yapan Lekesizler’dir. Aynı şekilde, Astapor’u yağmalamak isteyen bir düşman da Lekesizler’le karşılaşacağını bilir. Köle tacirleri şehri savunmak için bütün bir garnizonu ortaya döker. Dothraklar, saç örgülerini Qohor’un kapısında bıraktıkları günden beri Lekesizler’e karşı at sürmemiştir.”</p>

    <p>“Ve ikinci sebep?” diye sordu Dany.</p>

    <p>“Astapor’a kim saldıracak?” diye sordu Sör Jorah. “Meeren ve Yunkai birbirine rakip ama düşman değil. Kıyamet, Valyria’yı helak etti, kıyının doğusundaki iç arazilerde yaşayan halkın tümü Ghiscarlı ve tepelerin ardında Lhazar uzanıyor. Dothraklar’ın Kuzu İnsanlar dediği barışçıl bir halk.”</p>

    <p>“Evet,” diye onayladı Dany, “ama köle şehirlerinin <em>kuzeyi</em> Dothrak Denizi, şehirleri yağmalamayı ve şehir insanlarını köleliğe sürüklemeyi her şeyden çok seven iki düzine kudretli <em>khal</em> var.”</p>

    <p>“İnsanları <em>nereye</em> sürüklüyorlar? Köle tacirlerini öldürürsen kölelerin ne kıymeti kalır? Valyria artık yok, kızıl toprakların ardında Qarth uzanıyor ve batıya doğru binlerce fersah boyunca Özgür Şehirler var. Ve Harpiya’nın oğullarının, buradan geçen her <em>khal</em>’a savurganca cömert davrandığından emin olabilirsiniz. Pentos’taki, Norvos’taki ve Myr’deki yargıçların yaptığı gibi. İyice doyurup hediyeler verdikleri at efendilerinin fazla oyalanmadan çekip gideceğini biliyorlar. Bu yöntem dövüşmekten ucuzdur ve çok daha kesindir.”</p>

    <p><em>Dövüşmekten ucuz,</em> diye düşündü Dany. <em>Evet, olabilir.</em> Keşke Dany için de bu kadar kolay olsaydı. Kral Toprakları’na yelken açmak ve Joffrey denen çocuğa bir sandık altın verip uzaklaşmasını sağlamak ne hoş olurdu.</p>

    <p>Sessizlik uzayınca, <em>“Khaleesi?”</em> dedi Sör Jorah. Hafifçe Dany’nin dirseğine dokundu.</p>

    <p>Dany kolunu silkeleyip adamın elini itti. “Viserys olsa sikkelerinin yettiğince Lekesiz alırdı. Ama sen bir keresinde benim Rhaegar’a benzediğimi söylemiştin...”</p>

    <p>“Hatırlıyorum Daenerys.”</p>

    <p><em>“Majesteleri,”</em> diye düzeltti Dany. “Prens Rhaegar savaşa özgür adamlar götürdü, köleler değil. Beyazsakal’ın söylediğine göre yaverlerini bizzat kutsayıp şövalye ilan etti, pek çok başka şövalye de yarattı.”</p>

    <p>“Şövalyelik unvanını Ejderha Prensi’nden almaktan daha büyük bir onur yoktu.”</p>

    <p>“Söyle bana... ağabeyim kılıcıyla bir adamın omzuna dokunduğunda ne diyordu? ‘Git ve zayıfları öldür’ mü? Yoksa, ‘Git ve onları savun’ mu? Üç Dişli Mızrak’ta bizim ejderhalı sancaklarımızın altında ölen, Viserys’in bahsettiği o cesur adamlar... onlar Rhaegar’ın davasına inandıkları için mi öldüler, yoksa bedelleri ödenip satın alındıkları için mi?” Dany, Mormont’a döndü, kollarını göğsünde kavuşturup cevap bekledi.</p>

    <p>“Kraliçem,” dedi iri adam, yavaşça. “Söylediğiniz her şey doğru. Ama Rhaegar, Üç Dişli Mızrak’ta kaybetti. Mücadeleyi kaybetti, savaşı kaybetti, krallığını kaybetti ve hayatını kaybetti. Kanı, göğüs kalkanındaki yakutlarla beraber döne döne nehrin aşağısına aktı ve İşgalci Robert, Demir Taht’ı çalmak için onun cesedini ezip geçti. Rhaegar kahramanca savaştı, Rhaegar asilce savaştı, Rhaegar onuruyla savaştı. Ve Rhaegar <em>öldü.</em>”</p>
  </div>
</body>
</html>
