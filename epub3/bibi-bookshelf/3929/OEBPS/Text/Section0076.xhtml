<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Daenerys</h1>

    <p>Daenerys, kahvaltısını taraçalı bahçede büyüyen hurma ağacının altında, bir zamanlar bronz harpiyanın durduğu Büyük Piramit’in tepesinin çevresinde birbirini kovalayan ejderhalarını izleyerek yaptı. Meeren’de yirmi küçük piramit vardı ama hiçbiri bunun yarısı kadar bile yüksek değildi. Dany buradan bütün şehri görebiliyordu; dar ve kıvrımlı sokak araları ve geniş kiremit caddeler, tapınaklar ve ambarlar, genelevler ve hamamlar, bahçeler ve su fıskiyeleri, dövüş çukurlarının büyük kırmızı çemberleri. Duvarların arkasında kurşuni deniz, helezoni Skahazadhan, kahverengi kuru tepeler, yanık meyve bahçeleri ve kararmış tarlalar vardı. Dany burada, kendi bahçesinde, dünyanın en yüksek dağının tepesinde yaşayan bir tanrı gibi hissediyordu kendini.</p>

    <p><em>Bütün tanrılar bu derece yalnızlık hisseder mi?</em> Bazıları hissediyor olmalıydı şüphesiz. Missandei, Naath’ın Barışçıl İnsanları’nın taptığı İmtizaç Tanrısı’ndan bahsetmişti Dany’ye. Onun tek gerçek tanrı olduğunu söylemişti küçük kâtibe; ayı, yıldızları, dünyayı ve onların üstünde yaşayan her yaratığı yaratan, her zaman var olan ve her zaman var olacak olan tanrı. <em>Zavallı İmtizaç Tanrısı.</em> Dany ona acıyordu. Tek sözle var ya da yok edilebilecek kelebek kadın sürülerinin refakatinde daima yalnız olmak korkunç olmalıydı. Batıdiyar’ın en az yedi tanrısı vardı. Gerçi Viserys’in anlattığına göre bazı rahipler, Yedi’nin bir tanrının simaları olduğunu söylerdi, bir kristalin yedi yüzeyi gibi. Bu kafa karıştırıcıydı. Dany, kırmızı rahiplerin iki tanrıya inandığını duymuştu fakat bu iki tanrı ebedi bir savaşın içindeydi. Dany bunu daha da az sevmişti. O, ebedi bir savaşın içinde olmak istemezdi.</p>

    <p>Missandei ördek yumurtası, köpek sosisi ve limon suyuyla karıştırılmış tatlı şaraptan yarım kadeh getirdi. Bal, sinek çekiyordu ama kokulu mum, onları uzaklaştırıyordu. Sinekler burada, şehrin geri kalanında olduğu kadar rahatsız edici değildi, Dany’nin piramitle ilgili sevdiği şeylerden biri de buydu. “Sineklerle ilgili bir şeyler yapmam gerek,” dedi. “Naath’ta çok sinek var mı Missandei?”</p>

    <p>Ortak Dil’i kullanarak, “Naath’ta kelebekler var,” diye cevapladı kâtibe. “Biraz daha şarap?”</p>

    <p>“Hayır. Birazdan meclisi toplamak zorundayım.” Dany, Missandei’den ziyadesiyle hoşlanıyordu. Kocaman, altın rengi gözleri olan küçük kâtibe, yaşının çok ötesinde bir olgunluğa sahipti. Aynı zamanda cesur. <em>Yaşadığı o hayatın içinde sağ kalabilmek için cesur olmaya mecburmuş zaten.</em> Missandei, bir gün Naath’ın o masalsı adasını görmeyi umuyordu. Barışçıl İnsanlar’ın savaş yerine müzik yaptığını söylüyordu. Barışçıl İnsanlar asla öldürmüyordu, hayvanları bile; hiç et yemiyor ve sadece meyve ile besleniyorlardı. İmtizaç Tanrısı için kutsal olan kelebek ruhları, Barışçıl İnsanlar’ın adasını düşmanlara karşı koruyordu. Pek çok fatih, kılıçlarını kana bulamak üzere Naath’a yelken açmış fakat hastalanmış ve ölmüştü. <em>Ama köle gemileri yağma için gittiğinde, kelebekler o barışçıl insanlara yardım etmiyor.</em> “Bir gün seni evine götüreceğim Missandei,” diye söz verdi Dany. <em>Aynı sözü Jorah’a verseydim beni yine de satar mıydı?</em> “Yemin ediyorum.”</p>

    <p>“Bu kulunuz sizin yanınızda kalmaktan mutlu Majesteleri. Naath hep orada olacak, daima. Siz bu kulunuza... bana karşı çok iyisiniz.”</p>

    <p>“Sen de bana karşı.” Dany kızın elini tuttu. “Gel, giyinmeme yardım et.”</p>

    <p>Irri, Dany’nin kıyafetlerini dışarı çıkarırken, Jhiqui, Missandei’nin Dany’yi yıkamasına yardım etti. Dany bugün mor atlastan dikilmiş, gümüş kuşaklı bir elbise giyecek ve Turmalin Kardeşliği’nin Qarth’ta verdiği üç başlı ejderha tacını takacaktı. Terlikleri de gümüştü, topukları öyle yüksekti ki Dany tökezleyip düşeceğinden korkuyordu sürekli. Giyindiğinde, Missandei’nin getirdiği cilalı gümüş camda nasıl göründüğüne baktı. Sessizce kendini izledi. <em>Bu bir fatihin yüzü mü?</em> Hâlâ küçük bir kız gibi görünüyordu.</p>

    <p>Ona kimse Fatih Daenerys demiyordu henüz ama bir gün diyeceklerdi belki. Fatih Aegon, Batıdiyar’ı üç ejderhayla kazanmıştı ama Dany, Meereen’i, lağım fareleriyle ve bir ahşap kamışla bir günden kısa sürede almıştı. <em>Zavallı Groleo.</em> Adam gemisi için hâlâ yas tutuyordu, Dany bunu biliyordu. Eğer bir savaş kadırgası başka bir gemiyi mahmuzlayabiliyorsa, neden bir kapıyı mahmuzlayamasındı? Kaptanlarına gemileri karaya çıkarmalarını emrederken Dany’nin aklındaki fikir buydu. Gemilerin direkleri koçbaşı olarak kullanıldı, azatlı köleler gövdeleri parçalara ayırıp tekerlekli kalkanlar, kaplumbağalar, mancınıklar ve merdivenler inşa etti. Paralı askerler her koçbaşına edepsiz bir isim taktı ve doğu kapısını yıkan <em>Meraxes</em>’in –eski adıyla <em>Muzip Joso</em>– ana direğiydi. Askerler direğe Joso’nun Kamışı adını takmıştı. Mücadele, kanlı ve öfkeli bir şekilde günün büyük bölümünde sürmüş, gecenin geç vakitlerine kadar devam etmişti, sonunda ahşap çatırdamaya başlamış ve <em>Meraxes</em>’in gülen bir soytarı yüzü şeklindeki demir baş süsü kapıyı parçalamıştı.</p>

    <p>Dany saldırıyı bizzat yönetmek istemişti ama bütün kumandanları bunun çılgınlık olacağını söylemişti; kumandanları hiçbir konuda asla aynı fikirde olmazdı. Dany, uzun bir örgü zırh giyerek gümüş atının sırtında oturmuş ve artçı kuvvetin yanında kalmıştı. Lakin müdafaacıların meydan okuyan bağrışmaları korku dolu çığlıklara dönüştüğünde, Dany şehrin düşüşünü yarım fersah öteden <em>duymuştu.</em> Ejderhalar tam o anda bir ağızdan kükremiş ve geceyi alevlerle doldurmuştu. <em>Köleler ayaklanıyor,</em> diye düşünmüştü Dany. <em>Lağım farelerim onların zincirlerini kemirerek kopardı.</em></p>

    <p>Son direniş de Lekesizler tarafından kırıldığında ve işgal tamamlandığında Dany şehre girmişti. Kırık kapının önündeki ölü yığını öyle yüksekti ki, azatlı kölelerin Dany’nin gümüş atı için yol açması bir saat sürmüştü. Joso’nun Kamışı ve onu koruyan, üstü at derisiyle kaplı kaplumbağa içeride bırakılmıştı. Dany yanan binaların ve kırık pencerelerin önünden geçmiş, olukları şişmiş ölülerle dolu kiremit caddeler boyunca at sürmüştü. Köleler kanla lekenmiş ellerini havaya kaldırmış ve Dany’ye, “Anne,” diye seslenmişti.</p>

    <p>Meereenliler perişan bir halde Büyük Piramit’in önündeki meydanda toplanmıştı. Ulu Ustalar, sabah ışığının altında uludan başka her şeye benziyordu. Mücevherlerinden ve püsküllü <em>tokarlarından</em> soyunmuşken rezil görünüyorlardı; buruşuk topları ve lekeli derileriyle yaşlı adamlardan, gülünç saçlarıyla genç adamlardan oluşan bir sürü. Kadınlar ya yumuşak ve etliydi ya da eski sopalar kadar kuru. Yüzlerindeki boyalarda gözyaşlarının çizdiği çizgiler vardı. “Liderlerinizi istiyorum,” demişti Dany onlara. “Liderlerinizi teslim edin ve diğerlerinizin canı bağışlansın.”</p>

    <p>“Kaç kişi?” diye sormuştu yaşlı bir kadın ağlayarak. “Canımızı bağışlamanız için kaç kişi almanız gerek?”</p>

    <p>“Yüz altmış üç,” diye yanıtlamıştı Dany.</p>

    <p>Liderleri meydanın çevresindeki ahşap direklere çiviletmişti, her adım bir sonrakini işaret ediyordu. Dany bu emri verdiğinde, içindeki öfke şiddetli ve sıcaktı; Dany kendini intikam alan bir ejderha gibi hissediyordu. Fakat daha sonra, direklerin üstünde can çekişen adamların önünden geçtiğinde, onların iniltilerini duyup bağırsaklarının ve kanlarının kokusunu aldığında...</p>

    <p>Dany şarap kadehini kenara bıraktı, kaşlarını çattı. <em>Bu adildi. Adil. Bunu çocuklar için yaptım.</em></p>

    <p>Dany’nin kabul salonu bir alt kattaydı; duvarları mor mermerle kaplı, yüksek tavanlı, yankılı bir oda. Bütün görkemine rağmen soğuk bir yerdi. Dany ilk geldiğinde odada bir taht vardı, altın yaldızlı ahşaptan vahşi bir harpiya şeklinde oyulmuş olağanüstü bir şey. Dany tahta uzun uzun bakmış ve parçalanıp yakılmasını emretmişti. “Harpiyanın kucağında oturmayacağım,” demişti adamlarına. Taht yerine basit bir abanoz sıraya oturmuştu. Sıra işe yaramıştı ama Dany, Meereenlilerin, bunun bir kraliçeye uygun olmadığıyla ilgili mırıldandığını duymuştu.</p>

    <p>Kansüvarileri Dany’yi bekliyordu. Ölü adamların altınlarını ve mücevherlerini takmışlardı, yağlanmış saç örgülerindeki gümüş çanlar çınlıyordu. Meereen, insanın hayal edemeyeceği kadar zengindi. Dany’nin paralı askerleri bile doymuş gibi görünüyordu, en azından şimdilik. Odanın karşı tarafında duran Gri Solucan, Lekesizler’in sade üniformasını giymişti, dikenli miğferini kolunun altına almıştı. En azından bu adamlara güvenebilirdi Dany ya da öyle olmasını umuyordu. Ve Esmer Ben Plumm... gri saçlarıyla, yıpranmış yüzüyle Dany’nin ejderhaları tarafından çok sevilen sağlam Ben. Onun yanında duran altın pırıltılı Daario. Daario, Ben Plumm, Gri Solucan, Irri, Jhiqui, Missandei... Dany onlara bakarken, karşılaşacağı bir sonraki ihaneti içlerinden hangisinin gerçekleştireceğini merak etti.</p>

    <p><em>Ejderhanın üç başı var. Dünyada güvenebileceğim iki erkek var, tabii onları bulabilirsem. O zaman yalnız olmayacağım. Dünyaya karşı üç kişi olacağız, Aegon ve kız kardeşleri gibi.</em></p>

    <p>“Gece göründüğü kadar sakin miydi gerçekten?” diye sordu Dany.</p>

    <p>“Öyleydi Majesteleri,” dedi Esmer Ben.</p>

    <p>Dany bundan memnun olmuştu. Meereen, yeni düşmüş bütün şehirler gibi vahşice talan edilmişti fakat şehir şimdi Dany’ye aitti ve o bu vahşete bir son vermeye kararlıydı. Katillerin asılmasına, yağmacıların tek elinin ve tecavüzcülerin erkeklik organlarının kesilmesine karar vermişti. Duvarlarda sekiz katil sallanıyordu, Lekesizler bir sepeti kanlı ellerle ve yumuşak kırmızı solucanlarla doldurmuştu ama Meereen tekrar sakindi. <em>Peki ne kadar zaman için?</em></p>

    <p>Tepesinde bir sinek vızıldadı. Dany rahatsız olmuş bir halde elini sallayıp kovdu ama hayvan neredeyse aynı anda geri döndü. “Bu şehirde çok fazla sinek var.”</p>

    <p>Esmer Ben kahkaha attı. “Bu sabah biramın içinde sinekler vardı. Birini yuttum.”</p>

    <p>“Sinekler ölü adamın intikamıdır.” Daario gülümsedi ve sakalının orta çatalını sıvazladı. “Cesetler larva üretir, larvalar da sinek.”</p>

    <p>“Öyleyse cesetlerden kurtulacağız. Meydandakilerden başlayarak. Gri Solucan, bu işle ilgilenir misin?”</p>

    <p>“Kraliçe emir verir, bu kullar itaat eder.”</p>

    <p>“Küreklerin yanı sıra çuval da getirsen iyi edersin Solucan,” diye tavsiye verdi Esmer Ben. “Direklerdeki cesetler iyice bozuldu, parça parça dökülüyorlar ve kurtçuk kaynı...”</p>

    <p>“Bunu biliyor. Ben de öyle.” Dany, Astapor’daki Ceza Meydanı’nı gördüğünde hissettiği dehşeti hatırladı. <em>Ben de en az o kadar muazzam bir dehşet yarattım ama bunu kesinlikle hak etmişlerdi. Adalet, acımasız da olsa adalettir.</em></p>

    <p>“Majesteleri,” dedi Missandei, “Ghiscarlılar soylu ölülerini, malikânelerinin altındaki mahzen mezarlara gömerler. Eğer kemikleri kaynatıp temizler ve akrabalarına iade ederseniz nezaket göstermiş olursunuz.”</p>

    <p><em>Dullar her halükârda bana lanet okuyacak.</em> “Yapılsın.” Dany, Daario’yu bir el hareketiyle yanına çağırdı. “Bu sabah kaç kişi huzura kabul edilmek istiyor?”</p>

    <p>“Işığınızla ısınmak üzere iki kişi geldi.”</p>

    <p>Daario, Meereen’de yepyeni bir gardırop edinmişti ve üç çatallı sakallarıyla bukleli saçlarını gardırobuna uygun olarak koyu, parlak bir mora boyamıştı. Bu yüzden gözleri de neredeyse mor görünüyordu, adam kayıp bir Valyrialıydı sanki. “Gece vakti <em>Çivit Yıldız</em>’la geldiler, Qarth’ın açıklarından bir ticaret kadırgası.”</p>

    <p><em>Köle gemisi demek istiyorsun.</em> Dany kaşlarını çattı. “Kim bu adamlar?”</p>

    <p>“<em>Yıldız</em>’ın kaptanı ve Astapor adına konuştuğunu iddia eden bir adam.”</p>

    <p>“Önce elçiyi göreceğim.”</p>

    <p>Elçinin, boynuna sıra sıra inci ve eğrilmiş altın takan gelincik suratlı bir adam olduğu anlaşıldı. “İlahemiz!” diye inledi adam. “Benim adım Ghael. Astapor Kralı Cleon’dan Ejderhaların Anası’na selamlar getirdim. Muhteşem Cleon’dan.”</p>

    <p>Dany gerildi. “Astapor’un yönetimini bir konseye bırakmıştım. Bir şifacı, bir hoca ve bir rahip.”</p>

    <p>“İlahemiz, o sinsi sefiller sizin güveninize ihanet etti. İyi Ustalar’ı iktidara, insanları da zincirlere iade etmek üzere komplo kurdukları anlaşıldı. Muhteşem Cleon bu komployu ortaya çıkardı ve onların kafalarını bir satırla kesti. Astapor’un minnettar insanları, Cleon’u bu yiğitliğinden ötürü taçlandırdı.”</p>

    <p>“Soylu Ghael,” dedi Missandei, Astapor lehçesiyle, “bu Cleon bir zamanlar Grazdan mo Ullhor’un sahip olduğu aynı Cleon mu?”</p>

    <p>Missandei’nin sesinde art niyet yoktu fakat bu sorunun elçiyi rahatsız ettiği aşikârdı. “Aynı,” diye kabul etti adam. “Büyük bir adam.”</p>

    <p>Missandei, Dany’nin kulağına eğildi. “Grazdan’ın mutfağında kasaptı,” diye fısıldadı. “Bir domuzu, Astapor’daki bütün adamlardan daha hızlı doğrayabildiği söylenir.”</p>

    <p><em>Astapor’a bir kasap kral verdim.</em> Dany kendini hasta hissediyordu ama bunu elçiye belli etmemesi gerektiğini biliyordu. “Kral Cleon’un iyi ve akıllıca hüküm sürmesi için dua edeceğim. Benden ne istiyor?”</p>

    <p>Ghael ağzını ovuşturdu. “Belki de özel olarak konuşmalıyız Majesteleri?”</p>

    <p>“Kumandanlarımdan bir gizlim yoktur.”</p>

    <p>“Nasıl isterseniz. Muhteşem Cleon, Ejderhaların Anası’na bağlılığını beyan etmemi emretti. Sizin düşmanlarınız onun düşmanlarıdır. O düşmanların başında Yunkai’nin Bilge Ustaları geliyor. Kral Cleon, Astapor ile Meereen arasında Yunkai’ye karşı bir misak öneriyor.”</p>

    <p>“Kölelerini serbest bıraktıkları takdirde Yunkai’ye hiçbir zarar gelmeyeceğine dair söz verdim,” dedi Dany.</p>

    <p>“O Yunkaili köpeklere güvenilmez İlahemiz. Şu anda bile size karşı komplo kuruyorlar. Topladıkları yeni askerleri şehir duvarlarının dışında talim yaparken görmek mümkün. Savaş gemileri inşa ediyorlar. Batıda Yeni Ghis’e ve Volantis’e elçiler gönderdiler, ittifak kurmak ve paralı askerler tutmak üzere. Hatta, sizin üstünüze bir <em>khalasar</em> salmak için Vaes Dohtrak’a süvariler yolladılar. Muhteşem Cleon size korkmamanızı söylememi emretti. Astapor unutmaz. Astapor sizi yüzüstü bırakmayacak. Muhteşem Cleon bağlılığını kanıtlamak için bu ittifakı bir evlilikle mühürlemeyi öneriyor.”</p>

    <p>“Bir evlilik? Benimle?”</p>

    <p>Ghael gülümsedi. Dişleri kahverengi ve çürüktü. “Muhteşem Cleon size pek çok güçlü oğul verecek.”</p>

    <p>Dany söyleyecek söz bulamıyordu ama küçük Missandei onu kurtardı. “İlk karısı ona oğullar vermiş mi?”</p>

    <p>Elçi mutsuz bir şekilde Missandei’ye baktı. “Muhteşem Cleon’un ilk karısından üç kızı var. Yeni karılarından ikisi hamile. Lakin Ejderhaların Anası kendisiyle evlenmeyi kabul ederse, Cleon bütün karılarını bir kenara bırakacak.”</p>

    <p>“Ne kadar soylu bir tavır,” dedi Dany. “Söylediklerinizi düşüneceğim lordum.” Ghael’e gece için bir oda verilmesini emretti, piramidin alt katlarında bir yer.</p>

    <p><em>Bütün zaferlerim ellerimde cürufa dönüşüyor,</em> diye düşündü. <em>Ne yaparsam yapayım, neticede bütün yarattığım ölüm ve dehşet.</em> Astapor’un başına gelenlerle ilgili havadis caddelere düştüğünde, ki mutlaka düşecekti, yeni özgür kalmış on binlerce Meereenli, şehirde kaldıkları takdirde karşılaşabilecekleri şeylerin korkusuyla, Dany batıya doğru yola çıktığında onu takip etmeyi tercih edecekti... ancak onları yolda bekleyen şeyler de en az o kadar korkutucu olabilirdi. Dany şehirdeki her ambarı boşaltsa ve Meereen’i açlığa terk etse bile o kadar insanı nasıl doyurabilirdi? Önündeki yol zorluk, kan ve tehlikeyle doluydu. Sör Jorah, onu bu konuda uyarmıştı. Sör Jorah onu pek çok konuda uyarmıştı... o... <em>Hayır, Mormont’u düşünmeyeceğim. Biraz daha beklesin.</em> “Şu tacir kaptanı göreceğim,” diye duyurdu Dany. Belki adam daha güzel havadisler verirdi.</p>

    <p>Zavallı bir umuttu bu. Çivit Yıldız’ın kaptanı bir Qarthlıydı, yani Dany, Astapor’u sorduğunda adam bol bol ağladı. “Şehir kanıyor. Ölü adamlar caddelerde çürüyor, her piramit silahlı bir kamp, pazarlarda ne yiyecek var ne de köle. Ve o zavallı çocuklar! Kral Satır’ın eşkıyaları Astapor’daki bütün soylu çocukları yakaladı, satılacak yeni Lekesizler yaratmak için. Eğitimleri yıllar sürecek gerçi.”</p>

    <p>Dany’yi en çok şaşırtan şey hiç şaşırmamış olmasıydı. Bir zamanlar korumaya çalıştığı Lhazarlı kız Eroeh’i ve onun başına gelenleri hatırlarken buldu kendini. <em>Yola çıktığımda Meereen’de de aynı şey olacak.</em> Dövüş çukurlarından gelen, öldürmek üzere büyütülmüş ve eğitilmiş olan köleler, şimdiden asi ve kavgacı tavırlar sergiliyordu. Şehrin artık onlara ait olduğunu düşünüyormuş gibi görünüyorlardı, şehirdeki her adamın ve her kadının da öyle. Bu kölelerden ikisi Dany’nin astığı sekiz kişinin arasındaydı. <em>Yapabileceğim başka bir şey yok,</em> dedi Dany kendine. “Benden ne istiyorsunuz kaptan?”</p>

    <p>“Köle,” dedi adam. “Ambarlarım fildişiyle, ak amberle, siyah beyaz çizgili at derileriyle ve diğer iyi mallarla dolu. Mallarımı burada kölelerle takas ederim, onları Lys’te ve Volantis’te satmak için.”</p>

    <p>“Bizim satılık kölemiz yok,” dedi Dany.</p>

    <p>“Kraliçem?” Daario öne çıktı. “Nehir kıyısı, kendilerini bu Qarthlıya satmak için izin dilenen Meereenlilerle dolu. Sineklerden bile çoklar.”</p>

    <p>Dany dehşete düştü. “Köle olmak mı <em>istiyorlar?</em>”</p>

    <p>“Gelenler asil doğumlular ve düzgün konuşuyorlar. Bu çeşit köleler kıymetlidir. Özgür Şehirler’de hoca, kâtip, yatak kölesi ve hatta şifacı ya da rahip olacaklar. Yumuşak yataklarda uyuyup iyi yemekler yiyecekler ve malikânelerde yaşayacaklar. Burada her şeyi kaybettiler, korku ve sefalet içinde yaşıyorlar.”</p>

    <p>“Anlıyorum.” Belki de o kadar şaşırtıcı değildi bu; şu Astapor hikâyeleri doğruysa. Dany bir an düşündü. “Kendini köle olarak satmak isteyen her adam bunu yapmakta özgürdür. Ya da kadın.” Elini kaldırdı. “Lakin çocuklarını satamazlar. Adamlar da karılarını.”</p>

    <p>“Astapor’da, köleler her el değiştirdiğinde, şehir fiyatın onda birini alır,” dedi Missandei, Dany’ye.</p>

    <p>“Biz de aynı şeyi yapacağız,” diye karar verdi Dany. Savaşlar, kılıçlarla olduğu kadar altınla da kazanılıyordu. “Onda biri. Altın ya da gümüş sikke olarak. Yahut fildişi. Meereen’in safrana, karanfile veya at derisine ihtiyacı yok.”</p>

    <p>“Siz nasıl arzu ederseniz görkemli kraliçem,” dedi Daario. “Fırtına Kargaları’m payınızı toplayacak.” Dany, toplama işini Fırtına Kargaları yaparsa altının yarısının bir şekilde kaybolacağını biliyordu ama İkinci Oğullar da o kadar kötüydü ve Lekesizler rüşvet yemez oldukları kadar cahillerdi. “Kayıt tutulmalı,” dedi Dany. “Azatlı kölelerin arasında okuma yazma bilen ve hesap yapabilen adamlar arayın.”</p>

    <p>Adamın işi bitmişti, <em>Çivit Yıldız</em>’ın kaptanı reverans yaparak salondan ayrıldı. Dany, abanoz sıranın üstünde huzursuzca kıpırdandı. Yapmak zorunda olduğu bir sonraki şeyden dehşet duyuyordu ama bu meseleyi halihazırda ziyadesiyle beklettiğini biliyordu. Yunkai ve Astapor, savaş tehditleri, evlilik teklifleri, bütün bunların üstüne çöken batı yürüyüşü... <em>Şövalyelerime ihtiyacım var. Onların kılıçlarına ve tavsiyelerine ihtiyacım var.</em> Fakat Jorah Mormont’u tekrar görme düşüncesi Dany’nin bir avuç sinek yutmuş gibi hissetmesine sebep oluyordu; öfkeli, telaşlı ve hasta. Midesinde sineklerin vızıldadığını duyabiliyordu adeta. <em>Ben ejderhanın kanıyım. Güçlü olmalıyım. Onlarla yüzleştiğimde gözlerimde ateş olmalı, gözyaşı değil.</em> Dany fikrini değiştirmeden önce, “Belwas’a şövalyelerimi getirmesini söyleyin,” diye emretti. “Benim iyi şövalyeleri mi.”</p>

    <p>Güçlü Belwas şövalyeleri kapıdan soktuğunda tırmanış yüzünden nefes nefeseydi, etli elleriyle adamların kollarını tutuyordu. Sör Barristan başı dik bir şekilde yürüyordu ama Sör Jorah’ın gözleri mermer zemindeydi. <em>Biri gururlu, diğeri suçlu.</em> Yaşlı adam beyaz sakalını tıraş etmişti. Sakalı olmadan on yaş genç görünüyordu. Ama Dany’nin kelleşmeye başlayan ayısı olduğundan daha yaşlı görünüyordu. Sıranın önünde durdular. Güçlü Belwas bir adım geri çekildi ve kollarını yara izleriyle dolu göğsünde birleştirip durdu. Sör Jorah boğazını temizledi. <em>“Khaleesi...”</em></p>

    <p>Dany onun sesini çok özlemişti ama sert olmak zorundaydı. “Sessiz ol. Ne zaman konuşacağını ben söyleyeceğim.” Ayağa kalktı. “Sizi lağımlara gönderdiğimde, bir yanım sizi son kez görmüş olmayı umuyordu. Köle tacirlerinin pisliğinin içinde boğulmak yalancılar için gayet uygun bir sonmuş gibi görünüyordu. Tanrıların sizin cezanızı vereceğini düşünmüştüm ama bana geri döndünüz. Benim Batıdiyarlı yiğit şövalyelerim, bir muhbir ve bir dönek. Ağabeyim olsa ikinizi de asardı.” En azından Viserys asardı. Rhaegar ne yapardı, bilmiyordu Dany. “Bu şehri kazanmama yardım ettiğinizi kabul edeceğim...”</p>

    <p>Sör Jorah’ın ağzı gerildi. “Bu şehri sizin için biz kazandık. Biz lağım fareleri.”</p>

    <p>“Sessiz ol,” dedi Dany tekrar... ama adamın söylediğinde gerçeklik vardı. Joso’nun Kamışı ve diğer koçbaşları şehir kapısını döverken ve okçular duvarların üzerinden alevli oklar gönderirken, Dany gece karanlığında nehir kıyısına iki yüz adam göndermişti; limandaki gemi enkazlarını ateşe vermeleri için. Fakat bunun tek sebebi gerçek amaçlarını gizlemekti. Yanan gemiler duvarlardaki müdafaacıların gözlerini çekerken, birkaç yarı deli yüzücü lağım ağızlarını bulmuş ve paslı bir demir kafesi yerinden sökmüştü. Sör Jorah, Sör Barristan, Güçlü Belwas ve yirmi cesur aptal, kahverengi suyun altına dalmış ve kiremit tünele çıkmıştı; paralı askerlerden karışık bir grup, Lekesizler ve azatlı köleler. Dany, sadece ailesi olmayan adamların seçilmesini emretmişti... ve tercihen koku alma duyusu olmayanların.</p>

    <p>Adamlar cesur oldukları kadar şanslılardı. Son yoğun yağmurun üstünden bir ay dönümü geçmişti ve lağımlardaki pislik sadece bacak boyundaydı. Meşaleler, etraflarına sarılmış yağlı bezler sayesinde kuru kalmıştı, yani adamların ışığı vardı. Azatlı kölelerden birkaçı büyük farelerden korkmuştu, Güçlü Belwas farelerden birini yakalayıp dişleriyle ikiye bölene kadar. Bir adam, karanlık sulardan çıkan ve onu bacağından yakalayıp aşağı çeken dev bir beyaz kertenkele tarafından öldürülmüştü ama hayvanın yarattığı bir sonraki hafif dalga göründüğünde, Sör Jorah kılıcını çekmiş ve canavarı doğramıştı. Adamlar birkaç kez yanlış dönüş yapmıştı ama yüzeyi bulduklarında Güçlü Belwas onları en yakın dövüş çukuruna götürmüştü, orada birkaç nöbetçiyi gafil avlamış ve kölelerin zincirlerini kırmışlardı. Bir saat içinde, Meereen’deki dövüşçü kölelerin yarısı ayaklanmıştı.</p>

    <p>“Bu şehri kazanmama <em>yardım ettiniz,</em>” diye tekrar etti Dany inatla. “Ve geçmişte bana iyi hizmet verdiniz. Sör Barristan beni Titan Piçi’nden ve Qarth’taki Üzgün Adamlar’dan kurtardı. Sör Jorah beni Vaes Dothrak’taki zehirciden ve Drogo’nun kansüvarilerinden kurtardı, güneşim ve yıldızım öldükten sonra.” Ölmesini isteyen o kadar çok insan vardı ki Dany sayıyı karıştırıyordu bazen. “Ama bana yalan söylediniz, beni kandırdınız, bana ihanet ettiniz.” Sör Barristan’a döndü. “Yıllarca babamı korudunuz, Üç Dişli Mızrak’ta ağabeyimin yanında dövüştünüz ama Viserys’i sürgünde yalnız bıraktınız ve İşgalci’ye diz çöktünüz. Neden? Ve bana <em>gerçekleri</em> söyleyin.”</p>

    <p>“Bazı gerçekleri duyması zordur. Robert... iyi bir şövalyeydi... yiğitti, cesurdu... hayatımı bağışladı, pek çok başka insanın hayatını da... Prens Viserys bir çocuktu sadece, hükmedecek yaşa gelmesine yıllar vardı ve... beni bağışlayın kraliçem lakin gerçekleri istediniz... ağabeyiniz Viserys küçük bir çocukken bile babasının oğlu gibi görünüyordu, Rhaegar’ın asla görünmediği şekilde.”</p>

    <p>“Babasının oğlu?” Dany kaşlarını çattı. “Bu ne anlama geliyor?”</p>

    <p>Yaşlı şövalye gözlerini kırpmadı. “Babanız Batıdiyar’da ‘Deli Kral’ olarak anılır. Size kimse söylemedi mi?”</p>

    <p>“Viserys söyledi.” <em>Deli Kral.</em> “Ona bu ismi İşgalci verdi, İşgalci ve köpekleri.” <em>Deli Kral.</em> “Bu bir yalandı.”</p>

    <p>“Eğer kulaklarınızı kapatacaksanız,” dedi Sör Barristan yumuşak bir sesle, “neden gerçekleri soruyorsunuz?” Duraksadı, sonra devam etti. “Daha önce size, Lannisterlar’ın size katıldığımı öğrenmemesi için sahte bir isim kullandığımı söylemiştim. Bu, meselenin yarısı bile değildi Majesteleri. Gerçek şu ki, kılıcımı size vermeden önce sizi bir süre izlemek istedim. Emin olmak zorundaydım, sizin...”</p>

    <p>“...babamın kızı olmadığımdan?” Dany babasının kızı değilse, kimdi?</p>

    <p>“...deli olmadığınızdan,” diye bitirdi Sör Barristan. “Ama sizde bir leke görmedim.”</p>

    <p><em>“Leke?”</em> Dany’nin tüyleri diken dikendi.</p>

    <p>“Size tarihten alıntılar yapacak bir üstat değilim ben Majesteleri. Benim hayatım kılıçlardı, kitaplar değil. Ama Targaryenlar’ın daima deliliğin kıyısında dans ettiğini bütün çocuklar bilir. Babanız ilk değildi. Bir keresinde Kral Jaehaerys, deliliğin ve dehanın aynı sikkenin iki yüzü olduğunu söylemişti bana. Ne zaman bir Targaryen doğsa, demişti, tanrılar sikkeyi havaya atar ve bütün dünya sikkenin yere nasıl düşeceğini görmek için nefesini tutar.”</p>

    <p><em>Jaehaerys. Bu yaşlı adam büyükbabamı tanıyordu.</em> Bu düşünce Dany’yi duraksattı. Batıdiyar hakkında bildiği şeylerin çoğu ağabeyinden geliyordu, geri kalanlar da Sör Jorah’tan. Sör Barristan, o ikisinin bildiklerinin toplamından fazlasını unutmuş olmalıydı. <em>Bu adam bana nereden geldiğimi anlatabilir.</em> “Yani ben, bir tanrının elindeki sikkeyim, bunu mu diyorsunuz sör?”</p>

    <p>“Hayır,” diye yanıtladı Sör Barristan. “Siz Batıdiyar’ın meşru veliahdısınız. Hayatımın sonuna kadar sizin sadık şövalyeniz olarak kalacağım, beni tekrar kılıç taşımaya layık görürseniz. Görmezseniz, yaver olarak Güçlü Belwas’a hizmet etmekten mutluluk duyarım.”</p>

    <p>“Ya sizin sadece benim soytarım olmaya layık olduğunuza karar verirsem?” diye sordu Dany küçümseyerek. “Ya da aşçım?”</p>

    <p>“Şeref duyarım Majesteleri,” dedi Selmy sakin bir asaletle. “Ben de her adam kadar elma pişirebilir, et kaynatabilirim. Kamp ateşlerinin üstünde pek çok ördek kızartmışlığım da vardır. Umarım ördekleri yağlı, derileri çıtır çıtır ve kemikleri kanlı seviyorsunuzdur.”</p>

    <p>Selmy’nin sözleri Dany’yi gülümsetti. “Böyle bir şeyi yemem için delirmiş olmam gerekir. Ben Plumm, gel ve uzunkılıcını Sör Barristan’a ver.”</p>

    <p>Fakat Beyazsakal kılıcı almadı. “Kılıcımı Joffrey’nin ayaklarına fırlattım ve o zamandan beri bir kılıca dokunmadım. Sadece kraliçemin elinden gelen kılıcı tekrar kabul ederim.”</p>

    <p>“Nasıl isterseniz.” Dany, kılıcı Esmer Ben’den aldı ve kabzası önde olmak üzere Barristan’a sundu. Yaşlı adam kılıcı saygıyla aldı. “Şimdi diz çökün,” dedi Dany, “ve kılıcınızın bana hizmet edeceğine dair yemin verin.”</p>

    <p>Adam bir dizinin üstüne çöktü, kılıcı Dany’nin önüne koydu ve yemin etti. Dany sözcükleri duymadı bile. <em>Bu kolay olandı,</em> diye düşündü. <em>Diğeri daha zor olacak.</em> Sör Barristan’ın işi bittiğinde Dany, Jorah Mormont’a döndü. “Ve şimdi siz sör. Bana gerçekleri söyleyin.”</p>

    <p>İri adamın boynu kıpkırmızıydı; öfkeden mi yoksa utançtan mı bilmiyordu Dany. “Size gerçeği söylemeye çalıştım, elli kere. Arstan’ın göründüğünden fazla olduğunu söyledim. Xaro ve Pyat Pree’ye güvenmemeniz konusunda sizi uyardım...”</p>

    <p>“Beni kendiniz dışında herkese karşı uyardınız!” Jorah’ın hürmetsizliği Dany’yi öfkelendirmişti. <em>Daha alçak gönüllü olmalıydı. Onu affetmem için yalvarmalıydı.</em> “Jorah Mormont’tan başka kimseye güvenme, dediniz... ve bütün o zaman boyunca Örümcek’in yaratığıydınız!”</p>

    <p>“Ben kimsenin yaratığı değilim. Hadımın altınlarını aldım, evet. Birkaç şifre öğrendim ve birkaç mektup yazdım ama hepsi buydu...”</p>

    <p><em>“Hepsi?</em> Beni izlediniz ve beni düşmanlarıma sattınız!”</p>

    <p>“Bir zaman için,” dedi Jorah kerhen. “Durdum.”</p>

    <p>“Ne zaman? Ne zaman durdunuz?”</p>

    <p>“Qarth’tan bir rapor gönderdim fakat...”</p>

    <p>“<em>Qarth</em>’tan?” Dany çok daha uzun zaman önce durmuş olmasını umuyordu. “Qarth’tan ne yazdınız? Artık benim adamım olduğunuzu mu? Onların komplolarına daha fazla ortak olmayacağınızı mı?” Sör Jorah, Dany’nin gözlerine bakamıyordu. “Khal Drogo öldüğünde, sizinle birlikte Yi Ti’ye ve Yeşim Denizi’ne gitmemi istediniz. Bu sizin arzunuz muydu yoksa Robert’ın mı?”</p>

    <p>“Sizi korumak içindi,” diye ısrar etti Jorah. “Sizi onlardan uzakta tutmak için. Onların ne çeşit yılanlar olduğunu biliyordum...”</p>

    <p>“Yılan? Ya siz nesiniz sör?” Dany’nin aklına korkunç bir şey geldi. “Onlara Drogo’nun bebeğini taşıdığımı söylediniz...”</p>

    <p><em>“Khaleesi.”</em></p>

    <p>“İnkâr etmeyi aklınızdan bile geçirmeyin sör,” dedi Sör Barristan sertçe. “Hadım bu havadisi konseye verdiğinde oradaydım. Robert, Majesteleri’nin ve bebeğinin öldürülmesini emretti. Kaynak sizdiniz sör. Bir af karşılığında bu işi bizzat sizin yapabileceğiniz dahi konuşuldu.”</p>

    <p>“Yalan.” Sör Jorah’ın yüzü karardı. “Ben asla... Daenerys, senin o zehirli şarabı içmeni engelleyen bendim.”</p>

    <p>“Evet. Ve şarabın zehirli olduğunu nereden biliyordun?”</p>

    <p>“Ben... ben şüphelendim... Kervan, Varys’ten bir mektup getirmişti, hadım beni bazı girişimler olacağına dair uyarıyordu. Senin gözlenmeni istiyordu ama zarar görmeni arzu etmiyordu.” Jorah diz çöktü. “Onlara ben söylemeseydim bir başkası söyleyecekti, bunu <em>biliyorsun.</em>”</p>

    <p>“Ben bana ihanet ettiğini biliyorum.” Dany karnına dokundu, oğlu Rhaego’nun yittiği yere. “Bir zehircinin oğlumu öldürmeye çalıştığını biliyorum, senin yüzünden. Ben bunu biliyorum.”</p>

    <p>“Hayır... hayır.” Jorah kafasını salladı. “Ben asla... beni affet. Beni affetmek zorundasın.”</p>

    <p><em>“Zorundayım?”</em> Çok geçti artık. <em>Jorah sözlerine af dilenerek başlamalıydı.</em> Dany onu affetmeye niyetlenmişti ama yapamazdı. O şarap satıcısını, adamdan geriye hiçbir şey kalmayana kadar atının arkasında sürüklemişti. O satıcıyı getiren adam da aynı şeyi hak etmiyor muydu? <em>Bu Jorah, benim öfkeli ayım, beni asla yarı yolda bırakmayan sağ kolum. Onsuz ölürüm ama...</em> “Seni affedemem,” dedi Dany. “Yapamam.”</p>

    <p>“Yaşlı adamı affettin.”</p>

    <p>“O bana adıyla ilgili yalan söyledi. Sen benim sırlarımı, babamı öldüren ve ağabeyimin tahtını çalan adama sattın.”</p>

    <p>“Seni korudum. Senin için dövüştüm. Senin için öldürdüm.”</p>

    <p><em>Beni öptün,</em> diye düşündü Dany, <em>bana ihanet ettin.</em></p>

    <p>“Bir fare gibi lağımlara girdim. Senin için.”</p>

    <p><em>Orada ölseydin daha iyi olurdu.</em> Dany hiçbir şey söylemedi. Söylenecek bir şey yoktu.</p>

    <p>“Daenerys,” dedi Jorah. “Seni sevdim.”</p>

    <p>Ve işte oradaydı. <em>Üç ihanet göreceksin. Biri kanda, biri altında, biri aşkta.</em> “Tanrıların hiçbir şeyi amaçsız yapmadığı söylenir. Mücadelede ölmedin, tanrıların seninle işi bitmemiş olmalı. Ama benim bitti. Seni yanımda istemiyorum. Sürüldün sör. Kral Toprakları’ndaki efendilerine git ve affını al, eğer alabilirsen. Ya da Astapor’a git. Kasap kralın şövalyelere ihtiyacı vardır şüphesiz.”</p>

    <p>“Hayır.” Jorah, Dany’ye uzandı. “Daenerys, lütfen, beni dinle...”</p>

    <p>Dany adamın elini itti. “Bir daha asla bana dokunmaya ya da adımı ağzını almaya cüret etme. Eşyalarını toplayıp şehirden ayrılmak için şafağa kadar vaktin var. Şafaktan sonra Meereen’de görülürsen, Güçlü Belwas’a kafanı koparttırırım. Yaparım. Buna inan.” Jorah’a arkasını döndü, etekleri dalgalandı. <em>Onun yüzünü görmeye tahammül edemiyorum.</em> “Şu yalancıyı gözümün önünden çekin,” diye emretti. <em>Ağlamamalıyım. Yapmamalıyım. Eğer ağlarsam onu affederim.</em> Güçlü Belwas, Sör Jorah’ı kolundan yakaladı ve dışarı çıkardı. Dany arkasına baktığında, şövalye sarhoşmuş gibi yalpalayarak ve ağır ağır yürüyordu. Dany, kapının açıldığını ve kapandığını duyana dek başka tarafa baktı. Sonra tekrar abanoz sıraya oturdu. <em>Gitti. Babam, annem, ağabeylerim, Sör Willem Darey, güneşim ve yıldızım Drogo, onun içimde ölen oğlu ve şimdi de Sör Jorah...</em></p>

    <p>“Kraliçenin iyi bir kalbi var,” dedi Daario koyu mor sakallarının arasından, “ama bu adam bütün Oznakların ve Meroların toplamından daha tehlikeli.” Elleri, birbirinin aynısı bıçaklarının kabzalarını okşadı, o iffetsiz altın kadınları. “Kelimeleri söylemenize bile gerek yok ışığım. Sadece küçük bir baş hareketi yapın ve Daario’nuz size onun çirkin kafasını getirsin.”</p>

    <p>“Onu rahat bırak. Teraziler şimdi dengelendi. Bırak evine gitsin,” dedi Dany. Jorah’ı, yaşlı meşelerin ve uzun çamların arasında yürürken, çiçek açmış fundalıkların, yosunla kaplı taşların, dik bayırlardan akan buzlu derelerin önünden geçerken hayal etti. Onu büyük ağaç kütüklerinden yapılmış bir salona girerken gördü, köpeklerin şöminenin yanında uyuduğu ve dumanlı havanın etle şarap koktuğu bir salona. “İşimiz şimdilik bitti,” dedi kumandanlarına.</p>

    <p>Dany’nin bütün yapabildiği, koşarak geniş mermer basamakları tırmanmamak oldu. Irri, Dany’nin meclis kıyafetlerini çıkarıp daha rahat bir esvap giymesine yardım etti; geniş bir yün pantolon, bol bir keçe tunik ve boyalı bir Dothrak yeleği. Dany’nin sandaletlerini bağlamak için diz çöken Irri, “Titriyorsunuz <em>Khaleesi,</em>” dedi.</p>

    <p>“Üşüdüm,” diye yalan söyledi Dany. “Bana geçen gece okuduğum kitabı getir.” Kendini kelimelerin içinde, başka zamanlarda ve başka yerlerde kaybetmek istiyordu. Deri ciltli kalın kitap, Yedi Krallık’tan şarkılar ve hikâyelerle doluydu. Doğruyu söylemek gerekirse çocuk hikâyeleriydi; gerçek tarih olamayacak kadar basit ve düşsel. Bütün kahramanlar uzun boylu ve yakışıklıydı. Hainleri gözlerindeki kurnaz bakışlarından tanıyabilirdin. Dany yine de seviyordu bu hikâyeleri. Geçen gece, güzel olmak suçuyla kral tarafından kızıl kuleye kapatılan üç prensesi okuyordu.</p>

    <p>Hizmetçisi kitabı getirdiğinde Dany kaldığı sayfayı bulmakta hiç zorlanmadı ama kitap işe yaramıyordu. Kendini aynı paragrafı altı kez okurken buldu. <em>Sör Jorah bu kitabı düğün hediyem olarak vermişti, Khal Drogo’yla evlendiğim gün. Ama Daario haklı, onu sürgün etmemeliydim. Onu yanımda tutmalı ya da öldürmeliydim.</em> Dany kraliçe rolü oynuyordu ama bazen küçük ve korkak bir kız gibi hissediyordu hâlâ. <em>Viserys her zaman ne kadar aptal olduğumu söylerdi. O gerçekten deli miydi?</em> Dany kitabı kapadı. İstese hâlâ Sör Jorah’ı çağırabilirdi. Ya da Daario’yu gönderip onu öldürtebilirdi.</p>

    <p>Dany bu seçeneklerden kaçtı ve terasa çıktı. Rhaegal havuzun orada, güneşin altındaki yeşil ve bronz buklelerin yanında uyuyordu. Drogon piramidin tepesine, Dany’nin emriyle aşağı indirilen bronz harpiyanın eski yerine tünemişti. Dany’yi görünce kanatlarını açıp kükredi. Viserion ortalıkta değildi ama Dany balkon duvarına gidip gözleriyle ufku taradığında, uzakta, nehrin üzerinde salınan solgun kanatlar gördü. <em>Avlanıyor. Her gün biraz daha cüretkâr oluyorlar.</em> Ama onların bu kadar uzağa uçtuğunu görmek Dany’yi hâlâ tedirgin ediyordu.</p>

    <p>“Majesteleri?”</p>

    <p>Dany döndü ve Sör Barristan’ı gördü. “Benden daha ne istiyorsunuz sör? Canınızı bağışladım, sizi hizmetime aldım, şimdi bana biraz huzur verin.”</p>

    <p>“Beni bağışlayın Majesteleri. Sadece... şimdi kim olduğumu bildiğinize göre...” Yaşlı adam tereddüt etti. “Bir Kral Muhafızları şövalyesi gece ve gündüz kralın huzurundadır. Bu yüzden bizim yeminlerimiz, kralın hayatını koruduğumuz kadar sırlarını da korumamızı gerektirir. Lakin kanunlara göre babanızın sırları şimdi size ait, tahtıyla birlikte ve... bana soracak sorularınız olabileceğini düşündüm.”</p>

    <p><em>Sorular?</em> Dany’nin yüzlerce sorusu vardı, binlerce, on binlerce. Neden aklına bir tanesi bile gelmiyordu? “Babam gerçekten deli miydi?” deyiverdi. <em>Neden bunu sordum?</em> “Viserys bu delilik bahsinin, İşgalci’nin uydurması olduğunu söylemişti...”</p>

    <p>“Viserys bir çocuktu ve kraliçe onu elinden geldiğince korudu. Şimdi inanıyorum ki, babanızın içinde her zaman bir parça delilik vardı. Fakat aynı zamanda cazibeli ve alicenaptı, bu yüzden gelgitleri affediliyordu. Onun hükümranlığı büyük vaatle başladı... lakin yıllar geçtikçe gelgitleri sıklaştı, ta ki...”</p>

    <p>Dany şövalyeyi durdurdu. “Bunu şimdi duymak istiyor muyum?”</p>

    <p>Sör Barristan bir an düşündü. “Sanırım hayır. Şimdi değil.”</p>

    <p>“Şimdi değil,” diye onayladı Dany. “Bir gün. Bir gün bana her şeyi anlatmalısınız. İyiyi ve kötüyü. Babam hakkında söylenecek birkaç iyi şey vardır, değil mi?”</p>

    <p>“Var Majsteleri. Onun ve ondan öncekilerin hakkında. Büyükbabanız Jaehaerys ve onun ağabeyi, onların babası Aegon, anneniz... ve Rhaegar. En çok da Rhaegar.”</p>

    <p>“Onu tanımış olmayı isterdim.” Dany’nin sesi özlem doluydu.</p>

    <p>“Onun sizi tanımış olmasını isterdim,” dedi yaşlı şövalye. “Hazır olduğunuzda her şeyi anlatacağım.”</p>

    <p>Dany şövalyeyi yanağından öptü ve onu gönderdi.</p>

    <p>Hizmetçiler o akşam Dany’ye kuzu eti, kuru üzüm ve şaraba yatırılmış havuçla hazırlanmış salata ve üstünden bal damlayan çıtır çıtır sıcak ekmek getirdi. Dany hiçbirini yiyemedi. <em>Rhaegar bu kadar bezgin oldu mu hiç?</em> diye merak etti. <em>Aegon, fethinden sonra bu kadar bezgin miydi?</em></p>

    <p>Daha sonra, uyku vakti geldiğinde, Dany gemiden bu yana ilk kez yatağına Irri’yi aldı. Fakat titreyerek rahatladığında ve parmaklarını hizmetçisinin gür siyah saçlarından geçirdiğinde bile, ona sarılan kişinin Drogo olduğunu hayal etti... yalnız bir şekilde, Drogo’nun yüzü Daario’nun yüzüne dönüşüp durdu. <em>Daario’yu istiyorsam söylemem yeter.</em> Dany, bacakları Irri’nin bacaklarına dolanmış halde uzandı. <em>Gözleri bugün nerdeyse mor görünüyordu...</em></p>

    <p>O gece Dany’nin rüyaları karanlıktı ve yarı hatırlanan kâbuslardan üç kez uyandı. Üçüncü seferden sonra tekrar uyuyamayacak kadar huzursuzdu. Eğimli pencerelerden akan ay ışığı, mermer zemini gümüşe dönüştürüyordu. Açık teras kapılarından içeri serin bir esinti giriyordu. Irri huzurla Dany’nin yanında uyuyordu, dudakları hafifçe aralanmıştı, ipek örtünün altından koyu kahverengi göğüs ucu görünüyordu. Dany bir an için baştan çıktı ama onun istediği Drogo’ydu, belki Daario. Irri değil. Hizmetçi kız tatlı ve becerikliydi ama onun bütün öpücüklerinde görev tadı vardı.</p>

    <p>Dany kalktı, Irri’yi ay ışığında uyurken bıraktı. Jhiqui ve Missandei kendi yataklarında uyuyorlardı. Dany üstüne bir kaftan geçirdi ve mermer zeminde çıplak ayakla yürüyerek terasa çıktı. Hava serindi ama ayak parmaklarının arasına giren çimenleri hissetmeyi ve birbirine fısıldayan yaprakların sesini dinlemeyi seviyordu. Küçük banyo havuzunun yüzeyindeki rüzgâr dalgaları birbirini kovalıyor ve ayın aksini titretip dans ettiriyordu.</p>

    <p>Alçak bir balkon duvarına yaslanıp şehri seyretti. Meereen de uyuyordu. Daha güzel günlerin düşünde kaybolmuştu belki. Gece, siyah bir battaniye misali caddeleri örtüyordu, cesetleri ve onları yemek için lağımlardan gelen gri fareleri, iğneli sinek sürülerini gizliyordu. Devriyelerin nöbetlerini tuttuğu yerlerdeki uzak meşaleler kırmızı ve turuncu pırıldıyordu. Dany orada burada, dar sokaklar boyunca kıpırdanarak ilerleyen solgun fener ışıltıları da görüyordu. Belki de fenerlerden biri Sör Jorah’tı, atını ağır ağır kapıya doğru yürütüyordu. <em>Elveda yaşlı ayı. Elveda hain.</em></p>

    <p>Daenerys Fırtınadadoğan’dı o. Ateş Geçirmez, <em>khaleesi</em> ve kraliçe, Ejderhaların Anası, büyücülerin katili, zincirleri kıran ve bu dünyada güvenebileceği tek kişi yoktu.</p>

    <p>“Majesteleri?” Missandei, ayaklarında ahşap terlikleri, bir geceliğe sarınmış halde Dany’nin yanında duruyordu. “Uyandım ve gitmiş olduğunuzu gördüm. İyi uyudunuz mu? Neye bakıyorsunuz?”</p>

    <p>“Şehrime,” dedi Dany. “Kırmızı kapılı bir ev arıyordum ama gece olunca bütün kapılar siyah.”</p>

    <p>“Kırmızı kapı?” Missandei’nin aklı karışmıştı. “O hangi ev?”</p>

    <p>“Hiç. Önemli değil.” Dany, küçük kızın elini tuttu. “Bana asla yalan söyleme Missandei. Bana asla ihanet etme.”</p>

    <p>“Asla yapmayacağım,” diye söz verdi Missandei. “Bakın, şafak söküyor.”</p>

    <p>Gökyüzü, ufuk çizgisinden başucu noktasına kadar kobalt mavisine dönmüştü. Doğuda, alçak tepelerden oluşan çizginin arkasında altın rengi ve inci pembesi bir ışıltı görülebiliyordu. Dany doğan güneşi izlerken Missandei’nin elini tuttu. Bütün gri kiremitler; kırmızı, sarı, mavi, yeşil ve turuncu oldu. Dövüş çukurlarının kızıl kumları, onları Dany’nin gözlerinin önünde kanayan yaralara dönüştürdü. Bir başka yerde, Merhamet Tapınağı’nın altın kubbesi alev alev ışıldadı. Lekesizler’in miğferlerindeki çivilere dokunan ilk gün ışıkları, duvarlar boyunca göz kırpan bronz yıldızlar çıkardı. Terasta, birkaç sinek tembelce uçtu. Hurma ağacında bir kuş cıvıldamaya başladı, sonra iki kuş daha. Dany başını yana yatırdı ve kuşların şarkısını dinledi ama çok geçmeden, uyanan şehrin sesleri cıvıltıları boğdu.</p>

    <p><em>Benim şehrimin sesleri.</em></p>

    <p>Dany o sabah, kabul salonuna inmektense kumandanlarını bahçeye çağırdı. “Fatih Aegon, Batıdiyar’a ateş ve kan götürdü, lakin daha sonra onlara barış, refah ve adalet verdi. Benim Köle Körfezi’ne bütün getirdiğim ölüm ve tahrip. Bir kraliçeden çok bir <em>khal</em> oldum; ezen ve yağmalayan, ardından yoluna devam eden.”</p>

    <p>“Kalmak için bir sebep yok,” dedi Esmer Ben.</p>

    <p>“Majesteleri, köle tacirleri kendi felaketlerini kendileri getirdi,” dedi Daario Naharis.</p>

    <p>“Siz özgürlük de getirdiniz,” diye vurguladı Missandei.</p>

    <p>“Açlıktan kırılma özgürlüğü mü?” diye sordu Dany sertçe. “Ölme özgürlüğü mü? Ben bir ejderha mıyım yoksa bir harpiya mı?” <em>Ben deli miyim? Lekeli miyim?</em></p>

    <p>“Bir ejderha,” dedi Sör Barristan sarahatle. “Meereen, Batıdiyar değil Majesteleri.”</p>

    <p>“Ama tek şehri yönetemezsem yedi krallığı nasıl yöneteceğim?” Şövalyenin buna verecek cevabı yoktu. “Çocuklarımın iyileşmek ve öğrenmek için zamana ihtiyacı var. Ejderhalarımın büyümek ve kanatlarını denemek için zamana ihtiyacı var. Ben de aynı şeye ihtiyaç duyuyorum. Bu şehrin Astapor gibi olmasına izin vermeyeceğim. Yunkai’nin harpiyasının, benim özgür bıraktıklarımı tekrar zincire vurmasına izin vermeyeceğim.” Dany arkasına döndü ve adamlarının yüzüne baktı. “Yürümeyeceğim.”</p>

    <p>“O halde ne yapacaksınız <em>Khaleesi?</em>” diye sordu Rakharo.</p>

    <p>“Kalacağım,” dedi Dany. “Yöneteceğim. Ve bir kraliçe olacağım.”</p>
  </div>
</body>
</html>
