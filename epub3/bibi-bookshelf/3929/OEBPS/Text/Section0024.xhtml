<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Tyrion</h1>

    <p>Lord Tywin’in el zinciri, adamın şarap rengi kadife tuniğinin üstünde altın ışıltılar yaratıyordu. İçeri girdiğinde Lordlar; Tyrell, Redwyne ve Rowan onun etrafında toplandı. Lord Tywin her birini sırayla selamladı, Varys’le birkaç sessiz kelime konuştu, Yüce Rahip’in yüzüğünü ve Cersei’nin yanağını öptü, Yüce Üstat Pycelle’in elini sıktı ve uzun masanın başındaki kral koltuğuna, kızıyla erkek kardeşinin arasına oturdu.</p>

    <p>Tyrion, Pycelle’in masanın ucundaki eski yerini almış, masayı boylu boyunca görebilmek için sandalyesini minderlerle yükseltmişti. Görevinden mahrum bırakılmış Pycelle, kralın koltuğuna ortak çıkmadan cüceden uzaklaşabildiği kadar uzaklaşmış ve Cersei’nin yanına sıkışmıştı. Eğri büğrü bastonuna iyice abanmış halde titreyerek yürüyen Yüce Üstat paytak bir iskelete dönüşmüştü. Tavuklarınkine benzeyen uzun boynunda birkaç beyaz tüy bitmişti, bir zamanlarki gür ve beyaz sakalından eser yoktu. Tyrion vicdan azabı duymadan adama baktı.</p>

    <p>Diğerleri sandalyeler için yarışmak zorunda kalmıştı: kıvırcık kahverengi saçları ve iyice beyazlamış yaprak şekilli sakallarıyla ağır ve gürbüz Lord Mace Tyrell; püskül halindeki turuncu saç tutamlarının çerçevelediği kel kafasıyla düşük omuzlu ve zayıf Paxter Redwyne; temiz tıraşlı, tıknaz ve terli Altınbahçe Lordu Mathis Rowan; bir tutam beyaz sakalıyla narin ve kırılgan Yüce Rahip. <em>Çok fazla yabancı yüz,</em> diye düşündü Tyrion, <em>çok fazla yeni oyuncu. Ben hasta yatağımda çürürken oyun değişti ve kimse bana kuralları söylemeyecek.</em></p>

    <p>Ah, lordlar yeterince nazik davranmıştı ama yüzünün onları ne kadar rahatsız ettiğini görebiliyordu Tyrion. “Şu sizin zincir, çok kurnazcaydı,” demişti Mace Tyrell neşeli bir ses tonuyla. Lord Redwyne başıyla onaylamış ve aynı neşeyle, “Aynen öyle, aynen öyle, Yüksek Bahçe Lordu hepimiz adına konuşuyor,” diye eklemişti.</p>

    <p><em>Bunu bu şehrin insanlarına anlatın,</em> diye düşündü Tyrion acıyla. <em>Renly’nin hayaletine şarkılar yazan kahrolası şarkıcılara anlatın.</em></p>

    <p>Ona en sıcak davranan kişi amcası Kevan olmuştu, Tyrion’ın yanağını öpüp, “Lancel ne kadar cesur olduğunu anlattı Tyrion. Senden övgüyle bahsediyor,” diyecek kadar ileri gitmişti.</p>

    <p><em>En iyisini yapıyor, aksi takdirde benim de onun hakkında anlatacak birkaç şeyim olur.</em> Tyrion gülümsemişti. “Kuzenim çok nazik. Yarası iyileşiyordur umarım?”</p>

    <p>Sör Kevan kaşlarını çatmıştı. “Bir gün daha güçlü görünüyor ve ertesi gün... kaygı verici. Ablan sık sık Lancel’ın hasta yatağını ziyaret ediyor, onun moralini yükseltmek ve dua etmek için.”</p>

    <p><em>Ama yaşaması için mi dua ediyor yoksa ölmesi için mi?</em> Cersei, kuzenleri Lancel’ı yatağın içinde ve dışında utanmadan kullanmıştı, bu küçük sırrın Lancel’la birlikte mezara girmesini umduğu şüphesizdi çünkü Lord Tywin buradaydı ve Cersei’nin Lancel’a ihtiyacı kalmamıştı. <em>Ama onu öldürecek kadar ileri gider mi?</em> Cersei’nin bugünkü halini gören, onun böyle bir acımazlık yapabileceğinden asla şüphelenmezdi. Kadın tepeden tırnağa cazibeydi, Joffrey’nin düğün ziyafetinden konuşurlarken Lord Tyrell’le cilveleşiyordu, ikizlerinin yiğitliğinden bahsederek Lord Redwyne’a iltifat ediyordu, şakalar ve gülümsemelerle huysuz Lord Rowan’ı yumuşatıyordu, Yüce Rahip için dindar mırıltılar çıkarıyordu.</p>

    <p>Lord Tywin yerine otururken, “Düğün hazırlıklarıyla başlayalım mı?” diye sordu Cersei.</p>

    <p>“Hayır,” dedi babaları. “Savaşla başlıyoruz. Varys.”</p>

    <p>Hadım ipek gibi gülümsedi. “Hepiniz için çok <em>lezzetli</em> havadislerim var lordlarım. Cesur lordumuz Randyll, Robett Glover’ı dün şafak vaktinde Gölgeli Vadi’nin dışında yakaladı ve denize karşı kıstırdı. Her iki tarafın da ağır kayıpları oldu fakat nihayetinde sadık adamımız galip geldi. Sör Helman Tallhart’ın öldüğü rapor edildi, bin adamın yanı sıra. Robett Glover sağ kalanları nizamsızlık içinde Harrenhal’a geri götürüyor, biraz hayal kurarsak, yolda cesur Sör Gregor ve sadık takipçileriyle karşılaşacak.”</p>

    <p>“Tanrılara şükür!” dedi Paxter Redwyne. “Kral Joffrey için büyük bir zafer!”</p>

    <p><em>Joffrey’nin bununla ne ilgisi var?</em> diye düşündü Tyrion.</p>

    <p>“Ve şüphesiz ki kuzey için büyük bir yenilgi,” dedi Serçeparmak. “Fakat bu yenilgide Robb Stark’ın rolü yok. Genç Kurt’un arazideki yenilmezliği devam ediyor.”</p>

    <p>“Stark’ın planları ya da ilerleyişi hakkında ne biliyoruz?” dedi her zaman açık sözlü olan ve hemen sadede gelen Mathis Rowan.</p>

    <p>“Batıda ele geçirdiği kaleleri terk etti ve topladığı ganimetle birlikte Nehirova’ya döndü,” diye duyurdu Lord Tywin. “Kuzenimiz Sör Daven, merhum babasının ordusundan geri kalanları Lannis Limanı’nda yeniden şekillendiriyor. Ordu hazır olduğunda Altın Diş’teki Sör Forley Prester’a katılacak. Stark çocuğu kuzeye doğru yola çıkar çıkmaz Sör Forley ve Sör Daven, Nehirova’ya saldıracak.”</p>

    <p>“Lord Stark’ın kuzeye gitmeye niyetli olduğundan emin misiniz?” diye sordu Lord Rowan. “Demiradamlar Moat Cailin’deyken?”</p>

    <p>Mace Tyrell konuştu. “Krallıksız bir kraldan daha anlamsız bir şey var mı? Hayır, bu çok açık, delikanlı nehir topraklarını terk etmek, kuvvetini bir kez daha Roose Bolton’ın kuvvetiyle birleştirmek ve bütün gücüyle Moat Cailin’e saldırmak zorunda. Ben olsam bunu yapardım.”</p>

    <p>Tyrion dilini ısırmak zorunda kaldı. Robb Stark bir yıl içinde, Yüksek Bahçe Lordu’nun yirmi yılda kazandığından fazla mücadele kazanmıştı. Tyrell’in şöhreti, Ashford’da Robert Baratheon’a karşı kazanılan bir şüpheli zaferden geliyordu ve o mücadele büyük ölçüde Lord Tarly’nin öncü kuvveti tarafından, ana ordu henüz savaş alanına bile varmadan kazanılmıştı. Öte yandan, Mace Tyrell’in gerçekten kumandan olduğu Fırtına Burnu Kuşatması hiçbir sonuca ulaşmadan bir yıl sürmüş ve Yüksek Bahçe Lordu, Üç Dişli Mızrak’taki mücadelenin ardından sancaklarını uysallıkla Eddard Stark’a indirmişti.</p>

    <p>“Robb Stark’a sert bir mektup yazmam gerek,” diyordu Serçeparmak. “Anladığım kadarıyla, adamı Bolton <em>benim</em> yüksek salonumda keçi besliyormuş, bu gerçekten çok aşırı.”</p>

    <p>Sör Kevan Lannister boğazını temizledi. “Starklar’dan bahsetmişken... kendisini Adalar’ın ve Kuzey’in Kralı ilan eden Balon Greyjoy’dan ittifak koşulları sunan bir mektup aldık.”</p>

    <p>“Bağlılık sunuyor olması gerekirdi,” diye parladı Cersei. “Kendisini hangi hakla kral ilan ediyor?”</p>

    <p>“Fetih hakkıyla,” dedi Lord Tywin. “Kral Balon’ın Boğaz’daki parmakları boğucu. Robb Stark’ın veliahtları öldü, Kışyarı düştü. Moat Cailin, Derinorman Kalesi ve Taşlı Kıyı’nın büyük bir bölümü demiradamların elinde. Gün Batımı Denizi’ne Kral Balon’ın dargemileri hükmediyor; Lannis Limanı’nı, Güzel Ada’yı hatta Yüksek Bahçe’yi tehdit edecek şekilde konuşlandırıldılar, Balon’ı tahrik edersek diye.”</p>

    <p>“Peki, bu ittifakı kabul edersek?” diye sordu Lord Mathis Rowan. “Ne tür koşullar öneriyor?”</p>

    <p>“Krallığını tanımamızı ve Boğaz’ın kuzeyindeki her şeyi ona vermemizi.”</p>

    <p>Lord Redwyne güldü. “Boğaz’ın kuzeyinde aklı yerinde herhangi bir adamın isteyebileceği ne var? Eğer Greyjoy gemilerini ve kılıçlarını taş ve karla takas edecekse hiç durmayalım ve kendimizi şanslı kabul edelim derim.”</p>

    <p>“Gerçekten öyle,” diye onayladı Mace Tyrell. “Ben de bunu yapardım. Bırakalım da biz Stannis’in işini bitirirken Kral Balon kuzeyli adamların işini bitirsin.”</p>

    <p>Lord Tywin’in yüzü duygularıyla ilgili en ufak bir ipucu vermiyordu. “Uğraşmamız gereken bir de Lysa Arryn var, Jon Arryn’in dulu, Hoster Tully’nin kızı, Catelyn Stark’ın kardeşi... leydinin kocası ölmeden önce Stannis’le ittifak halindeydi.”</p>

    <p>“Ah,” dedi Mace Tyrell neşeyle, “o kadının midesi savaş kaldırmaz. Kendi haline bırakalım derim, bize güçlük çıkarmaz.”</p>

    <p>“Katılıyorum,” dedi Redwyne. “Leydi Lysa savaşta yer almadı, aşikâr bir ihanette de bulunmadı.”</p>

    <p>Tyrion kabardı. “Beni bir hücreye attı ve ölüm cezasıyla yargıladı,” dedi belli bir parça alınganlıkla. “Ona emredildiği halde, Joff’a bağlılığını sunmak üzere Kral Toprakları’na da gelmedi. Lordlarım, bana gerekli adamları verin ve Lysa Arryn’i bizzat hizaya getireyim.” Daha fazla hoşlanabileceği hiçbir şey gelmiyordu Tyrion’ın aklına, belki Cersei’yi boğmak dışında. Kartal Yuvası’nın gökyüzü hücresi hâlâ rüyalarına giriyordu ve Tyrion uykusundan soğuk terlerle sırılsıklam olmuş halde uyanıyordu.</p>

    <p>Mace Tyrell’in gülümsemesi dostçaydı ama Tyrion gülümsemenin ardındaki aşağılamayı sezdi. “Savaşı savaşçılara bıraksanız daha iyi olur belki de,” dedi Yüksek Bahçe Lordu. “Sizden çok daha iyi adamlar Ay Dağları’nda büyük ordular kaybetti, bazılarının orduları Kanlı Kapı’da kırıldı. Kıymetinizi biliyoruz lordum, kaderi zorlamaya gerek yok.”</p>

    <p>Tyrion öfkeyle minderlerini itti ama o bir karşılık veremeden babası konuştu. “Aklımda Tyrion için başka bir görev var. Kartal Yuvası’nın anahtarının Lord Petyr’da olduğuna inanıyorum.”</p>

    <p>“Ah evet, bende,” dedi Serçeparmak. “Burada, bacaklarımın arasında.” Adamın gri yeşil gözlerinde şeytanlık vardı. “Lordlarım, müsaadelerinizle Vadi’ye gitmeyi, orada Leydi Lysa’ya kur yapıp onu kazanmayı öneriyorum. Leydinin yoldaşı olduğumda Arryn Vadisi’ni bir damla bile kan dökmeden size vereceğim.”</p>

    <p>Lord Rowan kuşkulu görünüyordu. “Leydi Lysa sizi kabul eder mi?”</p>

    <p>“Daha önce birkaç kez etmişti Lord Mathis, şikâyetçi de olmamıştı.”</p>

    <p>“Yatağa girmek, evlenmek anlamına gelmez,” dedi Cersei. “Lysa Arryn gibi bir inek bile farkı anlayabilir.”</p>

    <p>“Elbette. Bir Nehirova kızının kendinden çok daha aşağıda biriyle evlenmesi uygun olmazdı.” Serçeparmak ellerini açtı. “Ama şimdi... Kartal Yuvası Leydisi ve Harrenhal Lordu’nun evliliği o kadar da mantıksız sayılmaz, öyle değil mi?”</p>

    <p>Tyrion, Paxter Redwyne ve Mace Tyrell’in arasında geçen bakışı fark etti. “İşe yarayabilir,” dedi Lord Rowan. “Kadının Majesteleri Kral’a sadık olmasını sağlayabileceğinizden eminseniz.”</p>

    <p>“Lordlarım,” dedi Yüce Rahip, “sonbahar kapımızda ve bütün iyi yürekli adamlar savaş yorgunu. Eğer Lord Baelish, Vadi’yi daha fazla kan dökülmeden kral huzuruna kavuşturabilirse, şüphesiz ki tanrılar onu kutsar.”</p>

    <p>“Ama yapabilir mi?” diye sordu Lord Redwyne. “Jon Arryn’in oğlu Kartal Yuvası Lordu oldu. Lord Robert.”</p>

    <p>“Yalnızca bir çocuk,” dedi Serçeparmak. “Joffrey’nin en sadık kulu, bizlerin en sağlam dostu olarak büyümesini sağlayacağım.”</p>

    <p>Tyrion, gri yeşil riayetsiz gözleri olan, keçisakallı, ufak tefek adamı inceledi. <em>Harrenhal Lordu, boş bir unvan? Boş versene baba. O kaleye hiç ayak basmasa bile bu unvan bu evliliği mümkün kılıyor ve Serçeparmak bunu en başından beri biliyordu.</em></p>

    <p>“Düşman sıkıntısı çekmiyoruz,” dedi Sör Kevan. “Kartal Yuvası savaşın dışında tutulabilirse bu en hayırlısı olur. Lord Petyr’ın neler yapabileceğini görmekten yanayım.”</p>

    <p>Tyrion uzun tecrübelerden sonra biliyordu ki, Sör Kevan ağabeyi Lord Tywin’in konseydeki öncü kuvvetiydi, ilk olarak Lord Tywin tarafından düşünülmemiş bir düşüncesi bile yoktu. <em>Bütün bunlar önceden planlanmış,</em> diye sonuca vardı Tyrion, <em>bu tartışma bir gösteriden başka bir şey değil.</em></p>

    <p>Koyunlar, nasıl kırpıldıklarının farkına bile varmadan onay dolu seslerle meliyordu, itiraz etmek de Tyrion’a düşmüştü. “Kraliyet, Lord Petyr olmadan borçlarını nasıl öder? O bizim hazine sihirbazımız ve yerine koyabileceğimiz kimse yok.”</p>

    <p>Serçeparmak gülümsedi. “Küçük dostum ziyadesiyle nazik. Bir zamanlar Kral Robert’ın da dediği gibi, benim bütün yaptığım bakırları saymak. Aynı işi bir ticaret erbabı da yapabilir... hele Casterly Kayası’nın altın dokunuşuyla kutsanmış biri beni hiç şüphesiz gölgede bırakır.”</p>

    <p>“Bir Lannister?” Tyrion’ın içine kötü bir his doğmuştu.</p>

    <p>Lord Tywin’in altın lekeli gözleri, oğlunun birbirinden farklı renkteki gözleriyle buluştu. “Bu görev için çok uygun olduğuna inanıyorum.”</p>

    <p>“Gerçekten öyle!” dedi Sör Kevan heyecanla. “Fevkalade bir hazine başı olacağından şüphem yok Tyrion.”</p>

    <p>Lord Tywin, Serçeparmak’a döndü. “Leydi Lysa seninle evlenir de kral barışına geri dönerse, Lord Robert’a Doğu Muhafızı unvanını iade edebiliriz. Ne kadar erken gidebilirsin?”</p>

    <p>“Rüzgâr izin verirse sabaha. Zincirin gerisinde bekleyen Braavoslu bir kadırga var, teknelerle yük alıyor. <em>Merling Kralı.</em> Geminin kaptanıyla bir palamar yerinde buluşacağım.”</p>

    <p>“Kralın düğününü kaçıracaksınız,” dedi Mace Tyrell.</p>

    <p>Petyr Baelish omuzlarını silkti. “Dalgalar ve gelinler hiçbir adamı beklemez lordum. Sonbahar fırtınaları başladığında yolculuk çok daha tehlikeli olacak. Boğulmak bir damat olarak cazibemi epey azaltır.”</p>

    <p>Lord Tyrell kıkırdadı. “Doğru. En iyisi oyalanmamanız.”</p>

    <p>“Tanrılar yolunuzu hızlı kılsın,” dedi Yüce Rahip. “Bütün Kral Toprakları başarınız için dua edecek.”</p>

    <p>Lord Redwyne burnunu sıktı. “Greyjoy ittifakı meselesine dönebilir miyiz? Bana göre bu konuda söylenecek çok şey var. Greyjoy’un dargemileri benim kendi donanmamı genişletir. Denizde, Ejderha Kayası’na saldıracak ve Stannis’in iddialarına bir son verecek kadar güçlü olmamızı sağlar.”</p>

    <p>“Kral Balon’ın dargemileri şimdilik meşgul,” dedi Lord Tywin nazikçe. “Bizim gibi. Greyjoy ittifak karşılığında krallığın yarısını talep ediyor ama bunu kazanmak için ne yapacak? Starklar’la mı savaşacak? Bunu halihazırda yapıyor. Bize bedava verdiği bir şey için neden bedel ödeyelim? Bana göre Pyke Lordu’yla ilgili yapılacak en iyi şey hiçbir şey yapmamak. Yeterli zaman verirsek karşımıza daha iyi bir seçenek çıkabilir. Kralın, krallığının yarısından vazgeçmesini gerektirmeyecek bir seçenek.”</p>

    <p>Tyrion dikkatle babasını izledi. <em>Söylemediği bir şey var.</em> Casterly Kayası’nı istediği gece Lord Tywin’in yazdığı önemli mektupları hatırladı. <em>Ne demişti? Bazı savaşlar kılıç ve mızrakla kazanılır, bazıları da kalem ve kuzgunla...</em> Tyrion, “daha iyi seçeneğin” kim olduğunu ve ne çeşit bir bedel talep ettiğini merak etti.</p>

    <p>“Düğünle devam etmeliyiz belki,” dedi Sör Kevan.</p>

    <p>Yüce Rahip, Yüce Baelor Septi’ndeki hazırlıklardan bahsetti, Cersei de ziyafet için yaptığı planları anlattı. Taht odasında bin kişi ağırlayacaklardı ama dışarıda çok daha fazla insan olacaktı. Dış ve orta avlular, salonda ağırlanamayan konuklar için yemek masaları ve bira fıçılarıyla dolu ipek tentelerle donatılacaktı.</p>

    <p>“Majesteleri,” dedi Yüce Üstat Pycelle, “konukların sayısından bahsetmişken... Güneş Mızrağı’ndan bir kuzgun geldi. Şu anda, düğünden önce burada olmayı uman üç yüz Dornelu Kral Toprakları’na doğru at sürüyor.”</p>

    <p>“Nasıl geliyorlar?” diye sordu Mace Tyrell kabaca. “<em>Benim</em> arazilerimden geçmek için izin istemediler.” Tyrion, adamın kalın boğazının koyu kırmızıya döndüğünü fark etti. Dornelular ve Yüksek Bahçeliler birbirleri için asla büyük bir sevgi beslememişti; asırlar boyunca sayısız sınır savaşı yapmışlardı ve barış zamanlarında bile dağlarla hudutlar arasında mekik dokuyarak birbirlerine ani saldırılar düzenlemişlerdi. Dorne, Yedi Krallık’ın bir parçası olduktan sonra düşmanlık bir parça azalmıştı, ta ki... Kızıl Yılan lakaplı Dorne prensi, Yüksek Bahçe’nin genç vârisini bir turnuvada sakat bırakana dek. Babasının meseleyi nasıl idare edeceğini görmek için beklerken, <em>bu hassas bir durum olabilir,</em> diye düşündü cüce.</p>

    <p>“Prens Doran oğlumun davetiyle geliyor,” dedi Lord Tywin sakince, “ve sadece kutlamalarımıza katılmak için değil; bu konseydeki sandalyesini ve kız kardeşi Elia ile çocuklarının cinayetinde Robert’ın ondan esirgediği adaleti talep etmek üzere.”</p>

    <p>Tyrell’in, Redwyne’ın ve Rowan’ın yüzlerini izledi Tyrion; üç lorddan hangisinin, “Ama Lord Tywin, Lannister pelerinlerine sarılı bedenleri Robert’a sunan siz değil miydiniz?” diyecek kadar cesur olacağını görmek için. Hiçbiri o kadar cesur değildi ama hepsinin yüzünde aynı soru vardı. <em>Redwyne’ın umurumda değil,</em> diye düşündü Tyrion, <em>ama Rowan öğürecek gibi görünüyor.</em></p>

    <p>“Kralımız, kızınız Margaery’le ve Myrcella da Prens Trystane’le evlendiğinde hepimiz tek ve muazzam bir hanedan olacağız,” diye hatırlattı Sör Kevan. “Geçmişin düşmanlıkları geçmişte kalmalı, buna katılmaz mısınız lordum?”</p>

    <p>“Bu <em>benim kızımın düğünü...</em>”</p>

    <p>“...ve benim de torunumun,” dedi Lord Tywin sert bir şekilde. “Eski kavgalar için uygun bir ortam değil şüphesiz?”</p>

    <p>“Benim Doran Martell’le bir kavgam yok,” diye ısrar etti Lord Tyrell ama ses tonu birazdan fazla kinliydi. “Menzil’den huzur içinde geçmek istiyorsa benim iznimi istemeli, hepsi bu.”</p>

    <p><em>Küçük bir ihtimal,</em> diye düşündü Tyrion. <em>Kemik Yolu’nu tırmanacak, Yaz Kalesi’nin yakınlarında doğuya dönecek ve Kral Yolu’na çıkacak.</em></p>

    <p>“Üç yüz Dornelu planlarımızı bozmaz,” dedi Cersei. “Silahlı askerleri avluda ağırlayabiliriz, küçük lordlar ve soylu şövalyeler için taht odasına fazladan birkaç sıra sıkıştırırız ve yüksek masada Prens Doran için itibarlı bir yer buluruz.”</p>

    <p><em>Benim yanımda değil,</em> Tyrion’ın Mace Tyrell’in yüzünde okuduğu mesajdı ama Yüksek Bahçe Lordu cevap vermeden kısaca başıyla onayladı.</p>

    <p>“Daha hoş meselelere geçebiliriz belki,” dedi Lord Tywin. “Zaferin meyveleri paylaşılmayı bekler.”</p>

    <p>“Bundan daha tatlı ne olabilir?” dedi kendi meyvesini çoktan yemiş olan Serçeparmak. Harrenhal’u.</p>

    <p>Her lordun kendi talebi vardı; şu kale veya bu kasaba, büyük arazi parçaları, küçük bir nehir, bir orman, savaşta babasız kalmış belli çocukların vesayeti. Şükür ki meyveler boldu; herkese yetecek kadar kale ve yetim vardı. Listeler Varys’teydi. Binlerce sıradan askerin yanı sıra kırk yedi küçük lord ve altı yüz on dokuz şövalye, Stannis’in ve onun Işık Tanrısı’nın alevli kalbinin altında ölmüştü. Hepsi birer hain olduğu için vârisleri miraslarından mahrum edilmiş, arazileri ve kaleleri onlardan daha sadık olduğunu kanıtlayanlara bağışlanmıştı.</p>

    <p>En bereketli hasatı Yüksek Bahçe topladı. Tyrion, Mace Tyrell’in geniş göbeğine bakıp, <em>bu adamın muazzam bir iştahı var,</em> diye düşündü. Tyrell, kendi sancak beyi olan, fakat önce Renly’yi sonra da Stannis’i destekleyerek yanlış bir karar veren Lord Alester Florent’in arazilerini ve kalesini istedi. Lord Tywin bu isteği memnuniyetle yerine getirdi. Parlaksu Kalesi, bütün arazileri ve geliriyle birlikte Lord Tyrell’in ortanca oğlu Sör Garlan’a verildi ve şövalye göz açıp kapayıncaya dek büyük bir lorda dönüştü. Garlan’ın ağabeyi bizzat Yüksek Bahçe’nin vârisiydi elbette.</p>

    <p>Daha küçük araziler Lord Rowan’a bağışlandı ve konseyde mevcut olmayan Lord Tarly, Leydi Oakheart, Lord Hightower ve diğer kıymetliler için ayrıldı. Lord Redwyne sadece; Serçeparmak ve ona bağlı şarap mültezimlerinin, Arbor’ın en iyi şaraplarından bazılarına koyduğu vergilerden otuz yıl boyunca muaf tutulmayı istedi. İsteği kabul edildiğinde gayet memnun olduğunu açıkladı ve Kral Joffrey’yle yüce gönüllü El’i şerefine kadeh kaldırmak için Arbor’ın altın hasat şaraplarından bir fıçı getirtmeyi önerdi. Cersei o noktada sabrını kaybetti. “Joffrey’nin kılıçlara ihtiyacı var, şerefe kalkan kadehlere değil,” diye parladı. “Kralın diyarı hâlâ olası işgalcilerle ve sözde krallarla dolu.”</p>

    <p>“Ama uzun süreceğini sanmıyorum,” dedi Varys en dalkavuk haliyle.</p>

    <p>“Birkaç madde daha var lordlarım.” Sör Kevan kâğıtlarına baktı. “Sör Addam, Yüce Rahip’in tacından bazı kristaller buldu. Artık kesin gibi görünüyor; hırsızlar kristali parçalayıp altını eritmiş.”</p>

    <p>“Yukarıdaki Baba’mız onların günahını biliyor ve hepsinin hükmünü verecek,” dedi Yüce Rahip.</p>

    <p>“Verecek şüphesiz,” dedi Lord Tywin. “Yine de, kralın düğününde taçlı olmalısınız. Cersei, altın ustalarını çağır, yeni bir taç yaptırmalıyız.” Bir yanıt beklemeden Varys’e döndü. “Sanırım raporların var.”</p>

    <p>Hadım, elbisesinin kolundan bir parşömen çıkardı. “Parmaklar’ın açıklarında bir deniz canavarı görüldü.” Kıkırdadı. “Lütfen unutmayın, bir <em>Greyjoy</em> değil, gerçek bir deniz canavarı. Ibbenli bir balina gemisine saldırıp dibe çekmiş. Basamak Taşları’nda mücadele var ve Tyroshlarla Lysliler arasında yeni bir savaş olası görünüyor. Yeşim Denizi’nden dönen denizciler, üç başlı ejderhanın Qarth’ta yavruladığını rapor etti, şehrin merakını...”</p>

    <p>“Ejderhalar ve deniz canavarları beni hiç ilgilendirmiyor, başlarının sayısına rağmen,” dedi Lord Tywin. “Muhbirlerin kardeşimin oğlundan bir iz bulabildi mi?”</p>

    <p>“Heyhat, sevgili Tyrek’imiz yer yarıldı da içine girdi sanki. Zavallı, cesur delikanlı.”</p>

    <p>Lord Tywin gayet aşikâr hoşnutsuzluğunu dillendiremeden, “Tywin,” dedi Sör Kevan, “mücadele sırasında kaçan altın pelerinlilerden bazıları, tekrar görev alabilecekleri düşüncesiyle kışlalara geri döndü. Sör Addam onlarla ne yapacağını bilmek istiyor.”</p>

    <p>“Korkaklıklarıyla Joff’un hayatını tehlikeye sokabilirlerdi,” dedi Cersei hemen. “Onların öldürülmesini istiyorum.”</p>

    <p>Varys iç geçirdi. “Ölmeyi hak ettiklerine şüphe yok Majesteleri, bunu kimse inkâr edemez, lakin onları Gece Nöbetçileri’ne gönderirsek daha akıllıca davranmış oluruz belki. Yakın zamanda Sur’dan rahatsız edici mesajlar aldık. Yabanıllar hareketlenmiş ve...”</p>

    <p>“Yabanıllar, deniz canavarları ve ejderhalar.” Mace Tyrell kıkırdadı. “Ah, <em>hareketlenmeyen</em> birileri var mı ki?”</p>

    <p>Lord Tywin adamı duymazdan geldi. “Kaçaklar bize en iyi hizmeti birer derse dönüşerek verirler. Çekiçle dizlerini kırın. Bir daha kaçamazlar. Onları caddelerde dilenirken görenler de öyle.” Fikrine katılmayan bir lord olup olmadığını görmek için masaya baktı.</p>

    <p>Tyrion kendi Sur ziyaretini, yaşlı Lord Mormont ve subaylarıyla paylaştığı yengeçleri hatırladı. Yaşlı Ayı’nın endişelerini de hatırladı. “Ne demek istediğimizi açıkça anlatmak için birkaçının dizlerini kırabiliriz belki. Söz gelişi Sör Jacelyn’i öldürenlerin. Diğerlerini Marsh’a göndeririz. Nöbet’in çok miktarda adam açığı var. Sur düşecek olursa...”</p>

    <p>“...kuzeyi yabanıllar basar,” diye tamamladı Lord Tywin. “Starklar’ın ve Greyjoylar’ın uğraşacak bir düşmanları daha olur. Belli ki her iki hanedan da artık Demir Taht’a tabi olmak istemiyor. Öyleyse hangi hakla yardım için Demir Taht’a dönüyorlar? Kral Robb ve Kral Balon’ın her ikisi de kuzeyi talep ediyor. Bırak da kuzeyi <em>onlar</em> savunsun, yapabiliyorlarsa. Yapamıyorlarsa, şu Mance Rayder bizim için işe yarar bir müttefik bile olabilir.” Lord Tywin kardeşine baktı. “Başka bir şey?”</p>

    <p>Sör Kevan başını iki yana salladı. “Bitirdik. Lordlarım, Majesteleri Kral Joffrey aklınız ve güzel tavsiyeleriniz için sizlere teşekkür ediyor şüphesiz.”</p>

    <p>“Çocuklarımla özel olarak konuşmak istiyorum,” dedi Lord Tywin ayağa kalkarken. “Kevan, sen de kal.”</p>

    <p>Diğer danışmanlar itaatkâr bir şekilde vedalarını ettiler. İlk ayrılan Varys’ti, Tyrell ve Redwyne da son. Salon dört Lannister dışında boş kaldığında Sör Kevan kapıyı kapattı.</p>

    <p><em>“Hazine başı?”</em> dedi Tyrion ince, gergin bir sesle. “Tanrılar aşkına, bu kimin fikriydi?”</p>

    <p>“Lord Petyr’ın,” dedi babası, “ama hazinenin bir Lannister’ın elinde olması bizim işimize gelir. Önemli bir iş istemiştin. Bu görev için yetersiz olabileceğinden mi korkuyorsun?”</p>

    <p>“Hayır,” dedi Tyrion. “Bir tuzaktan korkuyorum. Serçeparmak kurnaz ve hırslı. Ona güvenmiyorum. Sen de güvenmemelisin.”</p>

    <p>“Yüksek Bahçe’nin bizim tarafımıza geçmesini sağladı...” diye başladı Cersei.</p>

    <p>“...ve Ned Stark’ı sana sattı, biliyorum. Bizi de o kadar çabuk satar. Bir sikke, yanlış ellerdeki bir kılıç kadar tehlikelidir.”</p>

    <p>Amcası Kevan tuhaf bir şekilde Tyrion’a baktı. “Bizim için değil elbette. Casterly Kayası’nın altınları...”</p>

    <p>“...yerin altından çıkarılıyor. Serçeparmak’ın altınları yoktan var oluyor, parmaklarının bir şıklamasıyla.”</p>

    <p>“Senin sahip olduklarının tümünden daha iyi bir yetenek tatlı kardeşim,” diye mırıldandı Cersei garezle tatlanmış sesiyle.</p>

    <p>“Serçeparmak bir yalancı...”</p>

    <p>“...üstelik kara, dedi karganın kuzgunu.”</p>

    <p>Lord Tywin yumruğunu masaya vurdu. “<em>Yeter!</em> Bu münasebetsiz ağız dalaşına daha fazla katlanmayacağım. İkiniz de birer Lannister’sınız ve buna yakışır davranacaksınız.”</p>

    <p>Sör Kevan boğazını temizledi. “Kartal Yuvası’nın Petyr Baelish tarafından yönetilmesini, Leydi Lysa’nın diğer talipleri tarafından yönetilmesine tercih ederim. Yohn Royce, Lyn Corbray, Horton Redfort... bunlar tehlikeli adamlar, her biri kendine göre. Ve gururlular. Serçeparmak zeki olabilir ama ne soylu bir kanı var ne de silahlarla ilgili yeteneği. Vadi lordları böyle bir adamı asla metbu olarak kabul etmez.” Ağabeyine baktı. Lord Tywin başıyla onayladığında devam etti. “Şu da var... Lord Petyr sadakatini sergilemeye devam ediyor. Daha dün, Sansa Stark’ı bir ‘ziyaret’ için Yüksek Bahçe’ye götürmek ve orada Lord Mace’in en büyük oğlu Willas’la evlendirmek üzere kurulan bir Tyrell komplosunun haberini getirdi.”</p>

    <p>“Size <em>Serçeparmak</em> haber getirdi?” Tyrion masaya eğildi. “Muhbir başımız değil? Ne kadar enteresan.”</p>

    <p>Cersei inanmazlıkla amcasına baktı. “Sansa benim rehinem. Benim iznim olmadan <em>hiçbir yere</em> gidemez.”</p>

    <p>“Lord Tyrell isterse vermeye mecbur olduğun bir izin,” dedi Lord Tywin. “Lordu reddetmek ona güvenmediğimizi ilan etmek olur. Alınır.”</p>

    <p>“Bırakın alınsın. Bize ne?”</p>

    <p><em>Kahrolası aptal,</em> diye düşündü Tyrion. “Tatlı ablacığım,” sabırla açıkladı, “Tyrell’i gücendirirsen Redwyne’ı, Tarly’yi, Rowan’ı ve Hightower’ı da gücendirmiş olursun ve arzuları için Robb Stark’ın daha uygun olup olmadığını merak etmelerini de sağlarsın.”</p>

    <p>“Gülün ve ulu kurdun aynı yatağa girmesine izin vermeyeceğim,” dedi Lord Tywin. “Lord Tyrell’den erken davranmalıyız.”</p>

    <p>“Nasıl?” diye sordu Cersei.</p>

    <p>“Evlilikle. Evvela seninkiyle.”</p>

    <p>Darbe o kadar ani gelmişti ki Cersei bir an sadece baktı. Ardından tokatlanmışçasına yanakları kızardı. “Hayır. Bir kez daha olmaz. Yapmam.”</p>

    <p>“Majesteleri,” dedi Sör Kevan nazikçe, “siz genç bir kadınsınız, hâlâ güzel ve doğurgansınız. Hayatınızın geri kalanını yalnız geçirmek istemezsiniz elbette. Üstelik yeni bir evlilik ensest söylentilerini sonsuza dek susturur.”</p>

    <p>“Evlenmediğin sürece Stannis’in o iğrenç iftiraları yaymasına izin vermiş olursun,” dedi Lord Tywin, kızına. “Yatağında sana çocuklar verecek yeni bir koca olmalı.”</p>

    <p>“Üç çocuk gayet yeterli. Ben Yedi Krallık Kraliçesi’yim damızlık bir kısrak değil! <em>Vekil</em> Kraliçe!”</p>

    <p>“Sen benim kızımsın ve ne emredersem onu yapacaksın.”</p>

    <p>Cersei ayağa kalktı. “Burada oturup bu saçmalığı dinlemeyeceğim.”</p>

    <p>“Yeni kocanın seçiminde söz hakkın olsun istiyorsan dinleyeceksin,” dedi Lord Tywin sakince.</p>

    <p>Cersei, “Tekrar <em>evlenmeyeceğim!</em>” diyen yüksek sesli itirazına rağmen, önce tereddüt edip ardından oturduğunda Tyrion ablasının kaybettiğini biliyordu.</p>

    <p>“Evleneceksin ve doğuracaksın. Doğurduğun her çocuk Stannis’i biraz daha yalancı yapar.” Lord Tywin’in gözleri Cersei’nin sandalyesine çivilenmiş gibiydi. “Mace Tyrell, Paxter Redwyne ve Doran Martell, ihtimalle onlardan daha uzun yaşayacak olan genç kadınlarla evliler. Balon Greyjoy’un karısı yaşlı ve hasta fakat böyle bir evlilik bizi Demir Adaları’yla ittifaka sokar ve ben bunun en mantıklı seyrimiz olacağından emin değilim.”</p>

    <p>“Hayır,” dedi Cersei dudaklarının arasından. “Hayır, hayır, hayır.”</p>

    <p>Tyrion, ablasını paketleyip Pyke’a gönderme fikriyle birlikte dudaklarına yerleşen sırıtmaya engel olamadı. <em>Tam da dua etmekten vazgeçmişken bazı tatlı tanrılar bana bunu veriyor.</em></p>

    <p>Lord Tywin devam etti. “Oberyn Martell uygun olabilir ama Tyrelller bundan hiç hoşlanmaz. Bu yüzden oğullara bakmalıyız. Kendinden genç bir adamla evlenmeye itiraz etmeyeceğini varsayıyorum?”</p>

    <p>“Ben <em>herhangi</em> bir adamla evlenmeye...”</p>

    <p>“Redwyne ikizlerini değerlendirdim, Theon Greyjoy’u, Quentyn Martell’i ve birkaç kişiyi daha. Ama Stannis’i kıran kılıç Yüksek Bahçe’yle yaptığımız ittifaktı. Bu kılıç tavlanmalı ve daha güçlü hale getirilmeli. Sör Loras beyazları giydi, Sör Garlan bir Fossoway’le evli ama Sansa Stark’la evlendirilmesi planlanan en büyük oğul duruyor.”</p>

    <p><em>Willas Tyrell.</em> Tyrion, Cersei’nin biçare öfkesinden şeytani bir zevk alıyordu. “Sakat olan,” dedi.</p>

    <p>Lord Tywin bir bakışla Tyrion’ı dondurdu. “Willas, Yüksek Bahçe’nin vârisi. Bütün raporlara göre kitap okumayı ve yıldızlara bakmayı seven, iyi huylu ve nazik bir genç adam. Bir diğer tutkusu da hayvan üretmek, Yedi Krallık’ın en iyi şahinlerine ve atlarına sahip.”</p>

    <p><em>Kusursuz bir eşleşme,</em> diye düşündü Tyrion. <em>Cersei de üremeye düşkün.</em> Tyrion zavallı Willas Tyrell’e acıyordu ve ablası için gülmeli mi yoksa ağlamalı mı karar veremiyordu.</p>

    <p>“Benim tercihim Tyrell vârisi olurdu,” diyerek nokta koydu Lord Tywin, “ama sen başka birini tercih edersen sebeplerini dinlerim.”</p>

    <p>“Ne kadar lütufkâr davranıyorsun baba,” dedi Cersei buz gibi bir nezaketle. “Bana son derece zor bir tercih bıraktın. Yatağıma kimi alsam, yaşlı mürekkep balığını mı yoksa köpek seven sakat çocuğu mu? Düşünmek için birkaç güne ihtiyacım olacak. Gitmek için müsaade isteyebilir miyim?”</p>

    <p><em>Sen kraliçesin,</em> demek istedi Tyrion. <em>Senden izin dileyen o olmalıydı.</em></p>

    <p>“Git,” dedi babaları. “Sen kendini toparladıktan sonra tekrar konuşacağız. Görevini unutma.”</p>

    <p>Öfkesi apaçık ortada olan Cersei kaskatı kesilmiş halde odadan çıktı. <em>Ama nihayetinde babamın dediğini yapacak.</em> Cersei bunu Robert’la kanıtlamıştı. <em>Gerçi Jaime’yi de hesaba katmak gerekir.</em> Cersei’nin ilk evliliğinde Jaime çok gençti; ikinci evliliği o kadar kolay kabullenmeyebilirdi. Talihsiz Willas Tyrell’in, ani ve ölümcül bir illet olan <em>bağırsaklara giren kılıç</em> hastalığı kapması olasıydı ve bu durum Yüksek Bahçe’yle Casterly Kayası arasındaki ittifakı güçlendirmekten ziyade bozardı. <em>Bir şey söylemek zorundayım ama ne? Pardon baba, ama ablam ağabeyimle evlenmek istiyor?</em></p>

    <p>“Tyrion.”</p>

    <p>Tyrion bıkkın bir ifadeyle gülümsedi. “Çığırtkanın beni alana çağırdığını mı duyuyorum?”</p>

    <p>“Fahişeler senin zayıf noktan,” dedi Lord Tywin laf dolandırmadan. “Ama kabahatin bir kısmı da benim olabilir. Bir oğlan çocuğundan daha uzun olmamandan ötürü, gerçekte bazı temel ihtiyaçlara sahip yetişkin bir erkek olduğunu unutmak kolayıma geldi. Evlenme vaktin geldi de geçiyor bile.”</p>

    <p><em>Ben evliydim, yoksa unuttun mu?</em> Tyrion’ın çarpılan ağzından, yarı kahkaha yarı hırlamaya benzer bir ses çıktı.</p>

    <p>“Evlilik düşüncesi seni eğlendiriyor mu?”</p>

    <p>“Sadece ne kadar yakışıklı bir damat olacağım düşüncesi.” Bir eş tam da Tyrion’ın ihtiyaç duyduğu şey olabilirdi. Müstakbel karısı ona araziler ve bir kale getirirse, Tyrion’ın, Joffrey’nin meclisinden ayrı bir yeri olurdu dünyada... babasından ve Cersei’den uzakta.</p>

    <p>Öte yandan, Shae vardı. <em>Benim fahişem olmaktan mutluluk duyduğuna dair yemin etse de bundan hiç hoşlanmayacak.</em></p>

    <p>Bununla birlikte, babasının aklını çelmek için kullanabileceği bir husus değildi bu, Tyrion sandalyesinde yükselip, “Beni Sansa Stark’la evlendirmek niyetindesin. Fakat kızla ilgili planları varsa Tyrelller bu evliliği bir hakaret olarak almayacak mı?” dedi.</p>

    <p>“Lord Tyrell, Stark kızı meselesini Joffrey’nin düğünden önce gündeme getirmeyecek. Sansa düğünden önce evlenirse Tyrell nasıl gücenebilir, bize niyetiyle ilgili hiç ipucu vermemişken?”</p>

    <p>“Aynen öyle,” dedi Sör Kevan, “ve Cersei’yi Willas’a önermek kalan herhangi bir dargınlığı da iyileştirir.”</p>

    <p>Tyrion burnunun kökünü ovuşturdu. Yara dokusu tahammülü imkânsız bir şekilde kaşınıyordu bazen. “Soylu irin torbası Majesteleri, Sansa’nın hayatını Lord Eddard’ın öldüğü günden itibaren cehenneme çevirdi. Kız tam da Joffrey’den kurtulmuşken onu benimle evlendirmeyi öneriyorsun. Bu senin için bile olağanüstü bir zalimlik baba.”</p>

    <p>“Neden, kıza hor davranmayı mı planlıyorsun?” Lord Tywin’in sesi kaygıdan çok merak doluydu. “Benim gayem kızın mutluluğu değil, seninki de bu olmamalı. Güneydeki ittifakımız Casterly Kayası kadar sağlam olabilir fakat hâlâ kuzeyi kazanmak zorundayız ve kuzeyin anahtarı bizzat Sansa Stark.”</p>

    <p>“Daha çocuk sayılır.”</p>

    <p>“Ablan kızın çiçek açtığına dair yemin ediyor. Eğer öyleyse kadın sayılır, evlenmeye uygundur. Kızın bekâretini almak zorundasın, böylece kimse evlilik şartının yerine getirilmediğini söyleyemez. Bundan sonra, onu tekrar yatağına almak için birkaç yıl beklemeyi tercih edersen kocalık haklarını kullanıyor olursun.”</p>

    <p><em>Şu an ihtiyaç duyduğum tek kadın Shae ve sen ne söylersen söyle Sansa daha çocuk.</em> “Asıl amacın kızı Tyrelller’den uzak tutmaksa onu neden annesine geri vermiyorsun? Belki bu sayede Robb Stark da diz çökmeye razı olur.”</p>

    <p>Lord Tywin’in bakışı aşağılama doluydu. “Sansa’yı Nehirova’ya gönder ve annesi, oğlunun Üç Dişli Mızrak’taki anlaşmalarını güçlendirmek için kızı bir Blackwood ya da Mallister’a versin. Kızı kuzeye gönder ve daha ay dönmeden bir Manderly ya da Umber ile evlensin. İşin özü, şu Tyrell meselesinden anladığımız üzere Sansa bu sarayda da daha az tehlikeli değil. En yakın zamanda bir Lannister’la evlenmeli.”</p>

    <p>“Sansa Stark’la evlenen adam onun adına Kışyarı’nı talep edebilir,” dedi Sör Kevan. “Bu aklına geldi mi hiç?”</p>

    <p>“Kızı almak istemiyorsan onu kuzenlerinden birine vermemiz gerekir,” dedi Lord Tywin. “Kevan, Lancel evlenecek kadar güçlü mü sence?”</p>

    <p>Sör Kevan tereddüt etti. “Eğer kızı hasta yatağına götürürsek Lancel yeminin sözlerini söyleyebilir ama evliliğinin şartını yerine getirebilir mi? Hayır... İkizlerden birini önerirdim fakat Starklar her ikisini de Nehirova’da tutuyor. Genna’nın oğlu Tion da onların elinde, olmasa işe yarayabilirdi.”</p>

    <p>Tyrion, iki adamın küçük piyeslerini oynamalarına izin verdi; kendi yararınaydı, biliyordu. <em>Sansa Stark,</em> diye düşündü. <em>İpekleri, şarkıları, kahramanlıkları ve güzel yüzlü, uzun boylu şövalyeleri seven, yumuşak sesli güzel kokulu Sansa.</em> Yine gemi köprüsündeymiş gibi hissetti kendini, ayaklarının altındaki iskele sallanıyordu.</p>

    <p>“Seni mücadeledeki çabalarından ötürü ödüllendirmemi istedin,” diye hatırlattı Lord Tywin. “Bu senin için bir fırsat Tyrion, büyük ihtimalle karşılaşacağın en iyi fırsat.” Parmaklarını sabırsızca masaya vurdu. “Bir zamanlar ağabeyini Lysa Tully’yle evlendirmek istedim ama hazırlıklar tamamlanamadan Aerys, Jaime’yi Kral Muhafızı ilan etti. Lord Hoster’a, Lysa’nın Jaime yerine seninle evlenmesini önerdiğimde adam, kızı için bütün bir adam istediği cevabını verdi.”</p>

    <p><em>Ve onu Jon Arryn’le evlendirdi, kızın büyükbabası olabilecek kadar yaşlı bir adamla.</em> Lysa Arryn’in neye dönüştüğünü düşününce, Tyrion kızgından çok müteşekkir olmaya meylediyordu.</p>

    <p>“Seni Dorne’a önerdiğimde, bu önerinin bir hakaret olduğu yanıtını aldım,” diye devam etti Lord Tywin. “Daha sonraki yıllarda Yohn Royce ve Leyton Hightower’dan da benzer cevaplar duydum. Robert’ın, öz kardeşinin düğün yatağında bozduğu Florent kızını senin alabileceğini söyleyecek kadar düştüm sonunda ama kızın babası onu kendi hanesinden bir şövalyeye vermeyi tercih etti.”</p>

    <p>“Stark kızını almazsan senin için başka bir eş bulmak zorunda kalacağım. Diyarda bir yerde, Casterly Kayası’nın dostluğunu kazanmak uğruna kızından memnuniyetle ayrılacak küçük bir lord vardır mutlaka. Leydi Tanda, Lollys’i önerdi...”</p>

    <p>Tyrion dehşetle irkildi. “Aletimi kesip keçilere yedirmeyi tercih ederim.”</p>

    <p>“O zaman gözlerini aç. Stark kızı genç, doğurgan, uysal, en soylu kanlardan birinden geliyor ve hâlâ bakire. Çirkin de değil. Neden tereddüt ediyorsun?”</p>

    <p><em>Neden gerçekten?</em> “Bana özgü bir tuhaflık. Garip gelecek ama beni yatağında isteyen bir eş tercih ederim.”</p>

    <p>“Fahişelerin seni yataklarında istediklerini düşünüyorsan benim tahmin ettiğimden de büyük bir aptalsın,” dedi Lord Tywin. “Beni hayal kırıklığına uğratıyorsun Tyrion. Bu evliliğin seni mutlu edeceğini ummuştum.”</p>

    <p>“Evet, benim mutluluğumu ne kadar önemsediğini hepimiz biliyoruz baba,” dedi Tyrion. “Ama anlattığından fazlası var. Kuzeyin anahtarı diyorsun, öyle mi? Kuzey artık Greyjoylar’ın elinde ve Kral Balon’ın bir kızı var. Neden o kız değil de Sansa Stark?” Babasının, parlak altın lekeleriyle dolu yeşil ve sakin gözlerine baktı.</p>

    <p>Lord Tywin parmaklarını boynundaki zincire geçirdi. “Balon Greyjoy yağmalamayı biliyor, hükmetmeyi değil. Bırak da bir sonbahar tacının tadını çıkarsın ve bir kuzey kışının acısını çeksin. İnsanlarına onu sevmeleri için bir sebep vermeyecek. Bahar geldiğinde kuzeyliler deniz canavarlarından bezmiş olacak. Sen, Eddard Stark’ın torununu kuzeye götürüp de onun doğum haklarını talep ettiğinde, sıradan insanlar ve soylu lordlar o çocuğu atalarının yüksek makamına oturtmak için aynı şekilde ayaklanacak. Bir kadını hamile bırakmaya muktedirsindir umarım?”</p>

    <p>“Öyle olduğuma inanıyorum,” dedi Tyrion. “İtiraf ediyorum ki bunu kanıtlayamam. Ama kimse denemediğimi söyleyemez. Küçük tohumlarımı mümkün olduğunca sık ekiyorum...”</p>

    <p>“Bataklıklara ve çukurlara,” diye tamamladı Lord Tywin, “ve sadece piçlerin kök salabileceği adi topraklara. Kendi bahçene sahip olmanın zamanı geldi.” Ayağa kalktı. “Casterly Kayası asla senin olmayacak, sana söz veriyorum. Ama Sansa Stark’la evlenirsen Kışyarı’nı kazanman mümkün.”</p>

    <p><em>Tyrion Lannister, Kışyarı’nın Lord Koruyucusu.</em> Bu fikir Tyrion’a tuhaf bir ürperti verdi. “Çok güzel baba,” dedi ağır ağır, “ama çorbanda büyük ve çirkin bir hamamböceği var. Robb Stark’ın da en az benim kadar <em>muktedir</em> olduğunu tahmin ediyorum, üstelik şu doğurgan Freyler’den biriyle evleneceğine dair yemin etti. Ve Genç Kurt bir sürü peydahladığında, Sansa’nın doğuracağı hiçbir yavru hiçbir şeyin vârisi olmayacak.”</p>

    <p>Lord Tywin kaygısız görünüyordu. “Robb Stark o doğurgan Frey’ini asla döllemeyecek, sözüme güven. Konseyle paylaşmayı henüz uygun bulmadığım bir haber daha var, lordların duyması uzun sürmeyecektir gerçi. Genç Kurt, Gawen Westerling’in büyük kızıyla evlendi.”</p>

    <p>Tyrion bir an için babasını doğru duyduğundan emin olamadı. “Yeminini mi bozdu?” dedi şaşkınlıkla. “Freyler’i bir kenara attı, ne uğruna?”</p>

    <p>“Jeyne isimli on altı yaşında bir kız,” dedi Sör Kevan. “Zamanında, Lord Gawen o kızı Willem ya da Martyn için bana önermişti fakat onu reddetmek zorunda kalmıştım. Gawen iyi bir adamdır ama karısı Sybell Spicer’dır. O kadınla asla evlenmemeliydi. Westerlingler’in her daim mantıktan çok gururu olmuştur. Leydi Sybell’in büyükbabası safran ve karabiber ticareti yapardı, neredeyse Stannis’in yanındaki kaçakçı kadar alt tabaka doğumlu bir adamdı. Leydinin büyükannesi de, büyükbabasının doğudan getirdiği bir kadındı. Kırmızı rahibe olduğu söylenen ürkütücü bir kocakarı. Ona <em>maegi</em> diyorlardı. Kimse gerçek adını telaffuz edemiyordu. Bir zamanlar Lannis Limanı’nın yarısı; ilaçlar, aşk iksirleri ve benzer şeyler için o kadına giderdi.” Omuzlarını silkti. “Uzun zaman önce ölmüştür şüphesiz. Jeyne’i sadece bir kez gördüm ama tatlı bir çocuk olduğunu söyleyebilirim. Ama böyle müphem bir kanı varken...”</p>

    <p>Bir zamanlar bir fahişeyle evli olan Tyrion, amcasının, büyük büyükbabası baharat satan bir kızla evlenmek fikri karşısında düştüğü dehşeti tamamıyla paylaşamıyordu. Buna rağmen... Sör Kevan, <em>tatlı bir çocuk,</em> demişti ama zehirlerin çoğu da tatlı olurdu. Westerlingler eski bir soydu fakat güçten çok gururları vardı. Leydi Sybell’in bu evliliğe kocasından fazla zenginlik getirdiğini öğrenmek Tyrion’ı şaşırtmazdı. Westerling madenleri yıllar önce tükenmişti, en iyi arazileri satılmış ya da kaybedilmişti ve Sarpkaya bir kaleden çok bir enkazdı. <em>Denizin üstünde öyle cesurca dikilen haliyle romantik bir enkaz.</em> “Şaşırdım,” diye itiraf etti Tyrion. “Robb Stark’ın daha aklıselim sahibi biri olduğunu düşünürdüm.”</p>

    <p>“Robb on altı yaşında bir çocuk,” dedi Lord Tywin. “O yaşlarda aşk, şehvet ve onur, akıldan ağır basar.”</p>

    <p>“Yeminini bozdu, bir müttefiki utandırdı, yasal bir söze ihanet etti. Onur bunun neresinde?”</p>

    <p>Sör Kevan cevap verdi. “Kızın onurunu kendi onuruna tercih etti. Onun bekâretini aldıktan sonra başka seçeneği yoktu.”</p>

    <p>“Kızı karnında bir piçle bıraksaydı daha nazik davranmış olurdu,” dedi Tyrion sözünü esirgemeden. Westerlingler her şeyi kaybetmekle yüz yüzeydi; arazilerini, kalelerini, canlarını. <em>Bir Lannister borcunu mutlaka öder.</em></p>

    <p>“Jeyne Westerling annesinin kızı,” dedi Lord Tywin, “Robb Stark da babasının oğlu.”</p>

    <p>Westerlingler’in ihaneti, Lord Tywin’i Tyrion’ın bekleyeceğinden daha az öfkelendirmiş gibi görünüyordu. Lord Tywin tebaasının sadakatsizliğine katlanmazdı. Henüz çocuk yaştayken, Castamere’in gururlu Reyneler’ini ve Tarbeck Kalesi’nin kadim Tarbeckler’ini yok etmişti. Şarkıcılar bununla ilgili hüzünlü bir şarkı bile yapmıştı. Birkaç yıl sonra, Güzel Kale’nin Lord Farman’ı saldırganlaşmaya başladığında, Lord Tywin mektup yerine ut taşıyan bir elçi göndermişti. Lord Farman, kalesinde yankılanan “Castamere’in Yağmurları” isimli şarkıyı duyduktan sonra daha fazla sorun çıkarmamıştı. Ve şarkılar yeterli değilse, Reyneler’in ve Tarbeckler’in paramparça olmuş kaleleri, Casterly Kayası’nın kuvvetini küçümsemeyi tercih edenler için sessiz şahitler olarak hâlâ duruyordu. “Sarpkaya, Tarbeck Kalesi’nden ve Castamere’den fazla uzak değil,” dedi Tyrion. “Westerlingler’in oradan geçtiğini ve oradaki dersi gördüğünü sanırsın bir de.”</p>

    <p>“Belki de gördüler,” dedi Lord Tywin. “Hepsi Castamere’in farkında, bundan emin olabilirsin.”</p>

    <p>“Westerlingler ve Spicerlar kurdun aslanı yenebileceğini düşünecek kadar büyük aptallar olabilirler mi gerçekten?”</p>

    <p>Lord Tywin çok ender olarak gülümseme tehdidinde bulunurdu; asla gülümsemezdi ama sadece tehdit bile bakılması korkunç bir şey olurdu. “En büyük aptallar, onlara gülen adamlardan daha akıllıdır genelde,” dedi. “Sansa Stark’la evleneceksin Tyrion. Üstelik bir an önce.”</p>
  </div>
</body>
</html>
