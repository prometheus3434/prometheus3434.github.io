<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Tyrion</h1>

    <p>“Tyrion,” dedi Sör Kevan Lannister bitkin bir sesle, “eğer Joffrey’nin ölümünde gerçekten masumsan, bunu yargılamada kolayca kanıtlarsın.”</p>

    <p>Tyrion pencereden döndü. “Beni kim yargılayacak?”</p>

    <p>“Adalet tahta aittir. Kral öldü fakat baban hâlâ El. Suçlanan kendi oğlu ve kurban da torunu olduğu için, Lord Tyrell ve Prens Oberyn’den onunla birlikte yargıç koltuğuna oturmalarını istedi.”</p>

    <p>Tyrion ikna olmamıştı. Mace Tyrell kısa bir zaman için de olsa Joffrey’nin kayınbabasıydı. Kızıl Yılan da... yılandı işte. “Dövüşle yargılama talep etmeme izin verilecek mi?”</p>

    <p>“Bunu tavsiye etmem.”</p>

    <p>“Neden?” Dövüşle yargılama onu Vadi’de kurtarmıştı, burada neden kurtarmasındı? “Bana cevap ver amca. Dövüşle yargılama talep etmeme ve masumiyetimi bir şampiyonla kanıtlamama izin verilecek mi?”</p>

    <p>“Elbette, eğer arzun buysa. Yine de bilmen gerekir ki bu çeşit bir yargılama söz konusu olursa ablan kendi şampiyonu olarak Sör Gregor Clegane’i seçecek.”</p>

    <p><em>Bu sürtük benim hamlelerimi ben onları yapmadan önce engelliyor. Karakazan’ı seçmemesi talihsizlik olmuş.</em> Bronn, üç kardeşin her birini kolayca hallederdi ama Yürüyen Dağ farklı bir rengin kazanıydı. “Bu konuyu düşünmeliyim,” dedi Tyrion. <em>Bronn’la konuşmalıyım, bir an önce.</em> Bunun ona neye mal olacağını düşünmek istemiyordu. Bronn’un kendi derisinin değeriyle ilgili abartılı fikirleri vardı. “Cersei’nin bana karşı şahidi var mı?”</p>

    <p>“Her gün daha çok.”</p>

    <p>“O halde benim de kendi şahitlerim olmalı.”</p>

    <p>“Kimleri istediğini söyle, Sör Addam, Muhafızları gönderip onları duruşmaya getirsin.”</p>

    <p>“Onları kendim bulmayı tercih ederim.”</p>

    <p>“Kral öldürmek ve akraba katletmekle suçlanıyorsun. İstediğin gibi gidip gelmene izin verileceğini mi düşünüyorsun gerçekten?” Sör Kevan masayı gösterdi. “Kalemin, mürekkebin ve parşömenin var. İstediğin şahitlerin isimlerini yazarsan onları bulmak için elimden gelen her şeyi yaparım, bir Lannister olarak söz veriyorum. Ama duruşmaya gitmek dışında bu kuleden ayrılmayacaksın.”</p>

    <p>Tyrion yalvararak kendini küçük düşürmeyecekti. “Yaverimin gidip gelmesine izin verir misin? Podrick Payne’in?”</p>

    <p>“Arzun buysa elbette. Onu sana gönderirim.”</p>

    <p>“Bunu yap. Erken olması geç olmasından iyidir ve şimdi olması erken olmasından iyidir.” Tyrion yazı masasına gitti. Ama kapının açıldığını duyunca arkasına döndü ve, “Amca?” dedi.</p>

    <p>Sör Kevan duraksadı. “Evet?”</p>

    <p>“Bunu ben yapmadım.”</p>

    <p>“Buna inanabilmek isterdim Tyrion.”</p>

    <p>Kapı kapandığında Tyrion Lannister sandalyeye çıktı, bir kalemi sivriltti ve boş bir parşömen aldı. <em>Kim benim lehime konuşur?</em> Kalemi hokkaya batırdı.</p>

    <p>Podrick Payne geldiğinde parşömen hâlâ bakireydi. “Lordum,” dedi çocuk.</p>

    <p>Tyrion kalemi masaya bıraktı. “Bronn’u bul ve onu bir an önce buraya getir. Ona işin içinde altın olduğunu söyle, hayal edebileceğinden fazla altın. Onsuz geri dönme sakın.”</p>

    <p>“Evet lordum. Hayır demek istedim. Onsuz dönmem.” Podrick gitti.</p>

    <p>Ne güneş batarken döndü ne de ay çıkarken. Tyrion pencere sekisinde uyuyakaldı ve şafak vakti kaskatı, ağrılı bir halde uyandı. Bir hizmetkâr kahvaltı için bir kupa birayla yulaf lapası ve elma getirdi. Tyrion yemeğini masada yedi, boş parşömen önündeydi. Bir saat sonra, hizmetkâr boş kâseyi almak için döndü. “Yaverimi gördün mü?” diye sordu Tyrion adama. Adam başını iki yana salladı.</p>

    <p>Tyrion iç geçirerek masaya döndü ve kalemi tekrar hokkaya batırdı. <em>Sansa,</em> yazdı parşömenin üstüne. Uzun uzun isme baktı, çenesini öyle sert sıkmıştı ki dişleri acıdı.</p>

    <p>Joffrey’nin bir parça yemek yüzünden boğulduğuna Tyrion bile inanmıyordu, Sansa onu zehirlemiş olmalıydı. Joff, şarap kadehini neredeyse kızın kucağına bırakmıştı ve ona ziyadesiyle sebep de vermişti. Karısı ortadan kaybolduğunda Tyrion’ın bütün tereddütleri de kaybolmuştu. <em>Tek beden, tek yürek, tek ruh.</em> Tyrion’ın ağzı seğirdi. <em>Bu yeminlerin ona ne kadar az şey ifade ettiğini kanıtlamakta gecikmedi değil mi? Peki ne bekliyordun ki cüce?</em></p>

    <p>Ama bununla birlikte... Sansa zehri nereden bulacaktı? Tyrion, kızın bu işte tek başına olduğuna inanmıyordu. <em>Onu gerçekten bulmak istiyor muyum?</em> Yargıçlar, Tyrion’ın çocuk karısının, kocasının hiç haberi olmadan bir kralı zehirlediğine inanacak mıydı? <em>Ben olsam inanmazdım.</em> Cersei, Sansa ve Tyrion’ın bu işi birlikte yaptıkları konusunda ısrar edecekti.</p>

    <p>Buna rağmen, Tyrion ertesi gün parşömeni amcasına verdi. Sör Kervan ismi görünce kaşlarını çattı. “Tek şahidin Leydi Sansa mı?”</p>

    <p>“Diğerlerini zaman içinde düşüneceğim.”</p>

    <p>“Şimdi düşünsen iyi olur. Yargıçlar duruşmayı üç gün sonra başlatmaya niyetli.”</p>

    <p>“Bu çok erken. Beni buraya kapatıp gözaltına aldınız. Bu durumda masumiyetimi ispat edecek şahitleri nasıl bulabilirim?”</p>

    <p>“Ablan suçunu ispat edecek şahitler bulmakta hiç zorlanmadı.” Sör Kevan parşömeni dürdü. “Sör Addam’ın adamları karını arıyor. Varys, onun yeriyle ilgili haber verene yüz geyik, kızın kendisine getirene de yüz ejderha vadetti. Kız bulunabilir bir yerdeyse bulunacak ve ben onu sana getireceğim. Karı kocanın aynı hücreyi paylaşıp birbirini teselli etmesinde bir sakınca görmüyorum.”</p>

    <p>“Çok naziksin. Yaverimi gördün mü?”</p>

    <p>“Onu dün sana yollamıştım. Gelmedi mi?”</p>

    <p>“Geldi,” dedi Tyrion, “sonra da gitti.”</p>

    <p>“Tekrar gönderirim.”</p>

    <p>Ama Podrick Payne ancak ertesi sabah döndü. Tedirgin bir halde odaya girdi, yüzünden korku okunuyordu. Bronn çocuğun arkasındaydı. Paralı asker, gümüş düğmeli deri bir yelek ve ağır bir sürüş pelerini giymişti, iyi deriden yapılmış bir çift eldiveni kılıç kemerine sıkıştırmıştı.</p>

    <p>Tyrion, Bronn’un yüzüne bir kez baktı ve midesini kaldıran bir şey hissetti. “Çok geç kaldın.”</p>

    <p>“Çocuk çok yalvardı, yoksa hiç gelmeyecektim. Stokeworth Kalesi’nde akşam yemeğine bekleniyorum.”</p>

    <p>“Stokeworth?” Tyrion yataktan atladı. “Tanrılar aşkına, Stokeworth’te senin için ne var?”</p>

    <p>“Bir gelin.” Bronn, başıboş bir kuzuya bakan bir kurt gibi gülümsedi. “İki gün sonra Lollys’le evleniyorum.”</p>

    <p>“Lollys.” <em>Mükemmel.</em> Leydi Tanda’nın yarım akıllı kızı, şövalye bir koca ve karnındaki piç için bir çeşit baba alıyordu, Karasu Şövalyesi Sör Bronn da bir basamak daha yükseliyordu. Bu işte Cersei’nin pis kokulu parmakları vardı. “Ablam sana topal bir at satmış. Kız yarım akıllı.”</p>

    <p>“Zekâ isteseydim seninle evlenirdim.”</p>

    <p>“Lollys bir başka adamın çocuğuna hamile.”</p>

    <p>“Onu dışarı çıkardığında benim çocuğuma hamile kalır.”</p>

    <p>“O kız Stokeworth’ün vârisi bile değil,” dedi Tyrion. “Bir ablası var. Falyse. <em>Evli</em> bir abla.”</p>

    <p>“On yıldır evli ve hâlâ çocuğu yok,” dedi Bronn. “Lord kocası onun yatağından uzak duruyor. Dedikodulara göre bakireleri tercih ediyormuş.”</p>

    <p>“İsterse keçileri bile tercih edebilir, bir şey değişmez. Leydi Tanda öldüğünde araziler her halükârda Falyse’e geçecek.”</p>

    <p>“Eğer Falyse annesinden önce ölmezse.”</p>

    <p>Cersei, Leydi Tanda’ya koynunda beslesin diye ne çeşit bir yılan verdiğinin farkında mı diye merak etti Tyrion. <em>Farkındaysa bile, umurunda mı?</em> “O halde neden buradasın?”</p>

    <p>Bronn omuz silkti. “Bir keresinde bana, biri benden seni satmamı isterse fiyatı iki katına çıkaracağını söylemiştin.”</p>

    <p><em>Evet.</em> “İki karı mı istiyorsun yoksa iki kale mi?”</p>

    <p>“Her birinden bir tane yeter. Ama benden senin için Gregor Clegane’i öldürmemi isteyeceksen çok <em>büyük</em> bir kale olsa iyi olur.”</p>

    <p>Yedi Krallık soylu bakirelerle doluydu ama en yaşlı, en fakir, en çirkin, en evde kalmış kız bile Bronn gibi alt tabaka doğumlu bir pislikle evlenmek istemezdi. <em>Meğerki hamur gibi bir bedeni, hamur gibi bir beyni, karnında yüz kere tecavüze uğramaktan peydahlanmış babasız bir bebeği olsun.</em> Leydi Tanda, Lollys’e bir koca bulmak için öyle umutsuzca çırpınıyordu ki, bir süre Tyrion’ı bile kovalamıştı, üstelik Kral Toprakları’nın yarısı Lollys’in üstüne çıkmadan <em>önceydi</em> bu. Cersei, bu teklifi bir şekilde tatlandırmış olmalıydı elbette, ayrıca Bronn bir <em>şövalyeydi</em> artık, küçük bir hanedanın kızı için uygun bir kısmetti.</p>

    <p>“Ne yazık ki şu an için kale ve soylu bakire sıkıntım var,” diye kabul etti Tyrion. “Ama sana altın ve minnettarlık önerebilirim, eskisi gibi.”</p>

    <p>“Altınım var. Minnettarlıkla ne satın alabilirim?”</p>

    <p>“Neler alabileceğini bilsen şaşırırsın. Bir Lannister borcunu mutlaka öder.”</p>

    <p>“Ablan da bir Lannister.”</p>

    <p>“Leydi karım Kışyarı’nın vârisi. Bu işten, başım hâlâ omuzlarımın üstündeyken kurtulabilirsem bir gün karımın adına kuzeyi yönetebilirim. Sana da pastadan büyük bir dilim keserim.”</p>

    <p>“Eğer, bir gün, olursa,” dedi Bronn. “Üstelik oralar çok soğuk. Lollys yumuşak, sıcak ve yakın. İki gün sonra onu dürtüyor olabilirim.”</p>

    <p>“Kafamda canlandırmak isteyeceğim bir görüntü değil.”</p>

    <p>“Öyle mi?” Bronn sırıttı. “Kabul et İblis. Lollys’i becermek ve Dağ’la dövüşmek arasında bir tercih yapmak zorunda kalsaydın, ben daha gözümü kırpamadan sen pantolonunu indirirdin.”</p>

    <p><em>Lanet herif beni çok iyi tanıyor.</em> Tyrion farklı bir taktik denedi. “Sör Gregor’un Kızıl Çatal’da yaralandığını duydum, sonra da Gölgeli Vadi’de. Yaraları onu yavaşlatmış olmalı.”</p>

    <p>Bronn rahatsız olmuş gibi görünüyordu. “O hiçbir zaman hızlı değildi. Sadece anormal derecede iri ve güçlü. Hakkını vereyim, o cüssede bir adamdan bekleyeceğimden daha hızlı. Çok uzun bir menzili var ve aldığı darbeleri, normal bir adamın hissedeceği gibi hissetmiyor sanki.”</p>

    <p>Bronn’u kışkırtacağını umarak, “Seni bu kadar çok mu korkutuyor?” diye sordu Tyrion.</p>

    <p>“Beni korkutmaması için koca bir aptal olmam gerekirdi,” dedi Bronn. Omuzlarını silkti. “Onu devirebilirim belki. Bana saldırmasına izin veririm, yorgunluktan kılıcını kaldıramayacak hale gelene kadar etrafında dans ederim. Ayağını bir şekilde yerden keserim. Yere serildiklerinde boylarının ne kadar uzun olduğunun önemi kalmaz. Buna rağmen, bu iş çok riskli. Neden kendimi tehlikeye atayım? Küçük ve çirkin bir fahişe evladı olmana rağmen senden yeterince hoşlanıyorum... ama senin için dövüşürsem, neresinden tutsam kaybederim. Ya Yürüyen Dağ bağırsaklarımı dışarı döker ya da ben onu öldürürüm ve Stokeworth’ü kaybederim. Benim kılıcım satılıktır, hediye değil. Ben senin kahrolası kardeşin değilim.”</p>

    <p>“Hayır,” dedi Tyrion üzüntüyle. “Değilsin.” Elini salladı. “Git öyleyse. Stokeworth’e ve Leydi Lollys’e koş. Umarım evlilik yatağında, benim kendi yatağımda bulduğumdan fazla mutluluk bulursun.”</p>

    <p>Bronn kapıda duraksadı. “Ne yapacaksın İblis?”</p>

    <p>“Gregor’u kendim öldüreceğim. <em>Bundan</em> neşeli bir şarkı çıkmaz mı?”</p>

    <p>“Umarım o şarkıyı duyarım.” Bronn son bir kez sırıttı. Kapıdan, kaleden ve Tyrion’ın hayatından çıktı.</p>

    <p>Pod ayağını yere sürttü. “Üzgünüm.”</p>

    <p>“Neden? Bronn’un küstah ve kara kalpli bir pislik olması senin hatan mı? Bronn her zaman küstah ve kara kalpli bir pislikti ve ben onun bu özelliklerini seviyordum.” Tyrion kendine bir kadeh şarap doldurdu ve pencere sekisine gitti. Dışarıdaki manzara gri ve yağmurlu olmasına rağmen Tyrion’ın ruh halinden çok daha neşeliydi. Pod’u, Shagga’yı aramak üzere Kral Ormanı’na gönderebilirdi Tyrion ama ormanın derinliklerde haydutların on yıllardır saklanmak için kullandığı son derece gizli yerler vardı. <em>Ve Pod, onu peynir alması için aşağı gönderdiğimde mutfağın yerini bulmakta bile zorlanıyor bazen.</em> Timett oğlu Timett şimdiye kadar Ay Dağları’na geri dönmüş olmalıydı. Ve Bronn’a ne söylemiş olursa olsun, Tyrion’ın Sör Gregor’u bizzat öldürmeye çalışması Joff’un düğünündeki mızrakçı cücelerden daha büyük bir fars oyunu yaratırdı. Kulaklarında kahkaha fırtınaları çınlarken ölmeye niyetli değildi Tyrion. <em>Dövüşle yargılanma konusu burada kapanır.</em></p>

    <p>Sör Kevan aynı gün daha geç bir vakitte Tyrion’ı tekrar ziyaret etti, ertesi gün bir kez daha. Nazik bir şekilde Sansa’nın henüz bulunamadığı bilgisini verdi. Aynı gece ortadan kaybolan Sör Dontos’tan da haber yoktu. Tyrion’ın duruşmaya çağırmak istediği bir şahit var mıydı? Yoktu. <em>Joffrey’nin kadehini doldurduğumu gören bin insan varken, o kahrolası şaraba zehir katmadığımı nasıl kanıtlayacağım?</em></p>

    <p>Tyrion bütün gece hiç uyumadı.</p>

    <p>Yatağın kubbesine bakarak ve hayaletlerini sayarak karanlıkta uzandı. Onu öperken gülümseyen Tysha’yı gördü, çırılçıplak bir halde korkudan titreyen Sansa’yı gördü. Boğazını yırtan Joffrey’yi gördü, yüzü gittikçe kararan çocuğun boynundan kan süzülüyordu. Cersei’nin gözlerini gördü, Bronn’un kurtlarınkine benzeyen gülümsemesini, Shae’in edepsiz sırıtışını. Shae’i düşünmek bile Tyrion’ı tahrik etmedi. Aletini uyandırıp onu tatmin ederse, sonrasında biraz daha rahat dinlenebileceğini düşünerek kendini okşadı ama bu da işe yaramadı.</p>

    <p>Sonra şafak söktü ve duruşma vakti geldi.</p>

    <p>O sabah Tyrion’ı almaya gelen Sör Kevan değildi; bir düzine altın pelerinliyle birlikte Addam Marbrand gelmişti. Tyrion haşlanmış yumurta, yanık domuz pastırması ve kızarmış ekmekle kahvaltı edip en güzel kıyafetini giydi. “Sör Addam,” dedi. “Babamın beni duruşmaya götürmek üzere Kral Muhafızları’nı göndereceğini düşünmüştüm. Ben hâlâ kraliyet ailesinin mensubuyum, öyle değil mi?”</p>

    <p>“Öylesiniz lordum. Lakin Kral Muhafızları’nın çoğu aleyhinizde tanıklık edecek korkarım. Lord Tywin size onların eşlik etmesinin münasip olmayacağını düşündü.”</p>

    <p>“Tanrılar bizi <em>namünasip</em> bir şey yapmaktan korusun. Buyurun, gidelim.”</p>

    <p>Tyrion, Joffrey’nin öldüğü taht odasında yargılanacaktı. Sör Addam tarafından yüksek bronz kapılardan geçirilirken üzerindeki gözleri hissedebiliyordu. Yüzlerce insan onun yargılandığını görmek için toplanmıştı. Tyrion bunun için gelmiş olduklarını umuyordu en azından. <em>Bildiğim kadarıyla hepsi aleyhimde tanıklık edecek.</em> Yukarıdaki galeride oturan Kraliçe Margaery’yi gördü. <em>Yasla solgun ve güzel. İki kere evlendi, iki kere dul kaldı ve daha on altı yaşında.</em> Kızın bir yanında annesi duruyordu, diğer yanında büyükannesi vardı, leydiler ve babasının hanesinden şövalyeler galerinin geri kalanını doldurmuştu.</p>

    <p>Yüksek platform hâlâ boş Demir Taht’ın altındaydı, platformdaki masalardan sadece biri kaldırılmamıştı. Masanın arkasında, yeşil üstüne altın desenli bir mintan giyen tıknaz Lord Mace Tyrell ile turuncu, sarı ve kırmızı çizgili uçuşan bir kıyafet giyen ince uzun Prens Oberyn oturuyordu. Lord Tywin Lannister iki adamın arasındaydı. <em>Benim için hâlâ umut var belki de. Dorneluyla Yüksek Bahçeli birbirinden nefret ediyor. Bunu kullanmanın bir yolunu bulabilirsem...</em></p>

    <p>Yüce Rahip bir dua okumaya başladı, Yukarıdaki Baba’nın onlara adalet yolunda rehberlik etmesini istedi. Rahip duayı bitirdiğinde aşağıdaki baba öne eğildi ve, “Tyrion, Kral Joffrey’yi öldürdün mü?” dedi.</p>

    <p><em>Bir an bile harcamadı.</em> “Hayır.”</p>

    <p>“Pekâlâ, bu içimizi rahatlattı,” dedi Oberyn Martell kuru bir sesle.</p>

    <p>“O halde Sansa Stark mı yaptı?” diye sordu Lord Tyrell.</p>

    <p><em>Onun yerinde olsaydım ben yapardım.</em> Ama Sansa her neredeyse ve bu işteki rolü her ne ise, hâlâ Tyrion’ın karısıydı. Tyrion onun omuzlarına kendi koruma pelerinini sermişti, bunu yapmak için bir soytarının sırtına çıkmak zorunda kalmış olsa bile. “Joffrey’yi tanrılar öldürdü. Güvercin turtası yerken boğuldu.”</p>

    <p>Lord Tyrell’in yüzü kızardı. “Pastacıları mı suçlayacaksın?”</p>

    <p>“Onları ya da güvercinleri. Beni bu işin dışında bırakın da.” Tyrion gergin kahkahaları duydu ve hata ettiğini anladı. <em>Diline dikkat et seni küçük aptal, yoksa mezarını dilin kazacak.</em></p>

    <p>“Sana karşı şahitler var,” dedi Lord Tywin. “Önce onları dinleyeceğiz. Daha sonra sen de kendi şahitlerini gösterebilirsin. Sadece bizim iznimizle konuşacaksın.”</p>

    <p>Tyrion’ın, başıyla onaylamaktan başka yapacak bir şeyi yoktu.</p>

    <p>Sör Addam doğru söylemişti; içeri çağrılan ilk adam, Kral Muhafızları’ndan Sör Balon Swann’dı. Yüce Rahip tarafından sadece doğruları söyleyeceğine yemin ettirildikten sonra, “Lord El,” diye başladı şövalye, “gemi köprüsünde oğlunuzla yan yana savaşma şerefine nail oldum. Kendisi boyundan çok daha büyük bir cesarete sahip ve bu işi onun yaptığına asla inanmayacağım.”</p>

    <p>Salondan mırıltılar yükseldi ve Tyrion, Cersei’nin hangi çılgın oyunu oynadığını merak etti. <em>Neden benim masum olduğuma inanan bir şahit göstersin?</em> Çok geçmeden öğrendi. Sör Balon, isyan günü Tyrion’ı Joffrey’nin üstünden nasıl çektiğini gönülsüzce anlattı. “Evet Majesteleri’ne saldırdı ama hepsi bu kadardı. Bir öfke anıydı. Bir yaz fırtınası. Ayaktakımı neredeyse hepimizi öldürecekti.”</p>

    <p>“Targaryenlar zamanında, kraliyet kanına saldıran adamın, saldırıda kullandığı eli kesilirdi,” dedi Dorne’un Kızıl Yılan’ı. “Cücenin eli tekrar mı büyüdü, yoksa siz Kral Muhafızları olarak görevinizi mi unuttunuz?”</p>

    <p>“Saldıran da kraliyet kanıydı,” diye yanıtladı Sör Balon. “Ayrıca Kral Eli’ydi.”</p>

    <p>“Hayır,” dedi Lord Tywin. “El’in görevini yürütüyordu, bana <em>vekâleten.</em>”</p>

    <p>Sör Meryn Trant şahit olarak yerini aldığında, Sör Balon’ın hikâyesini memnuniyetle detaylandırdı. “Kralı yere devirdi ve onu tekmelemeye başladı. Majesteleri’nin, ayaktakımının elinden zarar görmeden kurtulmasının adaletsizlik olduğunu söyledi.”</p>

    <p>Tyrion ablasının planını anlamaya başlamıştı. <em>Cersei, dürüstlüğüyle meşhur bir adamla başladı ve onu son damla sütüne kadar sağdı. Bundan sonra gelecek her şahit daha kötü bir hikâye anlatacak ve ben sonunda, Zalim Maegor ile Deli Aerys’in karışımı kadar kötü görüneceğim, baharat olarak da bir çimdik Değersiz Aegon.</em></p>

    <p>Sör Meryn, Tyrion’ın, Sansa Stark’ı cezalandıran Joffrey’yi nasıl durdurduğunu anlatarak devam etti. “Cüce, Majesteleri’ne, Aerys Targaryen’ın başına ne geldiğini bilip bilmediğini sordu. Sör Boros kralımızı savunmak için sesini yükselttiğinde, İblis onu ölümle tehdit etti.”</p>

    <p>Bir sonraki şahit bizzat Blount’tu, aynı kederli hikâyeyi tekrar etti. Onu Kral Muhafızları’ndan uzaklaştıran Cersei’ye karşı beslediği nefrete rağmen Cersei’nin istediği şeyleri söyledi.</p>

    <p>Tyrion dilini daha fazla tutamadı. “Yargıçlara Joffrey’nin <em>marifetlerini</em> de anlatsanıza, neden anlatmıyorsunuz?”</p>

    <p>Büyük çeneli adam Tyrion’a baktı. “Yabanilerinize, ağzımı açtığım takdirde beni öldürmelerini emrettiniz, yargıçlara anlatacağım budur.”</p>

    <p>“Tyrion,” dedi Lord Tywin. “Sadece biz söylediğimiz zaman konuşacaksın. Bunu bir uyarı olarak kabul et.”</p>

    <p>Tyrion sustu, öfkeden kuduruyordu.</p>

    <p>Daha sonra Karakazanlar geldi, üçü de, sırayla. Osney ve Osfryd, Tyrion’ın Karasu Savaşı’ndan önce Cersei’yle yediği akşam yemeğini ve Tyrion’ın tehditlerini anlattı.</p>

    <p>“Majesteleri’ne onu inciteceğini söyledi,” dedi Sör Osfryd. “Ona zarar vereceğini,” diye süsledi Osney. “Onun güvende ve mutlu olduğu bir günü bekleyeceğini ve mutluluğunu ağzındaki küllere çevireceğini söyledi.” Adamların ikisi de Alayaya’dan bahsetmedi.</p>

    <p>Kusursuz zırhı ve bembeyaz pelerini içinde şövalyeliğin resmi gibi görünen Sör Osmund Karakazan, Kral Joffrey’nin, dayısı Tyrion’ın onu öldürmeye niyetli olduğunu uzun zamandır bildiğine dair yemin etti. “Bana bu beyaz pelerini verdikleri gündü lordlarım,” dedi yargıçlara. “O cesur delikanlı bana dedi ki, ‘İyi Sör Osmund, beni iyi koruyun, çünkü dayım beni sevmiyor. Benim yerime kral olmak istiyor.’”</p>

    <p>Tyrion bu kadarını hazmedemezdi. <em>“Yalancı!”</em> Altın pelerinliler tarafından geri çekilmeden önce öne doğru iki adım attı.</p>

    <p>Lord Tywin kaşlarını çattı. “Sıradan bir eşkıya gibi ellerini ve ayaklarını zincirlememiz mi gerek?”</p>

    <p>Tyrion dişlerini sıktı. <em>İkinci hata, aptal, aptal, aptal cüce. Sakin ol yoksa işin bitecek.</em> “Hayır. Lütfen affedin lordlarım. Yalanları beni öfkelendirdi.”</p>

    <p>“Doğruları demek istiyorsun,” dedi Cersei. “Baba, lütfen onu zincire vurun, sizin güvenliğiniz için. Nasıl biri olduğunu görüyorsunuz.”</p>

    <p>“Ben bir cüce görüyorum,” dedi Prens Oberyn. “Bir cücenin öfkesinden korktuğum gün, kendimi bir fıçı kırmızıda boğacağım gündür.”</p>

    <p>“Zincire ihtiyaç yok.” Lord Tywin pencerelere baktı ve ayağa kalktı. “Vakit geç oldu. Yarın sabah kaldığımız yerden devam edeceğiz.”</p>

    <p>O gece, kule hücresinde boş bir parşömen ve bir kadeh şarapla yalnızken, Tyrion kendini karısını düşünürken buldu. Sansa’yı değil; <em>ilk</em> karısını, Tysha’yı. <em>Fahişe karım, kurt karım değil.</em> Tysha’nın ona duyduğu aşk sahteydi ama Tyrion inanmıştı ve o inancın içinde sevinç bulmuştu. <em>Sen bana tatlı yalanlar ver ve ben senin acı gerçeklerini saklayayım.</em> Şarabını içti ve Shae’i düşündü. Daha sonra, Sör Kevan olağan akşam ziyaretini yaptığında ona Varys’i sordu.</p>

    <p>“Hadımın senin lehine konuşacağını mı düşünüyorsun?”</p>

    <p>“Onunla konuşana kadar bunu düşünemem. Bana bir iyilik et ve onu buraya gönder amca.”</p>

    <p>“Nasıl istersen.”</p>

    <p>Üstat Ballabar ve Üstat Frenken duruşmanın ikinci gününü açtılar. Kral Joffrey’nin soylu cesedini de açtıklarına ve onun soylu gırtlağında güvercin turtası veya başka bir yemek parçası bulmadıklarına dair yemin ettiler. “Kralımızı zehir öldürdü lordlarım,” dedi Ballabar, Frenken üzgün bir halde başıyla onayladı.</p>

    <p>Daha sonra, uzun tavuk gıdısından beyaz tüyler çıkan ve bastonuna iyice yaslanıp titrek adımlarla yürüyen Yüce Üstat Pycelle’i öne getirdiler. Yaşlı adam ayakta duramayacak kadar kırılgandı, bu sebeple yargıçlar, üstat için bir sandalye ve masa getirilmesine izin verdiler. Masanın üstünde birkaç küçük kavanoz vardı. Pycelle her birinin adını söylemekten mutluluk duydu.</p>

    <p>“Bozilaç,” dedi titrek bir sesle, “kurbağa dışkısından yapılır. Gece gölgesi, tatlıuyku, şeytan dansı. Bu körgöz. Buna dulkanı denir, renginden ötürü. Zalim bir zehirdir. İnsanın mesanesini ve bağırsaklarını tıkar, insan sonunda kendi zehriyle ölür. Bu kurt felaketi, bu yılan zehri ve bu da Lys’in gözyaşları. Evet, hepsini biliyorum. İblis Tyrion Lannister beni hileyle zindana attırdığında bunları benim odamdan çaldı.”</p>

    <p>Babasının öfkesini göze alarak, “Pycelle,” diye seslendi Tyrion, “bu zehirlerden herhangi biri, bir adamın nefesini kesebilir mi?”</p>

    <p>“Hayır. Bunu yapmak için daha nadir bir zehir bulmak gerekir. Ben Hisar’da küçük bir çocukken, hocalarım o zehre kısaca boğucu derdi.”</p>

    <p>“Fakat bu nadir zehir bulunmadı değil mi?”</p>

    <p>“Hayır lordum.” Pycelle, Tyrion’a baktı. “Çünkü siz o zehri, tanrıların yeryüzüne gönderdiği en soylu çocuğu öldürmek için kullandınız.”</p>

    <p>Tyrion’ın öfkesi, mantığını yendi. “Joffrey zalim ve aptaldı ama onu ben öldürmedim. İsterseniz kafamı kesin, yeğenimin ölümünde benim parmağım yok.”</p>

    <p><em>“Sessizlik!”</em> dedi Lord Tywin. “Seni üç kez uyardım. Bir dahaki sefere ağzın bağlanır ve zincire vurulursun.”</p>

    <p>Pycelle’in ardından bitmez tükenmez ve bezdirici bir geçit alayı geldi. Lordlar, leydiler ve soylu şövalyeler. Yüksek doğumlular ve mütevazı kanlılar. Hepsi düğün ziyafetindeydi, hepsi Joffrey’nin boğulduğunu ve yüzünün bir Dorne eriği gibi karardığını görmüştü. Lord Redwyne, Lord Celtigar ve Sör Flemet Brax, Tyrion’ın kralı tehdit ettiğini duymuştu. İki hizmetkâr, bir hokkabaz, Lord Gyles, Sör Hobber Redwyne ve Sör Philip Foote onu düğün kadehini doldururken görmüştü. Leydi Merryweather, Joff ve Margaery turtayı keserken, kralın şarabına bir şey atan cüceyi gördüğüne dair yemin etti. Yaşlı Estermont, genç Peckledon, şarkıcı Galyeon, yaverler Morros ve Jothos Slynt, Joffrey ölürken cücenin kadehi nasıl kaldırdığını ve dibindeki zehirli şarabı nasıl yere döktüğünü anlattı.</p>

    <p><em>Ne vakit bu kadar çok düşmanım oldu?</em> Leydi Merryweather bir yabancıdan başka bir şey değildi. Kadının kör mü yoksa satılmış mı olduğunu merak etti Tyrion. Galyeon hikâyesini müzikle anlatmıştı en azından, aksi takdirde ifadesinin yetmiş yedi kıtası olurdu.</p>

    <p>O gece, akşam yemeğinden sonra gelen Sör Kevan soğuk ve mesafeliydi. <em>O da benim yaptığımı düşünüyor.</em> “Bizim için şahidin var mı?” diye sordu amcası.</p>

    <p>“Henüz yok. Karımı bulduysan başka.”</p>

    <p>Sör Kevan başını iki yana salladı. “Duruşma senin adına çok kötü gidiyor.”</p>

    <p>“Ah, öyle mi diyorsun? Dikkat etmemiştim.” Tyrion yarasına dokundu. “Varys gelmedi.”</p>

    <p>“Gelmeyecek de. Yarın sana karşı tanıklık edecek.”</p>

    <p><em>Harika.</em> “Anlıyorum.” Tyrion sandalyesinde kıpırdandı. “Merak ediyorum. Sen her zaman adil bir adam oldun amca. Seni ne ikna etti?”</p>

    <p>“Onları kullanmaya niyetli olmasaydın Pycelle’in zehirlerini çalmazdın,” dedi Sör Kevan açık sözlülükle. “Ve Leydi Merryweather senin şaraba bir şey attığını...”</p>

    <p>“<em>...görmedi!</em> Görecek bir şey yoktu. Ama bunu nasıl kanıtlarım? Burada kapalıyken herhangi bir şeyi nasıl kanıtlarım?”</p>

    <p>“Belki de itiraf etme vaktin gelmiştir.”</p>

    <p>Tyrion, Kızıl Kale’nin kalın duvarlarına rağmen yağmurun biteviye sesini duyabiliyordu. “Şunu tekrar söyler misin amca? Beni itiraf etmeye teşvik ettiğine yemin edebilirim.”</p>

    <p>“Eğer tahtın önünde suçunu kabul edersen ve pişman olduğunu söylersen, baban seni kılıçtan esirgeyebilir. Siyahları giymene izin verilebilir.”</p>

    <p>Tyrion amcasının yüzüne güldü. “Cersei, Eddard Stark’a aynı şartları önermişti. O <em>hikâyenin</em> nasıl sonladığını hepimiz biliyoruz.”</p>

    <p>“Babanın o işte bir rolü yoktu.”</p>

    <p>En azından bu kadarı doğruydu. “Gece Nöbetçileri katillerle, hırsızlarla ve tecavüzcülerle dolu,” dedi Tyrion, “ama orada bulunduğum süre içinde bir kral katiliyle tanıştığımı hatırlamıyorum. Eğer bir akraba ve kral katili olduğumu kabul edersem, babamın sadece başını sallayacağına, beni affedeceğine ve birkaç parça yün kıyafetle birlikte Sur’a postalayacağına inanmamı mı bekliyorsun?” Tyrion amcasını kaba bir şekilde yuhaladı.</p>

    <p>“Ben bağışlanmaktan bahsetmedim,” dedi Sör Kevan sert bir şekilde. “Bir itiraf bu meseleyi çözer ve unutturur. Babanın benim aracılığımla bu teklifi göndermesinin sebebi budur.”</p>

    <p>“Benim adıma kendisine teşekkür et amca,” dedi Tyrion, “ama ona itiraf havasında olmadığımı söyle.”</p>

    <p>“Senin yerinde olsam havamı değiştirirdim. Ablan başını istiyor ve en azından Lord Tyrell ona istediğini vermeye meyilli.”</p>

    <p>“Yargıçlarımdan biri hükmümü çoktan verdi demek, savunmamın tek kelimesini duymadan?” Tyrion’ın beklediğinden fazla değildi bu. “Buna rağmen konuşmama ve şahit sunmama izin verilecek mi?”</p>

    <p>“Şahidin <em>yok,</em>” diye hatırlattı amcası. “Tyrion, eğer bu aşağılık cinayetten suçluysan, Sur senin hak ettiğinden çok daha iyi bir kader demektir. Ve eğer bir suçun yoksa... kuzeyde savaş var, biliyorum, buna rağmen orası senin için Kral Toprakları’ndan daha güvenli bir yer olur, bu duruşmanın sonucu ne olursa olsun. Şehir halkı senin suçlu olduğundan emin, seni parçalara ayırırlar.”</p>

    <p>“Bu ihtimalin seni kadar üzdüğünü görebiliyorum.”</p>

    <p>“Sen benim ağabeyimin oğlusun.”</p>

    <p>“Bunu ona da hatırlatabilirsin.”</p>

    <p>“Eğer onun ve Joanna’nın kanını taşımasaydın senin siyahları giymene izin verir miydi sanıyorsun? Tywin sana sert bir adam gibi görünüyor biliyorum, fakat şartların gerektirdiğinden daha sert bir adam değil. Bizim babamız nazik ve cana yakın biriydi ama o kadar zayıftı ki, kendi sancak beyleri içki masalarında onunla dalga geçerdi. Bazıları ona açık açık meydan okumaktan çekinmezdi. Diğer lordlar altınlarımızı borç olarak alır ve geri ödemeye zahmet etmezdi. Mecliste dişsiz aslanlar hakkında şakalar yapılırdı. Metresleri bile ondan bir şeyler çalardı. Fahişelikten en fazla bir basamak yüksekte olan bir kadın, annemizin mücevherlerini aşırmıştı! Lannister Hanedanı’nı ait olduğu yere geri koymak Tywin’e düştü. Tıpkı, daha yirmi yaşına gelmeden bu diyarı yönetmenin ona düştüğü gibi. Bu ağır yükü <em>yirmi yıl</em> boyunca taşıdı ve bütün kazancı deli bir kralın kıskançlığı oldu. Hak ettiği saygıyı görmek yerine, sayısız hakarete katlanmak zorunda kaldı. Buna rağmen Yedi Krallık’a huzur, bolluk ve adalet verdi. O adil bir adamdır. Ona güvenirsen akıllılık etmiş olursun.”</p>

    <p>Tyrion şaşkınlıkla gözlerini kırpıştırdı. Sör Kevan her zaman sert, duygusuz ve mantıklı bir adam olmuştu; daha önce onu böyle hararetle konuşurken görmemişti Tyrion. “Onu seviyorsun.”</p>

    <p>“O benim ağabeyim.”</p>

    <p>“Ben... ben söylediklerini düşüneceğim.”</p>

    <p>“O halde dikkatli düşün. Ve çabuk.”</p>

    <p>Tyrion o gece başka bir şey düşünmedi ama sabah olduğunda babasına güvenip güvenmeyeceğine dair bir karar verebilmiş değildi. Bir hizmetkâr kahvaltı için yulaf lapası ve bal getirdi ama Tyrion itirafı düşününce ağzına sadece safra tadı geldi. <em>Bana hayatımın sonuna kadar akraba katili diyecekler. Bin ya da daha uzun yıllar boyunca, eğer hatırlanacaksam, genç yeğenini kendi düğününde zehirleyen canavar cüce olarak hatırlanacağım.</em> Bu düşünce onu öyle öfkelendirdi ki, Tyrion kâseyi ve kaşığı odanın karşı tarafına fırlatıp, duvarda yulaf lapası lekeleri bıraktı. Sör Addam Marbrand, Tyrion’ı duruşmaya götürmek üzere odaya geldiğinde duvardaki lekeye merakla baktı ama ne olduğunu sormayacak kadar terbiyesi vardı.</p>

    <p>“Lord Varys,” dedi çığırtkan, “muhbir başı.”</p>

    <p>Pudralı, süslü püslü ve gül kokulu Örümcek, bütün konuşması boyunca ellerini birbirine sürttü. Hadım, İblis’in, Joffrey’yi Tazı’nın korumasından ayırmak üzere nasıl komplo hazırladığını ve Bronn’la, Prens Tommen’ı tahta çıkarmanın faydaları hakkında neler konuştuğunu yas dolu bir ses tonuyla anlatırken, <em>sanki ellerini yıkıyor ve hayatım ellerinden akıp gidiyor,</em> diye düşündü Tyrion. Yarım doğrular, büsbütün yalanlardan daha kıymetliydi. Diğerlerinin aksine Varys’in belgeleri vardı; titiz bir şekilde notlarla, detaylarla, tarihlerle, tam diyaloglarla doldurulmuş parşömenler. Varys, Tyrion’ın Yüce Üstat Pycelle’e yaptığı gece ziyaretini ve zehir hırsızlığını doğruladı. Tyrion’ın o akşam yemeğinde Cersei’yi tehdit ettiğini doğruladı. Kralın zehirlenmesi dışındaki her kahrolası şeyi doğruladı. Prens Oberyn bütün bunları bilmesinin nasıl mümkün olabileceğini sorduğunda, “Küçük kuşlarım söyledi,” dedi hadım kıkırdayarak. “Bilmek onların varlık amacı, benim de öyle.”</p>

    <p><em>Küçük bir kuşu nasıl sorgulayabilirim?</em> diye düşündü Tyrion. <em>Kral Toprakları’ndaki ilk günümde hadımın kafasını kesmeliydim. Lanet olsun ona. Ve ona güvendiğim için bana lanet olsun.</em></p>

    <p>Varys salondan ayrılırken, “Her şeyi duyduk mu?” diye sordu Lord Tywin kızına.</p>

    <p>“Hemen hemen,” dedi Cersei. “Yarın son bir şahit getirmeme izin vermenizi rica ediyorum.”</p>

    <p>“Nasıl istersen,” dedi Lord Tywin.</p>

    <p><em>Ah, güzel,</em> diye düşündü Tyrion öfkeyle. <em>Bu duruşma güldürüsünden sonra infaz edilmek adeta huzur bulmak olacak.</em></p>

    <p>O gece, pencerede oturmuş şarap içerken, Tyrion kapısının dışında sesler duydu. <em>Sör Kevan cevabımı almak için geldi,</em> diye düşündü hemen, fakat gelen Sör Kevan değildi.</p>

    <p>Tyrion, Sör Oberyn’e alaycı bir reverans yapmak için ayağa kalktı. “Yargıçların sanıkları ziyaret etmesine izin veriliyor mu?”</p>

    <p>“Prensler istedikleri yere gitmekte özgür. Daha doğrusu muhafızlarına böyle söyledim.” Kızıl Yılan bir sandalyeye oturdu.</p>

    <p>“Babam sana kızacak.”</p>

    <p>“Lord Tywin’in mutluluğu, ilgilendiğim şeylerin listesinde asla üst sıralarda olmadı. İçtiğin Dorne şarabı mı?”</p>

    <p>“Arbor.”</p>

    <p>Oberyn yüzünü buruşturdu. “Kırmızı su. Onu zehirledin mi?”</p>

    <p>“Hayır. Ya sen?”</p>

    <p>Prens gülümsedi. “Bütün cücelerin dilleri seninki gibi mi? Bu günlerden birinde, biri o dilini kesecek.”</p>

    <p>“Bunu ilk söyleyen sen değilsin. Belki de dilimi kendim kesmeliyim, sorun yaratmaktan başka bir işe yaramıyor.”</p>

    <p>“Evet gördüm. Sanırım Lord Redwyne’ın şarabından biraz içeceğim.”</p>

    <p>“Nasıl istersen.” Tyrion prense bir kadeh şarap verdi.</p>

    <p>Adam bir yudum aldı, şarabı ağzında çalkaladı ve yuttu. “Şimdilik işe yarar. Yarın sana sert bir Dorne şarabı göndereceğim.” Bir yudum daha içti. “Aradığım altın saçlı fahişeyi buldum.”</p>

    <p>“Chataya’nın evini buldun demek?”</p>

    <p>“Chataya’nın evinde siyah derili kızla yattım. Adı Alayaya sanırım. Sırtındaki kamçı izlerine rağmen fevkalade bir kız. Lakin benim bahsettiğim fahişe, ablandı.”</p>

    <p>“Seni de baştan çıkardı mı?” diye sordu Tyrion, şaşkın değildi.</p>

    <p>Oberyn yüksek sesle güldü. “Hayır ama fiyatını ödersem çıkaracak. Hatta üstü kapalı bir şekilde evlilikten bile bahsetti. Majesteleri’nin yeni bir kocaya ihtiyacı var, bir Dorne prensinden daha iyisini mi bulacak? Ellaria bu evliliği kabul etmem gerektiğine inanıyor. Cersei’yi yatağımızda hayal etmek bile ıslanmasına yetiyor. Üstelik cüce meteliğini ödememiz bile gerekmiyor. Ablanın benden tek istediği; normalden büyük ve burunsuz bir kafa.”</p>

    <p>“Ve?” dedi Tyrion, bekledi.</p>

    <p>Prens Oberyn cevap olarak kadehini döndürdü ve konuşmaya başladı. “Genç Ejderha çok uzun zaman önce Dorne’u fethettiğinde, bizim yönetimimizi Yüksek Bahçe Lordu’na bıraktı, Güneş Mızrağı’nın Mutavaatı’ndan sonra. Şu Tyrell, dizlerimizin bükülü halde durduğundan emin olmak için kuyruğunu kaleden kaleye gezdirdi. Tüm gücüyle geliyordu, kendine bir kale alıyordu bir ay dönümü kalıyordu ve bir sonraki kaleye gidiyordu. Lordları odalarından çıkarmak ve onların yataklarını kendine almak gibi bir alışkanlığı vardı. Bir gece kendini ağır, kadife bir kubbenin altında buldu. Yastıkların yakınına, karyolanın direğine bir kuşak asılmıştı, olur da lord bir fahişe çağırmak ister diye. Şu Tyrell, Dornelu kadınlara düşkündü, onu kim suçlayabilir ki? Velhasıl kuşağı çekti, yatağın kubbesi açıldığında lordun kafasına yüz tane kızıl akrep düştü. Onun ölümü, kısa zamanda Dorne’un her yanına yayılan bir ateş yaktı. Genç Ejderha’nın zaferleri on beş gün içinde silindi. Diz çöken adamlar ayağa kalktı ve biz yine özgürdük.”</p>

    <p>“Hikâyeyi biliyorum,” dedi Tyrion. “Yani?”</p>

    <p>“Sadece bu. Eğer bir gün yatağımın yanında bir kuşak bulur da onu çekersem, üstüme akreplerin düşmesini, bütün çıplak güzelliğiyle kraliçenin düşmesine tercih ederim.”</p>

    <p>Tyrion sırıttı. “Öyleyse ortak bir yönümüz var.”</p>

    <p>“Ablana teşekkür de borçluyum şüphesiz. Eğer ziyafette seni suçlamasaydı, benim seni yargılamam yerine sen beni yargılıyor olabilirdin.” Prensin gözleri keyifle karardı. “Kim zehri Dorne’un Kızıl Yılan’ından daha iyi bilir neticede? Tyreller’i tahttan uzak tutmak için kimin daha iyi bir sebebi vardır? Ve Joffrey artık mezarda; Dorne kanunlarına göre, Demir Taht onun bir küçük kardeşi Myrcella’ya geçmeli ve Myrcella senin sayende benim yeğenimle nişanlı.”</p>

    <p>“Dorne kanunları burada geçmez.” Tyrion kendi sorunlarının içinde öyle kısılıp kalmıştı ki tahta kimin geçeceğini düşünmek için durmamıştı bile. “Babam tacı Tommen’a giydirecek, bundan emin olabilirsin.”</p>

    <p>“Tacı Tommen’a giydirebilir gerçekten, burada, Kral Toprakları’nda. Ağabeyimin de Güneş Mızrağı’nda Myrcella’ya taç giydireceğini söylemeye gerek yok. Baban, kuzenin adına kuzinine karşı savaş açar mı sence? Ya ablan?” Oberyn omuzlarını silkti. “Belki de kraliçeyle evlenmeliyim, oğluna karşı kızını desteklemesi şartıyla. Bunu yapar mı sence?”</p>

    <p><em>Asla,</em> demek istedi Tyrion ama kelime boğazında takıldı. Cersei, cinsiyeti sebebiyle güçten mahrum bırakılmaktan her zaman nefret etmişti. <em>Dorne kanunları batıda geçseydi, Cersei kendi başına Casterly Kayası’nın vârisi olurdu.</em> O ve Jaime ikizdi ama dünyaya ilk Cersei gelmişti ve bu yeterliydi. Myrcella’nın davasını desteklemekle kendi davasını desteklemiş olurdu. “Ablamın, Myrcella ve Tommen arasından nasıl bir tercih yapacağını bilmiyorum,” diye kabul etti Tyrion. “Bir şey değişmez. Babam ona asla böyle bir tercih hakkı vermez.”</p>

    <p>“Baban,” dedi Prens Oberyn, “sonsuza dek yaşamayacak.”</p>

    <p>Prensin ses tonundaki bir şey Tyrion’ın boynundaki tüyleri ürpertti. Tyrion aniden Elia’yı ve Oberyn’in kül tarlasından geçerlerken söylediği şeyleri hatırladı. <em>Sadece kılıcı savuran eli değil, emri veren kafayı da istiyor.</em> “Kızıl Kale’de böyle hainliklerden bahsetmek aptallık olur prensim. Küçük kuşlar dinliyor.”</p>

    <p>“Bırak dinlesinler. Bir adamın ölümlü olduğunu söylemek hainlik midir? Eski Valyria’da <em>valar morghulis</em> derlerdi. <em>Bütün insanlar ölmeli.</em> Sonra Kıyamet geldi ve bunu kanıtladı.” Dornelu adam pencereye gidip geceye baktı. “Bize gösterecek bir şahidin olmadığı söyleniyor.”</p>

    <p>“Şu tatlı yüzüme bir kez bakmanızın, masumiyetime inanmanız için yeterli olacağını umuyordum.”</p>

    <p>“Yanılıyorsun lordum. Yüksek Bahçe’nin Şişman Gülü, senin suçlu olduğundan epey emin ve öldüğünü görmeye kararlı. Bize en az elli kez hatırlattığı gibi, onun kıymetli Margaery’si de aynı kadehten içiyordu.”</p>

    <p>“Ya sen?” dedi Tyrion.</p>

    <p>“İnsanlar genellikle göründükleri gibi değillerdir. O kadar suçlu görünüyorsun ki masum olduğuna inandım. Buna rağmen büyük ihtimalle mahkûm edileceksin. Dağların bu tarafında pek adalet yok. Elia, Aegon ya da Rhaenys için hiç yoktu. Neden senin için olsun? Joffrey’nin gerçek katilini bir ayı yedi belki. Kral Toprakları’nda sıklıkla olan bir şey bu. Ah, dur, ayı Harrenhal’daydı, şimdi hatırladım.”</p>

    <p>“Oynadığımız oyun bu mu?” Tyrion yaralı burnunu ovuşturdu. Oberyn’e gerçeği söylemekte bir sakınca görmedi. “Harrenhal’da bir ayı <em>vardı</em> ve Sör Amory’yi gerçekten öldürdü.”</p>

    <p>“Onun için ne kadar üzücü,” dedi Kızıl Yılan. “Senin için de. Bütün burunsuz adamlar bu kadar kötü mü yalan söylüyor acaba?”</p>

    <p>“Yalan söylemiyorum. Sör Amory, Prenses Rhaenys’i babasının yatağının altından çekip çıkardı ve onu ölümüne bıçakladı. Amory’nin yanında birkaç silahlı asker vardı ama onların isimlerini bilmiyorum.” Tyrion öne eğildi. “Prens Aegon’ın kafasını duvara vuran ve ellerinde hâlâ onun kanı ve beyin parçaları varken senin kız kardeşine tecavüz eden Sör Gregor Clegane’di.”</p>

    <p>“Bu ne şimdi? Gerçek, bir Lannister’dan?” Oberyn soğuk bir ifadeyle gülümsedi. “Emirleri baban verdi, evet?”</p>

    <p>“Hayır.” Tyrion hiç tereddüt etmeden yalan söylemiş ve bunu neden yapması gerektiğini kendine sormak için hiç duraksamamıştı.</p>

    <p>Dornelu adam ince ve siyah kaşını kaldırdı. “Nasıl da vazifeşinas bir evlat. Ve çok zayıf bir yalan. Ablamın çocuklarını kırmızı Lannister pelerinlerine sarılmış bir halde Kral Robert’a sunan Lord Tywin’di.”</p>

    <p>“Belki de bu konuşmayı babamla yapmalısın. O oradaydı. Ben Casterly Kayası’ndaydım. Ve o kadar küçüktüm ki bacaklarımın arasındaki şeyin sadece işemeye yaradığını sanıyordum.”</p>

    <p>“Evet ama şimdi buradasın ve bana kalırsa bir sorunun var. Masumiyetin, yüzündeki yara kadar aşikâr olabilir ama bu seni kurtarmayacak. Baban da öyle.” Dorne prensi gülümsedi. “Ama ben kurtarabilirim.”</p>

    <p>“Sen?” Tyrion prensin yüzünü inceledi. “Sen üç yargıçtan sadece birisin. Beni nasıl kurtarabilirsin?”</p>

    <p>“Yargıcın olarak değil. Şampiyonun olarak.”</p>
  </div>
</body>
</html>
