<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Arya</h1>

    <p>Taşlı Sept, Arya’nın Kral Toprakları’ndan beri gördüğü en büyük kasabaydı. Harwin, Lord Eddard’ın burada meşhur bir mücadele kazandığını söyledi.</p>

    <p>“Deli Kral’ın adamları Robert’ın peşine düşmüştü, onu tekrar babanızla birleşmeden önce yakalamaya çalışıyorlardı,” dedi Harwin kapıya doğru at sürerlerken. “El Lord Connington, heybetli kuvvetiyle kasabayı ele geçirip evleri teker teker aramaya başladığında Robert yaralıydı, bazı arkadaşları onunla ilgileniyordu. Kralın adamları Robert’ı bulamadan, Lord Eddard ve büyükbabanız kasabaya gelip duvarlara saldırdılar. Lord Connington bütün kuvvetiyle karşılık verdi. Caddelerde, ara sokaklarda, hatta çatılarda dövüştüler. Bütün rahipler çanlarını çalıp kasaba halkını kapılarını kapatmaları için uyardı. Robert çanları duyduğunda dövüşe katılmak için saklandığı yerden çıktı. O gün altı adam katlettiği söylenir. Adamlardan biri Myles Mooton’du, Prens Rhaegar’ın yaveri olan meşhur bir şövalye. Robert, El’i de katlederdi ama mücadele onları karşı karşıya getirmedi. Connington, büyükbabanız Tully’yi ağır yaraladı ve Vadi’nin kıymetlisi Sör Denys Arryn’i öldürdü ama mücadelenin kaybedildiğini anladığında kalkanındaki grifonlar kadar hızlı bir şekilde kaçtı. Daha sonra mücadeleye Çanların Savaşı adı verildi. Robert her zaman bu zaferi onun değil babanızın kazandığını söylerdi.”</p>

    <p>Kasabanın görünüşüne bakıp, <em>burada daha yakın zamanda da mücadeleler olmuş,</em> diye düşündü Arya. Kasabanın kapıları taze ağaçtan yapılmıştı; duvarların dışındaki kömürleşmiş ahşap yığınları eski kapılara ne olduğunu anlatıyordu.</p>

    <p>Taşlı Sept tamamen kapatılmıştı ama kapı kumandanı gelenlerin kim olduğunu gördüğünde onlar için küçük bir giriş kapısı açtı. “Yiyecek durumunuz ne?” diye sordu Tom içeri girerlerken.</p>

    <p>“Eskisi kadar kötü değil. Avcı bir koyun sürüsü getirdi ve Karasu’nun karşısında biraz ticaret yaptık. Nehrin güneyindeki hasat yanmadı. Pek çokları elimizdekileri almak istiyor tabii. Bir gün kurtlar, ertesi gün Oyuncular. Yiyecek aramayanlar ganimet veya tecavüz etmek için kadın arıyor. Altın ya da fahişe aramayanlar lanet olası Kral Katili’ni arıyor. Söylentiye göre Lord Edmure’un parmaklarının arasından kayıp gitmiş.”</p>

    <p>“<em>Lord</em> Edmure?” Lim kaşlarını çattı. “O halde Lord Hoster öldü mü?”</p>

    <p>“Öldü ya da ölmek üzere. Lannister, Karasu’ya gidiyor olabilir mi sence? Avcı’nın dediğine göre Kral Toprakları’na gitmenin en kısa yolu bu.” Kapı kumandanı cevap almak için beklemedi. “Etrafı koklamaları için köpeklerini dışarı çıkardı. Sör Jaime buralardaysa onu bulurlar. O köpeklerin ayıları parçaladığını gördüm. Aslan kanının tadını severler mi dersin?”</p>

    <p>“Lime lime bir ceset kimsenin işine yaramaz,” dedi Lim. “Bunu Avcı da gayet iyi biliyor.”</p>

    <p>“Batılı adamlar buraya geldiklerinde Avcı’nın karısına ve kız kardeşine tecavüz ettiler, ekinlerini ateşe verdiler, koyunlarının yarısını yediler ve diğer yarısını da sırf kötülük olsun diye öldürdüler. Ayrıca altı köpek katlettiler ve leşleri Avcı’nın kuyusuna attılar. Lime lime olmuş bir ceset onun işine pekâlâ yarar derim. Benim de öyle.”</p>

    <p>“Umarım yapmaz,” dedi Lim. “Bütün söyleyeceğim bu. Umarım yapmaz, sen de kahrolası bir aptalsın.”</p>

    <p>Haydutlar bir zamanlar babasının dövüştüğü caddelerde ilerlerken Arya, Harwin’le Anguy’un arasında at sürüyordu. Tepenin üstündeki septi ve bu kadar büyük bir kasaba için fazla küçük görünen, gri taştan inşa edilmiş sağlam hisarı görebiliyordu. Ama önünden geçtikleri her üç evden biri kararmış bir kabuğa dönmüştü ve Arya hiç insan görmedi. “Kasaba halkı öldü mü?”</p>

    <p>“Sadece utangaçlar.” Anguy, bir çatıdaki iki yaycıyı ve isli yüzleriyle bir birahanenin molozlarının arasına çömelmiş delikanlıları gösterdi. Daha ileride, bir fırıncı kapalı pencerelerini ardına kadar açıp Lim’e seslendi. Adamın sesi daha fazla insanı saklandığı yerden çıkardı. Taşlı Sept haydutların etrafında ağır ağır hayata dönüyormuş gibi görünüyordu.</p>

    <p>Kasabanın kalbindeki pazar yerinde, zıplayan bir alabalık şeklinde inşa edilmiş bir fıskiye vardı, sığ bir havuzun içine su fışkırtıyordu. Kadınlar orada kovalarını ve sürahilerini dolduruyordu. Birkaç adım ileride, bir düzine demir kafes gıcırtılı ahşap direklerde sallanıyordu. <em>Karga kafesleri,</em> diye düşündü Arya. Kargaların çoğu kafeslerin dışındaydı, bazıları suda yıkanıyordu bazıları parmaklıkların tepesine tünemişti; kafeslerin içinde insanlar vardı. Lim kaşlarını çatarak dizginlerini çekti. “Bu da ne şimdi?”</p>

    <p>“Adalet,” diye cevap verdi fıskiyenin yanındaki bir kadın.</p>

    <p>“Ne yani, kendir ipiniz mi bitti?”</p>

    <p>“Bu iş Sör Wilbert’ın emriyle mi yapıldı?” diye sordu Tom.</p>

    <p>Bir adam acı acı güldü. “Aslanlar Sör Wilbert’ı bir yıl önce öldürdü. Bütün oğulları Genç Kurt’la birlikte gitti, şimdi batıda semiriyorlar. Bizim gibileri umursadıklarını mı sanıyorsun? Bu kurtları Çılgın Avcı yakaladı.”</p>

    <p><em>Kurtlar.</em> Arya buz kesti. <em>Robb’un adamları, babamın adamları.</em> Kafeslere doğru çekildiğini hissetti. Parmaklıklar o kadar küçük bir alan bırakıyordu ki tutsaklar ne oturabiliyor ne de dönebiliyordu; güneşe, rüzgâra ve yağmura maruz bırakılmış bir halde çırılçıplak ayakta duruyorlardı. İlk üç kafeste ölü adamlar vardı. Leş kargaları adamların gözlerini yemişti ama boş göz çukurları Arya’yı takip ediyordu sanki. Sıradaki dördüncü adam Arya önünden geçerken kıpırdandı. Ağzının etrafındaki karmakarışık sakalı kan ve sinekle kaplıydı. Adam konuşunca sinekler başının etrafında uğuldayarak uçmaya başladı. <em>“Su.”</em> Kelime bir hırıltıydı. “Lütfen... su...”</p>

    <p>Sonraki kafesin içindeki adam sesi duyunca gözlerini açtı. “Buradayım,” dedi. “Buradayım, ben.” Yaşlı bir adamdı; sakalları griydi, kel kafası kahverengi yaşlılık lekeleriyle beneklenmişti.</p>

    <p>Yaşlı adamdan sonra bir ölü adam daha vardı, kızıl sakallı iri cesedin sol kulağını ve şakağının bir bölümünü kapatan gri sargı çürümüştü. Ama en kötüsü adamın bacaklarının arasındaydı; orada, içi kurtçuk kaynayan kabuklu kahverengi bir delikten başka bir şey kalmamıştı. Karga kafesi öyle zalimce dardı ki adamı oraya nasıl soktuklarını anlamak zordu. Daha ileride şişman bir adam vardı. Acı verecek şekilde demirlere gömülmüş göbeği parmaklıkların arasından pörtlemişti. Güneşin altında pişerek geçirdiği uzun günler onu tepeden tırnağa kıpkırmızı yakmıştı. Adam ağırlığını bir bacağından diğerine verdiğinde kafes gıcırdayıp sallandı ve Arya adamın etinde, parmaklıkların güneşi engellemesiyle oluşmuş beyaz şeritleri gördü.</p>

    <p>“Kimin adamlarıydınız?” diye sordu kafestekilere.</p>

    <p>Şişman adam Arya’nın sesine gözlerine açtı. Gözlerinin çevresindeki deri öyle kırmızıydı ki gözleri bir kan çorbasının içinde yüzen haşlanmış yumurtalara benziyordu. “Su... bir içecek...”</p>

    <p>“Kimin?” dedi Arya tekrar.</p>

    <p>“Onlara aldırma çocuk,” dedi kasabalı bir adam. “Onlar seni ilgilendirmez. Geçip git.”</p>

    <p>“Ne yaptılar?” diye sordu Arya.</p>

    <p>“Taklabaz Şelalesi’nde sekiz kişiyi kılıçtan geçirdiler,” dedi adam. “Kral Katili’ni istiyorlardı ama adam orada değildi, onlar da tecavüz edip cinayet işlediler.” Adam başparmağıyla, erkeklik organının olması gereken yerde kurtçukların kaynadığı cesedi gösterdi. “Tecavüzcü olan şuydu. Şimdi ilerle.”</p>

    <p>“Bir yudum,” diye seslendi şişman adam. “Merhamet et çocuk, bir yudum.” Yaşlı adam parmaklıkları kavramak için omzunu kaydırınca kafes şiddetle sallandı. “Su,” diye inledi sakallarında sinekler olan.</p>

    <p>Arya, adamların pislik içindeki saçlarına, karmakarışık sakallarına, kırmızı gözlerine ve kuru, çatlak, kanayan dudaklarına baktı. <em>Kurtlar,</em> diye düşündü tekrar. <em>Benim gibi.</em> Onun sürüsü bu muydu? <em>Bunlar nasıl Robb’un adamları olabilir?</em> Onlara vurmak istedi. Onların canını yakmak istedi. Ağlamak istedi. Herkes ona bakıyordu sanki, canlılar ve ölüler aynı şekilde. Yaşlı adam demir çubukların arasından üç parmağını uzattı. “Su,” dedi, “su.”</p>

    <p>Arya atından aşağı atladı. <em>Bana zarar veremezler,</em> ölüyorlar. Uyku tulumundan bir kupa alıp fıskiyeye gitti. “Ne yaptığını sanıyorsun delikanlı?” diye parladı kasabalı adam. “Onlar seni ilgilendirmez.” Arya kupayı balığın ağzına uzattı. Sular parmaklarından süzülüp kolunun içine aktı ama Arya kupa taşana dek hiç kımıldamadı. Kafeslere doğru döndüğünde kasabalı adam onu durdurmak için hareketlendi. “Onlardan uzak dur delikanlı...”</p>

    <p>“O bir kız,” dedi Harwin. “Onu rahat bırak.”</p>

    <p>“Evet,” dedi Lim. “Lord Beric, adamları kafese kapatıp susuzluktan öldürmeyi onaylamaz. Onları neden düzgün bir şekilde asmıyorsunuz?”</p>

    <p>“Taklabaz Şelalesi’nde yaptıkları şeylerin düzgün bir tarafı yoktu,” diye gürledi kasabalı adam.</p>

    <p>Parmaklıkların arası kupanın geçemeyeceği kadar dardı fakat Harwyn ve Gendry, Arya’ya destek verdi. Arya, Harwin’in ellerine basıp Gendry’nin omzuna çıktı ve kafesin tepesindeki parmaklıkları yakaladı. Şişman adam yüzünü yukarı çevirip yanağını demire bastırdı ve Arya suyu adamın üstüne döktü. Adam, iştahla emdiği suyun kafasından, yanaklarından ve ellerinden akmasına izin verdi, daha sonra parmaklıklardaki ıslaklığı yaladı. Geri çekmese Arya’nın parmaklarını da yalardı. Arya diğer iki adama da aynı hizmeti verirken insanlar onu izlemek için toplanmıştı. “Çılgın Avcı bunu duyacak,” diye tehdit etti bir adam. “Bundan hoşlanmayacak. Hayır hoşlanmayacak.”</p>

    <p>“Bundan daha da az hoşlanacak o zaman.” Anguy uzunyayını aldı, sadaktan çıkardığı oku yaya taktı, çekti, bıraktı. Ok boğazının altına saplandığında şişman adam titredi ama kafes adamın düşmesine izin vermedi. İki ok daha diğer iki kuzeylinin işini bitirdi. Pazar yerinde su şıpırtılarından ve sinek vızıltılarından başka ses yok yoktu.</p>

    <p><em>Valar morghulis,</em> diye düşündü Arya.</p>

    <p>Pazar yerinin doğu tarafında beyaz badanalı, kırık camlı mütevazı bir han vardı. Çatısının yarısı bu yakınlarda yanmıştı ama delik kapatılmıştı. Kapının üstündeki ahşap tabelaya, büyük bir parçası ısırılmış bir şeftali boyanmıştı. Arya ve diğerleri hanın çaprazındaki ahırın önünde atlarından indiler, Yeşilsakal seyislere seslendi.</p>

    <p>Kızıl saçlı tombul hancı haydutları görünce neşeyle uludu ve hiç vakit kaybetmeden onlarla uğraşmaya başladı. “Yeşilsakal, değil mi? Yoksa Grisakal mı? Anne merhamet etsin, ne ara bu kadar yaşlandın? Lim, bu sen misin? Hâlâ aynı perişan cübbeyi giyiyorsun demek? Onu neden hiç yıkamadığını biliyorum, evet. Bütün sidiğin akıp gideceğinden ve senin aslında Kral Muhafızları’ndan bir şövalye olduğunu anlayacağımızdan korkuyorsun! Ve Yedilerin Tom’u, seni arsız yaşlı keçi! Oğlunu görmeye mi geldin? Ama çok geç kaldın, şu kahrolası Avcı’yla birlikte gitti. Ve onun senin oğlun olmadığını söyleme bana!”</p>

    <p>“Benim sesimi almamış,” diye itiraz etti Tom zayıf bir şekilde.</p>

    <p>“Ama burnunu almış. Evet, annesinin dediğine göre başka taraflarını da.” Hancı kadın daha sonra Gendry’yi gördü, çocuğun yanağını çimdikledi. “Şu genç ve yakışıklı öküze bak hele. Alyce şu kolları görene kadar bekle. Ah, bir bakire gibi kızarırmış da. Pekâlâ, Alice bu sorunu çözer evlat, bak görürsün.”</p>

    <p>Arya daha önce Gendry’nin böyle kızardığını hiç görmemişti. “Papatya, Boğa’yı rahat bırak, o iyi bir delikanlı,” dedi Yeditelli Tom. “Senden bütün istediğimiz bir gece için güvenli yataklar.”</p>

    <p>“Kendi adına konuş şarkıcı.” Anguy kollarını kendisi kadar çilli, katana gibi bir garson kıza doladı.</p>

    <p>“Yatağımız var,” dedi kızıl saçlı Papatya. “Şeftali’de hiçbir zaman yatak sıkıntımız olmadı. Ama önce hepiniz banyo teknesine gireceksiniz. Benim çatımın altında son kaldığınızda arkanızda pireler bırakmıştınız.” Yeşilsakal’ın göğsünü dürttü. “Üstelik seninkiler yeşildi. Yemek istiyor musunuz?”</p>

    <p>“Varsa hayır demeyiz,” dedi Tom.</p>

    <p>“Sen herhangi bir şeye ne zaman hayır dedin ki Tom?” diyerek güldü kadın. “Arkadaşların için biraz koyun eti kızartacağım, senin için de yaşlı ve kuru bir fare. Hak ettiğinden fazla ama bana birkaç şarkı söylersen yumuşayabilirim. Özürlülere her daim acımışımdır. Haydi, haydi. Cass, Lanna, tencereleri ateşe koyun. Jyzene, yardım et de şunların kıyafetlerini çıkaralım, onları da kaynatmamız gerek.”</p>

    <p>Kadın bütün tehditlerini layıkıyla yerine getirdi. Arya, Pelit Kalesi’nde <em>iki</em> kez yıkanmasının üstünden on beş gün bile geçmediğini söylemeye çalıştı ama kızıl saçlı kadın dinlemedi. İki hizmetçi kız, Arya’yı sürükleyerek üst kata götürdü, bir kız mı yoksa oğlan mı olduğu konusunda iddialaştılar. Helly denen kız kazandı, böylece diğer kız sıcak suyu getirmek ve Arya’nın sırtını, neredeyse derisini yüzecek kadar sert bir fırçayla ovalamak zorunda kaldı. Sonra Leydi Smallwood’un Arya’ya verdiği bütün kıyafetleri çaldılar ve ona Sansa’nın porselen bebeklerinin kıyafetlerine benzeyen pamuklular ve dantelliler giydirdiler. İşlerini bitirdiklerinde Arya’nın aşağı inip yemek yemesi lazımdı.</p>

    <p>Arya, aptal kız kıyafetlerinin içinde ortak salonda otururken Syrio Forel’in ona söylediği şeyleri hatırladı, bakmak ve orada neler olduğunu görmekle ilgili hileyi. Arya baktığında, herhangi bir hanın ihtiyaç duyacağından fazla hizmetçi kız gördü, kızların çoğu genç ve güzeldi. Akşam çöktüğünde Şeftali’ye bir sürü adam girip çıkmaya başladı. Ortak salonda fazla oyalanmadılar, Tom ahşap arpını çıkarıp “Havuzdaki Altı Bakire”yi söylemeye başladığında bile. Adamlardan biri ne zaman bir kızı yukarı götürse, eski ve dik ahşap basamaklar öfkeyle çatırdıyordu. “Bahse girerim ki burası bir genelev,” diye fısıldadı Arya, Gendry’ye.</p>

    <p>“Bir genelevin ne olduğunu bile bilmiyorsun.”</p>

    <p>“Biliyorum,” diye ısrar etti Arya. “Bir han gibi, içinde kızlar var.”</p>

    <p>Gendry yine kızarıyordu. “O zaman burada ne yapıyorsun?” diye sordu. “Genelevler, soylu bir leydi için uygun yerler değildir, bunu herkes bilir.”</p>

    <p>Kızlardan biri Gendry’nin yanına oturdu. “Soylu bir leydi olan kim? Şu küçük sıska şey mi?” Arya’ya bakıp güldü. “Ben de kralın kızıyım.”</p>

    <p>Arya onunla dalga geçildiğini biliyordu. “Değilsin.”</p>

    <p>“Pekâlâ da olabilirim.” Kız omuz silktiğinde elbisesinin tek omzu aşağı kaydı. “Dediklerine göre, Kral Robert burada saklandığında annemi becermiş, diğer bütün kızlara da sahip olmuş ama Leslyn, kralın en çok annemden hoşlandığını söyler.”</p>

    <p>Kızın saçlarının <em>gerçekten</em> de eski kralın saçlarına benzediğini düşündü Arya; kömür kadar kara, gür ve dağınık saçlar. <em>Bunun bir anlamı yok gerçi. Gendry’nin saçları da aynı. Pek çok insanın siyah saçları vardır.</em></p>

    <p>“Adım Çanlı,” dedi kız, Gendry’ye. “Mücadelenin ardından bana bu ismi vermişler. Bahse girerim ki senin çanlarını da çınlatabilirim. İster misin?”</p>

    <p>“İstemem,” dedi Gendry sertçe.</p>

    <p>“Eminim ki istersin.” Kız, Gendry’nin kolunu okşadı. “Thoros’un ve yıldırım lordunun dostlarından ücret almam.”</p>

    <p>“<em>İstemem</em> dedim.” Gendry aniden ayağa kalkıp masadan uzaklaştı, gece karanlığına çıktı.</p>

    <p>Çanlı, Arya’ya döndü. “Kızlardan hoşlanmıyor mu?”</p>

    <p>Arya omuzlarını silkti. “Sadece aptal. Miğfer parlatmaktan ve çekiçle kılıç dövmekten hoşlanır.”</p>

    <p>“Ah.” Çanlı elbisesini tekrar omzuna çekti ve Şanslı Jack’le konuşmaya gitti. Kısa bir süre sonra adamın kucağında oturuyordu, kıkırdıyor ve Jack’in kupasından şarap içiyordu. Yeşilsakal’ın her iki dizinde birer kız vardı. Anguy çilli hizmetçiyle birlikte kayıplara karışmıştı ve Lim de ortada yoktu. Yeditelli Tom ateşin yanında oturmuş, “Baharda Açan Kızlar”ı söylüyordu. Arya, kızıl saçlı kadının içmesine izin verdiği sulandırılmış şarabı yudumlayarak şarkıyı dinledi. Pazar yerinin karşısındaki ölü adamlar karga kafeslerinin içinde çürüyordu ama Şeftali’nin içindeki herkes neşeliydi. Yalnız, bazıları çok fazla gülüyormuş gibi geliyordu Arya’ya.</p>

    <p>Gizlice dışarı çıkıp bir at çalmak için iyi bir zaman olabilirdi ama Arya bunun ne işe yarayacağını bilmiyordu. Sadece şehir kapılarına kadar gidebilirdi. <em>O kumandan, kapıdan çıkmama asla izin vermez, verse bile Harwin peşimden gelir ya da köpekleriyle birlikte Avcı.</em> Haritasının yanında olmasını isterdi, o zaman Taşlı Sept’in Nehirova’dan ne kadar uzakta olduğunu görebilirdi.</p>

    <p>Kupası boşaldığında Arya esniyordu. Gendry geri dönmemişti. Yeditelli Tom, “Tek Gibi Atan İki Kalp”i söylüyordu ve her kıtanın sonunda başka bir kızı öpüyordu. Lim ve Harwin pencerenin yanındaki köşede alçak seslerle kızıl saçlı Papatya’yla konuşuyordu. “...geceyi Jaime’nin hücresinde geçirmişler,” diyordu kadın. “O ve diğer fahişe, Renly’yi katleden. Üçü birlikteymiş ve sabah olduğunda Leydi Catelyn aşkı yüzünden onu serbest bırakmış.” Kadın hırıltılı bir kahkahayla güldü.</p>

    <p><em>Bu doğru değil,</em> diye düşündü Arya. <em>Bunu asla yapmaz.</em> Aynı anda üzgün, kızgın ve yalnız hissediyordu.</p>

    <p>Yanına yaşlı bir adam oturdu. “Bak sen, burada küçük ve sevimli bir şeftali varmış.” Adamın nefesi kafeslerdeki cesetler kadar kötü kokuyordu ve domuz gözleri Arya’nın üstünde geziniyordu. “Tatlı şeftalimin bir adı var mı?”</p>

    <p>Arya bir an için kim olması gerektiğini unuttu. Bir şeftali değildi ama burada, leş kokulu bir sarhoşun yanında Arya Stark da olamazdı. “Ben...”</p>

    <p>“O benim kardeşim.” Gendry elini sert bir şekilde adamın omzuna koydu. “Onu rahat bırak.”</p>

    <p>Adam kavgaya hazır bir şekilde döndü ama Gendry’nin cüssesini görünce bir daha düşündü. “Kardeşin öyle mi? Sen ne çeşit bir ağabeysin? Ben kardeşlerimden hiçbirini Şeftali’ye getirmezdim.” Sıradan kalktı, başka bir arkadaş bulmak üzere söylenerek uzaklaştı.</p>

    <p>“Neden öyle söyledin?” Arya ayağa kalktı. “Sen benim ağabeyim değilsin.”</p>

    <p>“Doğru,” dedi Gendry öfkeyle. “Ben yüksek leydimin akrabası olmak için fazla alt tabakayım.”</p>

    <p>Arya delikanlının sesindeki öfkeye şaşırmıştı. “Benim kastettiğim şey bu değil.”</p>

    <p>“Evet bu.” Gendry sıraya oturup avuçlarının arasına bir şarap kupası aldı. “Git. Şu şarabı huzurla içmek istiyorum. Sonra da siyah saçlı kızı bulurum belki, çanlarını çınlatırım.”</p>

    <p>“Ama...”</p>

    <p>“<em>Gidin</em> dedim leydim.”</p>

    <p>Arya dönüp uzaklaştı ve Gendry’yi orada bıraktı. <em>Boğa kafalı aptal bir piç, Gendry bu işte.</em></p>

    <p>Uyuyacakları oda merdivenlerin sonunda, çatı saçağının altındaydı. Şeftali’nin yatak sıkıntısı olmayabilirdi ama onlar gibiler için ayrılacak tek odası vardı. Büyük bir yataktı gerçi. Hemen hemen bütün odayı kaplıyordu ve küf kokulu samanlarla dolu şilte hepsinin sığabileceği kadar geniş görünüyordu. Ama yatak şimdilik sadece Arya’ya aitti. Arya’nın gerçek kıyafetleri duvardaki bir kancaya asılmıştı, Gendry’yle Lim’in eşyalarının arasına. Arya pamukluları ve dantellileri çıkardı, tuniğini başından üzerinden çekti, battaniyenin altına gömüldü. “Kraliçe Cersei,” diye fısıldadı yastığa. “Kral Joffrey, Sör Ilyn, Sör Meryn. Dunsen, Raff ve Polliver. Vadeci, Tazı ve Yürüyen Dağ Sör Gregor.” Ara sıra isimlerin sırasını değiştirmekten hoşlanıyordu. Onların kim olduğunu ve ne yaptıklarını hatırlamasına yardım ediyordu bu. <em>Bazıları ölmüştür belki,</em> diye düşündü. <em>Belki bir yerde bir demir kafesin içindedirler ve kargalar gözlerini oyuyordur.</em></p>

    <p>Arya gözlerini kapar kapamaz geldi uyku. O gece rüyasında kurtları gördü. Yağmur, küf ve kan kokularıyla ağırlaşmış havada, ıslak ağaçların arasında sinsice geziniyorlardı. Ama rüyada güzel kokulardı bunlar ve Arya korkacak hiçbir şeyi olmadığını biliyordu. Güçlüydü, hızlıydı, acımasızdı ve sürüsü yanındaydı, kardeşleri. Birlikte ürkmüş bir atı devirdiler, boğazını parçalayıp kendilerine ziyafet çektiler. Ay bulutların arasından çıktığında Arya başını geriye atıp <em>uludu.</em></p>

    <p>Ama gün doğduğunda köpek havlamasına uyandı.</p>

    <p>Arya esneyerek doğruldu. Sol yanında Gendry kıpırdanıyordu, sağ yanındaki Lim Limoncübbeli gürültülü bir şekilde horluyordu ama dışarıdan gelen havlamalar adamın sesini boğuyordu. <em>Orada en az elli köpek olmalı.</em> Arya battaniyenin altından çıktı, Lim’in, Tom’un ve Şanslı Jack’in üzerinden atlayıp pencereye gitti. Kanatları ardına kadar açınca içeri rüzgâr, ıslaklık ve soğuk aynı anda girdi. Gün gri ve kasvetliydi. Aşağıda, pazar yerinde, köpekler havlayıp uluyarak daireler çiziyordu. Sürü halindelerdi; büyük kara mastifler, sırım gibi tazılar, siyah beyaz çoban köpekleri ve Arya’nın tanımadığı başka cinsler, uzun ve sarı dişleriyle kabarık tüylü benekli canavarlar. Hanla fıskiyenin arasında, atlarının sırtında oturan bir düzine süvari vardı. Şişman adamın kafesini açan ve adamın kolunu şişmiş cesedi yere düşene kadar çekiştiren kasabalıları izlediler. Köpekler hiç vakit kaybetmeden cesede çullandı, adamın kemiklerinden büyük et parçaları koparıyorlardı.</p>

    <p>Arya süvarilerden birinin güldüğünü duydu. “İşte yeni kalen, seni lanet olası Lannister piçi,” dedi adam. “Senin gibiler için biraz dar ama endişe etme, seni içeri tıkıştıracağız.” Adamın yanında sessiz bir tutsak oturuyordu, elleri kenevir ipiyle sıkıca bağlanmıştı. Bazı kasabalılar ona dışkı fırlattı ama tutsak hiç kıpırdamadı. “Kafeste <em>çürüyeceksin,</em>” diye bağırıyordu süvari. “Kargalar gözlerini oyarken biz senin Lannister altınlarını harcayacağız! Kargaların işi bittiğinde, senden geri kalanları kahrolası ağabeyine göndereceğiz. Seni tanıyacağından şüpheliyim gerçi.”</p>

    <p>Gürültü, Şeftali’nin yarısını uyandırmıştı. Gendry, Arya’nın yanına, pencereye sıkıştı, Tom isim günündeki kadar çıplak bir halde onların arkasına geldi. “Bu kahrolası bağrışma da ne?” diye şikâyet etti Lim yataktan. “Uyumaya çalışıyoruz şurada.”</p>

    <p>“Yeşilsakal nerede?” diye sordu Tom, Lim’e.</p>

    <p>“Papatya’yla yatakta,” dedi Lim. “Neden?”</p>

    <p>“Onu bulsak iyi olur. Yaycı’yı da. Çılgın Avcı geri dönmüş, kafesler için başka bir adam getirmiş.”</p>

    <p>“Lannister,” dedi Arya. “Onun <em>Lannister</em> dediğini duydum.”</p>

    <p>“Kral Katili’ni mi yakalamışlar?” diye sordu Gendry.</p>

    <p>Pazar yerinde, insanların fırlattığı taşlardan biri tutsağın yanağına çarptı, adamın başını çevirdi. Tutsağın yüzünü gördüğünde, <em>Kral Katili değil,</em> diye düşündü Arya. Tanrılar dualarını duymuştu nihayetinde.</p>
  </div>
</body>
</html>
