<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jon</h1>

    <p>Yanan Köstebek Kasabası’nın dumanına uyandılar.</p>

    <p>Kral Kulesi’nin tepesindeki Jon Kar, Üstat Aemon’ın verdiği kol değneğine yaslandı ve kasabadan yükselen gri duman bulutlarını izledi. Styr, Jon ondan kaçtığında, Kara Kale’yi gafil avlamakla ilgili bütün umudunu kaybetmişti ama gelişini bu kadar açık bir şekilde bildirmesi de gereksizdi. <em>Bizi öldürebilirsin,</em> diye düşündü Jon, <em>ama kimse uykusunda katledilmeyecek, hiç değilse bu kadarını başardım.</em></p>

    <p>Ağırlığını üstüne verdiğinde bacağı hâlâ alev alev yanıyordu. Jon o sabah, yeni yıkanmış siyahlarını giymek ve çizmelerini bağlamak için Clydas’ın yardımına ihtiyaç duymuştu ve giyinme işi bittiğinde kendini haşhaş sütünde boğmak istemişti. Bunun yerine bir kupa rüya şarabına, bir parça gökçe ağacı kabuğuna ve kol değneğine razı olmuştu. Rüzgârsırt Bayırı’ndaki fener yanıyordu ve Gece Nöbetçileri’nin her adama ihtiyacı vardı.</p>

    <p>Onu durdurmaya çalıştıklarında, “Dövüşebilirim,” diye ısrar etmişti Jon.</p>

    <p>“Bacağın iyileşti öyle mi?” diye gülmüştü Noye. “O halde sana bir tekme atmamı umursamazsın?”</p>

    <p>“Atmamanı tercih ederim. Bacağım hâlâ sert ama yürüyebilirim, ayakta durabilirim ve bana ihtiyacınız olursa dövüşebilirim.”</p>

    <p>“Yabanıllara mızrağın hangi ucunu saplayacağını bilen her adama ihtiyacım var.”</p>

    <p>“Sivri ucunu.” Jon bir zamanlar küçük kız kardeşine de buna benzer bir şey söylediğini hatırlamıştı.</p>

    <p>Noye fırça sertliğindeki sakallarını ovuşturmuştu. “İşe yarayabilirsin. Seni bir uzunyayla birlikte bir kuleye koyarız ama aşağı düşersen ağlayarak bana gelme.”</p>

    <p>Jon, kahverengi tarlaların ve rüzgârlı tepelerin arasından kıvrılarak güneye giden Kral Yolu’nu görebiliyordu. Magnar gün bitmeden bu yoldan gelecekti. Thennler ellerinde savaş baltaları ve mızraklarla, sırtlarında bronz ve deri kalkanlarla Magnar’ın arkasında yürüyecekti. <em>Keçi Grigg Quort, İri Çıban ve diğerleri de gelecek. Ve Ygritte.</em> Yabanıllar hiçbir zaman Jon’un arkadaşları olmamışlardı ama Ygritte...</p>

    <p>Jon bacağındaki ağrıyı hissedebiliyordu; Ygritte’in yayından çıkan okun, etin ve kasların içine gömüldüğü yerdeki zonklamayı. Yaşlı adamın gözlerini ve boğazından akan siyah kanı da hatırlıyordu. Ama en iyi mağarayı hatırlıyordu, Ygritte’in meşale ışığındaki çıplak görüntüsünü, Jon’un ağzının altında açılan ağzının tadını. <em>Ygritte, buradan uzak dur. Güneye git ve yağma yap, gidip o çok sevdiğin çember kulelerden birinde saklan. Burada ölümden başka bir şey bulamayacaksın.</em></p>

    <p>Avlunun karşısında, eski Taş Kışla’nın çatısındaki yaycılardan biri pantolonunun bağcıklarını çözdü ve bir mazgalın içine işedi. <em>Mully.</em> Adamı yağlı, turuncu saçlarından tanıdı Jon. Diğer çatılarda ve kule tepelerinde de siyah pelerinli adamlar görünüyordu ama her on adamdan dokuzu aslında samandan yapılmıştı. Donal Noye onlara, “Karga korkuluğu devriyeler,” diyordu. <em>Ama kargalar biziz,</em> diye düşündü Jon, <em>ve çoğumuz yeterince korktuk.</em></p>

    <p>İsimleri ne olursa olsun saman askerler Üstat Aemon’ın fikriydi. Depolarda, Nöbet’teki adamların doldurabileceğinden çok daha fazla pantolon, yelek ve tunik vardı. O halde neden onları samanla doldurup omuzlarına birer siyah pelerin atmasınlar ve nöbete dikmesinlerdi? Noye, saman askerleri bütün kulelere ve pencerelerin yarısına yerleştirmişti. Bazılarının elinde mızraklar bile vardı, bazılarının kollarının altına yaylar sıkıştırılmıştı. Buradaki umut, Thennler’in saman askerleri uzaktan göreceği ve Kara Kale’nin saldırılamayacak kadar iyi savunulduğuna karar verecekleriydi.</p>

    <p>Jon, Kral Kulesi’nin çatısını altı korkulukla paylaşıyordu, gerçekten nefes alan iki kardeşin yanı sıra. Sağır Dick Follard bir mazgalda oturuyordu, makaranın takılmadan çalışacağından emin olmak için arbaletinin mekanizmasını düzenli olarak temizleyip yağlıyordu. Eski Şehir’den gelen çocuk huzursuzca parapetlerin etrafında dolaşıyor, saman adamların kıyafetleriyle uğraşıyordu. <em>Belki de doğru konum alırlarsa daha iyi savaşacaklarını düşünüyor. Belki de bu bekleyiş benim sinirlerimi yıprattığı gibi onunkileri de yıpratıyor.</em></p>

    <p>Delikanlı on sekiz yaşında olduğunu iddia ediyordu, Jon’dan büyüktü ama buna rağmen çimenler kadar yeşildi. Ona, Gece Nöbetçileri’nin yününü, örgü zırhını ve kaynatılmış derisini kuşanmışken bile Saten diyorlardı; bu adı doğup büyüdüğü genelevde almıştı. Koyu renk gözleri, yumuşak cildi ve simsiyah lüleleriyle bir kız kadar güzeldi ama Kara Kale’de geçirdiği yarım yıl ellerini sertleştirmişti ve Noye, delikanlının arbalette hiç fena olmadığını söylüyordu. Ama gelen şeyle yüzleşecek cesareti var mıydı?</p>

    <p>Jon, kulenin tepesinde dolaşmak için kol değneğini kullanıyordu. Kral Kulesi kalenin en uzun kulesi değildi... bu onur; yüksek, ince ve kırık dökük Mızrak’a aitti ama Othell Yarwyck, Mızrak’ın her an çökebileceğini söylemişti. Kral Kulesi en sağlam kule de değildi... Kral Yolu’nun kenarındaki Muhafız Kulesi çok daha çetin bir ceviz olurdu. Ama Kral Kulesi yeterince yüksek, yeterince sağlamdı ve Sur’un kenarındaki konumu iyiydi, kapıyı ve ahşap merdivenlerin ayağını yukarıdan görüyordu.</p>

    <p>Jon, Kara Kale’yi kendi gözleriyle ilk gördüğünde, duvarları olmayan bir kale inşa etmenin aptalca bir şey olduğunu düşünmüştü. Böyle bir kale nasıl müdafaa edilebilirdi?</p>

    <p>“Edilemez,” demişti amcası. “Amaç da bu zaten. Gece Nöbetçileri, diyarın kavgalarında taraf tutmayacağına dair ant içmiştir. Buna rağmen yüzyıllar içinde, akıldan çok kibir sahibi olan bazı Lord Kumandanlar yeminlerini unutmuş ve hırslarıyla bizi neredeyse yok etmişlerdir. Lord Kumandan Runcel Hightower, Nöbet’i piç oğluna miras bırakmaya çalışmıştı. Lord Kumandan Rodrik Flint, kendini Sur’un Ötesindeki Kral yapmayı düşünmüştü. Tristan Mudd, Deli Marq Rankenfell, Robin Tepe... altı yüz yıl önce, Kar Kapısı’ndaki ve Gece Kalesi’ndeki kumandanların <em>birbirlerine karşı</em> savaştığını biliyor muydun? Ve Lord Kumandan onları durdurmaya çalıştığında onu öldürmek için güçlerini birleştirdiklerini? Kışyarı’ndaki Stark meseleye el atmak ve ikisinin de kafasını almak zorunda kalmıştı. <em>Bunu kolaylıkla yaptı çünkü kumandanların kaleleri müdafaa edilemezdi.</em> Gece Nöbetçileri’nin Jeor Mormont’tan önce dokuz yüz doksan altı Lord Kumandan’ı oldu, bunların çoğu cesur ve onurlu adamlardı... ama bizim de korkaklarımız ve aptallarımız vardı, zorbalarımız ve delilerimiz. Varlığımız devam ediyor çünkü Yedi Krallık’ın kralları ve lordları, onlar için bir tehdit oluşturmadığımızı biliyor, komutamız kimde olursa olsun. Bizim yegâne düşmanımız kuzeyde ve kuzeyde Sur var.”</p>

    <p><em>Ama şimdi o düşman, güneyden çıkmak üzere Sur’u geçti,</em> diye düşündü Jon, <em>Yedi Krallık’ın kralları ve lordları bizi unuttu. Çekiç ile örsün arasında sıkıştık.</em> Kara Kale, bir duvarı olmadan elde tutulamazdı, bunu herkes kadar Donal Noye da biliyordu. “Kale onların bir işine yaramaz,” demişti zırh ustası küçük garnizonuna. “Mutfaklar, ortak salon, ahırlar, hatta kuleler... bırakın hepsini alsınlar. Silahhaneyi boşaltacağız, taşıyabildiğimiz kadar levazımı Sur’un tepesine çıkaracağız ve müdafaamızı kapının çevresinde kuracağız.”</p>

    <p>Böylece Kara Kale bir çeşit duvara sahip olmuştu, yarım ay şeklindeki üç metrelik barikat, levazımlardan inşa edilmişti; çivi varilleri ve tuzlu domuz eti fıçıları, kasalar, siyah çuha balyaları, kütük yığınları, keresteler, ateşte sertleştirilmiş kazıklar ve çuvallarca tahıl. Bu ilkel istihkâm, savunulmaya değer en önemli iki şeyi kuşatıyordu; kuzeye açılan kapı ve buzun içine iyice gömülmüş ağaç gövdesi kalınlığındaki direklerle desteklenen, Sur’un cephesine sarhoş bir yıldırım gibi tutunup yukarı tırmanan zikzaklı ahşap merdiven.</p>

    <p>Jon, son birkaç köstebeğin uzun tırmanışa devam ettiğini gördü, kara kardeşler onlara yardım ediyordu. Grenn, küçük bir oğlanı kollarında taşıyordu, iki kat aşağıdaki Pyp, yaşlı bir adama destek vermişti. En yaşlı kasabalılar, kafesin tekrar aşağı inip onları almasını bekliyordu. Bir kadın, ellerinden tuttuğu iki çocuğu yukarı çekiyordu, daha büyük bir çocuk basamakları hızla tırmanarak onların yanından geçti. Onlardan altmış metre yukarıda, Gök Mavisi Su ve Leydi Melina (kızın bütün arkadaşları, onun gerçek bir leydi olmadığında hemfikirdi) bir sahanlıkta bekliyor, güneye bakıyorlardı. Dumanı Jon’dan daha iyi gördüklerine şüphe yoktu. Jon, kaçmamayı tercih eden kasabalıları merak etti. Kaçmayacak kadar inatçı, aptal ya da cesur birkaç kişi her zaman çıkardı; savaşmayı, saklanmayı ya da diz çökmeyi tercih eden insanlar. Belki de Thennler onların canlarını bağışlardı.</p>

    <p><em>Yapılması gereken şey yabanıllara saldırmaktı,</em> diye düşündü Jon. İyi donanımlı elli korucu onları yolda durdurabilirdi. Fakat ne elli korucuları vardı ne de bu sayının yarısı kadar atları. Garnizon geri dönmemişti, nerede olduklarını veya Noye’un gönderdiği süvarilerin onlara ulaşıp ulaşmadığını bilmenin bir yolu yoktu.</p>

    <p><em>Garnizon biziz,</em> dedi Jon kendine, <em>ve halimize bir bak.</em> Bowen Marsh’ın kalede bıraktığı kardeşler; yaşlı adamlar, sakatlar ve yeşil delikanlılardı, tıpkı Donal Noye’un Jon’a söylediği gibi. Jon, basamaklarda ve barikatta varillerle cebelleşen bazı kardeşleri görebiliyordu; her zamanki gibi ağır hareket eden tıknaz Fıçı, tahta bacağının üstünde zıplayarak ilerleyen Eksik Çizme, kendini Soytarı Florian’ın yeniden doğmuş hali zanneden yarı deli Kolay, Dornelu Dilly, Gül Ormanı’ndan Kızıl Alyn, Genç Henly (ellisini çoktan geçmiş), Yaşlı Henly (yetmişini çoktan geçmiş), Kıllı Hal, Bakire Havuzu’ndan Çilli Pate. Adamlardan bazıları, Kral Kulesi’nin tepesinden kendilerine bakan Jon’u gördü ve el salladı. Diğerleri arkalarını döndüler. <em>Hâlâ bir dönek olduğumu düşünüyorlar.</em> Bu acı vericiydi ama Jon onları suçlayamazdı. Nihayetinde bir piçti o. İhanet ve şehvetten doğan piçlerin, yaradılış itibarıyla ahlaksız ve tehlikeli olduğunu herkes bilirdi. Ve Jon, Kara Kale’de dostlar kadar düşmanlar da edinmişti... en başta Rast. Jon bir keresinde, Rast’ı, Samwell Tarly’ye işkence etmekten vazgeçmediği takdirde boğazını Hayalet’e parçalatmakla tehdit etmişti ve Rast böyle şeyleri unutmazdı. Delikanlı, süpürdüğü kuru yaprakları yığınlar halinde merdivenin altına topluyordu ama arada sırada duruyor ve Jon’a kin dolu bakışlar atıyordu.</p>

    <p>Aşağıda, Donal Noye, Köstebek Kasabası’ndan üç adama, “Hayır,” diye kükredi. “Zift kafese gidiyor, yağ merdivene, arbalet okları dördüncü, beşinci ve altıncı sahanlığa, oklar birinci ve ikinciye. Domuz yağlarını basamakların altına yığın, evet oraya, payandaların arkasına. Et kasaları barikat için. <em>Şimdi,</em> sizi çiçek bozuğu saban hayvanları, <em>ŞİMDİ!</em>”</p>

    <p><em>Bu adamda lord sesi var,</em> diye düşündü Jon. Bir mücadelede, kumandanın ciğerlerinin en az kılıç kolu kadar önemli olduğunu söylerdi babası. “Eğer emirleri duyulmuyorsa, bir kumandanın ne kadar cesur ya da akıllı olduğu önemli değildir,” derdi Lord Eddard oğullarına, bu yüzden Robb’la Jon, Kışyarı’nın kulelerine çıkar ve avlunun iki ucundan birbirlerine bağırırlardı. Donal Noye’un sesi ikisini de bastırabilirdi. Köstebekler Noye’un korkusuyla dolaşıyordu, haklıydılar, çünkü Noye onları kafalarını koparmakla tehdit ediyordu sürekli.</p>

    <p>Kasabanın dörtte üçü Jon’un uyarısını ciddiye almış ve sığınmak için Kara Kale’ye gelmişti. Noye, bir mızrak tutacak ya da balta sallayacak kadar dinç olan her adamın barikatı müdafaa etmesine karar vermişti, aksi takdirde evlerine döner ve Thennler’e karşı şanslarını denerlerdi. Adamların eline iyi çelik vermek için silahhaneyi boşaltmıştı; çift bıçaklı büyük baltalar, ustura keskinliğinde hançerler, uzunkılıçlar, toynaklar ve dikenli gürzler. Deri yelekler ve örgü zırhlar kuşanmış, baldır zırhı giymiş ve başlarını omuzlarının üstünde tutabilmek için boyunluk takmış birkaç adam neredeyse savaşçı gibi görünüyordu. <em>Kötü ışıkta. Gözlerini kısarsan.</em></p>

    <p>Noye, kadınlara ve çocuklara da görevler vermişti. Dövüşemeyecek kadar küçük olanlar su taşıyacak ve ateşlerle ilgilenecekti. Köstebek Kasabası’nın ebesi, yaralıları tedavi eden Clydas’a ve Üstat Aemon’a yardımcı olacaktı. Üçparmak Hobb birdenbire onlarca ızgaracıya, kazancıya ve soğan doğrayıcıya sahip olmuştu. Hatta fahişelerden ikisi savaşmayı teklif etmiş ve arbalette, on iki metre yukarıdaki basamaklarda bir yer kazanacak kadar beceri göstermişlerdi.</p>

    <p>“Çok soğuk.” Saten ayağa kalktı. Ellerini kollarının altına soktu. Yanakları kıpkırmızıydı.</p>

    <p>Jon gülümsedi. “Ayazdiş soğuk. Bu canlı bir sonbahar günü.”</p>

    <p>“Öyleyse Ayazdiş’i asla görmemeyi umarım. Eski Şehir’de, şarabına buz atmayı seven bir kız tanırdım. Buz için en iyi yer orası sanırım. Şarabın içindeki buz.” Saten, güneye baktı, kaşlarını çattı. “Sizce saman askerler onları korkutmuş mudur lordum?”</p>

    <p>“Ümit edebiliriz.” Jon bunun mümkün olabileceğini düşündü... ama daha büyük ihtimal, yabanılların biraz tecavüz ve yağma için Köstebek Kasabası’nda duraksamış olmasıydı. Ya da Styr akşam olmasını bekliyordu, üstüne karanlığı örterek hareket etmek için.</p>

    <p>Öğle vakti gelip geçti, Kral Yolu’nda Thennler’in izi görülmedi. Ama Jon kulenin içinde ayak sesleri duydu; Öküz Owen, tırmanış yüzünden kıpkırmızı kesilmiş bir halde yatay kapıda belirdi. Bir kolunun altında bir sepet çörek, diğerinde bir tekerlek peynir vardı, elinde de bir soğan torbası sallanıyordu. “Hobb sizi beslememi söyledi, bir süre için burada esir kalma ihtimalinize karşı.”</p>

    <p><em>Ya da son yemeğimizi yememiz için.</em> “Ona bizim adımıza teşekkür et Owen.”</p>

    <p>Dick Follard bir taş kadar sağırdı ama burnu iyi çalışıyordu. Sepeti karıştırdı ve fırından yeni çıkmış sıcak çöreklerden birini aldı. Sepette bir çanak yağ da buldu, hançeriyle çöreğinin üstüne sürdü. “Kuru üzümler,” dedi neşeyle. “Fıstık da var.” Konuşması boğuktu ama insan alıştığında çocuğun ne dediğini kolayca anlıyordu.</p>

    <p>“Benimkileri de alabilirsin,” dedi Saten. “Aç değilim.”</p>

    <p>“Ye,” dedi Jon. “Bir daha ne zaman fırsat bulacağımızı bilmiyoruz.” Kendisi iki çörek aldı. Fıstıklar çam fıstığıydı, kuru üzümler de kurutulmuş elma parçaları.</p>

    <p>“Yabanıllar bugün gelecek mi Lord Kar?” diye sordu Owen.</p>

    <p>“Gelirlerse anlarsın,” dedi Jon. “Boruları dinle.”</p>

    <p>“İki. Yabanıllar için iki.” Owen uzun boyluydu, kabarık sarı saçları vardı ve sıcakkanlıydı. Yorulmak bilmez bir işçiydi ve ahşapla çalışırken, mancınıkları tamir ederken ya da bunlara benzer işler yaparken şaşırtıcı şekilde hünerliydi ama onun da memnuniyetle beyan edeceği gibi, henüz bebekken annesi tarafından başının üstüne düşürülmüştü ve zekâsının yarısı kulaklarından dışarı akmıştı.</p>

    <p>“Nereye gideceğini hatırlıyor musun?” diye sordu Jon, Owen’a.</p>

    <p>“Merdivene gitmem lazım, Donal Noye söyledi. Üçüncü sahanlığa gideceğim ve barikatı geçmeye çalışan yabanılları arbaletimle vuracağım. Üçüncü sahanlık, bir, iki, üç.” Owen, başını yukarı aşağı salladı. “Eğer yabanıllar saldırırsa, kral bize yardım etmeye gelir değil mi? O kudretli bir savaşçı, Kral Robert. Mutlaka gelir. “Üstat Aemon ona bir kuş gönderdi.”</p>

    <p>Owen’a Robert Baratheon’ın öldüğünü söylemek bir işe yaramazdı. Unuturdu. Daha önce de unuttuğu gibi. “Üstat Aemon ona bir kuş gönderdi,” diye onayladı Jon. Bunu duymak Owen’ı mutlu ediyor gibiydi.</p>

    <p>Üstat Aemon pek çok kuş göndermişti... sadece bir değil dört krala. <em>Yabanıllar kapıda,</em> diyordu mesaj. <em>Diyar tehlikede. Kara Kale’ye gönderebildiğiniz tüm yardımı gönderin.</em> Kuzgunlar, Eski Şehir ve Hisar kadar uzak yerlere bile uçmuştu, ayrıca kalelerinde oturan elli kudretli lorda. Nöbet’in en güçlü umudu kuzeyli lordlardı, bu yüzden Aemon onlara ikişer kuş göndermişti. Kuzgunlar Kara Kale’nin ricasını Umberlar’a ve Boltonlar’a, Cerwyn Kalesi’ne ve Torrhen Kalesi’ne, Karhold’a ve Derinorman Kalesi’ne, Ayı Adası’na, Eski Kale’ye, Dulkadın Gözcüsü’ne, Beyaz Liman’a, Höyükler’e, Dereler’e, Liddlelar’ın, Burleyler’in, Norreyler’in Harclayler’in ve Wulllar’ın dağlardaki sığınakarına götürmüştü. <em>Yabanıllar kapıda. Kuzey tehlikede. Bütün kuvvetinizle gelin.</em></p>

    <p>Kuzgunların kanatları olabilirdi ama lordların ve kralların yoktu. Yardım gelecekse bile bugün gelmeyecekti.</p>

    <p>Sabah, öğleden sonraya devrilirken Köstebek Kasabası’ndan yükselen duman dağıldı ve güney seması tekrar berraklaştı. <em>Bulut yok,</em> diye düşündü Jon. Bu iyiydi. Yağmur veya kar herkesin felaketi olabilirdi.</p>

    <p>Clydas ve Üstat Aemon, vincin kafesiyle Sur’un tepesine çıkmışlar ve güvenliğe kavuşmuşlardı, Köstebek Kasabası’nın kadınlarının çoğu da öyle. Siyah pelerinli adamlar kule tepelerinde huzursuzca volta atıyor ve avluların bir ucundan diğerine, birbirlerine bağırıyorlardı. Rahip Cellador barikattaki adamlara dua ettiriyor ve Savaşçı’ya onlara güç vermesi için yalvarıyordu. Sağır Dick Follard pelerininin altına kıvrılıp uykuya dalmıştı. Saten, daireler çizerek yüz fersah yürümüştü, mazgallı siperlerin etrafında dönüp duruyordu. Sur ağladı, güneş mavi gökyüzü boyunca süründü. Akşama doğru Öküz Owen bir somun kara ekmek ve Hobb’un en iyi koyun etiyle dolu bir kovayla birlikte geri döndü, koyun eti bira ve soğanla pişirilmişti. Bunun için Dick bile uyandı. Yemeğin her lokmasını yediler, kovanın dibini ekmek parçalarıyla sıyırdılar. Yemeği bitirdiklerinde güneş batıda alçalmıştı, kalenin dört bir yanındaki gölgeler karanlık ve keskindi. “Ateşi yak,” dedi Jon, Saten’e, “ve kovalara yağ doldur.”</p>

    <p>Jon, hem kapıyı sürgülemek hem de bacağındaki katılığı gidermek için bizzat aşağı indi. Çok geçmeden bunun bir hata olduğunu anladı ama kol değneğine tutundu ve yapması gerekeni yaptı. Kral Kalesi’nin kapısı meşeden yapılmış ve demir çivilerle kuvvetlendirilmişti. Thennler’i bir süre oyalayabilirdi ama içeri girmek isterlerse onları durduramazdı. Jon, sürgüyü çentiklere oturttu, tuvaleti ziyaret etti –bu son şansı olabilirdi– ve tekrar çatıya döndü, bacağındaki ağrı sebebiyle yüzünü buruşturmuştu.</p>

    <p>Batı ufku kan çürüğü rengine dönmüştü ama yukarıdaki gökyüzü kobalt mavisiydi, mora devriliyordu ve yıldızlar görünmeye başlamıştı. Jon, iki mazgal dişinin arasına oturdu ve gökyüzünde dörtnala koşan Aygır’ı izledi. Yoksa bu Boynuzlu Lord muydu? Hayalet’in şimdi nerede olduğunu merak etti. Ygritte’i de merak etti ve böyle düşünmeye devam ederse aklını kaybedeceğini söyledi kendine.</p>

    <p>Gece geldiler, elbette. <em>Hırsızlar gibi,</em> diye düşündü Jon. <em>Katiller gibi.</em></p>

    <p>Borular öttüğünde Saten altını ıslattı ama Jon bunu görmemiş gibi yaptı. “Gidip Dick’in omzunu dürt,” dedi Eski Şehirli çocuğa, “yoksa bütün mücadele boyunca uyur.”</p>

    <p>“Korkuyorum.” Saten’in yüzü ölü gibi bembeyazdı.</p>

    <p>“Onlar da korkuyor.” Jon, kol değneğini bir mazgal dişine yaslayıp uzunyayını aldı, kalın ve pürüzsüz Dorne porsuğunu büktü, yay ipini çentiklere geçirdi. Dick’i uyandırıp geri dönen Saten’e, “Hedefi tam olarak görmediğin takdirde ok ziyan etme,” dedi. “Burada kâfi tedarikimiz var ama kâfi olması bitip tükenmez olduğu anlamına gelmiyor. Ve yaya yeni ok takmak için bir mazgal dişinin arkasına geç, saman askerlerin arkasına saklanmaya kalkma.” Dick Follard’a bir şey söylemedi. Dick, yeterli ışık olduğunda dudak okuyabiliyordu ve söylenenleri anlıyordu ama Jon’un söylediklerini halihazırda biliyordu.</p>

    <p>Üçü, çember kulenin üç yanında durum aldı. Jon kılıç kemerine bir sadak astı ve bir ok çekti. Okun gövdesi siyahtı, denge tüyleri gri. Jon, oku ipe takarken, bir zamanlar Theon Greyjoy’un bir av sonrasında söylediği bir şeyi hatırladı. “Yaban domuzunun dişleri ve ayının pençeleri olabilir,” demişti Theon her zamanki gülümsemesiyle. “Ama gri bir ördeğin tüyü kadar ölümcül bir şey yoktur.”</p>

    <p>Jon hiçbir zaman Theon kadar iyi bir avcı olmamıştı ama uzunyayın yabancısı da değildi. Silahhanenin etrafında, sırtları taşa dönük koyu şekiller vardı ama Jon onları bir ok harcayacak kadar iyi göremiyordu. Uzaktan gelen bağrışmalar duydu ve Muhafız Kulesi’ndeki yaycıların zemine ok saldığını gördü. Onu ilgilendirmeyecek kadar uzakta oluyordu her şey. Ama elli metre ötedeki eski ahırlardan ayrılan gölgeleri gördüğünde mazgala çıktı, yayını kaldırdı ve ipi gerdi. Gölgeler koşuyordu, onları takip etti, bekledi, bekledi...</p>

    <p>İpten kurtulan ok yumuşak bir <em>tıs</em> sesi çıkardı. Bir an sonra bir homurtu duyuldu ve iki gölge aniden avlu boyunca koşmaya başladı. Şimdi daha hızlı koşuyorlardı ama Jon sadaktan ikinci oku almıştı bile. Bu sefer atışı aceleye getirdi ve hedefi ıskaladı. Yayı tekrar gerdiğinde yabanıllar gitmişti. Jon başka bir hedef aradı ve dört hedef birden buldu, Lord Kumandan Kulesi’nin boş kabuğunun etrafında koşuşturuyorlardı. Mızraklarının, baltalarının ve deri kalkanlarındaki dehşet verici süslemelerin üstünden ay ışığı yansıyordu; kafatasları ve kemikler, iblisler, ayı pençeleri, çarpık şeytan yüzleri. <em>Özgür insanlar</em>, Jon biliyordu. Thennler, kaynatılmış siyah deriden yapılmış, bronz kasnaklı kalkanlar taşırdı ama onların kalkanları düz ve süssüz olurdu. Bunlar, akıncıların daha hafif hasır kalkanlarıydı.</p>

    <p>Jon, ördek tüyünü kulağının arkasına kadar çekti, nişan aldı ve oku saldı, sonra tekrar çekti ve tekrar saldı. İlk ok, ayı pençeli kalkanı deldi, ikincisi bir boğazı. Yabanıl yere devrilirken çığlık attı. Jon, solunda duran Sağır Dick’in arbaletinin pes <em>vırıltı</em>sını duydu, bir an sonra da Saten’inkinin. “Birini vurdum!” diye bağırdı delikanlı. “Birini göğsünden vurdum!”</p>

    <p>“Birini daha vur,” diye seslendi Jon.</p>

    <p>Artık hedef aramak zorunda değildi; sadece seçiyordu. İpine ok takmak üzere olan bir yabanıl yaycısını devirdi, sonra Hardin Kulesi’nin kapısını kırmaya çalışan bir baltacının üstüne bir ok gönderdi. Bu sefer ıskaladı ama meşe kapıda titreyen oku gören yabanılın bir kez daha düşünmesine sebep oldu. Yabanıl koşarak uzaklaşırken, adamın İri Çoban olduğunu fark etti Jon. Yarım kalp atışı zaman sonra, Taş Kışla’nın çatısındaki yaşlı Mully yabanılın bacağına bir ok sapladı, İri Çıban kanlar içinde emekliyordu. <em>Bu sayede çıbanıyla ilgili sızlanmaya bir son verir,</em> diye düşündü Jon.</p>

    <p>Sadak boşalınca Jon yenisini almaya gitti ve Sağır Dick Follard’ın yanındaki mazgala taşındı. Sağır Dick’in saldığı her oka karşılık Jon üç ok fırlattı ama bu uzunyayın avantajıydı. Arbaletlerin fırlattığı okların hedefe daha derin saplandığı söylenirdi fakat aleti tekrar doldurmak zaman alan, külfetli bir işti. Jon, yabanılların birbirlerine bağırdıklarını duyabiliyordu ve batıda bir yerde bir savaş borusu ötüyordu. Dünya ay ışığından ve gölgelerden ibaretti. Zaman, bitmez tükenmez bir tak, çek, bırak halkasına dönüşmüştü. Jon’un yanındaki saman askerin boğazına bir yabanıl oku saplandı ama Jon neredeyse bunun farkına bile varmadı. Babasının tanrılarına, <em>bana Thenn Magnar’ına doğru temiz bir atış imkânı verin,</em> diye dua etti. Magnar, Jon’un nefret edebileceği bir düşmandı en azından. <em>Bana Styr’i verin.</em></p>

    <p>Parmakları uyuşmaya başlamıştı ve başparmağı kanıyordu ama Jon takmaya, çekmeye, bırakmaya devam etti. Bir alev damlası gözlerini aldı, Jon dönüp baktığında ortak salonun tutuştuğunu gördü. Sadece birkaç dakika sonra büyük ahşap salonun tamamı yanıyordu. Üçparmak Hobb ve onun Köstebek Kasabalı yardımcıları, Sur’un tepesinde güvendeydi, Jon biliyordu, buna rağmen salonun yandığını görünce midesine yumruk yemiş gibi oldu. <em>“JON,”</em> diye bağırdı Sağır Dick boğuk sesiyle, <em>“silahhane.”</em> Yabanıllar çatıya çıkmıştı. Birinin meşalesi vardı. Dick daha iyi nişan alabilmek için mazgalın üstüne çıktı, arbaletini omzuna çekti ve meşaleli adama doğru bir ok gönderdi. Iskaladı.</p>

    <p>Onun altındaki okçu ıskalamadı.</p>

    <p>Follard hiç ses çıkarmadı, sadece siperin üzerinden baş aşağı öne devrildi. Avlu otuz metre aşağıdaydı. Jon, okun nereden geldiğini anlamak için bir saman askerin arkasından aşağı bakarken <em>güm</em> sesini duydu. Sağır Dick’in bedeninden en fazla üç metre uzakta deri bir kalkan, eski püskü bir pelerin ve karmakarışık kızıl saçlar gördü. <em>Ateşle öpülmüş,</em> diye düşündü, <em>şanslı.</em> Yayını kaldırdı ama parmakları birbirinden ayrılmıyordu ve kız ortaya çıktığı kadar hızlı bir şekilde kayboldu. Jon küfür ederek döndü, silahhanenin çatısındaki adamlara ok fırlattı, onları da ıskaladı.</p>

    <p>Doğu ahırları da yanıyordu artık, hayvan bölmelerinden dışarı siyah dumanlar ve yanık samanlar akıyordu. Çatı çöktüğünde havaya yükselen alevlerin kükremesi öyle şiddetliydi ki, Thennler’in savaş borularının sesi boğuldu. Elli Thenn, sıkışık bir sıra halinde Kral Yolu’ndan geliyordu, kalkanlarını başlarının üzerine kaldırmışlardı. Diğerleri sebze bahçesine, taş avluya, eski kuyuya akın ediyordu. Üstat Aemon’ın, kuşluğun altındaki ahşap iç kalede yer alan dairesinin kapılarına üç kişi dayanmıştı ve Sessiz Kule’nin tepesinde umutsuz bir dövüş devam ediyordu, uzunkılıçlara karşı bronz baltalar. Bunların hiçbiri önemli değildi. <em>Dans devam ediyor,</em> diye düşündü Jon.</p>

    <p>Topallayarak Saten’in yanına gitti ve delikanlıyı kolundan yakaladı. “Benimle gel,” diye bağırdı. Birlikte kuzey siperine gittiler. Burada Kral Kulesi, kapıyı ve Donal Noye’un kütüklerden, varillerden, mısır çuvallarından mütevellit derme çatma duvarını yukarıdan görüyordu. Thennler oradaydı. Yarım miğferler giymişlerdi, uzun deri mintanlarına ince bronz diskler dikilmişti. Bazıları bronz baltalar kullanıyordu, bazılarının elinde pürüzlü taştan yapılmış baltalar vardı. Büyük çoğunluğu kısa mızraklar taşıyordu, mızrakların yaprak şekilli uçları, yanan ahırlardan gelen ışıkla kırmızı parlıyordu. Barikata saldırırken Eski Dil’de çığlıklar atıyorlardı, Donal Noye’un basamaklara yerleştirdiği okçuların yağdırdığı okların altında mızraklarını saplıyor, bronz baltalarını sallıyor, eşit bir coşkuyla kan ve mısır döküyorlardı.</p>

    <p>“Ne <em>yapacağız?</em>” diye bağırdı Saten.</p>

    <p>“Onları öldüreceğiz,” diye bağırdı Jon, elinde siyah bir ok vardı.</p>

    <p>Bir okçu bundan daha kolay bir hedef isteyemezdi. Yarım ay şeklindeki barikata saldıran ve siyahlı adamlara ulaşmak için çuvalların, varillerin üstüne tırmanan Thennler’in sırtları Kral Kulesi’ne dönüktü. Jon ve Saten şans eseri aynı hedefi seçtiler. Boynuna ve kürek kemiklerinin arasına iki ok saplanan adam henüz barikatın tepesine varmıştı, bir an sonra karnına bir uzunkılıç girdi ve yabanıl, arkasındaki adamın üstüne devrildi. Jon sadağa uzandı ve yine boş olduğunu gördü. Saten, arbaletinin makarasını sarıyordu. Jon delikanlıyı bırakıp ok almaya gitti, daha üç adım atmamıştı ki çatının yatay kapısı ardına kadar açıldı. <em>Kahretsin, kapının kırıldığını duymadım bile.</em></p>

    <p>Düşünmek, plan yapmak ya da yardım çağırmak için vakit yoktu. Jon yayını yere attı, omzunun üzerinden sırtına uzandı, Uzunpençe’yi kınından çekti ve bıçağı, kapıdan çıkan ilk başın ortasına gömdü. Bronz, Valyria çeliğinin dengi değildi. Kılıç darbesi Thenn’in miğferini biçti ve kafatasını parçaladı, adam geri devrilerek geldiği yere döndü. Ölen adamın arkasında başkaları da vardı, Jon bağrışmalardan anladı. Geri çekilip Saten’e seslendi. Kuleye tırmanan ikinci adamın yanağına bir arbalet oku saplandı. O da gözden kayboldu. “Yağ,” dedi Jon. Saten başıyla onayladı. İkisi birlikte, ateşin yanında bıraktıkları keçe parçalarını aldılar, kaynar yağ ile dolu ağır kazanı kaldırdılar ve deliğin içine, aşağıdaki Thennler’in üstüne boşalttılar. Adamların çığlıkları, Jon’un o güne kadar duyduğu en korkunç sesti, Saten kusacakmış gibi görünüyordu. Jon yatay kapıyı tekmeleyerek kapadı, demir kazanı kapının üstüne koydu ve güzel yüzlü delikanlıyı sertçe sarstı. “Sonra kusarsın,” diye bağırdı. <em>“Gel.”</em></p>

    <p>Siperlerden sadece birkaç dakika ayrılmışlardı ama aşağıda her şey değişmişti. Bir düzine kara kardeş ve birkaç Köstebek Kasabalı adam hâlâ kasaların ve varillerin tepesindeydi fakat yabanıllar barikat boyunca saldırıyor ve onları geri itiyordu. Jon, Yabanıllardan birinin, Rast’ın karnına bir mızrak sapladığını gördü. Genç Henly ölmüştü ve etrafı düşmanla çevrili olan Yaşlı Henly ölmek üzereydi. Kolay, daireler çizerek kılıcını savuruyor ve deli gibi gülüyordu. Dizlerinin altına bir bronz balta indi ve adamın kahkahaları tiz çığlıklara dönüştü.</p>

    <p>“Kırılıyorlar,” dedi Saten.</p>

    <p>“Hayır,” dedi Jon, “kırıldılar.”</p>

    <p>Her şey çabucak oldu. Bir köstebek kaçtı, sonra bir diğeri, birdenbire bütün kasabalılar silahlarını atıyor ve barikatı terk ediyordu. Kardeşler, barikatı tek başlarına müdafaa edecek kadar kalabalık değildi. Jon onların tekrar bir hat oluşturmak için çabalayışını izledi ama Thennler, mızraklar ve baltalarla kardeşlerin üstüne yağdılar... sonrasında kardeşler de kaçıyordu. Dornelu Dilly kaydı ve yüzüstü yere kapaklandı. Bir yabanıl, mızrağını Dilly’nin kürek kemiklerinin arasına gömdü. Fıçı, ağır ve nefes nefese, neredeyse ilk basamağa varıyordu ki bir Thenn onu pelerinin ucundan yakaladı ve geri çekti... fakat Thenn’in baltası aşağı inmeden, bir arbalet oku adamı yere devirdi. <em>“Vurdum,”</em> diye bağırdı Saten. Fıçı, merdivene koştu ve hem ellerini hem ayaklarını kullanarak basamakları tırmanmaya başladı.</p>

    <p><em>Kapıyı kaybettik.</em> Donal Noye kapatmış ve zincirlemişti fakat kapı ele geçirilmek üzere öylece duruyordu, arkasında soğuk ve kara tünel vardı, demir sürgüler yangının ışığıyla kırmızı parlıyordu. Kimse kapıyı savunmak için arkada kalmamıştı; güvenli olan tek yer Sur’un tepesiydi, çarpık ahşap merdivenlerin iki yüz on beş metre yukarısı.</p>

    <p>“Hangi tanrılara dua ediyorsun?” diye sordu Jon, Saten’e.</p>

    <p>“Yedi,” dedi Eski Şehirli çocuk.</p>

    <p>“Öyleyse dua et,” dedi Jon. “Yeni tanrılarına dua et, ben de benim eski tanrılarıma dua edeceğim.” Her şey orada değişti.</p>

    <p>Jon, yatay kapıdaki karmaşa yüzünden sadağını doldurmayı unutmuştu. Topallayarak çatının karşı tarafına gitti ve sadağı doldurdu, yayını da aldı. Yağ kazanı bıraktığı yerde duruyordu, yani şimdilik yeterince güvendelermiş gibi görünüyordu. <em>Dans devam ediyor, biz galeriden izliyoruz,</em> diye düşündü geri dönerken. Saten, basamaklardaki Thennler’e ok fırlatıyordu, sonra bir mazgal dişinin arkasına çömeliyor ve arbaletini kuruyordu. <em>Güzel olabilir ama aynı zamanda hızlı.</em></p>

    <p>Gerçek mücadele basamaklardaydı. Noye, en alçak iki sahanlığa mızrakçılar yerleştirmişti ama adamlar, kaçan kasabalılar yüzünden paniklemiş ve kaçışa katılmışlardı. Thennler geride kalan herkesi öldürürken, mızrakçılar hızla üçüncü sahanlığa doğru koşturuyordu. Daha yüksek sahanlıklardaki okçular ve arbaletçiler onların başlarının üzerinden ok fırlatmaya çalışıyordu. Jon yayına ok taktı, çekti, bıraktı ve merdivenlerden aşağı yuvarlanan yabanılı gördüğünde memnun oldu. Yangınların sıcaklığı Sur’un ağlamasına sebep oluyordu, alevler buzun üstünde pırıldayıp dans ediyordu. Basamaklar, hayatlarını kurtarmak için koşan adamların adımlarıyla titriyordu.</p>

    <p>Jon yayına tekrar ok taktı, çekti ve bıraktı, fakat sadece bir Jon vardı ve bir Saten. En az altmış ya da yetmiş Thenn basamakları dövüyordu, önlerine çıkanları öldürüyorlardı, zaferle sarhoş olmuşlardı. Siyah pelerinli üç kardeş dördüncü sahanlıkta omuz omuza duruyordu, ellerinde uzunkılıçlar vardı, çok geçmeden dövüş tekrar başladı. Ama yalnızca üç kişilerdi ve çok geçmeden Thenn dalgası tarafından boğuldular, karıları basamaklardan damladı. “Bir adamın bir mücadele sırasında en savunmasız olduğu an kaçtığı arıdır,” demişti Lord Eddard, Jon’a. “Koşan bir adam, bir asker için yaralı bir hayvandan farksızdır. Onun kana susamışlığını uyandırır.” Beşinci sahanlıktaki okçular, mücadele henüz onlara ulaşmadan kaçmıştı. Bu bir hezimetti, kırmızı bir hezimet.</p>

    <p>“Meşaleleri getir,” dedi Jon, Saten’e. Ateşin yanında, başlarına yağlı bez sarılmış dört meşale ve bir düzine ateş oku vardı. Eski Şehirli çocuk meşalelerden birini ateşte tutuşturdu, diğerlerini kolunun altına sıkıştırıp Jon’un yanına geldi. Yine korkmuş görünüyordu, korkması gerekirdi. Jon da korkuyordu.</p>

    <p>Jon o sırada Styr’i gördü. Magnar barikata tırmanıyordu; delinmiş mısır çuvallarını, parçalanmış varilleri, dostlarını ve düşmanlarını aynı şekilde eziyordu. Bronz pullu zırhı ateşin ışığında koyu pırıltılar saçıyordu. Styr, zaferinin manzarasını izlemek için miğferini çıkarmıştı, elinde büvet ağacından yapılmış, bronz başlı, uzun bir mızrak vardı. Kapıyı gördüğünde, mızrağını kapıya doğru doğrulttu ve etrafındaki bir düzine Thenn’e Eski Dil’de bir şey bağırdı. <em>Çok geç,</em> diye düşündü Jon. <em>Adamlarını barikatın üstünden geçirmeliydin, belki birkaç kişiyi kurtarabilirdin.</em></p>

    <p>Yukarıdan uzun ve pes bir boru sesi geldi. Sur’un tepesinden değil, altmış metre yukarıdaki dokuzuncu sahanlıktan, Donal Noye’un durduğu yerden.</p>

    <p>Jon, yayına bir ateş oku taktı. Saten, meşaleyle okun ucunu yaktı. Jon parapete çıktı, yayını gerdi, nişan aldı, bıraktı. Ok, çıtırdayarak ve arkasında alevden kurdeleler bırakarak hızla aşağı uçtu ve hedefe saplandı.</p>

    <p>Styr değil. Basamaklar. Ya da daha açık olmak gerekirse, Donal Noye tarafından yüksekliği ilk sahanlığa varacak şekilde basamakların arkasına yerleştirilmiş variller, fıçılar ve çuvallar; domuz yağı ve lamba yağıyla dolu variller, kuru yapraklar ve yağlı çaputlarla dolu çuvallar, yarılmış kütükler, ağaç kabukları ve talaşlar. “Tekrar,” dedi Jon ve, “Tekrar,” ve, “Tekrar.” Diğer yaycılar da ok fırlatıyordu, menzilin içinde kalan bütün kulelerden. Bazıları, oklarını geniş kavislerle havaya fırlatıyordu, Sur’un önüne düşmeleri için. Ateş okları tükendiğinde, Jon ve Saten mazgalların arasından meşale fırlatmaya başladılar.</p>

    <p>Yukarıda başka bir ateş gürlüyordu. Yaşlı ahşap basamaklar yağı sünger gibi emmişti; Donal Noye, dokuzuncu sahanlıktan yedinci sahanlığa inen bütün basamakları iyice ıslatmıştı. Jon, kendi insanlarının, Noye’un meşaleleri fırlatmasından önce yukarı tırmanıp güvenliğe ulaşmış olmasını umuyordu. Kara kardeşler bu plandan haberdardı ama kasabalılar değildi.</p>

    <p>İşin geri kalanını rüzgâr halletti. Jon’un yapması gereken tek şey izlemekti. Aşağıdaki ve yukarıdaki alevlerin arasına sıkışan yabanılların gidecek bir yeri yoktu. Bazıları yukarı çıkmaya devam etti ve öldü. Bazıları aşağı indi ve öldü. Bazıları olduğu yerde kaldı. Onlar da öldü. Pek çoğu, yanmadan önce basamaklardan atladı ve düşüş yüzünden öldü. Buz, ısı yüzünden çatırdamaya başladığında, yirmi küsur Thenn birbirlerine sokulmuş halde hâlâ ateşlerin arasında duruyordu. Basamakların alt bölümünün üçte biri, tonlarca buzla birlikte çöktü. Jon Kar’ın Styr’i son görüşüydü bu, Thenn Magnar’ını. <em>Sur kendi kendini müdafaa ediyor,</em> diye düşündü.</p>

    <p>Jon, avluya inmek için Saten’den yardım aldı. Yaralı bacağı öyle kötü acıyordu ki kol değneğiyle bile zar zor ayakta durabiliyordu. “Meşaleyi getir,” dedi Eski Şehirli delikanlıya. “Birini aramam lazım.” Basamaklardaki insanların çoğu Thenn’di. Özgür insanların bazıları kaçmıştı şüphesiz. Mance’in insanları, Magnar’ınkiler değil. Ygritte de onlardan biri olabilirdi. Saten’le birlikte aşağı indiler, yatay kapıyı zorlayan adamların cesetlerinin yanından geçtiler. Jon, tek kolunu kol değneğine, diğer kolunu Eski Şehir’de fahişelik yapmış delikanlının omzuna dolamış halde karanlıkta gezindi.</p>

    <p>Aşağı indiklerinde, ahırlar ve ortak salon köze dönmüştü ama barikattaki yangın devam ediyordu, basamaktan basamağa, sahanlıktan sahanlığa yukarı tırmanıyordu. Ara sıra bir kükreme, ardından bir <em>çaaaaaat</em>ırtı duyuluyordu ve Sur’dan bir buz parçası daha düşüyordu. Hava kül ve buz kristalleriyle doluydu.</p>

    <p>Jon, Quort’u ölü ve Taş Parmak’ı ölmek üzere halde buldu. Ölen ve ölmek üzere olan, hiçbir zaman gerçekten tanımadığı Thennler buldu. Kan kaybı sebebiyle güçsüzleşmiş ama hâlâ hayatta olan İri Çıban’ı buldu.</p>

    <p>Ygritte’i, Lord Kumandan Kulesi’nin altında, eski bir kar yığının üstüne serilmiş halde buldu, kızın göğüslerinin arasına bir ok saplanmıştı. Yüzü buz kristalleriyle kapılıydı ve ay ışığında, pırıltılı bir gümüş maske takmış gibi görünüyordu.</p>

    <p>Ok siyahtı, Jon gördü, ama okun tüyleri beyazdı. <em>Benim okum değil,</em> dedi Jon kendine, <em>benimkilerden biri değil.</em> Ama onunmuş gibi hissediyordu.</p>

    <p>Jon karların içinde diz çöktüğünde Ygritte gözlerini açtı. “Jon Kar,” dedi hafifçe. Sesine bakılırsa, ok akciğerini bulmuştu. “Bu gerçek bir kale mi şimdi? Sadece bir kule değil mi?”</p>

    <p>“Gerçek bir kale.” Jon, kızın elini tuttu.</p>

    <p>“Güzel,” diye fısıldadı Ygritte. “Gerçek bir kale görmek istiyordum. Ölmeden... ölmeden önce...”</p>

    <p>“Yüzlerce kale göreceksin,” diye söz verdi Jon. “Mücadele bitti. Üstat Aemon seninle ilgilenecek.” Kızın saçlarına dokundu. “Sen ateşle öpüldün unuttun mu? Şanslı. Seni öldürmek için bir oktan fazlası gerek. Aemon oku çıkaracak ve yaranı saracak, ağrın için sana haşhaş sütü verecek.”</p>

    <p>Ygritte sadece gülümsedi. “Mağarayı hatırlıyor musun? O mağarada kalmalıydık. Sana söylemiştim.”</p>

    <p>“Mağaraya döneceğiz,” dedi Jon. “Ölmeyeceksin Ygritte. Ölmeyeceksin.”</p>

    <p>“Ah.” Ygritte, Jon’un yüzünü ellerinin arasına aldı. “Hiçbir şey bilmiyorsun Jon Kar,” dedi iç çeker gibi, ölürken.</p>
  </div>
</body>
</html>
