<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kılıçların Fırtınası</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Arya</h1>

    <p>Dörtgen şekilli küçük kale yarı enkaz halindeydi; orada yaşayan büyük, kır şövalye de öyle. Kendisine sorulan soruları anlamayacak kadar yaşlıydı adam. Ona ne söylenirse söylensin sadece gülümsüyor ve mırıldanıyordu, “Köprüyü Sör Maynard’a karşı korudum. Kızıl saçları ve kara bir öfkesi vardı ama beni yerimden kımıldatamadı. Onu öldürmeden önce altı yara aldım. Altı!”</p>

    <p>Şükürler olsun ki şövalyeyle ilgilenen üstat genç bir adamdı. Yaşlı şövalye sandalyesinde uyuyakaldıktan sonra onları bir kenara çekip, “Korkarım bir hayaletin peşindesiniz. Uzun zaman önce bir kuş geldi, en az yarım yıl oldu. Lannisterlar, Lord Beric’i Tanrı Gözü’nün yakınlarında yakalamış. Lord asılmış.”</p>

    <p>“Evet asıldı ama Thoros ipleri kesti ve onu ölmeden aşağı indirdi.” Lim’in kırık burnu eskisi kadar kırmızı ya da şişkin değildi ama eğri bir şekilde kaynayan burun kemiği, adamın yüzüne orantısız bir görüntü veriyordu. “Lordumuz öldürmesi zor bir adamdır, öyledir.”</p>

    <p>“Görünüşe bakılırsa bulması da zor.” dedi üstat. “Yaprakların Leydisi’ne sordunuz mu?”</p>

    <p>“Soracağız,” dedi Yeşilsakal.</p>

    <p>Ertesi sabah, kalenin arkasındaki küçük köprüden geçerlerken, yaşlı adamın korumak için dövüştüğü köprünün bu olup olmadığını merak etti Gendry. Kimse bilmiyordu. “Büyük ihtimalle budur,” dedi Şanslı Jack. “Başka köprü görmüyorum.”</p>

    <p>“Bir şarkısı olsaydı kesin olarak bilirdik,” dedi Yeditelli Tom. “İyi bir şarkı bize Sör Maynard’ın kim olduğunu ve bu köprüyü geçmeyi neden o kadar çok istediğini anlatırdı. Zavallı yaşlı Lychester, kalesinde bir şarkıcı barındıracak kadar akıllı olsaydı en az Ejderha Şövalyesi kadar meşhurdu şimdi.”</p>

    <p>“Lord Lychester’in oğulları Robert’ın ayaklanmasında öldü,” diye söylendi Lim. “Bazıları bir tarafta, bazıları diğerinde. O zamandan beri aklı başında değil. Lanet olası hiçbir şarkı buna deva olamaz.”</p>

    <p>“Üstat ne demek istedi? Yaprakların Leydisi’ne sormaktan bahsederken?” diye sordu Arya, Anguy’a.</p>

    <p>Yaycı gülümsedi. “Bekle ve gör.”</p>

    <p>Üç gün sonra, sarı bir ormanın içinden geçerlerken Şanslı Jack borusunu üfleyerek bir işaret verdi, öncekinden farklı bir işaret. Ağaçların dallarından ip merdivenler indirildiğinde boru sesi henüz kaybolmamıştı bile. “Atların bacaklarını bağlayın, sonra yukarı çıkıyoruz,” dedi Tom. Yüksek dalların arasındaki gizli bir köye tırmandılar, kırmızı sarı bir yaprak duvarının arkasına gizlenmiş ip köprülerden ve yosunla kaplı küçük evlerden oluşan bir labirentten geçip, beyaz saçlı ve sopa kadar ince bir kadın olan Yaprakların Leydisi’ne götürüldüler. “Sonbahar kapımızda, burada uzun süre kalamayız,” dedi kadın. “Dokuz gün önce, bir düzine kurt Hayford yolundan geçti, avlanıyorlardı. Şans eseri yukarı baksalardı bizi görebilirlerdi.”</p>

    <p>“Lord Beric’i görmedin mi?” diye sordu Yeditelli Tom.</p>

    <p>“O öldü.” Kadının sesi hasta gibi çıkmıştı. “Yürüyen Dağ onu yakalamış ve gözüne bir hançer saplamış. Bize bir yalvaran kardeş söyledi. O da, bu olayı kendi gözleriyle gören bir adamın ağzından duymuş.”</p>

    <p>“Bu eski ve bayat bir hikâye, üstelik yanlış,” dedi Lim. “Yıldırım lordunu öldürmek o kadar kolay değil. Sör Gregor lordun gözünü çıkarmış olabilir ama bir adam bu yüzden ölmez. Jack sana anlatabilir.”</p>

    <p>“Ben ölmedim,” dedi tek gözlü Şanslı Jack. “Babam kendini Lord Piper’ın muhafızlarına astırdı, kardeşim Wat, Sur’a gönderildi, diğer kardeşlerim Lannisterlar tarafından öldürüldü. Bir göz hiçbir şey değil.”</p>

    <p>“Lordun ölmediğine dair yemin eder misin?” Yaşlı kadın Lim’in kolunu yakaladı. “Çok yaşa Lim, yarım yıl içinde aldığımız en iyi havadis bu. Savaşçı, lordu korusun. Kırmızı rahibi de.”</p>

    <p>Sonraki gece, Sallydance isimli yanmış kasabadaki septin kavrulmuş çatısının altına sığındılar. Septin vitraylı pencerelerinden geriye kırık cam parçalarından başka bir şey kalmamıştı. Onları karşılayan ihtiyar rahip; Anne’nin pahalı giysilerinin, Yaşlı Hatun’un altın varaklı fenerinin ve Baba’nın taktığı gümüş tacın bile yağmalandığını söyledi. “Bakire’nin göğüslerini de kestiler, ahşap olmalarına rağmen,” dedi adam. “Ve gözler. Gözler akikten, laciverttaşından ve sedeften yapılmıştı, onları bıçaklarıyla çıkardılar. Anne hepsine merhamet göstersin.”</p>

    <p>“Bu kimin işiydi?” diye sordu Lim Limoncübbeli. “Oyuncular?”</p>

    <p>“Hayır,” dedi yaşlı adam. “Kuzeyli adamlardı. Ağaçlara tapan vahşiler. Kral Katili’ni istediklerini söylediler.”</p>

    <p>Arya yaşlı adamı duydu ve dudağını ısırdı. Gendry’nin ona baktığını hissedebiliyordu, delikanlının bakışı onu hem kızdırmış hem utandırmıştı.</p>

    <p>Septin altındaki mahzende; örümcek ağlarının, köklerin ve kırık şarap fıçılarının arasında yaşayan bir düzine adam vardı ama onlar da Beric Dondarrion hakkında bir şey duymamıştı, isle karartılmış bir zırh giyen ve pelerininde kabaca işlenmiş bir yıldırım olan liderleri bile. Arya’nın adama baktığını gören Yeşilsakal güldü, “Cılız sincap, yıldırım lordu hem her yerdedir hem de hiçbir yerde,” dedi.</p>

    <p>“Ben sincap değilim,” dedi Arya. “Yakında bir kadın olacağım. On bir yaşında olacağım.”</p>

    <p>“Öyleyse dikkat et de seninle evlenmeyeyim!” Yeşilsakal, Arya’nın gıdısını gıdıklamaya çalıştı ama Arya adamın eline vurdu.</p>

    <p>Lim ve Gendry o gece ev sahipleriyle birlikte taş oyunu oynadı. Yeditelli Tom, Büyük Göbekli Ben ve Yüce Rahip’in kazıyla ilgili saçma sapan bir şarkı söyledi. Anguy uzunyayını denemesi için Arya’ya izin verdi ama Arya dudağını ne kadar sert ısırırsa ısırsın yayı çekmeyi başaramadı. “Daha hafif bir yaya ihtiyacınız var leydim,” dedi çilli yaycı. “Nehirova’da olgun bir ağaç bulursak sizin için bir tane yapabilirim.”</p>

    <p>Tom delikanlıyı duydu ve şarkı söylemeyi bıraktı. “Sen genç bir aptalsın Yaycı. Nehirova’ya gidersek sadece fidye almak için gideriz, oturup yay yapacak kadar vaktin olmaz. Oradan postunla birlikte çıkabilirsen şükret. Sen daha tıraş olmaya başlamadan önce Lord Hoster haydutları asıyordu. Ve lordun oğlu... müzikten nefret eden bir adama güven olmaz derim.”</p>

    <p>“Onun nefret ettiği şey müzik değil,” dedi Lim. “Sensin koca aptal.”</p>

    <p>“İyi ama bir sebebi yok. Fahişe onu bir erkek yapmaya niyetliydi, o kadar içip de işi becerememesi benim suçum mu?”</p>

    <p>Lim’in kırık burnundan bir horultu çıktı. “O meseleyle ilgili şarkıyı yazan sen miydin yoksa kendi sesine âşık başka bir lanet göt müydü?”</p>

    <p>“Ben o şarkıyı yalnızca bir kez söyledim,” diye şikâyet etti Tom. “Üstelik, kim şarkının o adam hakkında olduğunu söyleyebilir? Şarkı bir balık hakkındaydı.”</p>

    <p>“Yumuşak bir balık,” dedi Anguy gülerek.</p>

    <p>Tom’un aptal şarkılarının ne hakkında olduğu Arya’nın umurunda değildi. Harwin’e döndü. “Fidye derken ne kastetti?”</p>

    <p>“Ciddi şekilde atlara ihtiyacımız var leydim,” dedi Harwin. “Zırhlara da. Kılıçlar, kalkanlar, mızraklar. Ve ekmek için tohumlar. Kış geliyor, unuttunuz mu?” Arya’nın çenesine dokundu. “Karşılığında fidye istediğimiz ilk soylu tutsak siz değilsiniz. Umarım son da olmazsınız.”</p>

    <p>Arya bu kadarının doğru olduğunu biliyordu. Şövalyeler her zaman fidye için kaçırılırdı, bazen de kadınlar. <em>Ama ya Robb fidyeyi ödemezse?</em> Arya ünlü bir şövalye değildi ve diyar, bir kral için kız kardeşinden önce gelmeliydi. Ya Arya’nın leydi annesi, o ne söyleyecekti? Yaptığı onca şeyden sonra Arya’yı hâlâ isteyecek miydi? Arya dudağını ısırıp merak etti.</p>

    <p>Ertesi gün Yüce Yürek isimli bir yere gittiler, öyle yüksek bir tepeydi ki, Arya zirveden baksa dünyanın yarısını görebilirmiş gibi hissetti. Yamacın etrafı solgun ağaç köklerinden oluşan bir halkayla sarılmıştı, bir zamanların kudretli büvet ağaçlarından geriye sadece bu çember kalmıştı. Arya ve Gendry kökleri saymak için tepenin etrafını dolaştılar. Otuz bir kök vardı, bazıları Arya’nın yatak olarak kullanabileceği kadar genişti.</p>

    <p>Yeditelli Tom, Yüce Yürek’in ormanın çocukları için kutsal olduğunu söyledi ve çocukların sihirlerinin birazı hâlâ buralardaydı. “Burada uyuyanlara hiçbir zarar gelmez,” dedi şarkıcı. Arya bunun doğru olması gerektiğini düşündü; tepe öyle yüksek ve etrafındaki arazi öyle düzdü ki hiçbir düşman görünmeden yaklaşamazdı.</p>

    <p>Civar halkın bu yerden uzak durduğunu söyledi Tom; rivayete göre tepe, Akraba Katili Erreg isimli Andal kralı ağaçlarını kestiğinde burada ölen çocukların hayaletleriyle doluydu. Arya ormanın çocuklarını ve Andallar’ı biliyordu ama hayaletler onu korkutmuyordu. Eskiden, henüz küçük bir kızken Kışyarı’nın mahzen mezarında saklanır, tahtlarında oturan taş kralların arasında “şatoma gel” ve “canavarlar ve kızlar” oynardı.</p>

    <p>Buna rağmen, o gece ensesindeki tüyler diken diken oldu. Uyuyordu ama fırtına uyandırdı. Rüzgâr, Arya’nın üstünden çektiği pikeyi çalılara doğru uçurdu. Arya pikenin peşinden gittiğinde sesleri duydu.</p>

    <p>Kamp ateşinin közlerinin yanında Tom’u, Lim’i ve Yeşilsakal’ı gördü; Arya’dan on beş santim daha kısa ve Yaşlı Dadı’dan daha yaşlı, kambur, buruş buruş, küçücük bir kadınla konuşuyorlardı. Eğri büğrü bir değneğe yaslanan kadının beyaz saçları yere değecek kadar uzundu. Rüzgâr estiğinde kadının saçları başının etrafında ince bulutlar gibi uçuştu. Teni saçlarından da beyazdı, süt rengiydi ve gözleri kırmızıymış gibi geldi Arya’ya ama çalıların arkasından emin olmak zordu. Kadının, “Eski tanrılar canlanıyor, uyumama izin vermiyorlar,” dediğini duydu Arya. “Rüyamda altın bir geyiğin, alevli kalbi olan bir gölge tarafından katledildiğini gördüm. Sallanan bir köprünün üstünde bekleyen suratsız bir adam gördüm. Kanatlarından deniz yosunu sarkan boğulmuş bir karga adamın omzuna tünemişti. Köpüren bir nehir ve balığa dönüşen bir kadın gördüm. Cansız bedeniyle suda sürükleniyordu, yanaklarında kırmızı gözyaşları vardı ama göz kapakları açıldığında, <em>ah,</em> dehşet içinde uyandım. Rüyamda bütün bunları ve daha fazlasını gördüm. Rüyalarımın bedelini ödemek için hediyeler getirdiniz mi?”</p>

    <p>“Rüyalar,” diye homurdandı Lim Limoncübbeli, “rüyalar ne işe yarar? Balık kadınlar ve boğulmuş kargalar. Geçen gece ben de bir rüya gördüm. Eskiden tanıdığım bir meyhane fahişesini öpüyordum. Bana bu rüya için bir şey ödeyecek misin yaşlı kadın?”</p>

    <p>“O fahişe öldü,” diye tısladı kadın. “Onu sadece solucanlar öpebilir artık.” Sonra Yeditelli Tom’a döndü, “Şarkımı alacağım ya da gideceksiniz.”</p>

    <p>Ve şarkıcı, kadın için şarkı söyledi, öyle hafif ve hüzünlü bir sesle söylüyordu ki Arya şarkının sözlerini bölük pörçük duyabildi ama melodi tanıdıktı. <em>Bahse girerim ki Sansa bu şarkıyı bilirdi.</em> Sansa bütün şarkıları bilirdi, hatta biraz arp çalardı ve sesi de güzeldi. <em>Benim yapabildiğim tek şey sözleri bağırmaktı.</em></p>

    <p>Ertesi sabah yaşlı kadın ortalarda yoktu. Atlarını eyerlerlerken Arya, Yeditelli Tom’a ormanın çocuklarının hâlâ Yüce Yürek’te yaşayıp yaşamadığını sordu. Şarkıcı kıkırdadı. “Onu gördün değil mi?”</p>

    <p>“O bir hayalet miydi?”</p>

    <p>“Hayaletler eklemlerinin nasıl çatırdadığından şikâyet eder mi? Hayır, o kadın yaşlı bir cüce sadece. Tuhaf bir kadın gerçi, şeytan gözleri var. Ama hiç işi olmayan şeyler biliyor ve görünüşünden hoşlandığı takdirde sana anlatıyor.”</p>

    <p>“<em>Senin</em> görünüşünden hoşlanıyor mu?” diye sordu Arya şüpheyle.</p>

    <p>Şarkıcı güldü. “En azından sesimden hoşlanıyor. Ama bana her seferinde aynı lanet olası şarkıyı söyletiyor. Yanlış anlama, kötü bir şarkı değil ama en az o kadar güzel başka şarkılar da biliyorum.” Başını salladı. “Önemli olan; artık kokuyu aldık. Yakında Thoros’u ve yıldırım lordunu göreceğine dair bahse girerim.”</p>

    <p>“Eğer siz onların adamlarıysanız neden sizden saklanıyorlar?”</p>

    <p>Yeditelli Tom gözlerini devirdi ama Harwin, Arya’ya bir cevap verdi. “Ben buna saklanmak demezdim leydim ama doğru, Lord Beric çok fazla dolaşıyor ve planlarını çok ender ifşa ediyor. Bu şekilde kimse ona ihanet edemez. Ona bağlılık yemini veren adamların sayısı şimdiye kadar yüzleri, hatta binleri bulmuş olmalı ama hepimizin birden lordun peşine takılması işe yaramaz. Ya geçtiğimiz toprakları tüketiriz ya da bizden daha büyük bir ordu tarafından parçalanırız. Şimdiki gibi küçük çetelere bölünmüş halde, aynı anda düzinelerce yere saldırabilir ve oralardan derhal ayrılabiliriz. Ve birimiz yakalanıp da sorguya çekilirsek, bize ne yaparlarsa yapsınlar Lord Beric’in nerede olduğunu söyleyemeyiz.” Duraksadı. “Sorguya çekilmenin ne demek olduğunu biliyorsunuz değil mi?”</p>

    <p>Arya başıyla onayladı. “Sorguya, gıdıklama diyorlardı. Polliver, Raff ve diğerleri.” Haydutlara, Gendry’yle birlikte yakalandığı Tanrı Gözü yakınlarındaki köyü ve Vadeci’nin sorduğu soruları anlattı. “Kasabada gizlenmiş altınlar var mı?” diye başlıyordu Vadeci her seferinde. “Gümüş, değerli taşlar? Yiyecek var mı? Lord Beric nerede? Köylülerden hangileri ona yardım etti? Nereye gitti? Kaç adamı vardı? Kaç şövalye? Kaç yaycı? Kaç süvari? Kaç silahlı adam? Kaç yaralı? Nereye gittiler demiştin?” Arya, sorguyu sadece düşündüğünde bile çığlıkları tekrar duyabiliyordu. Kanın, dışkının ve yanan etin kokusunu alabiliyordu. “Sürekli aynı soruları soruyordu,” dedi haydutlara, “ama gıdıklama şekli her gün değişiyordu.”</p>

    <p>Arya’nın sözleri bittiğinde, “Hiçbir çocuk böyle bir eziyete maruz kalmamalı,” dedi Harwin. “Yürüyen Dağ adamlarının yarısını Taş Değirmen’de kaybetmiş diye duyduk. Vadeci denen adam şu anda Kızıl Çatal’da sürükleniyordur belki, balıklar yüzünü kemiriyordur. Öyle değilse, hesabını verecekleri bir suçları daha var demektir. Lord Beric bu savaşın, kendisi El tarafından Gregor Clegane’e kral adaleti götürmek üzere gönderildiğinde başladığını söylüyor ve savaşı o şekilde bitirmeye kararlı.” Güven verici bir şekilde Arya’nın omzuna vurdu. “Atınıza binseniz iyi olur leydim. Pelit Kalesi’ne kadar uzun bir yolumuz var ama yolun sonunda, başımızın üzerinde bir çatı ve midemizde sıcak bir yemek olacak.”</p>

    <p><em>Gerçekten</em> uzun bir yolculuktu ama akşam çökerken bir dereden geçtiler ve taştan örülmüş perde duvarları ve büyük ahşap iç kulesiyle Pelit Kalesi’ne vardılar. Kalenin ustası, kalenin efendisi Lord Vance’le birlikte savaşa gitmişti ve kale kapıları lordun yokluğunda kapatılıp sürgülenmişti. Ama lordun leydi karısı, Yeditelli Tom’un eski arkadaşıydı, Anguy onların bir zamanlar sevgili olduğunu söylemişti. Yaycı genelde Arya’nın yanında at sürüyordu; Gendry dışında, yaşı Arya’ya en yakın olan oydu ve Arya’ya Dorne Hudutları’yla ilgili eğlenceli hikâyeler anlatıyordu. Ama Arya’yı asla kandıramıyordu. <em>O benim arkadaşım değil. Beni gözlemek ve tekrar kaçmayacağımdan emin olmak için yakınımda duruyor.</em> Arya da gözleyebilirdi. Bunu nasıl yapacağını Syrio Forel’den öğrenmişti.</p>

    <p>Leydi Smallwood haydutları yeterince nazik bir şekilde karşıladı ama küçük bir kızı savaşa sürükledikleri için onları azarladı. Lim, Arya’nın bir soylu olduğunu ağzından kaçırınca kadın daha da öfkelendi. “Zavallı çocuğa şu Bolton paçavralarını hanginiz giydirdi?” diye sordu. “Şu arma... göğsünde derisi yüzülmüş adam olduğu için onu göz açıp kapayıncaya kadar asacak bir sürü adam var.” Arya kendini derhal üst kata çıkarılırken, bir banyo teknesine sokulurken ve kaynar derecede sıcak suya daldırılırken buldu. Leydi Smallwood’un hizmetçileri Arya’yı öyle sert keseliyordu ki, sanki kızın derisini yüzüyorlardı. Suyun içine çiçek gibi kokan, yoğun şeker aromalı bir şey bile katmışlardı.</p>

    <p>Daha sonra Arya’nın kız kıyafetleri giymesi için ısrar ettiler; kahverengi yün çoraplar ve pamuklu bir içlik, içliğin üstüne, göğüs kısmı kahverengi iplikle işlenmiş meşe palamutlarıyla dolu ve eteklerinde daha da çok palamut olan açık yeşil bir elbise. Kadınlar Arya’nın arkasında elbisenin sırtını bağlarken, “Büyük halam Eski Şehir’deki bir manastırda rahibe,” dedi Leydi Smallwood. “Savaş başladığında kızımı oraya gönderdim. Geri döndüğünde bu elbiselere sığmayacak kadar büyümüş olacak. Dans etmeyi sever misin çocuğum? Benim Carellen’ım harika bir dansçıdır. Çok güzel şarkı da söyler. Sen neler yapmaktan hoşlanırsın?”</p>

    <p>Arya ayağını hasır halıya sürttü. “İğne işi.”</p>

    <p>“Çok dinlendirici değil mi?”</p>

    <p>“Şey,” dedi Arya, “benim yaptığım şekilde değil.”</p>

    <p>“Hayır mı? Ben iğne işini her zaman dinlendirici bulmuşumdur. Tanrılar her birimize küçük hediyeler ve yetenekler verir ve bizler onları kullanmakla mükellefizdir, der halam. Layıkıyla yaptığımız her fiil bir dua olabilir. Bu çok hoş bir düşünce değil mi? Bir dahaki sefer iğne işini yaparken bunu hatırla. Her gün çalışıyor musun?”</p>

    <p>“İğne’yi kaybedene kadar çalışıyordum. Yenisi o kadar iyi değil.”</p>

    <p>“Böyle zamanlarda hepimiz elimizden gelenin en iyisini yapmalıyız.” Leydi Smallwood aşırı bir özenle elbisenin göğüs kısmını düzeltti. “İşte şimdi münasip bir genç leydi gibi görünüyorsun.”</p>

    <p><em>Ben bir leydi değilim,</em> demek istedi Arya, <em>ben bir kurdum.</em></p>

    <p>“Kim olduğunu bilmiyorum çocuğum,” dedi kadın, “belki de en iyisi budur. Korkarım önemli birisin.” Arya’nın yakasını düzeltti. “Böyle zamanlarda ehemmiyetsiz olmak daha iyidir. Keşke seni burada, yanımda tutabilseydim. Bu çok da güvenli olmazdı gerçi. Duvarlarım var ama onları savunacak yeterli adamım yok.” İç geçirdi.</p>

    <p>Arya tamamen temizlendiğinde, giydirildiğinde ve saçları tarandığında salonda akşam yemeği servis ediliyordu. Gendry, Arya’ya bir kez baktı ve öyle bir kahkaha attı ki içtiği şarap burnundan çıktı, Harwin delikanlının kulağına bir fiske vurup onu susturdu. Yemek basit fakat doyurucuydu; koyun eti ve mantar, siyah ekmek, bezelye püresi, sarı peynir eşliğinde kızarmış elma. Yemekler tüketilip hizmetçiler gönderildikten sonra Yeşilsakal sesini alçalttı ve leydiye yıldırım lordundan haberi olup olmadığını sordu.</p>

    <p>“Haber?” Leydi gülümsedi. “En fazla on beş gün önce buradalardı. Onlar ve bir düzine adam daha, bir koyun sürüsü güdüyorlardı. Gözlerime inanamadım. Thoros teşekkür olarak bana üç koyun verdi. Bir tanesini bu akşam yediniz.”</p>

    <p>“Thoros koyun güdüyor?” Anguy yüksek sesle güldü.</p>

    <p>“Çok tuhaf bir manzaraydı, size o kadarını söyleyeyim, ama Thoros bir rahip olarak hayvan sürüleriyle ilgilenmeyi bildiğini iddia etti.”</p>

    <p>“Evet, onları kırpmayı da biliyor,” diyerek kıkırdadı Lim Limoncübbeli.</p>

    <p>“Birileri bununla ilgili güzel ve nadide bir şarkı yapabilir,” dedi Tom, arpının bir telini çekti.</p>

    <p>Leydi Smallwood, Tom’a utandıran bir bakış attı. “<em>Madalyon ve Dondarrion</em>’u uyaklamayan ya da kasabadaki her sütçü kıza, ‘Tatlı Sevgilim Çimenlere Uzan’ isimli şarkısını çalıp içlerinden ikisini kocaman göbeklerle bırakmayan birileri.”</p>

    <p>“Şarkının adı ‘Güzelliğini İçmeme İzin Ver’,” dedi Tom kendini savunur bir tonla. “Ve sütçü kızlar o şarkıyı duymaya bayılıyor. Hatırladığım kadarıyla soylu bir leydi de bayılıyordu. Ben onları memnun etmek için çalıyorum.”</p>

    <p>Leydinin burun deliklerinden alevler çıkıyordu. “Nehir toprakları memnun ettiğin kızlarla dolu, hepsi de solucanotu çayı içiyor. Senin kadar yaşlı bir adamın, tohumlarını kızların karnına dökecek kadar akıllı olacağını sanırsın. Yakında seni Yedioğullu Tom diye çağıracaklar.”</p>

    <p>“Aslında,” dedi Tom, “yıllar önce yediyi geçtim. Bülbüller kadar tatlı sesleri olan iyi oğlanlar.” Tom’un bu meseleyi umursamadığı çok açıktı.</p>

    <p>“Lordumuz nereye gittiğini söyledi mi leydim?” diye sordu Harwin.</p>

    <p>“Lord Beric planlarını asla paylaşmaz ama Taşlı Sept yakınlarında ve Üçmetelik Ormanı’nda açlık var. Ben olsam lordu oralarda arardım.” Leydi, şarabından bir yudum aldı. “Bilmeniz gerek, bazı tatsız konuklarım da oldu. Jaime Lannister’ın burada olabileceğini düşünen bir kurt sürüsü uluyarak kapılarıma geldi.”</p>

    <p>Tom, arpının tellerini çekiştirmeyi bıraktı. “O halde doğru, Kral Katili serbest?”</p>

    <p>Leydi Smallwood küçümseme dolu gözleriyle Tom’a baktı. “Nehirova’nın altında zincire vurulu olsaydı onu aramazlardı diye düşünüyorum.”</p>

    <p>“Leydim onlara ne cevap verdi?” diye sordu Şanslı Jack.</p>

    <p>“Sör Jaime’nin çırılçıplak bir halde yatağımda yattığını ama aşağı gelemeyecek kadar yorgun olduğunu söyledim. İçlerinden biri bana yalancı diyecek kadar küstah çıktı, bu yüzden, biraz ağız dalaşı yaparak kendilerini uğurladık. Karadip Kıvrımı’na gittiklerini düşünüyorum.”</p>

    <p>Arya oturduğu yerde huzursuzca kıpırdanıyordu. “Hangi kuzeyli adamlardı, Kral Katili’ni aramaya kimler geldi?”</p>

    <p>Arya’nın konuşması Leydi Smallwood’u şaşırtmıştı. “İsimlerini vermediler çocuğum ama göğüslerinde beyaz güneşli armalar olan siyah kıyafetler giyiyorlardı.”</p>

    <p>Siyah zemin üstündeki beyaz güneşin, Lord Karstark’ın arması olduğunu düşündü Arya. <em>Gelenler Robb’un adamlarıymış.</em> Onların hâlâ yakınlarda olup olmadığını merak etti. Haydutlardan kaçıp kuzeyli adamları bulabilirse, onlar Arya’yı Nehirova’daki annesine götürebilirdi.</p>

    <p>“Lannister’ın nasıl kaçtığını söylediler mi?” diye sordu Lim.</p>

    <p>“Söylediler,” dedi Leydi Smallwood. “Ama tek kelimesine bile inanmadım. Onu Leydi Catelyn’in serbest bıraktığını iddia ediyorlar.”</p>

    <p>Tom bu cevap üstüne öyle kötü irkildi ki arpının bir telini kopardı. “Bizimle dalga geçme,” dedi. “Bu çılgınlık.”</p>

    <p><em>Bu doğru değil,</em> diye düşündü Arya. <em>Bu doğru olamaz.</em></p>

    <p>“Ben de öyle düşündüm,” dedi Leydi Smallwood.</p>

    <p>Harwin sonunda Arya’yı hatırladı. “Bu konuşmalar sizin kulaklarınız için uygun değil leydim.”</p>

    <p>“Hayır, duymak istiyorum.”</p>

    <p>Haydutlar son derece inatçıydı. “Hadisene sıska sincap,” dedi Yeşilsakal. “Uslu bir leydi ol ve biz konuşurken gidip avluda oyna, şimdi.”</p>

    <p>Arya öfkeyle yürüdü, o kadar ağır olmasaydı salondan çıkarken kapıyı çarpardı. Pelit Kalesi’nin üzerine karanlık çökmüştü. Duvar boyunca yanan birkaç meşale vardı ama hepsi buydu. Küçük kalenin kapıları kapatılıp sürgülenmişti. Arya, kaçmayacağına dair Harwin’e söz verdiğini biliyordu ama haydutlar annesi hakkında yalan söylemeye başlamadan önceydi bu.</p>

    <p>“Arya?” Gendry, Arya’nın peşinden dışarı çıkmıştı. “Leydi Smallwood bir demirhane olduğunu söyledi. Bakmak ister misin?”</p>

    <p>“İstersen bakalım,” dedi Arya, yapacak başka bir şeyi yoktu.</p>

    <p>“Şu Thoros,” dedi Gendry barınakların önünden geçerlerken, “Kral Toprakları’ndaki kalede yaşayan Thoros mu? Kel kafalı, şişman kırmızı rahip?”</p>

    <p>“Öyle sanırım.” Hatırladığı kadarıyla Arya, Kral Toprakları’ndayken Thoros’la hiç konuşmamıştı ama onun kim olduğunu biliyordu. O ve Jalabhar Xho, Robert’ın sarayındaki en renkli simalardı. Thoros aynı zamanda kralın yakın arkadaşıydı.</p>

    <p>“O beni hatırlamaz ama eskiden bizim dökümhaneye gelirdi.” Smallwood dökümhanesi uzun zamandır kullanılmamıştı ama demir ustası bütün aletlerini düzenli bir şekilde duvara asmıştı. Gendry bir mum yakıp örsün üstüne koydu, duvardan bir maşa aldı. “Ustam, alevli kılıçları yüzünden onu sürekli azarlardı. İyi çeliğe böyle davranılmaz derdi ama şu Thoros hiçbir zaman iyi çelik kullanmadı. Ucuz kılıçları çılgınateşe batırıp tutuşturuyordu sadece. Ustam bunun bir simyacı hilesi olduğunu söylerdi. Ama alevler atları ve bazı yeşil şövalyeleri korkuturdu.”</p>

    <p>Arya, babasının Thoros’la ilgili bir şey anlatıp anlatmadığını hatırlamaya çalışarak yüzünü buruşturdu. “Bir rahibe benzemiyor değil mi?”</p>

    <p>“Hayır,” dedi Gendry. “Usta Mott, Thoros’un Kral Robert’tan bile fazla içebileceğini söylerdi. Bir elin parmakları gibiler demişti bana, ikisi de obur ve ayyaş.”</p>

    <p>“Krala ayyaş dememelisin.” Kral Robert çok içiyor olabilirdi ama Arya’nın babasının arkadaşıydı.</p>

    <p>“Ben Thoros’tan bahsediyordum,” dedi Gendry. Arya’nın yüzünü yakalamak istiyormuş gibi maşayı uzattı ama kız maşayı itti. “Thoros ziyafetleri ve turnuvaları severdi, Kral Robert bu yüzden ona düşkündü. Ve şu Thoros cesur adamdı, Pyke duvarları yıkıldığında gedikten geçen ilk kişi oydu. Alevli kılıçlarından biriyle dövüştü, demiradamlar kılıcın her darbesiyle tutuştu.”</p>

    <p>“Keşke benim de alevli bir kılıcım olsaydı.” Arya’nın aklına ateşe vermek istediği bir sürü insan geliyordu.</p>

    <p>“Bu yalnızca bir hile, sana söyledim. Çılgınateş çeliği mahveder. Ustam her turnuvadan sonra Thoros’a yeni bir kılıç satardı. Her seferinde fiyatla ilgili kavga ederlerdi.” Gendry maşayı yerine astı ve duvardan ağır bir çekiç indirdi. “Usta Mott bir uzunkılıç yapma zamanımın geldiğini söylemişti. Bana tatlı bir çelik parçası vermişti ve keskin kısmı nasıl şekillendirmek istediğimi biliyordum. Ama Yorengeldi ve beni Gece Nöbetçileri için aldı.”</p>

    <p>“İstersen hâlâ kılıç yapabilirsin,” dedi Arya. “Nehirova’ya gittiğimizde ağabeyim Robb için kılıç yapabilirsin.”</p>

    <p>“Nehirova.” Gendry çekici bırakıp Arya’ya baktı. “Şimdi farklı görünüyorsun. Münasip bir küçük kız gibi.”</p>

    <p>“Bu aptal meşe palamutları yüzünden bir meşe ağacı gibi görünüyorum.”</p>

    <p>“Güzel ama. Güzel bir meşe ağacı.” Arya’ya yaklaşıp onu <em>kokladı.</em> “İlk kez güzel bile kokuyorsun.”</p>

    <p>“Sen kokmuyorsun. Leş gibisin.” Arya, Gendry’yi örse doğru itip kaçmak için hareketlendi ama Gendry onu kolundan yakaladı. Arya, ayağını delikanlının bacaklarının arasına sıkıştırıp onu tökezletti fakat Gendry, Arya’yı da aşağı çekti, birlikte demirhanenin zemininde yuvarlandılar. Gendry çok kuvvetliydi ama Arya daha hızlıydı. Delikanlı ne zaman yakalamaya çalışsa Arya kıvrılıp kurtuluyor ve onu yumrukluyordu. Gendry her yumrukta kahkahalar atıp Arya’yı çıldırtıyordu. Sonunda tek eliyle Arya’nın bileklerini yakaladı ve diğer eliyle onu gıdıklamaya başladı. Arya dizini Gendry’nin bacaklarının arasına geçirdi ve delikanlıdan kurtuldu. İkisi de pislik içinde kalmıştı ve Arya’nın aptal palamut elbisesinin bir kolu yırtılmıştı. “Bahse girerim ki artık o kadar güzel görünmüyorum,” diye bağırdı.</p>

    <p>Salona döndüklerinde Tom şarkı söylüyordu.</p>

    <blockquote class="dize">
      <p><em>Kuş tüyü yatağım derin ve yumuşak,</em></p>

      <p><em>seni oraya yatıracağım.</em></p>

      <p><em>Sana sarı ipekler giydirip,</em></p>

      <p><em>başına bir taç takacağım.</em></p>

      <p><em>Sen benim leydi aşkım olacaksın,</em></p>

      <p><em>ben senin lordun.</em></p>

      <p><em>Seni daima sıcak ve güvende tutacağım</em></p>

      <p><em>ve kılıcımla koruyacağım.</em></p>
    </blockquote>

    <p>Harwin, Arya ve Gendry’ye bir kez bakıp kahkahalara boğuldu. Anguy çilli ve aptal gülümsemelerinden biriyle gülümseyip, “Bu kızın soylu bir leydi olduğundan emin miyiz?” diye sordu. Ama Lim Limoncübbeli, Gendry’nin kafasının yan tarafına bir tokat indirdi. “Dövüşmek istiyorsan benimle dövüş! Ellerini ondan uzak tut, beni duydun mu?”</p>

    <p>“Ben başlattım,” dedi Arya. “Gendry sadece konuşuyordu.”</p>

    <p>“Çocuğu rahat bırak Lim,” dedi Harwin. “Arya başlatmıştır hiç şüphem yok. Kışyarı’nda da böyleydi.”</p>

    <p>Tom şarkıya başlarken Arya’ya göz kırptı.</p>

    <blockquote class="dize">
      <p><em>Nasıl da gülümserdi nasıl gülerdi,</em></p>

      <p><em>ağaçların bakiresi.</em></p>

      <p><em>Dönüp uzaklaştı kuş tüyü yatak istemem dedi.</em></p>

      <p><em>Altın yapraklardan elbise giyeceğim,</em></p>

      <p><em>saçlarımı çimenlerle öreceğim,</em></p>

      <p><em>ama benim orman aşkım olabilirsin</em></p>

      <p><em>ve ben de senin orman sevgilin.</em></p>
    </blockquote>

    <p>“Benim yapraklardan yapılmış bir elbisem yok,” dedi Leydi Smallwood içten, küçük bir gülümsemeyle, “ama Carellen’ın bıraktığı diğer elbiseler işe yarayabilir. Gel çocuğum, yukarı çıkıp ne bulabileceğimize bir bakalım.”</p>

    <p>Bu sefer, ilk seferden de kötüydü; Leydi Smallwood, Arya’nın <em>tekrar</em> banyo yapması için ısrar etti, bunun yanı sıra saçlarını kesip taradı. Bu seferki elbise bir çeşit lila rengiydi ve küçük incilerle süslenmişti, elbisenin tek iyi tarafı; o kadar inceydi ki, kimse Arya’dan bu kıyafetle at sürmesini bekleyemezdi. Ertesi sabah kahvaltı ederlerken Leydi Smallwood, Arya’ya bir pantolon, kemer, tunik ve maral derisinden yapılmış demir çivili bir yelek verdi. “Oğlumun kıyafetleriydi,” dedi. “Yedi yaşındayken öldü.”</p>

    <p>“Çok üzüldüm leydim.” Arya birdenbire kadın için üzülmüş ve utanmıştı. “Palamutlu elbiseyi yırttığım için de üzgünüm. Güzeldi.”</p>

    <p>“Evet çocuğum. Sen de öylesin. Cesur ol.”</p>
  </div>
</body>
</html>
