<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>1-19</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-19" xml:lang="tr-TR">
		<div>
			<p>  </p>
			<p id="_idParaDest-19" xml:lang="en-GB"><st c="0">Geçtiğimiz Kırk Gün  </st></p>
			<p><st c="20">Nedim’e...  </st></p>
			<p>  </p>
			<p><st c="31">Geçtiğimiz kırk gün neler olduğunu müsaadenle bütün tafsilatıyla anlatmak istiyorum. </st><st c="116">Anlatmazsam bunlar içimde küf tutacak, nefesim yeşil yeşil kokacak. </st><st c="184">Şu yaşımda küflenmemi sen de istemezdin sevgilim.  </st></p>
			<p>  </p>
			<p><st c="234">Kırk günün ilk gününden başlayayım. </st><st c="270">Bir sabah uyandım ve sen öldün. </st><st c="302">Haber bana kuş olup ulaştı. </st><st c="330">Ecel kuşu diye bir kuş varmış, bilmiyordum. </st><st c="374">Haberi boynunda kara bir zarfla, o getirdi. </st><st c="418">Katladığın yerden açıp baktım, “Sevgilim ben öldüm, hoşça kal” yazıyordu. </st><st c="492">Yaşasaydın sana derdim ki “Yalnız hemşerim, bu haber sevdiğine böyle mi verilir?” O saatten sonra söylenenler, okuduklarım, duyduklarım bir kulağımdan girdi, beynimi oydu ve geri çıkmadı.  </st></p>
			<p>  </p>
			<p><st c="680">Geçtiğimiz kırk gün içime bir şeyler oldu. </st><st c="723">İlk önce kalbime ok gibi dört kelime saplandı. </st><st c="770">“Her şeye hazırlıklı gel” dediler, her kelimesi ayrı ayrı bir yeri nişan aldı. </st><st c="849">Sonra biri başın sağ olsun dedi, o bıçak gibi girdi kalbime. </st><st c="910">Devamında hançerden tut mızrağa, iğneden tut kıymığa kadar bütün delici cisimlerle amansız bir saldırı başlattılar içime. </st><st c="1032">Geçtiğimiz kırk gün, kalbim kalplikten çıktı, moleküllerine ayrıldı. </st><st c="1101">Herkes kelimelerine dikenli teller geçirmiş sanki, oralara takıldım kaldım paçavra gibi.  </st></p>
			<p>  </p>
			<p><st c="1190">Geçtiğimiz kırk günün tüm günlerinde gözlerimi açtım, açtım kapattım. </st><st c="1260">Daha çok sıkarsam, kirpiklerimi birbirine daha sıkı geçirirsem ve daha büyük açarsam gözlerimi, uyanacakmışım gibi geldi. </st><st c="1382">Denedim, çok denedim, fayda etmedi. </st><st c="1418">İnsan nasıl ki rüyalarından kendisi uyanamıyorsa, rüyadaymış gibi yaşadığı gerçeklikten de kendisi uyanamıyor. </st><st c="1529">Geçtiğimiz kırk gün, kış uykusunda kâbuslar gören bir hayvan gibi böğürerek uyanmayı diledim. </st><st c="1623">Olmadı. </st><st c="1631">Geçmiş zaman şairleri gibi, hayatımın sonuna kadar uyanamayacağım bir kâbusun içine sürgün edildim.   </st></p>
			<p>  </p>
			<p><st c="1731">Geçtiğimiz kırk gün, çok şey oldu, çok şey unuttum, çok şey hatırladım. </st><st c="1803">“Son nefesimi senin dudaklarına bırakacağım” demiştin. </st><st c="1858">Çocukluğuma mı geldi, saflığıma mı bilmem, inanmıştım. </st><st c="1913">Oysa ben senin yanına geldiğimde, son nefesini üç saat önce vermiştin. </st><st c="1984">“Görebilir miyim?” dedim. </st><st c="2010">Beyaz örtünün altından yüzünü açtılar. </st><st c="2049">Dudaklarımı dudaklarına değdirdim, ağzının içine koca bir nefes bıraktım ve o nefesi geri çektim. </st><st c="2147">O aldığım son derin nefesti sevgilim. </st><st c="2185">Ondan sonra aldığım nefesi nefes bilmedim.  </st></p>
			<p>  </p>
			<p><st c="2228">Yanına geldiğimde gözlerin kapalıydı haliyle, uyuyor gibiydin. </st><st c="2291">Yüzünü severken elim mi değdi, ne oldu anlamadım ama tek gözün açıldı. </st><st c="2362">Son kez göz göze geldik, küçük, kahverengi gözbebeğini son kez gördüm. </st><st c="2433">O an çok şey gördüm. </st><st c="2454">Gözünün içinde kendimi gördüm. </st><st c="2485">Kendimi senin gözbebeğinin içine gömdüm, parmağımla gözkapağını indirdim. </st><st c="2559">Kırk gün önce sevgilim, seninle son kez göz göze geldim.  </st></p>
			<p>  </p>
			<p><st c="2616">Geçtiğimiz kırk gün çok şey anladım. </st><st c="2653">Manasını bildiğimi zannettiğim kelimeleri bilmiyor, bilmediklerimi aklımdan bile geçirmiyormuşum. </st><st c="2751">Misal; umut denilen şeyin ne bok olduğunu bilfiil kavradım. </st><st c="2811">Gazetelerin gereksiz sayfalarında çıkan “Öldü dediler, morgda uyandı” manşetli haberlerin gerçekliğine, milyarda bir ihtimallere, ölüleri dirilten peygamber mucizelerine tutundum. </st><st c="2991">Tam üç kez gidip cansız bedeninden nefes dinledim, bir nefes, sadece bir nefes dilendim. </st><st c="3080">Vermedin. </st><st c="3090">Morg neden tek heceli bir kelime, o gün anladım. </st><st c="3139">İki heceli olsa çıkmaz insanın ağzından. </st><st c="3180">Bir kerede söylüyorsun, boğazına takılıyor, sonunu duymuyorsun. </st><st c="3244">O gün orada, tek heceli morgda, çekmeceyi kapatırken senin göğsüne, kefenin üstüne, üstündeki çörek otlarının hemen yanına umudumu yatırdım. </st><st c="3385">Çekmece bütün ihtimallerin üzerine demir kale kapıları gibi kapandı, hem umudumu, hem sevdiğimi yitirdim. </st><st c="3491">Sanki kilitler, kilitler, kilitler altında çaresiz kaldım.   </st></p>
			<p>  </p>
			<p><st c="3550">Kırk gün önce abdest aldım, ağlayarak Yasin okudum. </st><st c="3602">“Ve ileyhi türceun” dediğimde kucağıma siyah bir poşet bıraktılar. </st><st c="3669">Sabah giydiğin beyaz gömleğin, siyah pantolonun, saatin ve saatinin kordonuna geçirilmiş alyansın çıktı poşetin içinden. </st><st c="3790">Ellerimi yüzüme sürerken, “ve ona döndürüleceksiniz” diye tekrarladım içimden. </st><st c="3869">Geçtiğimiz kırk gün çok dua ettim, bir kez olsun “neden” demedim. </st><st c="3935">Allah biliyor, çok dilimin ucuna geldi ama demedim.  </st></p>
			<p>  </p>
			<p><st c="3987">Geçtiğimiz kırk gün içinde sana bir gün, bana her gün mezar kazdılar. </st><st c="4057">Üstüne tahtalar koydular, kürek kürek toprak attılar. </st><st c="4111">Dikildim ve izledim. </st><st c="4132">Genel dualarda iyiydim, adının geçtiği dualarda enseme balyozlar indi, devrildim. </st><st c="4214">Geçtiğimiz kırk gün, kırk kez öldüm, kırk kez dirildim. </st><st c="4270">Hiçbir ölümümü ciddiye almadılar, yanımdan geçip gitti seni mezara koyanlar. </st><st c="4347">“Affedersiniz ama beni de gömemez misiniz?” diyen bakışlarıma bir cevap bulamadılar.   </st></p>
			<p>  </p>
			<p><st c="4432">Geçtiğimiz kırk gün ben çok değiştim. </st><st c="4470">Büyüdüm, bin yıl daha eklendi yaşımın üstüne. </st><st c="4516">Sükûnetle karşıladım taziyeye gelenleri, her söylediklerine amin dedim. </st><st c="4588">Allah sabır versin, dediler, valla bence de versin, dedim. </st><st c="4647">Ne olur versin, hatta sabır nerdeyse gidip alayım, ağacı varsa toplayayım, çiçeği varsa dikeyim, taşı varsa alıp boynuma asayım, sabır yağmur olup aksın altında ıslanayım istedim. </st><st c="4827">Büyüdüm ben, büyümesem, kaçıp giderdim. </st><st c="4867">Geçtiğimiz kırk gün çok küçüldüm aynı zamanda. </st><st c="4914">Her yalnız kaldığımda büküldü dudağım, yastığıma sarıldım, yaz sıcağında yorganlar çektim başıma, saklandım, saklandım, saklandım, ağladım. </st><st c="5054">Geçtiğimiz kırk gün, bir büyüdüm, bir küçüldüm. </st><st c="5102">Geçtiğimiz kırk gün Harikalar Diyarı’ndan felaketler diyarına düşmüş bir garip Alis’tim; bin bir kapıdan geçtim.  </st></p>
			<p>  </p>
			<p><st c="5215">Geçtiğimiz kırk gün, içeriye attılar beni, kırk gece kendi kendimin gardiyanı oldum, belimde hayali anahtarlarla gezdim. </st><st c="5336">Son misafiri uğurlayıp da kapımı içerden kilitlerken demir parmaklıkların ardından kendime bakakaldım. </st><st c="5439">Kırk gece tecrit edildim, kırk gece işkence çektim. </st><st c="5491">Yalnızlık da bir işkence türü olarak kayıtlara geçsin, tecrübe ettim. </st><st c="5561">Düzenli, sabit, ince bir damla gibi muttasıl damladı sensizlik içime, sinirim bozuldu durmaksızın delinmekten; bağırdım, bağırdım ama sesim çıkmadı. </st><st c="5710">Tecritteydim, belki duyan olmadı. </st><st c="5744">Soğuk ve ıslak beton üzerine uzanır gibi uzandım yatağın sen tarafına. </st><st c="5815">Bacaklarımı karnıma çektim, işkencemi biraz da öyle çektim.  </st></p>
			<p>  </p>
			<p><st c="5875">Geçtiğimiz kırk gün, evi taşıdım, sırtımda taşıdım hepsini, bütün eşyaların üzerinde sen oturuyordun, bütün gücümle hepsini tek başıma kaldırdım. </st><st c="6021">Eşyalarını koliledim. </st><st c="6043">Sözlerini, anlattıklarını, sesini, gülüşünü, bakışını, dokunuşunu, ellerini, ayak sesini, nefes alıp verişini bir kutuya koydum ama üstünü bantlamadım. </st><st c="6195">Taşıyabileceğimden fazla yüküm vardı, istiap haddim dolalı hani olmuştu ya yine de onları bırakmadım. </st><st c="6297">Yeni ve sensiz eve ilk giren ben oldum. </st><st c="6337">Kutuyu açtım ve seni avuç avuç dağıttım odalara. </st><st c="6386">Kalbim tütüyordu o an. </st><st c="6409">Bir ayin gibi boş odalarda seninle dolaştım; ağzım ya sabır, ya sabır, ya sabırla dolup taştı, dudağımın kenarından dualar aktı. </st><st c="6538">Geçtiğimiz kırk gün, evde, arabada, kitaplar arasında, çantamın gözlerinde, çekmece köşelerinde, hırkalarımın ceplerinde elime kederler geçti. </st><st c="6681">Hepsini bir poşete doldurdum. </st><st c="6711">Yaşarken tüy gibi hafiftiler, hatırlayınca külçe gibi ağır. </st><st c="6771">Sürükleye sürükleye tavan arasına taşıdım, onlara bilahare bakacağım.  </st></p>
			<p>  </p>
			<p><st c="6841">Geçtiğimiz kırk gün evde görünmez bir ateş yaktım, kırk gün kırk gece kızılcık şerbeti kaynattım. </st><st c="6939">Kazanın başından hiç ayrılmadım, gözlerime dumanlar doldu, ateşi kendimle besledim, çok yandım. </st><st c="7035">Yalnız dikkat edelim, kan kusup kızılcık şerbeti içtim demedim; yüzdüm kaynar kazan içinde, kızılcık şerbeti içinde piştim. </st><st c="7159">Ne hammışım ben meğer, bunu anladım.  </st></p>
			<p>  </p>
			<p><st c="7196">Geçtiğimiz kırk gün çok sarıldılar bana. </st><st c="7237">Hiç boş bırakmadılar, ağzıma suböreği tıktılar, zorla yemek yedirdi ağlarken yemek yemenin ne kadar zor olduğunu bilmeyenler. </st><st c="7363">Sarıldılar, sarıldılar ve “Her şeyin ilacı zaman, tek ihtiyacın zaman” dediler. </st><st c="7443">Durup durup kolumdaki saate baktım, senin aldığın saate. </st><st c="7500">Yolculukta ana babasını bunaltan çocuklar gibi sordum, “Daha gelmedik mi?” diye. </st><st c="7581">Yüzüme boş boş baktılar. </st><st c="7606">Yani dedim, daha yalın sorayım: “Bu zamanla geçer dediğiniz zaman, takribi ne zaman ey insanlar?” Başlarını eğip önlerine baktılar. </st><st c="7738">Ben de aynısını yaptım. </st><st c="7762">Gelen gidenin ayaklarını ezber tuttu aklım. </st><st c="7806">Geçtiğimiz kırk gün dişlerimi sıktım, dudaklarımı ısırdım, tırnaklarımı kemirdim, kırk gün sanki senin elinmiş gibi sol elimle yanağımı sevdim. </st><st c="7950">Hele bir akşamüstü bir dokunuşum vardı ki, o kesinlikle sendin.  </st></p>
			<p>  </p>
			<p><st c="8014">Geçtiğimiz kırk gün, sorana sormayana seni anlattım. </st><st c="8067">Dilimde gül bitti adını andıkça; kelimeler ağzımdan kuş olup uçtu, sustuğumda kanat çırptılar ağzımın içinde, tutamadım; ilk aralıktan uçtular, seni anlattılar. </st><st c="8228">Bunun karşılığında, geçtiğimiz kırk gün, her gün bana aynı yalanı söylediler. </st><st c="8306">Dediler ki sevdiğin ölünce kalbinde kırk mum yanar, her gün biri söner. </st><st c="8378">Kırkıncı gün hepsi söner, biri bekler. </st><st c="8417">O tek mum ebediyen yanar, acını o tek mum tutar. </st><st c="8466">Ben buna inandım. </st><st c="8484">Hayalimde otuz dokuz mum söndürdüm her gece üfleyerek, içimdeki cılız nefeslerle. </st><st c="8566">Göğsümdeki sızı hafifler, kalbim tekrar toplanır, ciğerime derin bir nefes girer diye kırk gün bekledim. </st><st c="8671">Geçtiğimiz kırk gün, bugünü bekledim. </st><st c="8709">Sabah uyandım, kendimi yokladım. </st><st c="8742">Öğlen tekrar baktım. </st><st c="8763">Kırkıncı ikindiyi beklerken kırkikindi yağmurları boşandı gözlerimden. </st><st c="8834">Gecesini bekledim ve de gece yarısını. </st><st c="8873">Hiçbir şey olmadı. </st><st c="8892">Yalanınız batsın dedim. </st><st c="8916">İçimde tek bir mum kalacaktı hani; peki ne, bu yürekteki bin dönümlük orman yangını?</st></p>
		</div>
	<div id="charCountTotal" value="9000"></div></body>
</html>
