<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>1-10</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-10" xml:lang="tr-TR">
		<div>
			<p>  </p>
			<p id="_idParaDest-10" xml:lang="en-GB"><st c="0">Ömer  </st></p>
			<p><st c="5">Kapalıçarşı’da beş saatçi dolaştı Hüseyin, hiçbirinin kapısından içeriye girmedi. </st><st c="87">Büyüktü saatçiler, vitrinleri ışıklıydı. </st><st c="128">Buranın müşterisi değildi, dükkânlar Hüseyin’e fazla geldi. </st><st c="188">Daha küçük bir saatçi bulmalıydı ki, içeriye cakasıyla girebilsin, kolundaki saati bütün havasıyla çıkartabilsin, “Aslanım, şu saatin içine Ömer yazıver” diyebilsin. </st><st c="354">Büyük dükkânlara giderse, saati gölgede kalabilir, dükkân sahibi, Hüseyin’in saati çaldığını bile düşünebilirdi. </st><st c="467">Olmayacak iş mi? </st><st c="484">Değil. </st><st c="491">Kimin kolunda var bugün böyle saat? </st><st c="527">Tamam Avrupa görmüş, Almanya’dan gelmiş bir adam olduğu belli, kılık kıyafet onu gösteriyor ama işçiliği, köylülüğü de belli. </st><st c="653">Bu zengin saatçiler kapıdan girer girmez anlar saatin kolunda iğreti durduğunu, küçük esnaf anlamaz diye düşündü, birkaç saatçi daha dolaştı. </st><st c="795">İki büyük dükkân arasına sıkışmış, “Metin Saat-Satış ve Tamir Yapılır” yazısını görünce içeriye girdi Hüseyin. </st><st c="906">Burası ona göreydi işte, küçük, ama büyükler arasında. </st><st c="961">“Aslanım, şu saatin içine Ömer yazıver” dedi saatçi çocuğa, kolundaki saati yavaş yavaş çıkartırken. </st><st c="1062">Oğlanın yaşı küçüktü ama Kapalıçarşı’ya erken düşmüş, esnaflığın suyunu çekmiş, adam tavlamayı iyi öğrenmişti. </st><st c="1173">Saate baktı, “Vaaayy, hakiki mi bu Ömer Abi?” dedi. </st><st c="1225">“Ömer değil, Hüseyin, oğluma yazdırıcam, hakiki tabii ya ne sandın?” dedi Hüseyin gururla. </st><st c="1316">Oğlan güldü, “Bir çayımı iç Hüseyin Abi” dedi, o daha olur demeden çay ocağına seslenen düğmeye bastı, “Hüseyin Abimle bana iki çay” dedi çocuk. </st><st c="1461">Hüseyin’e çay ısmarladı, saatin içine Ömer’in ismini kazıdı, Hüseyin’e hiç yoktan bir saat sattı. </st><st c="1559">Nasıl ikna olduğunu, saati nasıl beğendiğini ve hemen nasıl koluna takıp da Ömer’in saatini cebine koyduğunu anlamadı Hüseyin. </st><st c="1686">Oğlan saatin içine Ömer yazarken, kafasını bile kaldırmadan, Hüseyin’in yüzüne bakmadan bağladı işi. </st><st c="1787">Büyükler arasında küçük olmak bunu gerektirirdi. </st><st c="1836">“Sen aklını peynir ekmekle mi yedin Hüseyin Abi? </st><st c="1885">Bu saat kolundayken gezilir mi? </st><st c="1917">Ortalık yankesici dolu, anlamazsın da alıverirler kolundan saati. </st><st c="1983">Bir de Almanya’dan buraya saat kolumda geldim de de tam olsun, valla Allah korumuş Hüseyin Abimi. </st><st c="2081">Abi yalnız sana da helal olsun, kral babaymışsın. </st><st c="2131">Bu zamanda kim oğluna böyle saat alıyor, hem de hakikisinden. </st><st c="2193">Bizim buraya çok Almancı müşteri gelir, saati kendilerine alırlar, çocuklara çikolata, şeker. </st><st c="2287">Sen öyle değilsin bak, oğlana almışsın. </st><st c="2327">Ama onlar da haklı Hüseyin Abi, düşün sen kalkıp elin dil bilmediğin, iz bilmediğin memleketine gidiyorsun, niye? </st><st c="2441">Evdeki çocuklar doysun diye. </st><st c="2470">Zorluğu çeken sensin, yalnızlığı çeken sensin, ama kolunda saat yok. </st><st c="2539">O da olmaz Hüseyin Abi. </st><st c="2563">İnsan biraz da kendisi için yaşayacak. </st><st c="2602">Bak şu saat tam senin koluna göre, hakiki ama öyle çok pahalı değil. </st><st c="2671">Kim bilecek Türkiye’den aldığını, Almanya’dan aldım diyeceksin, hakiki diyeceksin. </st><st c="2754">Köylü ne bilsin burdan aldığını” deyip pek de zorlanmadan geçirdi saati Hüseyin’in koluna. </st><st c="2845">“Bu saati de kadife keseye koyayım abi, aman diyeyim, çizilir mizilir. </st><st c="2916">Sen bunu kadife kesede, ceketinin iç cebinde taşı, ortalık çok kötü, her yer yankesici. </st><st c="3004">Daha dün bir bağrış koptu dışarda, adamın çantasını çalmışlar. </st><st c="3067">Emekli ikramiyesi varmış çantasında, altın almaya gelmiş onunla. </st><st c="3132">Gitti paralar, gitti o kadar senenin emeği. </st><st c="3176">Polise gidiyorsun falan ama bulunmuyor be Hüseyin Abi. </st><st c="3231">Zaten tee Almanya’dan gelmişsin, uğraşma şimdi polisle molisle. </st><st c="3295">Sen koy bu saati cebine” deyip Ömer’in saatini de koydu Hüseyin’in cebine. </st><st c="3370">İyi biliyordu saatçi oğlan müşteri tavlamayı, insanların korkularına doğru konuşmayı.  </st></p>
			<p>  </p>
			<p><st c="3456">Hüseyin dükkândan çıkarken, içinde Ömer yazan saatin kadife kesesini ceketinin üstünden bir kez daha yokladı eliyle. </st><st c="3573">“Vay anasını” dedi, “Almanya’da sokaktan aldığım saat burda amma para ediyor bak, saatçi şaştı kaldı saate.” Kendiyle gurur duydu Hüseyin, kolundaki bu saati de hak etmişti, haklıydı saatçi oğlan, çok zorlanmıştı ilk zamanlar. </st><st c="3800">Sonraları alışmıştı ama gurbetin ne olduğunu da öğrenmişti, yalnızlığın ne olduğunu da. </st><st c="3888">Bu saati katiyen hak etmişti.  </st></p>
			<p>  </p>
			<p><st c="3918">Ömer Hüseyin’in oğlu. </st><st c="3940">Anasının karnında bırakmıştı Almanya’ya giderken. </st><st c="3990">Sonra bir zarfın içinde doğum haberi geldi. </st><st c="4034">Aynı mektubun içine anasının ölüm haberini de yazmıştı karısı. </st><st c="4097">İşe bak dedi Hüseyin, anam ölüyor ama oğlum doğuyor. </st><st c="4150">Karısı küçüktü falan ama akıllı kadındı. </st><st c="4191">Ömer’in ayağını kömürle boyayıp basmış mektubun arkasına. </st><st c="4249">İlk, ayağını gördü Ömer’in. </st><st c="4277">Sonra el izlerini. </st><st c="4296">Karısı mektubun arkasına Ömer’in elini koyuyor, tükenmezkalemle arasından geçiyor, Hüseyin’e oğlunun el izini gönderiyordu. </st><st c="4420">Şimdi nasipse kendisini görecekti. </st><st c="4455">Üç yaşına girmişti Ömer, yeni görecekti babasını. </st><st c="4505">Hiç izne gelmemişti Hüseyin, çalışmıştı, para biriktirecek, kısadan dönüverecekti memlekete. </st><st c="4598">Gelirken paraya kıyıp Ömer’e bir saat almıştı sokaktan, ucuzdu ama ona göre çok paraydı. </st><st c="4687">Kadranı siyah, kordonu gümüş bir saat. </st><st c="4726">Tam saati bavula yerleştireceği sırada, aklına düşmüştü. </st><st c="4783">“Ulan” demişti, “şimdi bu bavulu yolda kaybedersem ben, saat bari gitmesin, koluma takayım öyle götüreyim.” Yolda hep düşündü. </st><st c="4910">Büyüyünce takar Ömer bu saati. </st><st c="4941">Belki sünnet hediyesi yerine de olur, hatta az daha saklarsak düğünde takı yerine takarız. </st><st c="5032">Ama başkaları da var köyden Almanya’ya giden. </st><st c="5078">Onlar da saat alırsa çocuklarına? </st><st c="5112">Ya aynı saati alırlarsa? </st><st c="5137">Ya karışırsa saatler, alırlarsa Ömer’in elinden? </st><st c="5186">Böyle vehimlerle geldi İstanbul’a. </st><st c="5221">Yeşilköy’e iner inmez, Kapalıçarşı’da almıştı işte soluğu. </st><st c="5280">En iyi çözüm saatin içine Ömer’in adını yazdırmaktı, şimdi alsınlar da göreyim Ömer’imin kolundan saatini diyordu içinden.   </st></p>
			<p>  </p>
			<p><st c="5403">Köye varınca, kapandı eve Hüseyin. </st><st c="5438">Önce karısını sevdi, sonra Ömer’i, sonra yine karısını. </st><st c="5494">Gelen giden oldu hoş geldine, şeker ikram ettiler, ikinci kere gelene vermediler. </st><st c="5576">Tamam elleri açıktı ama o kadar da değildi. </st><st c="5620">Ömer’e aldığı saati ikinci günün sonunda verdi Hüseyin karısına. </st><st c="5685">“Bunu sakla” dedi, “sünnetinde takacağız. </st><st c="5727">Belki sünnete başka şey alırız işler iyi giderse, bunu düğünde takarız, evlenirken. </st><st c="5811">Güzel saat ha, hakiki. </st><st c="5834">İstanbul’da Kapalıçarşı’ya gittim saatle. </st><st c="5876">Oranın en büyük saatçisine gittim, bizim köyün camisi kadar bir dükkânı var adamın, Kapalıçarşı’nın en büyüğü. </st><st c="5987">Abi dedi adam, ben böyle saat görmedim. </st><st c="6027">Bizim dükkânda böylesi yok. </st><st c="6055">Bana sat, dedi. </st><st c="6071">Satmadım. </st><st c="6081">Oğlumun hakkı, dedim. </st><st c="6103">Öyle bir saat, bunu iyi kolla, arada gösterirsin falan ama takayım diye isterse, sakın verme.” Karısı saati alıp baktı, kendi kolunda denedi, Hüseyin kızınca kadife kesesine koyup saati sandığa yerleştirdi.  </st></p>
			<p>  </p>
			<p><st c="6310">İzin; sayılı gün, geçiverdi. </st><st c="6339">Hüseyin ver elini yine Almanya... </st><st c="6373">Fakat o gidiş, son gidiş. </st><st c="6399">Bir yıl düzenli para gönderdi Hüseyin, zarfın içinden çıktı, o da Ömer’le annesine yetti. </st><st c="6489">Ama ilk yılın sonunda kesildi mektuplar. </st><st c="6530">Kadıncağızın gözü yolda kaldı. </st><st c="6561">Her hafta sordu muhtara, yok dedi, mektup yok. </st><st c="6608">Mektup olmadığı gibi hayır haber de yok Ömer’in babasından. </st><st c="6668">İhtimaller sıra sıra, fakat hiçbir ihtimal yalnızlığı, bir başınalığı, çaresizliği hafifletmiyor. </st><st c="6766">Para yok, pul yok, gidecek kapı yok. </st><st c="6803">İki yıl daha direndi öyle böyle; ama sonunda tamamen tükendi. </st><st c="6865">Aklına Ömer’in saatini satmak geldi kadının. </st><st c="6910">“İstanbul’un yolunu bilsem, gidip varsam Hüseyin’in Kapalıçarşı dediği dükkânı bulsam, adama bu saati bildin mi desem, parayı alıp gelsem” diye geçirdi aklından ama köyden dışarı çıkmamış o güne kadar. </st><st c="7112">Yol bilmez, iz bilmez. </st><st c="7135">Bildiği tek yer Cemal Ağa’nın tarlaları. </st><st c="7176">Oraya çalışmaya gidiyor, herkes oraya gidiyor zaten. </st><st c="7229">Bütün köy Cemal Ağa’ya çalışıyor. </st><st c="7263">Ömer’in annesi bir öğle vakti çıktı Cemal Ağa’nın karşısına, saati gösterdi. </st><st c="7340">Dedi ki “Çok meşhur saattir, İstanbul’da kime sorsan bilir, Hüseyin öyle anlattı. </st><st c="7422">Oğlana saklıyordum ama dardayım, yanlış anlama da ağam bir yol yordam göstersen, bu saati satsam.” Doğrudan sen al, diyemedi ağaya, bu kadarını dediği bile fazla. </st><st c="7585">Ama anladı ağa, ağalar anlar. </st><st c="7615">Ağalar anlaya anlaya ağa olur. </st><st c="7646">Bir çuval un gönderdi evlerine, bir teneke de yağ, aldı saati ağa. </st><st c="7713">Ederi değildi, ama o da ağaydı neticede. </st><st c="7754">Ederinin altındakini vere vere gelmişti bugünlere. </st><st c="7805">Takmadı ağa saati. </st><st c="7824">Ne takacak, daha güzeli var onda. </st><st c="7858">Parti başkanı getirdi bir ay önce, başkan hususi gönderdi dedi, oy istedi. </st><st c="7933">Bütün köyün oyları o saatin akreple yelkovanı arasında. </st><st c="7989">Aldığı saati, muhtarın oğluna sünnet hediyesi diye taktı ağa. </st><st c="8051">Büyük hediye, kıymetini bil muhtar, Alamanya’dan hususi getirttim, dedi. </st><st c="8124">Muhtar saati görünce eğilip büküldü ağanın önünde, fiyakalı hediye neticede. </st><st c="8201">Fakat muhtara da caka değil, para lazım. </st><st c="8242">Herkese lazım para. </st><st c="8262">Ömer’in annesine de, Cemal Ağa’ya da, köylüye de, muhtara da... </st><st c="8326">Düğünden sonra, ilçeye indiği bir hafta sonu, oradaki saatçiye satıverdi saati muhtar, selamete erdi. </st><st c="8428">Kaç yaz, kaç kış geçirdi saat vitrinde, herkesin aklında silindi gitti.  </st></p>
			<p>  </p>
			<p><st c="8500">Anadolu’nun saati güneştir. </st><st c="8528">Güneş kimsesiz, taşlı yolların üzerinden, gece boyunca sarındığı yün yorganını çekerek uyandırır köylüyü. </st><st c="8634">Onları tarlaya doğru çeker, işe doğru, eziyete doğru çeker. </st><st c="8694">Yolları boş bırakır, meydan güneşe kalır. </st><st c="8736">Taşra sessizliği diye bir şey var, bu sessizliğin içinde tozlu yollar, yıkık dökük ama bir kenarı çiçekli evler ve güneş dolanır sadece. </st><st c="8873">Zaman şehirdeki gibi hızlı akmaz Anadolu’da, yollarda sürünür saatler, saat bir mi, iki mi, üç mü kimsenin işi değildir. </st><st c="8994">Vakit aheste akar. </st><st c="9013">Günlerin geçtiği, ayların değiştiği sadece mahsullerden, yılların geçişi de yüzlerden anlaşılır. </st><st c="9110">Zaman yürür ve insanların yüzleri kırışıklıklarla dolar.   </st></p>
			<p>  </p>
			<p><st c="9167">Yine böyle bir taşra sessizliğinde açıldı ilçedeki saatçinin kapısı. </st><st c="9236">“Bir saat bakacaktım” dedi genç bir adam, “pahalı olmasın, hatta elden düşme varsa, daha da iyi olur.” Saatçi, “Elden düşme yok” dedi, “hepsi yeni saatlerin. </st><st c="9394">Ha dur bir tane var, ama içine sahibinin ismini yazmışlar. </st><st c="9453">Takarsan, bir bak, güzel saat aslında.” Baktı, saati eline aldı genç, “Benim işimi görür bu” dedi. </st><st c="9552">“Öğretmenim ben, Hacılar’a atandım, teneffüs saatlerini ayarlayacağım, kaçırıyorum. </st><st c="9636">Tam saatinde bitirelim dersi, tam saatinde başlayalım. </st><st c="9691">Öyle değil mi?” “Hacılar’daki okula çocuk geliyor mu hâlâ yav?” dedi saatçi. </st><st c="9768">“Geliyor tabii, taşıma sistem, civar köylerden de geliyor çocuklar, teneffüsü kaçırıyorum, saati o yüzden alıyorum.” “Ne yazıyordu saatin arkasında, Ömer, ha, adın Ömer olsaydı bari.” Güldü öğretmen: “Yok, adım Ali Rıza, ziyanı yok, bana içi lazım saatin, arkası değil; teneffüs saatlerini ayarlayacağım, kaçırıyorum.”  </st></p>
			<p>  </p>
			<p><st c="10087">Saatçi, öğretmenin arkasından baktı; dükkânın önündeki taburesine otururken “Dersi kaçırsan ne kaçırmasan ne; hepsi çiftçi olacak çocukların, teneffüsü ayarlasan ne, ayarlamasan ne?” diye söylendi.  </st></p>
			<p>  </p>
			<p><st c="10285">Ali Rıza Öğretmen de böyle bir köyde büyüdü. </st><st c="10330">Babası sert adamdı, kocaman elleriyle tokadı bastı mı, adamı yıkardı. </st><st c="10400">En çok da Ali Rıza’nın annesini yıkardı. </st><st c="10441">Herkes öyleydi orada, bütün babalar ve bütün kocalar elleri havada ve sinirleri tepelerinde gezer, en ufak bir gecikmede ellerini şak diye indiriverirlerdi. </st><st c="10598">Köyde kalırsa onlar gibi olmaktan korkuyordu Ali Rıza; herkes gördüğünü işliyordu, gördüğünü yapıyordu. </st><st c="10702">Babasına benzememek için öğretmen oldu. </st><st c="10742">Babasına benzeyen babaların ellerindeki, kendisine benzeyen çocuklar için öğretmen oldu. </st><st c="10831">Hacılar’a atandı senenin başında; okulun öğretmeni de o, hademesi de. </st><st c="10901">Çevre köylerden çocuklar geliyor. </st><st c="10935">Coğrafya ne tuhaf bir şey diye düşünüyor Ali Rıza Öğretmen; köylerin arasında ikişer üçer kilometre var en fazla, ama her köyden gelen çocuğun konuşması diğerinden başka. </st><st c="11106">Bir düzen kurmak hayalinde öğretmen, bir şeyler yapma çabasında, heyecanında. </st><st c="11184">Dört elle sarılıyor işine, ama işte teneffüs saatlerini ayarlamak lazım, dersler kaçmamalı. </st><st c="11276">Bunun için tek eksikleri bir saat, öğretmenin kolunda illa bir saat olmalı.   </st></p>
			<p>  </p>
			<p><st c="11352">Rüzgâr Hacılar’ın yollarını süpürürken, kolunda kadranı siyah, kordonu gümüş bir saatle girdi köye öğretmen. </st><st c="11461">Ertesi gün ders zilini tam vaktinde çaldı. </st><st c="11504">Derste gömleğinin kolunu hafifçe sıyırıp saate baktı birkaç kez Ali Rıza; öğrencileri de kafalarını uzatıp onunla birlikte baktı. </st><st c="11634">Çocuklar zaten hayranlar öğretmenlerine, bir de kolunda saati var üstelik. </st><st c="11709">Ali Rıza Öğretmen, beş yıl boyunca ders saatini hiç kaçırmadı, teneffüs saatlerini hiç aksatmadı, kim bilir kaç kez, aynı zarif edayla çekti gömleğinin kolunu, kaç kez baktı saatine, kaç gece çıkartıp yatağının başına koydu. </st><st c="11934">Beş yılın sonunda başka bir okula tayin oldu Ali Rıza öğretmen. </st><st c="11998">Son gün, son kez baktı saatine, son ders bitiminde. </st><st c="12050">Günlerce kendi içinde yaptığı bir konuşmayı dudaklarından saldı Ali Rıza, son zili çalmadan önce. </st><st c="12148">Hacılar’ı güneş terk etmiş, yerine yağmur gelmişti. </st><st c="12200">Okulun koridoru akıyor, duvarlarında bayraklar sallanıyordu.  </st></p>
			<p>  </p>
			<p><st c="12261">“Çocuklar, bugün dersi erken bitirdim, çünkü size başka bir şey anlatmak istiyorum. </st><st c="12345">Bunun sizi üzeceğini biliyorum ama ben gidiyorum. </st><st c="12395">Türkiye’nin başka yerlerinde de sizin gibi çocuklar var ve onların da öğretmene ihtiyaçları var. </st><st c="12492">Bundan sonra başka bir okuldaki başka çocuklara öğretmenlik yapacağım. </st><st c="12563">Sizin de yeni bir öğretmeniniz olacak. </st><st c="12602">Öğretmeninizi üzmeyin, onu iyi dinleyin, derslerinizi aksatmayın. </st><st c="12668">Teneffüs saatlerini uzun tutmayın, tam vaktinde dersinizde olun. </st><st c="12733">Ben size bunca zamandır çok şey anlattım, bildiklerimi öğretmeye çalıştım. </st><st c="12808">İyi insanlar olun, büyüyüp iyi yerlere gelin diye uğraştım. </st><st c="12868">Size ilk geldiğim gün, ‘Büyüyünce ne olacaksınız, diye sormuştum, hatırlıyor musunuz? </st><st c="12954">Hiçbiriniz cevap vermemiştiniz, öylece sıraya bakmıştınız. </st><st c="13013">Şimdi tekrar soruyorum. </st><st c="13037">Herkes söylesin sıradan hadi, büyüyünce ne olacaksınız? </st><st c="13093">Gitmeden öğreneyim?”  </st></p>
			<p>  </p>
			<p><st c="13114">Lafı daha fazla uzatırsa ağlayacaktı Ali Rıza öğretmen, uzatmadı, topu çocuklara attı. </st><st c="13201">En baştan başladılar saymaya. </st><st c="13231">Çiftçi olacağım dedi kimisi, anne olacağım, muhtar olacağım, çok tarla alacağım ağa olacağım, babam gibi mandıracı olacağım, evleneceğim... </st><st c="13371">Ali Rıza Öğretmen’in omuzları düştü. </st><st c="13408">Ne kadar çabalasa da yenememişti Hacılar’ın kaderini. </st><st c="13462">Cevaplar en son sıraya kadar böyle devam etti. </st><st c="13509">Bir çocuk “Ben öğretmen olacağım” dedi. </st><st c="13549">Ali Rıza başını kaldırdı. </st><st c="13575">“Öğretmen olacağım, saat takacağım böyle, dersleri hiç kaçırmayacağım.” “Gel Ömer” dedi, Ali Rıza öğretmen; “saati şimdiden tak oğlum koluna, derslerine çalış, çok çalış, öğretmen ol, ders saatlerini kaçırma, saatini de kolundan hiç çıkartma.” Bütün sınıfın gözü önünde, arkasında Ömer yazan saati öğrencisinin zayıf bileğine taktı ve son zili Ömer’in çalmasına müsaade etti Ali Rıza Öğretmen. </st><st c="13969">Bu, gerçeği gelecekte yaşanacak olan temsili bir devir teslim töreniydi.  </st></p>
			<p>  </p>
			<p><st c="14042">Ömer, kolundaki saatle koşarak eve gitti okuldan sonra. </st><st c="14098">Annesi içeriye su sızdıran pencerelere muşamba geriyordu. </st><st c="14156">“Anneeeee bak, baaaak” diye uzattı kolunu. </st><st c="14199">“Anne bak Ali Rıza Öğretmen verdi, kendi saatini hem de. </st><st c="14256">Gidiyormuş. </st><st c="14268">Öğretmen olana kadar da, öğretmen olduktan sonra da çıkartma dedi. </st><st c="14335">Arkasında Ömer yazıyor anne, arkasına da Ömer yazdırmış öğretmenim. </st><st c="14403">Bana verdi” dedi, heyecandan kelimeleri yutarak. </st><st c="14452">Annesi elindeki muşambalarla çöktü kaldı su sızdıran pencerelerin dibine. </st><st c="14526">Ömer’in elinden tutup Ali Rıza Öğretmen’e gitti annesi, saati sordu, aslını anlattı.   </st></p>
			<p>  </p>
			<p><st c="14611">Ali Rıza öğretmen başını otobüs camına yasladığında Hacılar’ı da, verdiği emeği de, çocuklardan aldığı cevapları da unuttu. </st><st c="14735">Aklını dolduran tek şey; nasibinin seni bir gün mutlaka bulduğuydu. </st><st c="14803">Her şey insana yazılıyor diye düşündü; ama bazen ulaşmıyor. </st><st c="14863">Bilmediğimiz nedenlerle dolaşıp duruyor hayatın içinde. </st><st c="14919">Bazen yanından geçiyor insan yazgısının, bazen elinden tutuyor ama bunun kaderi olduğunu anlamıyor. </st><st c="15019">Tam yakalayacak gibi oluyor ama uçup gidiyor. </st><st c="15065">Sonra bir gün, hiç hesapta yokken, hiç beklemezken, başka âlemlerdeki seyrini tamamlıyor senin olan şey, çıkıp geliyor ve seni buluyor. </st><st c="15201">Ömer’in saati gibi...   </st></p>
			<p>  </p>
			<p><st c="15223">Ali Rıza Öğretmen, biliyordu ki, günlerce başka kollarda gezen saat zaten Ömer’indi...  </st></p>
		</div>
	<div id="charCountTotal" value="15310"></div></body>
</html>
