<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>1-11</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-11" xml:lang="tr-TR">
		<div>
			<p>  </p>
			<p id="_idParaDest-11" xml:lang="en-GB"><st c="0">Son Durak  </st></p>
			<p><st c="10">Otobüs o akşam hızlı geldi. </st><st c="38">Yolcular her zamankinden hızlı indi. </st><st c="75">Normalde daha çok oyalanıyorlar. </st><st c="108">Önündekileri itiyor, birbirlerine çarpıyor, bir türlü kapıya ulaşamıyor, bazen bu kalabalık ve yavaşlık yüzünden inecekleri durağı kaçırıyorlar. </st><st c="253">Bu sefer herhangi bir aksilik olmadı, trafik açıktı, şoför hızlı kullandı, insanlar otobüsün içine medeniyet gazı salınmış, onlar da solumuşlar gibi kibarca indiler. </st><st c="419">Son durağa iki durak kala indiğim otobüste her zaman tek kalırdım ve şoförün son durağa gerçekten gidip gitmediğinden hiç emin olamazdım. </st><st c="557">Ben onun aylardır son yolcusuydum. </st><st c="592">22.45 otobüsü bizim mahalleye varana kadar 23.35 oluyordu. </st><st c="651">O saatte otobüste yaşlı ve çocuk bulunmuyor, kadın sayısı az oluyor, erkeklerin paçalarından yorgunluk akıyordu. </st><st c="764">Otobüsün camına mutsuz, yorgun ve düşünceli başlar yaslanıyor, herkes aşağıda gördüğü otomobilde oturanın kendisi olmasını diliyor, bu saatte nereden gelip nereye gittikleri üzerinde fikir yürütüyorlardı. </st><st c="969">Pek çoğumuza göre, otobüstekiler ekmeğinin peşinde koşmaktan geliyor, arabadakiler eğlenceli bir yemekten ya da en azından keyifli bir iş toplantısından dönüyordu. </st><st c="1133">Bütün mavi yakalı erkeklerin, beyaz yakalıların hayatı hakkında kurduğu bu mutluluk düşünün en önemli çıkış noktası arabaydı. </st><st c="1259">Araban varsa zengindin, araban varsa derdin yoktu, araban varsa istediğin yerden istediğin yere gider, işe geç kalmaz, sabah daha fazla uyur, akşam yemeğine yetişirdin. </st><st c="1428">Bunların hepsi oluyorsa zaten mutlu sayılırdın.   </st></p>
			<p>  </p>
			<p><st c="1476">Ben mavi yakalı değilim ama beyaz yakalı da değilim. </st><st c="1529">Ne kadar beyaz gömlek giyersem giyeyim, yakamda kırışık izi bulunuyor ve ne kadar saklamaya çalışsam da bu görünmez iz karşıdan belli oluyor. </st><st c="1671">Fakirlik öyle bir renk ki, hangi rengin üstüne giysen, karşıdan sırıtıyor. </st><st c="1746">Beyaz yakalı olabilmek için, illa iki takım elbisemden birini seçiyor, içime mutlaka beyaz gömlek giyiyorum. </st><st c="1855">Kravat da takıyorum hatta. </st><st c="1882">Ama olmuyor, geçmişim, çocukluğum, memleketim, anamın sağdığı süt, babamın biçtiği ekin, sokaklarında koştuğum toz toprak gelip ceketin omuzlarına kepek gibi dökülüyor. </st><st c="2051">Üstüme serpilen bu fakirliğin boyutunu, öğretmen olma ihtimalimin ailede milletvekili olmuşum gibi etki yaratmasından anlayabilirsiniz. </st><st c="2187">Eğitim fakültesini kazandığım için ağlayan anne babam, mezuniyetimde yakama küçük altın takacak kadar gururlu; giderken “Altını sen kaybedersin şimdi, düğününde tekrar takarız” diye geri alacak kadar da yoksuldu. </st><st c="2400">Öğretmen olmamın verdiği mutluluk onlara bin yıl yeterdi, öyle çoktu, ama bu mutluluk karın doyurmuyor, yeni mezun bir öğretmenin aldığı maaşsa hem bana hem onlara destek olmama maalesef yetmiyordu. </st><st c="2599">Sonuçta başka bir şehirdeydim, kirası ne kadar ucuz olsa da, içinde zaman zaman farelerin gezdiği ayrı bir evde yaşıyordum. </st><st c="2723">Karşı komşum depo, yan komşum kömürlüktü. </st><st c="2765">Apartmanın en alt katına, kat maliklerinin ihtiyaçları için ufak tefek bir gelir elde edebilmek adına küçük bir oda, banyo, tuvalet ve mutfak yapmışlar, kiracı diye de beni bulmuşlar. </st><st c="2949">Apartmanın bir kapıcısı var ve o benim üst katımda oturuyor. </st><st c="3010">Statü olarak resmen yerin dibindeyim. </st><st c="3048">Ama elimden bir şey gelmiyor, çünkü iki kız kardeşim de üniversitede okuyor ve onların abisi, parasız okumanın ne olduğunu çok iyi biliyor.   </st></p>
			<p>  </p>
			<p><st c="3188">O akşam son durağa iki durak kala değişik bir şey oldu. </st><st c="3244">Her zamankinden farklı olarak tek kalmadım otobüste. </st><st c="3297">Biri daha vardı. </st><st c="3314">Kızıl saçlı kız. </st><st c="3331">Paltosunun yakasından dökülen saçlarını eliyle topladı ve çantasından çıkarttığı tokayla saçını atkuyruğu yaptı. </st><st c="3444">Arkadan görüyordum, aramızda dört koltuk vardı. </st><st c="3492">İneceğim durağa geldim, inmek için yerimden kalktım ve otobüs şoförüyle dikiz aynasında göz göze geldim. </st><st c="3597">Düğmeye basmak için kapıya gittim. </st><st c="3632">Sonra kızın benden sonra otobüste yalnız kalacağı aklıma geldi. </st><st c="3696">Muhtemelen bir sonraki durakta ya da kesinlikle son durakta inecekti. </st><st c="3766">Ama o zamana kadar şoförle yalnız kalacaktı. </st><st c="3811">Zeynep ve Elif aklıma geldi. </st><st c="3840">İkisi de bu kız gibi öğrenciydi başka şehirlerde. </st><st c="3890">Böyle otobüsle okula gidip geliyorlardı. </st><st c="3931">Her telefonda tembihliyordum, “Geç saate kadar dışarda kalmayın, hava kararmadan eve gidin, otobüste, dolmuşta tek kalırsanız, durağa gelmeden inin, başka otobüse binin” diye. </st><st c="4107">Bu haberler, gazeteler paranoyak yapmıştı hepimizi. </st><st c="4159">Sonuçta şoför de ekmeğinin peşinde. </st><st c="4195">O da aile babası, o da ahlaklı, namuslu, delikanlı adam ama yine de abiyim ben. </st><st c="4275">İçine bir kurt düşünce duramıyor insan. </st><st c="4315">Kıyamıyorum kızlara, sade bizim kızlara değil, hiçbirine kıyamıyorum. </st><st c="4385">Otobüs şoförüne tekrar baktım, adam normal görünüyordu ama sanki gözü de göz değildi. </st><st c="4471">Otuz yaşında falan ya var ya yok; genç. </st><st c="4511">Kız ondan daha da genç, üstelik güzel. </st><st c="4550">Yani kesinlikle o gözle bakmıyorum, kardeşim yerindedir ama Allah için kız güzel.   </st></p>
			<p>  </p>
			<p><st c="4632">Butona basmadım ama şoför otobüsü durdurdu beni ayakta görünce. </st><st c="4696">Zaten her akşam aynı durakta iniyordum. </st><st c="4736">Öğretmendim evet ama okul çıkışı bir kitapçıda çalışıyor, saat onda kitapçı kapanınca, 22.45 otobüsüne biniyor ve aynı durakta iniyordum. </st><st c="4874">Bu kez inmedim. </st><st c="4890">Hemen oracığa oturuverdim. </st><st c="4917">Şoför ters ters baktı ama bakarsa baksın. </st><st c="4959">Butona basmamışım kardeşim, inecek var dememişim, müsait bir yerde dememişim, sadece ayağa kalkmışım, sana mı dert, inmiyorum dedim içimden, kasıldım koltuğa. </st><st c="5118">Bir sonraki durakta kız inerse ben de inecektim, inmedi, bekledim. </st><st c="5185">Son durağa kadar ilk kez geliyordum. </st><st c="5222">Otobüs şoförü otobüsü park etti ve kapıyı açtı. </st><st c="5270">Beklememi gerektirecek bir şey yoktu, indim. </st><st c="5315">Kız da arkamdan indi. </st><st c="5337">İnince bekleyemedim, beklerdim aslında ama inmişsin otobüsten niye bekleyeceksin? </st><st c="5419">Kıza baktım çok yavaş yürüyor ama yürüyor, ben de otobüsün aksi istikametinde yürüdüm, iki durak aşağıya doğru saldım kendimi. </st><st c="5546">Geriye dönüp bakmadım. </st><st c="5569">Kızı tedirgin etmek istemedim. </st><st c="5600">Yoksa evine kadar takip edebilir, eve girdiğinden emin olunca dönebilirdim. </st><st c="5676">Bir şey olmazdı artık zaten, sokakta evler var, kız bir bağırsa illa birileri çıkar; zaten yolda tekel bayii de var, onu gördüm, gece on ikiye kadar açıktır onlar. </st><st c="5840">En kötü kızın sesine o çıkar, kurtarırdı kızı. </st><st c="5887">Mühim olan otobüsten inmesi kızın. </st><st c="5922">Sonrasında her kadın savunabilirdi kendini ama otobüste tek kalırsan adamın elindesin, sürüverse otobüsü başka yere, bitti. </st><st c="6046">Bin çeşit insan var. </st><st c="6067">Belki de iyi bir adam ama yine de ne bileyim, Allah affetsin. </st><st c="6129">En iyisini yaptım diye düşündüm. </st><st c="6162">Benim de kız kardeşlerim var, ne olur ne olmaz. </st><st c="6210">O iki durağı yürümem yarım saatimi aldı. </st><st c="6251">Hava soğuktu, kabanıma sıkıca sarındım, atkımı boynuma sardım. </st><st c="6314">Yol yokuş aşağıya iniyordu, hızlı hızlı yürüyünce biraz daha ısındım. </st><st c="6384">Eve girdiğimde saat on ikiydi. </st><st c="6415">Sabah altıda kalkacak ve derse gidecektim. </st><st c="6458">Bu düzen iki senedir böyleydi ve iki sene daha devam edecekti.   </st></p>
			<p>  </p>
			<p><st c="6521">Ablam ve iki abim okumadı. </st><st c="6548">Erkenden evlendirildiler. </st><st c="6574">Ablam alkolik bir adamın pis sularında debelenirken üç çocuk doğurdu ve bir bataklığın içine çakıldı kaldı. </st><st c="6682">Kimse onu kurtaramadı. </st><st c="6705">Henüz kırk yaşında olmasına rağmen ağzında diş kalmadı. </st><st c="6761">Abilerim yıllardır kadroya geçme ümidiyle fabrikada çalışıyorlar ve her yıl tam da kadro geldi dediklerinde işten çıkartılıyorlar. </st><st c="6892">Yeniden asgari ücretle işe alıyor işverenler. </st><st c="6938">Fabrika sahibinin parmağının küçük bir hareketiyle çevirdiği çarkın içinde fareler gibi dönüyorlar. </st><st c="7038">Bu örneklerden biri de ben olmayayım diye, lisede gizli gizli ders çalıştım. </st><st c="7115">Yoruldum dediğimde ablam geldi aklıma ve onun dişleri, dökük ve çürük dişleri. </st><st c="7194">Ben çocukken onun ne kadar güzel bir kız olduğunu, ne kadar güzel güldüğünü düşündüğüm sabahlar geldi aklıma. </st><st c="7304">Sonra dişleri... </st><st c="7321">Motivasyonumu ablamın eski gülüşüne, yıllar içinde kaybettiği dişlerine ve sonunda konuşurken bile elini ağzıyla kapatışına borçluydum. </st><st c="7457">Ablam gülerek ve gülmeyerek kamçıladı beni.   </st></p>
			<p>  </p>
			<p><st c="7501">Üniversiteyi kazanınca evden ayrıldım. </st><st c="7540">Okula kayıt olduktan sonra ilk yaptığım şey iş aramak oldu, yurt aramak değil. </st><st c="7619">Buldum ve dört yıl boyunca kadınların oraya doğru çekiliyormuş gibi geldiği ve kendini kaybederek kıyafetleri oradan oraya attığı bir mağazada reyon görevlisi olarak çalıştım. </st><st c="7795">Mağaza her alışveriş merkezine, üzerine dükkân açılabilecek bütün caddelere şube açmıştı. </st><st c="7885">Piyasadaki pek çok mağazaya göre fiyatları daha uygundu ve kadına, erkeğe, çocuğa, bebeğe ürün satıyordu. </st><st c="7991">Resmen Türkiye’nin kıyafet devi olup çıkmıştı marka, bütün kadınları ellerinde poşetlerle yutan bir dev. </st><st c="8096">Ürün fiyatlarının ucuz oluşu, garip bir şekilde mağazaya gelen kadınların alışveriş alışkanlıklarını değiştiriyordu. </st><st c="8213">Mola saatlerimde onları gözlemliyordum. </st><st c="8253">Fiyatların yüksek olduğu mağazalarda aynı şekilde davranmıyorlar, içeriye daha kendilerine güvensiz giriyor, reyon görevlilerine daha nazik davranıyor ve ürünlere daha ürkek dokunuyorlardı. </st><st c="8443">Ama bizim mağazaya girince içlerindeki mahalle kadını uyanıyor, ürünleri reyondan alıp sanki kendilerine layık ürünler değillermiş gibi hor tutuyor, beğenmediklerini tezgâhların ya da başka ürünlerin üstüne bırakıveriyor, kasada falan sanki onlara bu kıyafetleri zorla satıyormuşuz gibi bir tavır takınıyorlardı. </st><st c="8756">Anlıyordum ki, fakirlik ve ucuzluk aynı şey; biri insana, biri eşyaya mahsus; ikisi de sevilmiyor, ikisinde de tüm samimiyetine rağmen değersizleşiyorsun.   </st></p>
			<p>  </p>
			<p><st c="8911">Dört yıl bu mağazada kıyafet katladım, rüyalarımda kendine dar kıyafetler alan, bol kıyafetler alan, tam kıyafetler alan kadınlar gördüm. </st><st c="9049">Aldığım maaşla okudum, mümkün olduğunca paramı artırdım. </st><st c="9106">Artırdıklarım Zeynep ve Elif’in dershane parasının büyük bir kısmını karşıladı. </st><st c="9186">Kız kardeşlerim üniversiteyi kazandıklarında ben işe başladım. </st><st c="9249">İki senedir hem okulda hem kitapçıda çalışıyor; gece on bir buçukta eve geliyor ve çoğu zaman yatağa geçmeye fırsatım olmadan, kanepenin üstünde sızıp kalıyordum. </st><st c="9412">Şimdi bir de kızıl saçlı kızı takip etme işi eklenmişti. </st><st c="9469">Bir sevgilim olmadığı için fakülteden bir arkadaşım, “Bütün kızları kardeşin gibi görüyorsun, heykeli dikilecek adamsın” demişti. </st><st c="9599">Galiba haklıydı. </st><st c="9616">Ama heykelim dikilirse kızlar okuyamazdı.  </st></p>
			<p>  </p>
			<p><st c="9658">Ertesi gün okula giderken kızı unuttum, dönüşte de unuttum. </st><st c="9718">Otobüse orta kapıdan bindim. </st><st c="9747">Bir gece önceki nezaket gazı bu gece salınmamıştı. </st><st c="9798">Herkes kümeste tepişen tavuklar gibi kımıldanıyor, otobüsün tutamaklarından tutunup yüzlerinde en ufak bir ifade olmaksızın sallanıyordu. </st><st c="9936">Duraklar ilerledikçe insan sayısı azaldı. </st><st c="9978">Sonunda oturabildim. </st><st c="9999">Birkaç durak sonra ön tarafta kızıl saçlarını gördüm. </st><st c="10053">Kız yine otobüsteydi, yine en önde oturuyordu. </st><st c="10100">İlk duraktan biniyor olmalıydı, yoksa öyle en öne oturmak pek kolay değildi bu hatta. </st><st c="10186">İnmem gereken durağa geldiğimizde yine üç kişi kalmıştık. </st><st c="10244">Ben, kızıl saçlı kız ve genç, yakışıklı ve çakal bakışlı otobüs şoförü. </st><st c="10316">Şoför yine ineceğim durakta durdu ama kalkmadım. </st><st c="10365">Bugün de kızı ona bırakmayacaktım. </st><st c="10400">Dikiz aynasından bir bana, bir kıza bakıyordu. </st><st c="10447">Kımıldamadım. </st><st c="10461">Mecburen otobüsü hareket ettirdi. </st><st c="10495">Son durakta kız otobüsün ön kapısından indi, şoför otobüste kaldı, ben orta kapıdan indim. </st><st c="10586">Yine durmaksızın yoluma devam ettim. </st><st c="10623">Yarım saat yol yürüdüm. </st><st c="10647">Ertesi gün de aynı şey oldu, sonraki gün de. </st><st c="10692">Mevcut yüküm yetmiyormuş gibi, tanımadığım kızın evine sağ salim gidişini de kendime vazife edindim.  </st></p>
			<p>  </p>
			<p><st c="10793">Fakat günler geçtikçe otobüs şoförünün bakışları bakışlıktan çıktı. </st><st c="10861">Otobüse her bindiğimde beni kesiyor, kıza bakıp bakmadığımı kontrol ediyor, son üç durakta resmen yola değil bana kilitleniyordu. </st><st c="10991">Rahatsızlığım gittikçe arttı, bu adamın kızda cidden gözü vardı, daha ilk gün içime doğmuş demek ki. </st><st c="11092">Ben otobüsten kendi durağımda insem, hemen kaçıracaktı kızı, çok belliydi. </st><st c="11167">Ama ne pahasına olursa olsun, soğuktan her gece kıçım da donsa eve dönerken, o kızı bu adama yem etmeyecektim.   </st></p>
			<p>  </p>
			<p><st c="11278">Bir akşam otobüste dört kişi kaldık. </st><st c="11315">Kimdiler bilmiyorum, iki genç çocuk daha kaldı otobüste son iki durakta. </st><st c="11388">Genç çocuk dedim ama benden büyükler belki de, ben daha yirmi beş yaşındayım neticede ama ruhum kırk beş. </st><st c="11494">Nerden baksan iki çocuk okutuyorum iki senedir, bir de kendimi yetiştiriyorum, etti üç, sınıf mevcudum da kırk iki. </st><st c="11610">Etti sana kırk beş. </st><st c="11630">Her çocuk ayrı bir yük, her çocuk ayrı bir sorumluluk, ayrı bir yaş üzerimde. </st><st c="11708">Büyümeden yaşlandım resmen. </st><st c="11736">Şimdi bir de kızıl saçlı kız eklendi. </st><st c="11774">O belki benle yaşıt ama kesinlikle benden genç olduklarına emin olduğum, çünkü kot pantolon giymişler, iki delikanlı otobüsten benden önce inmedi. </st><st c="11921">Son iki duraktayız, ama hâlâ oturuyorlar. </st><st c="11963">Eyvah dedim, oldular üç kişi. </st><st c="11993">Şimdi ben bu durakta insem, kızı kesin kaçırırlar. </st><st c="12044">Hayır, inmesem ve üçü istese beni de kaçırırlar. </st><st c="12093">Kurtulamayız ellerinden, kızıl saçlı kızla birlikte ben de gümlerim arada. </st><st c="12168">Allah korusun. </st><st c="12183">Bu düşünce aklıma son duraktan bir önceki durakta geldi ve son durağa kadar dua ettim. </st><st c="12270">Neyse ki gençler otobüs durunca hızlıca inip gittiler. </st><st c="12325">Hızlı olursunuz tabii, gençsiniz.   </st></p>
			<p>  </p>
			<p><st c="12359">Kızıl saçlı kız için son durağa kadar gitme ve yürüyerek eve geri dönme kararımı sebatla yerine getirdim. </st><st c="12465">O on gün hava sıcaklığı gittikçe düştü, kar yağdı; daha önce hiç tipi görmedim ama tipi gibi bir şey çıktı, yanaklarımı köpek gibi ısırdı. </st><st c="12604">Yine de bırakmadım kızı. </st><st c="12629">Bir gün hastalandım. </st><st c="12650">Boğazım şiş, ateşim çıkmış, perişan haldeyim. </st><st c="12696">Rapor alsam, okula gitmesem diye düşündüm. </st><st c="12739">Ama çocuklar dersten geri kalacak, telafi ederim ertesi gün gerçi ama okulu ayarlasam akşam kitapçıyı ayarlayamam. </st><st c="12854">Gelmiyorum dersem, iyi gelme, başkasını buluruz diyebilirler. </st><st c="12916">Başkasını bulurlarsa Elif ve Zeynep ben iş bulana kadar zorlanır. </st><st c="12982">Hadi başka birini bulmadılar, “Tamam Melihçiğim gelme, sen dinlen, topla kendini, iyileşince gelirsin, senin için yapabileceğim bir şey var mı?” dediler mesela gerçek bir insan gibi. </st><st c="13165">Bu sefer de kızıl saçlı kız var. </st><st c="13198">Onu ne yapacağız? </st><st c="13216">Otobüs şoförü dinlemez ki. </st><st c="13243">“Melih Beyimiz hastalandı, gelmedi bu akşam, o zaman ben bu kıza yan bakmamayayım” diyecek hali yok. </st><st c="13344">O an kapar kızı. </st><st c="13361">Son duraktan sonra inşaatlar başlıyor. </st><st c="13400">Çekiverir otobüsü inşaatın oraya. </st><st c="13434">Allah korusun! </st><st c="13449">Kalktım, giyindim, sürüne sürüne kahvaltı yaptım. </st><st c="13499">Doktora gidecek vaktim de, takatim de yoktu. </st><st c="13544">İlaç çekmecemi açtım, bulduğum bütün ilaçları atarım buraya. </st><st c="13605">Bir antibiyotiğe başladım kendi kendime. </st><st c="13646">Belli antibiyotiklik hastayım, bunu bilmek için doktor olmaya gerek yok, paralanıyor boğazım. </st><st c="13740">Bir ağrı kesici aldım, iliklerime kadar ağrı içindeyim. </st><st c="13796">Bir vitamin gördüm ilaçların arasında, bir tane ondan yuttum. </st><st c="13858">Tam çekmeceyi kapatırken kutunun üstünde soğuk algınlığı yazdığını gördüm. </st><st c="13933">Ben kesinlikle soğuk algınıydım, perişan etmişti o gece soğukları beni. </st><st c="14005">Bir tane de soğuk algınlığı ilacı içtim. </st><st c="14046">Boğazım yumuşasın diye de pastil aldım. </st><st c="14086">Bir üstüme benzin döküp kendimi yakmadığım kaldı. </st><st c="14136">Bütün çocukların, sınıftaki öğrencilerin, Elif’in, Zeynep’in ve kızıl saçlı kızın selameti için iyileşmek zorundaydım. </st><st c="14255">İyileştim.  </st></p>
			<p>  </p>
			<p><st c="14266">Kızı ilk gördüğüm günden on beş gün sonra yılbaşıydı. </st><st c="14320">Yılın ilk günü çalışmadım, okul tatil, kitapçı kapalı. </st><st c="14375">Bütün gün evde oturdum, kitap okudum, evi temizledim, yemek yaptım. </st><st c="14443">Akşam saat dokuz gibi, bir otobüs geçti zihnimden. </st><st c="14494">Eyvaaaah, dedim, bana tatil ama otobüsler çalışıyor. </st><st c="14547">Kız? </st><st c="14552">Bilmiyorum ki kız ne iş yapıyor? </st><st c="14585">Bana öğrenci gibi geldi ama olmayabilir de. </st><st c="14629">Belki bir yerde çalışıyor. </st><st c="14656">Belki bir restoranda garson. </st><st c="14685">Olamaz mı? </st><st c="14696">Gayet mümkün. </st><st c="14710">Hatta öğrenciden daha mümkün, 22.45 otobüsüne binen öğrenci mi olur? </st><st c="14779">Garsonsa mesela, o saate kadar çalışıyordur. </st><st c="14824">E o saate kadar çalışıyorsa, bir ocakta da çalışıyordur. </st><st c="14881">Restoranlar ilk gün de çalışıyor. </st><st c="14915">Eyvaaah, kız otobüste yalnız, otobüs şoförü zaten otobüste. </st><st c="14975">Kaldılar mı baş başa? </st><st c="14997">Hemen giyindim, koşa koşa çıktım sokağa, ilk gelen otobüse bindim. </st><st c="15064">Bizim durakta durmuyordu, ama sonuçta gidiyordu şehre; az yürürdüm. </st><st c="15132">Yeter ki bir an önce yetişeyim. </st><st c="15164">Yollar boştu, yetiştim, hatta 22.15 otobüsü geldi durdu önümde, ama binmedim. </st><st c="15242">Kız binecekse 22.45 otobüsüne binecekti, bu otobüs şoförüyle derdim yoktu benim, alıp veremediğim öbür şoförleydi. </st><st c="15357">Yarım saat durakta bekledim, hava soğuktu, hareket olsun diye ATM’ye yürüdüm, kızlara para gönderdim, biraz da kendim için çektim. </st><st c="15488">Tekrar durağa döndüm, beş dakika sonra geldi 22.45 otobüsü. </st><st c="15548">Şoför koltuğuna avına yaklaşan aslan gibi oturmuş bizimki. </st><st c="15607">Otobüste çok az kişi vardı ve kız yoktu. </st><st c="15648">Derin bir nefes aldım. </st><st c="15671">Yine de iyi ki gelmişim dedim. </st><st c="15702">Bir derin nefes daha alıp verdim. </st><st c="15736">Kız garson değildi... </st><st c="15758">Bu kez kendi durağımda indim, doğru eve gittim. </st><st c="15806">Şoför ben inince ters ters baktı, bakarsın tabii. </st><st c="15856">Biri planlarını bozdu. </st><st c="15879">Ben hesapta yoktum. </st><st c="15899">Kıza yaklaşırken beni düşünmemiştin. </st><st c="15936">Aha, bakarsın şimdi arkamdan öyle. </st><st c="15971">Sahipsiz sandın di’mi kızı, çakal...  </st></p>
			<p>  </p>
			<p><st c="16008">Ertesi akşam mesaimiz aynen devam etti. </st><st c="16048">Kız otobüsteydi, yine son durakta indim. </st><st c="16089">Bir akşam otobüs yine son durakta durdu, kız şoföre bir şey söyledi, şoför kafa salladı ve kız indi. </st><st c="16190">Ne dediğini duyamadım, arkadaydım ama çok kısa bir şeydi. </st><st c="16248">Görüşürüz demiş olabilir ama insan şoföre neden görüşürüz desin ki? </st><st c="16316">İyice kıllandım. </st><st c="16333">Vay adi, dikiz aynasından kese kese kandırmış kızı. </st><st c="16385">Ama bir şey olmadı Allah’tan, kız hızlı hızlı yürüdü gitti, ben de evin yolunu tuttum. </st><st c="16472">Ertesi gün kız yine şoföre bir şey söyledi ve orta kapıdan indi bu sefer. </st><st c="16546">Yüzünü gördüm, gülümsüyordu. </st><st c="16575">Dikiz aynasından şoförün yüzünü gördüm, o da gülümsüyordu. </st><st c="16634">Bu iki küçük belli belirsiz yüz ifadesi tokat gibi çarptı yüzüme. </st><st c="16700">İşi pişirmiş bunlar, bağlamış şoför kızı. </st><st c="16742">Belki de fazlalık olan benim. </st><st c="16772">Ben olmasam son iki durakta basıp gidecekler inşaatın oraya. </st><st c="16833">Belki de şoförün evine. </st><st c="16857">Olamaz mı? </st><st c="16868">Olur. </st><st c="16874">Ama olmasın. </st><st c="16887">Kıza çok yazık ya. </st><st c="16906">Öğrenci o daha. </st><st c="16922">Gencecik kız, önüne daha iyi fırsatlar çıkar, ne bileyim bir öğretmenle evlenir belki. </st><st c="17009">Şoförden daha iyi hiç olmazsa. </st><st c="17040">Mani olmak lazım bu işe ama nasıl? </st><st c="17075">Elif veya Zeynep, gelseler deseler ki, “Abi ben âşık oldum, bu şoförle evleneceğim”, beynimden vurulurum. </st><st c="17181">Gerçi âşıksa evlensin tabii, saygı duyarım sonradan, anlarım. </st><st c="17243">Ama bunlarınki aşk değil, kız yirmi gün önce bindi otobüse, şoförün bunda gözü vardı, evleneceğiz diye kandırdı kızı dikiz aynasından. </st><st c="17378">Başka türlü olamaz.  </st></p>
			<p>  </p>
			<p><st c="17398">O gece yatağın içinde döndüm durdum. </st><st c="17435">Uyuyamadım. </st><st c="17447">Bir şekilde engel olmam gerekiyordu. </st><st c="17484">Belki de kendim kuruyordum ama kız da gülüyordu, şoför de gülüyordu. </st><st c="17553">İkisi de güldü birbirine. </st><st c="17579">Ben neciyim orada ya?   </st></p>
			<p>  </p>
			<p><st c="17601">Bir sonraki akşam tekrar bindim otobüse, sondan beşinci durakta insan sayısı azaldı, kızın arka koltuğu boş kaldı. </st><st c="17716">Her şeyi göze aldım ve kalkıp kızın arkasına oturdum. </st><st c="17770">Kalbim yerinden çıkacak gibiydi, ellerim titremesin diye ön koltuğa tutundum. </st><st c="17848">Şoförle göz göze geldik kırmızı ışıkta. </st><st c="17888">O gözünü kaçırmadı, ben de kaçırmadım. </st><st c="17927">Kırmızı ışık boyunca bakıştık. </st><st c="17958">Kızın saçlarının kokusu geliyor burnuma bir yandan. </st><st c="18010">Kendime kızıyorum, kardeşim yerinde kız yahu. </st><st c="18056">Şimdi Elif veya Zeynep otobüse binse, biri saçlarını koklasa... </st><st c="18120">Kendimden utandım. </st><st c="18139">Başkasından ne farkın var senin şerefsiz Melih, dedim. </st><st c="18194">İnmem gereken durağa geldim, ama kımıldamadım. </st><st c="18241">İnmeyeceğim. </st><st c="18254">Bu kızı sana yem etmeyeceğim.   </st></p>
			<p>  </p>
			<p><st c="18284">Son durağa gelirken kızın telefonu çaldı. </st><st c="18326">Efendim, dedi. </st><st c="18341">Çok güzel efendim, dedi. </st><st c="18366">İnsan bu kadar güzel efendim, diyebilir. </st><st c="18407">Biri bana böyle efendim dese, ayaklarına kapanırım. </st><st c="18459">Annesiymiş. </st><st c="18471">Geliyoruz, dedi. </st><st c="18488">Geliyoruz mu? </st><st c="18502">“Bitti, bitti, valla bitti staj. </st><st c="18535">Çok zordu yaa, neyse. </st><st c="18557">Kutlayalım diye pasta aldık” dedi. </st><st c="18592">Pasta aldık mı? </st><st c="18608">Baktım kucağında pasta paketi var. </st><st c="18643">Pasta tamam da o “dık” ne? </st><st c="18670">“Tamam, vereyim” dedi. </st><st c="18693">Telefonu şoföre doğru uzattı, “Abi annem seni istiyor” dedi. </st><st c="18754">Abi mi?  </st></p>
			<p>  </p>
			<p><st c="18762">Şoför telefonu aldı, “He anacım” dedi. </st><st c="18801">Dediği anda durdurdu otobüsü, gelmişiz. </st><st c="18841">Kalkamadım yerimden. </st><st c="18862">“Bi dakka anacım” dedi. </st><st c="18886">Bana döndü, “Geldik arkadaşım, son durak” dedi. </st><st c="18934">Utanarak, yerin dibine batarak, sürünerek, ağlamamak için kendimi zor tutarak indim otobüsten. </st><st c="19029">Bütün vehimlerimi, kızın saçlarının kokusunu, yirmi bir günlük düşlerimi, Zeynep’i, Elif’i, şoförün aldığım günahını, otobüsteki herkesi atkı yapıp sardım boynuma. </st><st c="19193">O gece ısınamadım, ısınamadım, ısınamadım...  </st></p>
		</div>
	<div id="charCountTotal" value="19238"></div></body>
</html>
