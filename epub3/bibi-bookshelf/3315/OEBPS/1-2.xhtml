<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>1-2</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-2" xml:lang="tr-TR">
		<div>
			<p>  </p>
			<p id="_idParaDest-2" xml:lang="en-GB"><st c="0">Berhudar Olayım Necmi Enişte  </st></p>
			<p><st c="29">Ferhunde Hala’yı hayatımda bir kez görmüşüm, onu da hatırlamıyorum. </st><st c="97">Bizim eve kardeşimin doğumunda gelmiş, bir daha da uğramamış. </st><st c="159">Fakat haberi gelirdi, onu çok net hatırlıyorum. </st><st c="207">Annem ev telefonunun danteliyle oynaya oynaya telefonla konuşur, “Aaaaa, tüüüh, vahhh, ayyyy” der, telefonda bir zaman inledikten sonra “büyük geçmiş olsun Ferhunde” diyerek yerine bırakırdı ahizeyi. </st><st c="407">Büyük geçmiş olsun’la küçük geçmiş olsun’u kardeş zanneder, bunların Ferhunde Halalarda yaşadığını hayal ederdim. </st><st c="521">Çocukluğumda, her altı ayda bir, değişik felaket haberlerini aktarmak için evimizi arayan bu uzak akrabanın hâlâ yaşadığını, Bursa’ya gideceğimi anneme söylediğimde öğrendim. </st><st c="696">“Ferhunde Halana uğra mutlaka” diye tutturdu. </st><st c="742">“Yav anne, gezmeye mi gidiyorum, işim var benim, gidemem” dedim ama “ölümü gör” dedi. </st><st c="828">“Ölümü gör, Ferhunde’ye uğramazsan. </st><st c="864">Benim onda lizözüm var, onu al bana getir” dedi. </st><st c="913">Hayatımda bir kez gördüğüm Ferhunde Hala’ya gidip, hayatımda ilk kez duyduğum bir şeyi isteyecektim. </st><st c="1014">Lizöz dediği, annemin lohusa yeleği. </st><st c="1051">Annemin Ferhunde dediği, annemin lizözünü kardeşimin doğumundan sonra “Çok güzelmiş bu, ben alayım da bebeğim olunca giyerim” diye aldığı ve geri getirmediği hala. </st><st c="1215">Annem 62, Ferhunde Hala takribi 70 yaşında... </st><st c="1261">Lizöz mü kalmıştır, dedim ama “ölümü gör” dedi. </st><st c="1309">Abimin eşinin ikinci doğumuna olsun yetiştirmek istiyormuş yeleği. </st><st c="1376">“Git getir, gelinim giysin” dedi. </st><st c="1410">“Yaaa anne yengem giymez öyle şey saçmalama” dedim ama “Ölümü gör” dedi. </st><st c="1483">Annemin ölüsünü görmek istemiyorum. </st><st c="1519">Hiç istemiyorum. </st><st c="1536">Başa çıkamadığım tuhaf korkularım listesinde bir numaradaki yerini istikrarla koruyor bu korku. </st><st c="1632">Annemin ölmesinden çok korkuyorum. </st><st c="1667">Bazen geceleri uyumaya çalışırken annemin öldüğünü düşünüyorum. </st><st c="1731">İşyerinde çalışırken telefon çalıyor, abim “Annemiz öldü” diyor. </st><st c="1796">Dudaklarımı ısıra ısıra müdürün odasına gidip izin alıyorum. </st><st c="1857">Kurumsal hayat ne tuhaf Allah’ım, annen ölüyor ve sen izin istiyorsun. </st><st c="1928">Bazen rüyalarımda, şehir dışındayken “Annen öldü” diye arıyorlar beni. </st><st c="1999">Uçak bulamıyorum, otobüs bulamıyorum geri dönmek için. </st><st c="2054">Havaalanındaki bekleme koltuğunda ağlarken bir kadın geliyor yanıma “Neyin var evladım?” diyor. </st><st c="2150">“Annem öldü” diyorum, kadına sarılıp ağlıyorum. </st><st c="2198">Bu saplantılı korkularla baş edemiyorum, annem bir ara mutfağa gittiğinde, annemin öldüğünü, Ferhunde Hala’nın sırtında lizözle cenazeye geldiğini, o zamana kadar açık olan gözlerinin, lizözle beraber kapandığını hayal ettim. </st><st c="2424">Titreyerek uyandım yine hayalden. </st><st c="2458">“Ver Ferhunde Hala’nın adresini” diyerek annemin arkasından mutfağa girdim. </st><st c="2534">Ver şu adresi de lanet olası lizözünü alıp geleyim, yeter ki ölme, yeter ki haberin gelmesin, yeter ki ölünü görmeyeyim.  </st></p>
			<p>  </p>
			<p><st c="2655">Bu beni dehşete düşüren korkunun sebebi yine annemdi. </st><st c="2709">Annemin terbiye ve eğitim sisteminin temellerinde cellatlar yatıyordu, onların başında da Azrail dikiliyordu. </st><st c="2819">Çocukken ne zaman yaramazlık yapsam; yaramazlık dediğim de gürültü, ses çıkartma, elindeki oyuncakların tamamını salona dökme, arkadaşlarınla koşturma falan gibi sıradan davranışlar ha, öyle kayda değer şeyler de değil. </st><st c="3039">İşte ne zaman bu yaramazlık sayılabilecek şeylerden yapsam, annem “Yılmaz, otur annecim, bak ölürüm” diyordu. </st><st c="3149">Yapmaya devam ettiğimde “Tamam atıyorum madem kendimi camdan aşağı bak” diye pencereye koşuyordu; ağlayarak eteklerine yapışıyordum. </st><st c="3282">Ergenlik yıllarımda, gitmeye karar verdiğim bir yerden geri çevirmek istediğinde mesela, kapıya dikilip “Gidersen ölümü öp” diyor, beni kapının önüne içimdeki tüm öfkeyle birlikte resmen çiviliyordu.  </st></p>
			<p>  </p>
			<p><st c="3482">Kendince geliştirdiği bu vicdansız eğitim tarzının yegâne temsilcisi olan annem, babamın ölümüyle birlikte bana diplomamı verdi. </st><st c="3611">Hastanede babamın ölüsünü görmek, hatta eğilip öpmek nasip oldu. </st><st c="3676">Ebeveynlerim eğitimimde bütünsel bir yaklaşım sergiliyorlardı; teorik eğitimi annem, pratik eğitimiyse babam veriyordu. </st><st c="3796">Hayatım boyunca bütün ölümü öp’leri annem demiş, öpülmek için ölmekse babama düşmüştü. </st><st c="3883">Babamın vefatını takip eden tüm gecelerim aynı korkuyla geçti, ya annem de ölürse, ya onun da yanakları öpülmek için öyle hissiz, hareketsiz ve buz gibi beni beklerse? </st><st c="4051">İşte bu yüzden annemin peşinde koşuyordum “Ver şu Ferhunde Hala’nın adresini” diye. </st><st c="4135">Vicdansız anam bir kez daha galip geldi ve bana, Ferhunde Hala’nın başına gelmiş belalar silsilesiyle, sigara ve araba tiryakisi olan rahmetli Necmi Enişte hakkında kısa bir tafsilat ve üzerinde adresin yazılı olduğu bir kâğıt verdi.  </st></p>
			<p>  </p>
			<p><st c="4369">Bursa’daki toplantılar bittikten sonra bütün ekip iskender yemeye gitti, ben annemin bir emanetini alacağım diyerek Ferhunde Hala’yı aramaya gittim. </st><st c="4518">Emanet dediğim de, lohusa yeleği... </st><st c="4554">Bursa’nın bütün sokakları birbirine benziyordu, defalarca kayboldum. </st><st c="4623">Sonunda Ferhunde Hala’yı, Lale Apartmanı’nın giriş katında buldum. </st><st c="4690">Kapıyı tepeden tırnağa siyah kıyafetleri ve çatık kaşlarıyla açtı. </st><st c="4757">“Gel” dedi, “söyledi annen geleceğini.” Hiç şaşırmadı beni görünce, gülmedi de, hoş geldin de demedi. </st><st c="4859">Oysa ben bütün gün, kendimi ona nasıl tanıtırım diye düşünerek aramıştım evi. </st><st c="4937">En azından “Ben Yılmaz, Gülser’in oğlu Yılmaz” deseydim, ama tıkadı lafı ağzıma. </st><st c="5018">İçeri girince salonun ortasında dikilip kaldım. </st><st c="5066">“Eniştene selam versene” dedi. </st><st c="5097">Enişte yok ki evde? </st><st c="5117">Enişte ölmedi mi ya? </st><st c="5138">Enişte öldü dedi annem, ölmemiş mi? </st><st c="5174">Yeni enişte mi bulmuş bu yaşta, diye düşünüyorsun ama soramıyorsun da. </st><st c="5245">“Merhaba enişte” dedim, boş odaya. </st><st c="5280">Ne diyeyim? </st><st c="5292">Duvardaki çerçevelere baktı Ferhunde Hala. </st><st c="5335">Duvar silme fotoğraf çerçevesi. </st><st c="5367">Emekli maaşını fotoğraf çerçevelerine yatırmış, üç duvar çerçeve. </st><st c="5433">Pahalı bu çerçeve olayı, öyle hadi gidip alayım yüz tane denecek bir şey değil. </st><st c="5513">Tanesi en az yirmi liradan en az iki yüz çerçeve var duvarda; servet yatırmışlar çerçeve işine. </st><st c="5609">Hepsi de camlı ha, dandik çerçeve de değil. </st><st c="5653">“Gel” dedi, “enişten de sana selam versin.” Bismillahirrahmanirrahim, dedim. </st><st c="5730">İçimi bir korku sardı ki anlatamam. </st><st c="5766">Zaten aşırı korkuları olan insanım ben, çerçevedeki rahmetli enişteyle konuşmak da neymiş? </st><st c="5857">Annem yaptı beni böyle. </st><st c="5881">Gece evde tek başına kalamayan, altı boş olan yatakların üzerinden ayaklarını sarkıtamayan, koridorlarda peşinden biri geliyormuş gibi hızlı hızlı yürüyüp ayakları birbirine dolanan pısırık herifin biri olup çıktım. </st><st c="6097">İşin kötüsü korktuğum da belli oluyor karşıdan, saklayamıyorum. </st><st c="6161">“Erkek adam korkar mı?” diyor annem. </st><st c="6198">Sen benim çocukluğumun içine etmişsin ruh çağırma partilerinle, yetmemiş, erkekliğimi de sorgula. </st><st c="6296">Korkuyorsam kimin yüzünden acaba?   </st></p>
			<p>  </p>
			<p><st c="6330">Babam öyle erkenden gidiverince annem kalkamadı bu yükün üstünden. </st><st c="6397">Zaten çok sağlam olmayan ruh dünyası, bu ölümle birlikte tamamen yıkıldı, enkaz altında kalan yine ben oldum. </st><st c="6507">Eve hocalar, medyumlar falan getirdi, babamdan kalan emekli ikramiyesini resmen falcılarla, hocalarla yedi. </st><st c="6615">Kadın fincanın etrafına kâğıtlara yazılmış harfler diziyor, babamın ruhunu çağırıyor, annem geldiğini zannettiği ruha birtakım sorular soruyor, kadın parmağıyla tuttuğu fincanı harflerin üzerine götürüyor, annemin sorularına böyle cevap veriyordu. </st><st c="6863">Ben de bu arada babamın ruhuyla konuşan annemi dinleyip kanepede atari oynuyordum. </st><st c="6946">Yıllarını böyle geçirdi. </st><st c="6971">Bir keresinde eve bir böcek girdi, hamamböceği gibi bir hayvan. </st><st c="7035">Tutturdu “Bu baban” diye. </st><st c="7061">Düşünsene salonda bir böcek yürüyor ve annen ona bakıp “Baban geldi” diye ağlıyor. </st><st c="7144">Perşembe geceleri babamın ruhunun geldiğine inanıyor. </st><st c="7198">Her akşam sıkı sıkıya kapattığı perdeleri perşembe akşamları çekmiyordu. </st><st c="7271">Perdeler açık kalsın da, babam bizi görsün... </st><st c="7317">Annem bana böyle bir çocukluk ve gençlik yaşatmış, şimdi diyor ki “Erkek adam korkar mı?” Ferhunde Hala da kendi gibi çıktı işte, sülalesi bozuk bunların. </st><st c="7472">Duvardaki enişteyle konuşuyoruz. </st><st c="7505">Kocalarını kaybedince akıllarını da kaybetmiş ailenin kadınları.  </st></p>
			<p>  </p>
			<p><st c="7570">Bütün çerçeveleri tek tek gezdirdi Ferhunde Hala. </st><st c="7620">Necmi Enişte’nin sergüzeştini film şeridi gibi duvara asmış kadın. </st><st c="7687">Necmi Enişte öğretmen okulunda; Necmi Enişte öğretmen olmuş sınıfta; Necmi Enişte’yle birlikte gittikleri ilk tatilin fotoğrafları; Ferhunde Hala hamile, bebek ölü doğmuş, –birkaç gözyaşı–; Ferhunde’yle Necmi’nin ilk evleri, yangında yanmış, sigaradan çıkmış yangın, zor kurtulmuşlar; Ferhunde yine hamile, –yine gözyaşı–; Necmi Enişte’yle ikisi hastanede, halanın kolu, eniştenin bacağı kırık, trafik kazası; enişte beyaz bir kartalın önünde, ağzında sigara, bir piknik fotoğrafı; Ferhunde gülüyor, eniştenin ağzında sigara, yeni bir araba, bu mavi, diğeri çalınmış, gitmiş güzelim araba, yenisini almışlar halanın altınlarıyla... </st><st c="8319">Diğer duvara geçip de bütün çerçeveleri bitirene kadar sayısız “Büyük geçmiş olsun hala” dedim. </st><st c="8415">Son duvar beni yıktı, perişan eyledi. </st><st c="8453">Halada derman kalmadı. </st><st c="8476">Necmi Enişte’nin kolunu kesmişler sigaradan, enişte tek kollu... </st><st c="8541">Fakat yine arabada, protez koluyla direksiyonda, ağzında sigara. </st><st c="8606">Huylu huyundan vazgeçmiyor arkadaş, ne arabadan vazgeçmiş ne sigaradan. </st><st c="8678">Son kare... </st><st c="8690">Hala mezarlıkta. </st><st c="8707">Yalnız. </st><st c="8715">Büyük geçmiş olsun oluyor, ama büyük Allah rahmet eylesin yok. </st><st c="8778">Çaresiz, Allah büyük sabırlar versin, dedim. </st><st c="8823">Gözyaşlarını sildi cebinden çıkarttığı kumaş mendile. </st><st c="8877">Sonra salona geri döndük, filmi geri sardık. </st><st c="8922">Çerçevelere bakarak Necmi Enişte’yi mezarlıktan alıp öğretmen okuluna kadar geri götürdük. </st><st c="9013">“Otur” dedi, salona girince. </st><st c="9042">O kadar kesin ve net söyledi ki hemen oturdum. </st><st c="9089">“Helva kavurdum, helva getireyim” dedi. </st><st c="9129">Hala mutfağa gidince Necmi Enişte’yle baş başa kaldım. </st><st c="9184">İçimi yine o tanıdık korku sardı, telefonumu çıkartıp oynamaya başladım. </st><st c="9257">Videolara falan baktım öyle. </st><st c="9286">Hala içeriye giriverince birdenbire simsiyah elbisesiyle, panikledim. </st><st c="9356">Videonun sesi açılıverdi. </st><st c="9382">Gereksiz yüksek sesin, kahkahaların olduğu bir video. </st><st c="9436">Ters ters baktı Ferhunde Hala, “Utanmıyorsun ölü evinde bangır bangır!” dedi. </st><st c="9514">Ölü evi mi? </st><st c="9526">Ulan bu Necmi Enişte ne zaman öldü? </st><st c="9562">Annem ne zaman öldüğünü söylemedi ki, öldü dedi sadece. </st><st c="9618">Yeni mi öldü acaba? </st><st c="9638">Halaya baktım. </st><st c="9653">Kıyafetler siyah, elinde helva, gözü yaşlı... </st><st c="9699">“Eniştemi ne zaman kaybettik hala?” dedim öyle kelimelerin sonunu yuta yuta. </st><st c="9776">“On yıl oldu” dedi, “bugün tam on yıl doldu, helva onun için...” Ulan şansa bak, hayatın boyunca sadece bir kez gördüğün uzaktan akraba halanın evine gel ve o da on yıl önce ölmüş kocasının ölüm yıldönümüne denk gelsin.   </st></p>
			<p>  </p>
			<p><st c="9996">Öyle sus pus oturduk, hala tespih çekti, benim resmen içim çekildi. </st><st c="10064">Helvayı yedikten sonra “Annem bir şey istemişti hala” diyebildim kısık sesle. </st><st c="10142">Şu duvarlara bak, kadın feleğin çemberinden geçmiş, hâlâ gözü yaşlı, biz daha yelek derdindeyiz. </st><st c="10239">“Gel” dedi, “yatak odasında, ben tek alamam şimdi.” O insanın yüreğini dağlayan koridordan tekrar geçtik. </st><st c="10345">Başımı kaldırmamaya çalıştım. </st><st c="10375">Ama bazı çerçevelerin önünde bizatihi durdu. </st><st c="10420">Hamile olduğu fotoğrafları gösterdi. </st><st c="10457">“Çok istedim” dedi. </st><st c="10477">“Hep ölü doğdular ya da doğuramadan düşürdüm.” Yatak odasına girdik. </st><st c="10546">Orda da her yer fotoğraf. </st><st c="10572">Odaya girince “Müsaadenle Necmi Bey” dedi hala, bir ürperti sardı beni yine. </st><st c="10649">Bu bizimkinden de fena. </st><st c="10673">Bizimki hiç değilse böceğe falan kocam diyordu, halası boş odalara konuşuyor. </st><st c="10751">Dolabı açtı, “Uzanıver oğlum şuraya, yukarıdaki bohçanın içinde olacaktı” dedi. </st><st c="10831">Bu da obsesif. </st><st c="10846">Kız halaya benziyor hakikaten. </st><st c="10877">Annem de böyle. </st><st c="10893">Dolaba eşyaları milimetrik yerleştirmiş, her şeyin üzerini işlemeli örtülerle kaplamış. </st><st c="10981">Biliyorum bu işlemeleri, bizim evde de var. </st><st c="11025">Annem benim kıyafetlerimin üstünü de bu saçma sapan dantelli şeylerle kapatıyor. </st><st c="11106">Ayaklarımın ucunda yükselip halanın gösterdiği beyaz bohçaya uzandım, çekiverince bohçayla beraber paldır küldür bir şey düştü yere. </st><st c="11239">Bir çığlık attım, yatağın üstüne sıçradım; aklım çıkacaktı korkudan. </st><st c="11308">“Necmiiiiii” diye bağırdı hala, geldiğimden beri ilk kez güldü. </st><st c="11372">Eniştenin protez kolu! </st><st c="11395">Yerde duruyor öyle. </st><st c="11415">Kâbus gibi. </st><st c="11427">“Al eniştenin kolunu yerden” diye bağırdı hala. </st><st c="11475">Betim benzim atmış, tir tir titriyorum, bu daha eniştenin kolu diyor. </st><st c="11545">Yere uzanıp aldım, ona uzattım. </st><st c="11577">O da alıp bana geri uzattı. </st><st c="11605">“Öp eniştenin elini çabuk” dedi. </st><st c="11638">Ağlamak üzereyim. </st><st c="11656">“Öppp” dedi. </st><st c="11669">Öptüm. </st><st c="11676">Protez eli tuttum öptüm, alnıma koydum. </st><st c="11716">Ferhunde Hala, kola sımsıkı sarıldı. </st><st c="11753">“Rahmetliyi gömerken bunu gömemedik tabii, sakladım ben bunu. </st><st c="11815">Nereye sakladığımı unutmuştum, iyi ki geldin Yılmaz. </st><st c="11868">Kavuştum Necmiciğime” dedi. </st><st c="11896">“On senedir hasretim Necmimeeee” diye başladı ağlamaya. </st><st c="11952">Yatağın üzerine oturduk, halanın kucağında kol, o ağlıyor, ben ağlıyorum. </st><st c="12026">Annem görse “Erkek adam ağlar mı?” der. </st><st c="12066">Ağlanmayacak gibi mi vaziyet? </st><st c="12096">Aklımı aldın geldiğimden beri. </st><st c="12127">Epey bir zaman hazır ölü evi, helva da var, enişte de bir şekilde geri geldi diye ağladık. </st><st c="12218">Halanın hıçkırıkları arasında “Annemin dediği şeyi ver de ben sizi baş başa bırakayım hala” diyebildim sonunda. </st><st c="12330">Kucağından eniştenin kolunu indirmeden, bohçayı açıp, lizöz mü ne, o sevimsiz şeyi uzattı. </st><st c="12421">“Bir bebeğimiz olsaydı, giyecektim Necmi Bey” dedi. </st><st c="12473">Yetmiş yaşında kadın, mahcup bir yeni gelin edasıyla süzüldü protez kola. </st><st c="12547">Allah akıl fikir versin sülalenize dedim içimden. </st><st c="12597">Mendilini tekrar çıkarttı siyah hırkasının cebinden, sildi gözyaşlarını. </st><st c="12670">İnsan delirten koridordan tekrar geçtik, beni kapıya kadar geçirdi hala. </st><st c="12743">“Annene selam söyle, gene gel” dedi.   </st></p>
			<p>  </p>
			<p><st c="12780">Apartman kapısına kadar el salladı arkamdan, bir kendi elini, bir eniştenin elini...  </st></p>
		</div>
	<div id="charCountTotal" value="12865"></div></body>
</html>
