<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>1-6</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-6" xml:lang="tr-TR">
		<div>
			<p>  </p>
			<p id="_idParaDest-6" xml:lang="en-GB"><st c="0">Yalan Dünya, Fani Dünya  </st></p>
			<p><st c="24">Tak kızım sen bana o serumu, tak iyice tak, bul damarımı, bak yaptım yumruk, hıh. </st><st c="106">Elin de pek hafifmiş, acımadı hiç. </st><st c="141">Kaç saat sürüyor bu serum da, insanın canı çıkıyor ay beklerken. </st><st c="206">Ben ayda bir gelip taktırıyorum kızım. </st><st c="245">Aynı hastaneye gidince takmıyorlar, farklı farklı gidiyorum. </st><st c="306">Sinirlerim laçka oldu yavrum iyice. </st><st c="342">Delirtin ananızı da kurtulun dedim artık dün gece. </st><st c="393">Sabaha kadar ağladım. </st><st c="415">Sabah kimseye ses etmeden çıktım evden, doğru acile. </st><st c="468">Sen de yorgunsun bak, nöbetçiydin di mi gece. </st><st c="514">İşte hep dert. </st><st c="529">Kimine işi dert, kimine evi. </st><st c="558">Ama olsun, meşguliyetin var, öyle düşün. </st><st c="599">İş olacak ki aş da olsun. </st><st c="625">Akşam bana da nöbet geldi sanki. </st><st c="658">Kalkamadım yataktan. </st><st c="679">Alt kata vurdum hep lap lap lap. </st><st c="712">Sevim duyar da gelir belki diye ama o da gelmedi gâvur. </st><st c="768">Besle kargayı oysun gözünü kızım, böyle bu dünya. </st><st c="818">Yalan dünyaaa, fani dünyaaa...   </st></p>
			<p>  </p>
			<p><st c="849">Gelinlerle atıştık dün akşam. </st><st c="879">Sevim’i de almışlar arkalarına. </st><st c="911">Benim kız da yanlarında. </st><st c="936">Bak bak, çete olmuşlar. </st><st c="960">Akıllara bak. </st><st c="974">“Anne sen çok kontrolcüsün” diyor bana. </st><st c="1014">“Sanki açıp kıçınızı kontrol ediyorum” dedim, tövbe tövbe. </st><st c="1073">Ben olmasam arkalarını toplayacak insan yok. </st><st c="1118">Neyse bu başladı ya artık, öteki de açtı ağzını. </st><st c="1167">Çok geldiler üstüme. </st><st c="1188">Dedim benim kime ne zararım varmış Allah aşkına? </st><st c="1237">İnsanlara yaptığım iyilikleri uç uca eklesem buradan köye yol olur, ama saymıyorum, kimsenin yüzüne vurmuyorum. </st><st c="1349">Ama işte vuracaksın belki de, sana şunu şunu şunu yaptım diyeceksin. </st><st c="1418">O zaman senden iyisi yok. </st><st c="1444">Sevim’e de bak sen dedim, o da geçmiş yanlarına, saf tutmuş. </st><st c="1505">Sevim bizim kiracımız, hemşire kızım. </st><st c="1543">On beş senedir bizim bodrum katta oturuyor. </st><st c="1587">Sevim’den kira almıyorum. </st><st c="1613">Almam, geçerli sebeplerim var. </st><st c="1644">Anlatırım. </st><st c="1655">Apartman büyük, hayra da yetiyor, şerre de şükürler olsun. </st><st c="1714">Şer dediğim, üst kattakiler, hayır zaten Sevim yani, onu söylemeye gerek yok. </st><st c="1792">Asıl buralar tam Sevimlik. </st><st c="1819">Sevim’e serumu damardan vermeyin gelirse, içsin o, şişe şişe. </st><st c="1881">Valla işi çok zor. </st><st c="1900">Geçen gün baktım tuvaletten göbek ata ata çıkıyor. </st><st c="1951">“Ayyyy” dedi, “çok şüküüüüür, hasta oldum hadi. </st><st c="1999">Bir haftadır hacı bekler gibi yolunu gözlüyorum, şükür bugün geldi.” “Valla Sevim” dedim, “aç bi çiftetelli de oyna gülüm, bu kadar oyun kurtarmaz seni.”   </st></p>
			<p>  </p>
			<p><st c="2153">Sevim’in dördüncü çocuk bu sene beş yaşına girdi. </st><st c="2203">Onun büyüğü yedi, onun büyüğü dokuz, en büyükleri de on iki yaşında. </st><st c="2272">Yakası paçası çocuk. </st><st c="2293">Dördü de erkek, hem ne erkek. </st><st c="2323">Canına cinine yetiyorlar Sevim’in. </st><st c="2358">İlki pek sakindi, yok gibiydi çocuk. </st><st c="2395">Kız Sevim, bunu yapmadan önce zemzem mi içtiniz, bu çocuk nasıl böyle uslu oldu, bize de anlat, gelinlere söyleyelim öyle çocuk yapsınlar derdim. </st><st c="2541">İkinci çocuğu altı aylık doğdu. </st><st c="2573">Bir buçuk kilo mu neydi, öyle bir şey, avuç içi kadardı. </st><st c="2630">Öyle de küçük kaldı zaten. </st><st c="2657">Hiç unutmam bir gün buna uğradım pazardan dönerken. </st><st c="2709">Ara sıra ben de uğruyorum, hani kız kendini şey hissetmesin. </st><st c="2770">Bak bak parası var böbürleniyor, burnu havada, bize hiç gelmiyor, bizi beğenmiyor demesin diye giderim öyle arada bir. </st><st c="2889">Çok sık değil tabii, çok sık olsa bu sefer de şey olur, anlatabildim mi? </st><st c="2962">Böyle iyi, üç dört ayda bir akşam çat kapı, iyi.   </st></p>
			<p>  </p>
			<p><st c="3011">Neeysee, o akşam uğradım. </st><st c="3037">Büyük babaannesinde, bebek de uyuyor, dedi. </st><st c="3081">Mutfağa gitti, çay koyayım bize abla, dedi. </st><st c="3125">Ben de dalmışım öyle, duvarlara bakıyorum. </st><st c="3168">Gözlüklerimi de takmamışım o gün. </st><st c="3202">Uzağı göremiyorum, nasıl da pişman oldum pazara gözlüksüz gittiğime. </st><st c="3271">Neye bakacaksam tezgâhın dibine gidip gidip öyle baktım, kendime sinir oldum. </st><st c="3349">Neyse gözlüklerim yok gözümde, hava da karardı hafif, zaten bodrum kat, karanlık. </st><st c="3431">Odadan içeriye bir şey girdi, küçücük, kedi gibi, pıtil pıtil yürüyor. </st><st c="3502">Anacım nasıl korktum, aklım çıktı. </st><st c="3537">Bacaklarımı toplamışım altıma hemen. </st><st c="3574">Kedi sandım valla. </st><st c="3593">Sevim’in bebekmiş. </st><st c="3612">Erken yürüdü bu. </st><st c="3629">Acelen ne be çocuk, sekiz aylık yürür mü insan? </st><st c="3677">İçeri giriverince bir an, küçücük, kara kuru bir şey, ay aklım çıktı. </st><st c="3747">Yürüdü de yanıma geliverdi. </st><st c="3775">Her şeyi öyle acele oldu o çocuğun. </st><st c="3811">Hastalandı, doktora diye gittiler, sünnet olup geldi. </st><st c="3865">Ertesi gün sokakta bizim torunu tekmelemiş. </st><st c="3909">Önüne düz duvar koy, ona tırmanır, tavanı tepe taklak geçer, öyle bir çocuk. </st><st c="3986">O daha yeni yaşına girmişti, üçüncüye hamile kaldı Sevim. </st><st c="4044">Ay o hamileliğini hiç unutmam. </st><st c="4075">Domuz gribi oldu bu hamileyken. </st><st c="4107">Hastaneye yatırdılar, karantinaya aldılar. </st><st c="4150">Apartmanın merdivenlerini çamaşır suyuyla yıkattım, ne olur ne olmaz. </st><st c="4220">Geçmesin bize de. </st><st c="4238">Sevim hastanedeyken evdeki sessiz tayyareyle jet motoruna ben baktım. </st><st c="4308">Biri yerinden kımıldamıyor, biri koyduğun yerde durmuyor. </st><st c="4366">Üçüncü çocuk ikinciye göre sakin ama o da çok inat. </st><st c="4418">Olmaz dedi mi, yok, ikna olmuyor. </st><st c="4452">Çocuk dediğin ikna olur ay, kandırırsın, şeker dersin, çikolata dersin, oyuncak dersin, aaa bak uçak geçiyor dersin, olmadı iki tokat geçirirsin, kandırırsın. </st><st c="4611">Bu başka bir şey, kafasını dikti mi, indirmiyor. </st><st c="4660">Sevim de öyle diyor zaten. </st><st c="4687">“Ben buna hamileyken domuz gribi oldum ya abla, gribi geçti, domuzluğu kaldı bunun” diyor. </st><st c="4778">Öyle bir çocuk. </st><st c="4794">O daha elini ayağını öğrenemeden dördüncüye hamile kaldı. </st><st c="4852">Haberi duyunca gidip de tekme tokat girişesim geldi Sevim’e. </st><st c="4913">Senin neyine ya bunca çocuk. </st><st c="4942">Başka işiniz yok mu sizin o işten başka? </st><st c="4983">Rahmetli babaannem derdi “Zengin parasıyla, fakir karısıyla oynarmış” diye. </st><st c="5059">Bunlarınki o hesap, adam fabrikada asgari ücretle çalışıyor, Sevim çocuk bakmaktan apartmanın işlerine yetişemiyor. </st><st c="5175">Daha da çocuk diyorlar ay! </st><st c="5202">Tamam benim de üç çocuğum var ama, durumumuz iyiydi hani, yapmasak ayıptı. </st><st c="5277">Daha da yapardım ben ama olmadı. </st><st c="5310">Düşüğüm var iki tane. </st><st c="5332">Onlar da olsa beş olacaktı. </st><st c="5360">Nasip değilmiş, Allah yazmamış.   </st></p>
			<p>  </p>
			<p><st c="5392">Neeysee, onu diyordum ben. </st><st c="5419">Bizim bu apartmanı dikmeden önce, rahmetli Nurettin Eniştenin, enişten diyorum kusura bakma, herkes Nurettin Enişte derdi ona, kendi akrabaları pek yok biliyor musun, bizimkiler de işte enişte, enişte deyince adam öyle kaldı. </st><st c="5645">Neyse eniştenin başının etini yiye yiye memleketteki bütün tarlaları sattırdım o zaman. </st><st c="5733">Babamdan kalan evde hissem vardı. </st><st c="5767">Kardeşlerime devrettim, kendi payımı nakit aldım. </st><st c="5817">Emekli ikramiyesiyle aldığı evi de sattırdım Nurettin’e. </st><st c="5874">On iki burmam, bir beşibiryerdem vardı, onları da eklettim. </st><st c="5934">Önce arsayı aldık, az şehrin dışındaydı ama olsun, o zaman ucuz oluyor. </st><st c="6006">Ne kadar şehrin dışında, o kadar ucuz. </st><st c="6045">Zamanla şehrin içine girer o, biliyorum ben hep öyle oluyor, dedim. </st><st c="6113">Biz burayı aldığımızda valla kurtlar iniyordu gece, bak şimdi öyle mi, metro bile geldi. </st><st c="6202">Kurttepe metrosunun dibi hemen, gelirsen uğra bak ablana, bi çayımı iç. </st><st c="6274">Kime sorsan gösterirler evi. </st><st c="6303">Neyse, arsayı aldıktan sonra inşaata başladık. </st><st c="6350">“Bu ev bitmeden ölürsen vallahi seni gebertirim Nurettin” dedim. </st><st c="6415">Bir kat daha, bir kat daha derken yaptırdım valla apartmanı. </st><st c="6476">Kapısında kurban kestirdim. </st><st c="6504">“Bütün varımı yoğumu gömdüm bu apartmana, yatır beni kes” dedi enişten. </st><st c="6576">“Kesmem” dedim, “senle daha işimiz var, niye keseyim?”   </st></p>
			<p>  </p>
			<p><st c="6631">Neeysee, apartmanı yaptık, dört katlı, bir de alt katta bodrum var, orayı da dayattım döşettim, dursun dedim. </st><st c="6741">Ama hiçbirini kiraya vermedik. </st><st c="6772">Nurettin Enişten, “Bizden hariç üç daire var, niye vermiyoruz kiraya, niye bomboş apartmanda oturuyoruz biz?” diye çok söylendi, vermedim. </st><st c="6911">Benden izinsiz kiralık yazısı astı camlara, her geleni vazgeçirdim. </st><st c="6979">“Siz bilirsiniz ama yatır var, rahat vermiyor, gelen kiracı çıkıyor, ona göre tutun” dedim. </st><st c="7071">Gelen arkasına baka baka döndü. </st><st c="7103">Beni de Allah affetsin artık ne diyeyim. </st><st c="7144">Aile dirliği için söylenen yalan mubah zaten, öyle biliyorum ben. </st><st c="7210">Ama bodrum kata ben kiracı aradım, yalan yok, ondan yaptırmıştım zaten orayı. </st><st c="7288">Sevim’le kocası geldi ev bakmaya. </st><st c="7322">Yanlarında bir çocuk, iki yaşında ya var, ya yok. </st><st c="7372">Dedim ya sakin bir çocuk, duruşundan belli, öyle seme seme bakıyor masum. </st><st c="7446">Sevim’e baktım güçlü kuvvetli, enli boylu kadın. </st><st c="7495">Adama baktım, ensesine vur ekmeğini al, öyle bir adam. </st><st c="7550">Hakkaten öyledir bak, kaç senedir bizim apartmandalar, iki üç cümle ya kurmuşuzdur, ya kurmamışızdır.   </st></p>
			<p>  </p>
			<p><st c="7652">Neeysee, evi bunlara kiraya verdim. </st><st c="7688">Dedim “Sizi çok sevdim, kanım kaynadı birden. </st><st c="7734">Ben sizden kira almayayım, Sevim benim ev işlerine yardım ediversin.” Zaten dardalar belli, üst baş belli ediyor kendini. </st><st c="7856">Kabul ettiler. </st><st c="7871">Geldiler taşındılar. </st><st c="7892">Kaç sene oldu bak, bedava oturuyorlar. </st><st c="7931">Arada bir Sevim deliriyor, çıkalım gidelim, hizmetçisi oldum apartmanın, bıktım artık falan diye geliyor sesleri, ağlıyor falan ama nereye gidecekler ay. </st><st c="8085">Kolay mı? </st><st c="8095">Bunca sene para vermemişsin, kira derdin olmamış. </st><st c="8145">Gidip kira parası vermek zorlarına gidiyor tabii şimdi. </st><st c="8201">Delirip delirip oturuyorlar. </st><st c="8230">Apartmanın bütün temizlik işlerini böylece çözdüm. </st><st c="8281">Ama bak Allah var, beş kuruş paraları geçmemiştir bana. </st><st c="8337">Üstüne bayramlarda falan da hep destek oldum bak. </st><st c="8387">Kendi evlatlarım neyse, onlar da o. </st><st c="8423">Yani o kadar olmasa da ona yakın.   </st></p>
			<p>  </p>
			<p><st c="8457">Neeysee, büyük oğlan apartmana taşındığımızın beşinci yılı nişanlandı. </st><st c="8528">Ben de zaten öyle umuyordum. </st><st c="8557">Kız buna bir yapıştı, bırakmadı. </st><st c="8590">Bırakır mı hiç? </st><st c="8606">Apartmanın, paranın kokusunu almış. </st><st c="8642">Nişandan sonra dedim “Şimdi evladım, koca apartmanımız var, dışarda ev kirası ödemek de neymiş, yanımıza çıkın, sonra düze çıkınca ayrılırsınız.” Benim bu tatlı dilime kimse karşı koyamaz. </st><st c="8831">Koysa zaten Nurettin karşı koyardı, koyamadan öldü. </st><st c="8883">Neyse. </st><st c="8890">“Olur” dediler. </st><st c="8906">Gelinler ilkten hep olur der, olmazları sonradan gelir onların. </st><st c="8970">Yerleştiler ikinci kata, bizim üstümüze. </st><st c="9011">Senesine hamile kaldı gelin. </st><st c="9040">Bekliyordum, pek tutuşuktu zaten, bizim yanımızda falan hep şapır şupur oğlanla... </st><st c="9123">Hiç sevmem öyle şeyleri. </st><st c="9148">Yatakta yap annecim kadınlığını, ne diye milletin önünde oynaşırsın. </st><st c="9217">Ama işte hep terbiye meselesi, görmemiş ana babasından, ben mi vereyim ay terbiyesini?   </st></p>
			<p>  </p>
			<p><st c="9304">Neeysee, o sene ortanca oğlum kız kaçırdı, ondan da bekliyordum, ona da şaşırmadım. </st><st c="9388">Bunun odasından dergi toplardım hep daha ortaokuldayken, yapış yapış. </st><st c="9458">Pislik. </st><st c="9466">Dedim bir gün, bana bak yalatırım bu dergileri sana, napıcaksan gizli yap, aaaa. </st><st c="9547">Hiç sevmem, ulu orta işleri. </st><st c="9576">Zaten Nurettin’e diyordum, bu oğlan on beşinde evlenir diye, demeye kalmadı kaçırdı kızı. </st><st c="9666">İyi oldu başına buyruk iş yaptığı. </st><st c="9701">“Aaaa” dedik “hiç hazırlığımız yok, daha abinin düğün borcu bitmedi, napalım açalım size bir daireyi geçin oturun artık. </st><st c="9822">Düğün müğün yok size, kaçmasaymışsınız.” Ama şimdi doğru değil mi canım? </st><st c="9895">Para var, tamam, var ama ne diye lüzumsuz yere üst üste iki düğün yapayım? </st><st c="9970">Kaçmasaydınız dedim, oturtturdum üst kata. </st><st c="10013">Böylece oğlanların ikisi yanımda kaldı. </st><st c="10053">O sene büyüğün kızı oldu. </st><st c="10079">Gelin bankacı bizim, altı ay izin aldı. </st><st c="10119">Altı ay sonra geldiler, “Ee anne ben işe başlayacağım, bebeği ne yapalım?” “Bırakın bana” dedim ya, “Ben varım, halası var, yengesi var, Sevim var. </st><st c="10267">Niye varız biz, bebek için varız, bakarız.” Sabah inerken bıraktılar bebeği, akşam çıkarken aldılar. </st><st c="10368">Torun bir yaşına girince öbür gelin hamile kaldı, onunki yaşına girmeden ilk gelin ikinciyi doğurdu, ikinci gelin ikinciyi ne ara yaptı anlamadık bile. </st><st c="10520">Böylece çöreklenip kaldılar apartmana. </st><st c="10559">Kızım küçüktü evi yaptırırken o da büyüdü yavrum, görücüye geldiler. </st><st c="10628">Dedim bir tane kızım var, yokluk sıkıntı görmedi, isteriz ki görmesin, gözümüzün önünden gitmesin. </st><st c="10727">Veririz, veririz ama burada otururlarsa veririz. </st><st c="10776">Hık dediler, mık dediler, iç güveysi mi dediler. </st><st c="10825">A, dedim ne münasebet. </st><st c="10848">Alabiliyorsanız çocuklara bir ev, buyurun alın, ev sizin kız sizin. </st><st c="10916">Ama alamazlar, kolay mı ev almak, alamadılar. </st><st c="10962">Tıpış tıpış geldi damat, kuruldular en üst kata. </st><st c="11011">Çocukların hepsini evlendirip hiçbirini evlendirmemiş oldum böylece. </st><st c="11080">Bunlar çocukken de böyleydim ben, katiyen ayıramazdım gözümün önünden. </st><st c="11151">Yıllarca düşündüm bunlar evlenince ben ne yaparım diye, sonunda çareyi bunda buldum. </st><st c="11236">Her altı ayda bir gelinler kazan kaldırıyor, taşınalım, burada oturmayalım diyorlar ama gidemezler. </st><st c="11336">“Gidin yavrum, hadi gidin. </st><st c="11363">Verin kiraya maaşın birini, öbürüyle de bakıcı tutarsınız diyorum, gidin zaten ben de zorlanıyorum artık, veririm kiraya daireleri mis gibi geçinirim. </st><st c="11514">Benim de kafam istemiyor çocuk sesini, gidin diyorum. </st><st c="11568">Açın televizyon izleyin biraz, bakıcı nasıl dövüyordu geçen gördüm haberlerde, ama size iyisi denk gelir inşallah, karartmayın kalbinizi” diyorum, arkalarına baka baka dönüyorlar evlerine. </st><st c="11757">Gidemezler, nereye gidiyorlar?   </st></p>
			<p>  </p>
			<p><st c="11788">Neeysee, bak her şeyde var bir hayır kızım. </st><st c="11832">En başta birinci kata oturduğum da iyi olmuş, enişten öldükten sonra her tıkırtıya uyanır oldum, kalkıp bakıyorum biri mi var diye. </st><st c="11964">Girenimizi çıkanımızı kontrol ediyor diyorlar. </st><st c="12011">Ne münasebet canım, bana ne sizin gireninizden çıkanınızdan. </st><st c="12072">Allah muhafaza hırlısı var, hırsızı var... </st><st c="12115">Kontrolcüymüşüm de, her şeylerine karışıyormuşum. </st><st c="12165">Bak bak. </st><st c="12174">Ama hadi gelinlere neyse de Sevim’e de aşk olsun. </st><st c="12224">Geçmiş arkalarına öyle kafa sallıyor. </st><st c="12262">Bizim kıza ne demeli? </st><st c="12284">Yengen onlar senin yaaa, yengen. </st><st c="12317">Ben annenim! </st><st c="12330">Köpek. </st><st c="12337">Geçen dedim zaten, merdivenlerden bağırıyor bana, “Her şeye karışıyorsun, kocama hesap vermiyorum sana verdiğim kadar” diyor. </st><st c="12463">Senin kocan koca olsa iç güveysi gelmezdi, salak. </st><st c="12513">Evlat değil köpek hepsi, salacak yer arıyorlar. </st><st c="12561">Şöyle bir serilsem paralayacaklar beni. </st><st c="12601">Anne miyim neyim ben belli değil. </st><st c="12635">Ama işte bugün bana yarın onlara kızım. </st><st c="12675">N’oldu? </st><st c="12683">Aaa bitti mi serum? </st><st c="12703">Ne çabuk ay! </st><st c="12716">Bak konuşurken vakit nasıl geçti anlamadık hiç. </st><st c="12764">Senin de pek güzelmiş sohbetin. </st><st c="12796">Bana da gel kızım. </st><st c="12815">Bak dedim, ev metronun hemen orda. </st><st c="12850">Hadi yavrum üzme anneni, kaynananı falan. </st><st c="12892">İşine sahip çık, iş önemli. </st><st c="12920">İş olacak ki aş da olsun. </st><st c="12946">Nöbetçisin bak, gözler şiş. </st><st c="12974">Buz koy eve gidince. </st><st c="12995">Dinlendirir. </st><st c="13008">Hadi yavrum, Allah razı olsun. </st><st c="13039">Dur bastırayım iyice pamuğu, kanamasın. </st><st c="13079">Yalan dünyaaa, fani dünyaaa.  </st></p>
		</div>
	<div id="charCountTotal" value="13108"></div></body>
</html>
