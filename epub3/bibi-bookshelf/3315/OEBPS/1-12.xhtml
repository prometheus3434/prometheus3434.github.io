<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>1-12</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-12" xml:lang="tr-TR">
		<div>
			<p>  </p>
			<p id="_idParaDest-12" xml:lang="en-GB"><st c="0">Muzaffer Bey ve Büyük Düşmanı  </st></p>
			<p><st c="30">Kendimi bildim bileli Muzaffer Bey’in yanında çalışıyorum avukat hanım. </st><st c="102">Yirmi yaşındaydım tanıştığımızda. </st><st c="136">Açıkça söylemek gerekirse zaten pek öyle bir gelecek hayalim falan yoktu; Muzaffer Bey benim gelecek hayalim oldu. </st><st c="251">O ne derse onu yaptım. </st><st c="274">Adam daha ilk gün “Okulu bırak” dedi, o gün bıraktım. </st><st c="328">Kendisini dinledim, anlattıkları o zaman için makul geldi. </st><st c="387">Beni şöyle bir süzdü. </st><st c="409">“İktisat okuyorum, dedin. </st><st c="435">Daha da üçüncü sınıftasın. </st><st c="462">Okul bitip de iyi bir iş bulana kadar kendine ayda şu kadardan yılda bu kadar yatırım yapacaksın. </st><st c="560">Sende öyle tahsil artırayım deyip ders peşinde koşacak tip de yok. </st><st c="627">Ders peşinde koşacağına para peşinde koş. </st><st c="669">Elbet okulu uzatırsın, öyle görünüyor. </st><st c="708">Hadi bitirdin ve kendine bir hayat kurdun diyelim, ev kirasıydı, elektrik, su, yakıttı derken çok açılırsın. </st><st c="817">Anan baban rahat durmayacak, evlen diyecek, masrafın iki katına çıkacak. </st><st c="890">Karartma hayatını. </st><st c="909">Gel benim yanımda çalış, bana tam senin gibi bir genç lazım, ben sana iktisadın feriştahını okuturum” dedi. </st><st c="1017">Beni işe aldığı o günü hayatım boyunca unutamam, çünkü bir daha asla öyle bonkör bir gününü görmedim. </st><st c="1119">Ben Muzaffer Bey için küçük de olsa bir masraf kapısıydım ve o bana para verecekti. </st><st c="1203">Hem de yirmi yıl boyunca. </st><st c="1229">Tamam maaşımı yirmi yıldır neredeyse hiç artırmadı, ama benim de böyle bir talebim olmadı. </st><st c="1320">Ha diğer yandan, adam o ilk gün dediğini yaptı mı? </st><st c="1371">Yaptı. </st><st c="1378">Bendeki finans bilgisi, üniversite hocalarında, ekonomi yazarlarında yok; en kralı gelse alırım ölçüsünü. </st><st c="1484">İktisadın babası diye Adam Smith’i anlatıyorlar fakültede, yalan! </st><st c="1550">İktisadın babası Muzaffer Bey kardeşim, ben adamın son yirmi yılına anbean tanığım, böyle bir iktisat görmedim. </st><st c="1662">Affedersin çıkarttığı boktan yağ imal edip satışa sunacak potansiyelde bir ekonomi anlayışı var kendisinin.   </st></p>
			<p>  </p>
			<p><st c="1770">Okulu bıraktığım gün, Muzaffer Bey’i ilk kez gördüğüm güne denk gelir. </st><st c="1841">Ben yirmi yaşındaydım o zaman, Muzaffer Bey elli yaşında. </st><st c="1899">Kuzgun Sokak’ta bir toptancı dükkânı var, onun içinde de bir yazıhanesi. </st><st c="1972">Takvimler 98’i gösteriyor, ama dükkân 1950’lerin dükkânı. </st><st c="2030">Yazıhanenin içinde tenekeden, çekmeceli bir masa, masanın üzerinde çevirmeli bir telefon, yanında sarı telefon rehberi, rehberin üstünde turuncu ve mavi kapaklı kalemler, ahşap sandalyeler, küçük tüp ve üzerinde bir çaydanlık, kapıda boncuklu bir sineklik. </st><st c="2287">Toptancıda zaman durmuş resmen, yıllar buraya hiç uğramamış. </st><st c="2348">Geçip giden zaman bu kapıdan içeriye kesinlikle girmemiş. </st><st c="2406">Baktım duvardaki takvim 87’nin takvimi, indirmemiş adam, ama üstünü karalamış, çok karalamış hem de, günler gözükmüyor. </st><st c="2526">Ben ev kiralamak için girdim Muzaffer Bey’in toptancı dükkânındaki yazıhanesine. </st><st c="2607">Bir arkadaşım görmüş evi, git bir konuş, ben depozitoda anlaşamadım, belki sen tutarsın, dedi. </st><st c="2702">Önce toptancı dükkânından sonra o milatlık yazıhaneden içeriye girdim. </st><st c="2773">“Kiralık daire için gelmiştim” dedim. </st><st c="2811">“Hangi daire?” dedi. </st><st c="2832">Bilmiyorum ki hangi daire? </st><st c="2859">“Ulus’taki daire, çatı katı, arkadaşım söyledi” dedim. </st><st c="2914">“Hangi çatı katı?” dedi. </st><st c="2939">“Ulus’ta” dedim. </st><st c="2956">Ev hakkındaki bütün bilgilerim bu kadar olduğu için aynı şeyleri tekrarlayıp durdum. </st><st c="3041">“Ulus’ta üç tane çatı katı var kiralık” dedi adam ve masanın karşısındaki duvara monte, iki kapaklı, ahşap dolabı bir anahtarla açtı. </st><st c="3175">Dolapta takribi yetmiş, seksen tane çivi çakılı. </st><st c="3224">O zaman için takribi diyorum. </st><st c="3254">Şimdi tam sayıyı biliyorum. </st><st c="3282">Sonradan çok çivi çaktık oraya, safları sıklaştırdık. </st><st c="3336">Şu an çivi sayısı 210. </st><st c="3359">O zaman yetmiş beşmiş, o haftanın sonunda öğrendim. </st><st c="3411">Her çivinin ucunda bir anahtar sallanıyor. </st><st c="3454">Üç anahtar seçti ve “Gidelim” dedi, “hangisini beğenirsen...” “Emlakçı mısınız, benim emlakçıya verecek param yok yalnız” dedim vaziyeti görünce. </st><st c="3600">“Benim de emlakçıya verecek param yok” dedi, “bizzat kendim kiralıyorum dairelerimi.” “Vay anasını” dedim, “hepsi bununmuş ya la dairelerin...” En ucuz çatı katında karar kıldım, “Ben şunu tutayım” dedim. </st><st c="3805">“Tut” dedi, “kira bu kadar tamam ama üç kira bedeli depozito isterim. </st><st c="3875">Duvara çivi çakarsan, her çivi deliği başına depozitonun yüzde onunu keserim. </st><st c="3953">Kırılan fayanslardan yüzde on beş, zarar gören kapı kulpları yüzde 5, badana gerekirse depozitonun tamamını yakarım” falan sayıyor Muzaffer Bey. </st><st c="4098">Ezberlemiş artık zaten, otomatik ve yüzdeli tehdit ediyor evle ilgili. </st><st c="4169">“Yalnız abi, ben öğrenciyim, bu kadar depozitoyu hayatta ödeyemem, indirim mindirim” derken Muzaffer Bey sonraları sık sık göreceğim o başka âlemlerden gelen yüz ifadesine büründü. </st><st c="4350">O gün Muzaffer Bey’in bu yüzünü ilk görüşümdü. </st><st c="4397">Çenesi dışarıya çıktı, alt dudağı üst dudağının üstüne bindi, ifadesi dondu, bütün mimikleri söndü, gözler delici bir sabitlik kazandı, mıhlanmış gibi baktı ve “Zaten para yok, ben de zor durumdayım, mümkün değil, yarın ne yiyeceğimiz meçhul, ülke zor durumda, Rusya mahvetti bizi” falan diye başladı. </st><st c="4699">Depozitodan başlayıp ne ara global ekonomiye bağlandık anlamadım ama ben de Kayseriliyim; yandım diyene hemen su verecek adam değilim. </st><st c="4834">Öyle tuttuğumu kolay kolay bırakmam; bakın Muzaffer Bey’i tuttum, yirmi yıldır bırakmadım. </st><st c="4925">O gün biraz ben zorladım, biraz o; biraz ben yalvardım, biraz o; üç indik, beş çıktık derken baktık ki dört saat boyunca üç kuruşun hesabını yapmışız; o akşamın sonunda Muzaffer Bey, beni okulu bırakıp kendi yanında çalışmaya ikna etti. </st><st c="5162">Aynı anda kendisi de yanında birini çalıştırmaya ikna olmuş oldu. </st><st c="5228">Yoksa katiyen paraya kıyıp da kimseyi yanına almazdı. </st><st c="5282">Şimdi soracaksınız, depozitoda indirim yaptı mı, diye. </st><st c="5337">Yapmadı, çünkü ben de evi tutmadım. </st><st c="5373">Kendime toptancı dükkânında bir yatak yaptım.   </st></p>
			<p>  </p>
			<p><st c="5419">Ben Kayseriliyim, Muzaffer Bey eski Kayserili; benim en çok kütüğümü seviyor. </st><st c="5497">Kütükleri değişebiliyor olsak, o saat değiştirir; onun için Kayserili olmak eski bile olsa gurur vesilesi. </st><st c="5604">Aslen Kozaklı’nın köyündendir Muzaffer Bey. </st><st c="5648">Köy eskiden Kayseri’ye bağlıymış, sonra Kırşehir’e bağlanmış, yetmemiş ondan ayrılıp Nevşehir’e dahil olmuş. </st><st c="5757">Böylece Muzaffer Bey’in memleket algısını yerle bir etmiş hükümetler. </st><st c="5827">Hiç hemşerisi yok, kimsenin gözünün yaşına bakmıyor, sadece Kayserililere karşı hafif bir sempati besliyor, o kadar.  </st></p>
			<p>  </p>
			<p><st c="5944">Muzaffer Bey’in dükkânında çalışmaya başladığım günden beri birlikte para hesabı yapıyoruz. </st><st c="6036">Benden gizlediği hesapları olduğunu da biliyorum. </st><st c="6086">Ama bildiklerimi size anlatayım, siz artık oradan bulun buluşturun devamını avukat hanım. </st><st c="6176">Toptancı dükkânı kendisine babasından kalmış. </st><st c="6222">Aslında anlattığına göre annesi de babası da normal insanlarmış, iki normal insandan bu Muzaffer Bey niye böyle çıkmış bilmiyorum. </st><st c="6353">Muzaffer Bey’in babasında sıkıntı yok aslında, genler dededen geliyor benim anladığım. </st><st c="6440">Asıl parayı bulan dedeleri. </st><st c="6468">Gömü bulmuş adam tarlada, sonra tası tarağı toplayıp Ankara’ya yerleşmiş. </st><st c="6542">Dedenin üç oğlu olmuş, ikisi de kendi sağlığında ölmüş, Muzaffer Bey’in babası Arif Bey kalmış bir tek. </st><st c="6646">Babasıyla birlikte bu toptancılık işine girmişler, Arif Bey pek iş kotaracak adam değilmiş. </st><st c="6738">Dedesiyle birlikte dükkâna gelip gitmeye başlamış Muzaffer Bey çocukluğunda, ülkenin sıkıntıda ama işin de iş olduğu zamanlar. </st><st c="6865">Adam çocukken solumuş para kokusunu; düşünsene kimsede yok, bunlarda gani. </st><st c="6940">Sonra dede ölmüş. </st><st c="6958">Muzaffer Bey ticaretle ve dükkânla ilgili babasından daha çok şey biliyormuş o yaşında. </st><st c="7046">Babası takıldığı yerde Muzaffer’e soruyormuş. </st><st c="7092">Anne babasına “Bana kardeş yapmayın sakın” demiş. </st><st c="7142">Annesi hamile kalmış bir kere, anasının karnını tekmelemiş, düşmüş bebek. </st><st c="7216">Herkes “Tek çocuk ya kıskanıyor anne babasını” falan demiş ama itiraf ediyor zaten Muzaffer Bey; mirasçı istemedim diyor. </st><st c="7338">Miras bölünmesin diye kardeş istememiş adam, düşün avukat hanım. </st><st c="7403">Gerçi onu dinleyen olmazdı da, gözü dışardaymış Arif Bey’in zaten, evle pek işi olmazmış, anladığım kadarıyla işle de işi yokmuş. </st><st c="7533">Zaten alkol komasına girip de ölmüş. </st><st c="7570">Arif Bey hakkında bu kadar bilgim var. </st><st c="7609">Babasının vefatı için, “İyi oldu, varlığı külliyen zarardı, batıracaktı bizi, mekânı cennet olsun, nur içinde yatsın, onun yeri orda iyi” diyen bir evlat bu Muzaffer Bey. </st><st c="7780">Anasını da tekrar evlendirmemiş, böylece koca dükkânın başına daha on beşinde geçip oturmuş.   </st></p>
			<p>  </p>
			<p><st c="7873">Sakin biridir Muzaffer Bey, öyle çok hızlı hareket etmez, bence damarlarındaki kan da tasarruflu akıyor, o yüzden bu kadar yavaş. </st><st c="8003">Neyse, on sekiz yaşına girince ilk evini almış, sonra ikincisini, öyle böyle derken emlak kralı yapmış kendini. </st><st c="8115">Dükkân da devam ediyor zaten. </st><st c="8145">Düşünsene bütün evleri kirada, hepsinin kira gelirini toplayınca iki üç ayda yeni bir ev alıyorsun zaten. </st><st c="8251">Öyle bir gelir düzeni var Muzaffer Bey’in. </st><st c="8294">Ama gideri yok. </st><st c="8310">Gider sıfır. </st><st c="8323">Fotosentezle yaşamayı çözmüş bir adam o. </st><st c="8364">Hatırı sayılır tek giderimiz emlak vergileri. </st><st c="8410">Onda da borcu biriktiriyor, yapılandırmaya gidiyor. </st><st c="8462">Onun dışında her şeyde yoğun bir tasarruf uyguluyor. </st><st c="8515">Sadece her akşam düzenli olarak bir rakı masası kuruyor dükkânın arka tarafına. </st><st c="8595">İstisnasız her akşam bir büyüğümüz var yirmi yıldır. </st><st c="8648">Mezeyi ben hazırlıyorum, rakıyı o alıyor. </st><st c="8690">Toplu alıyor zaten, o zaman ucuza geliyor tahmin edeceğiniz üzere. </st><st c="8757">Bir tek rakıdan kısmıyor, şişenin dibini görene kadar her gece zıkkımlanıyor. </st><st c="8835">Ben iki kadehte bırakıyorum, üçüncüyü dolduracak olsam çenesi uzuyor Muzaffer Bey’in. </st><st c="8921">Her gece sarhoş oluyor, bazen kendisi gidiyor eve, bazen ben götürüyorum, bazen aman nasıl olsa yarın sabah gene gelecek işe deyip dükkâna yatak yapıyorum. </st><st c="9077">Sarhoş olduğu akşamlar “Düşmanım var, düşmanım. </st><st c="9125">Çok büyük düşmanım var. </st><st c="9149">Öldürecek beni, peşimde hep, bugün değilse yarın alacak canımı” diyor. </st><st c="9220">Her gece kafa kıyak, bir düşmandan bahsediyor. </st><st c="9267">Sabah olunca soruyorum, yok öyle bir şey diyor. </st><st c="9315">Muzaffer Bey’le ilgili yirmi yıldır çözemediğim iki husus var. </st><st c="9378">Biri bu düşmanım dediği adamın kimliği, diğeri de Muzaffer Bey’i bu derece pinti yapan şeyin ne olduğu. </st><st c="9482">Adam efsane! </st><st c="9495">Bakın avukat hanım, bence Muzaffer Bey’deki tasarruf anlayışı okullarda ders diye okutulmalı. </st><st c="9589">Ciddiyim. </st><st c="9599">Ne diyorum size ya, adam efsane, efsane...   </st></p>
			<p>  </p>
			<p><st c="9642">Muzaffer Bey’in hafta tatili yoktur, her gün gelir dükkâna, her gün aynı şeyleri yaparız. </st><st c="9732">Dükkâna yirmi yıldır yeni hiçbir şey almadık, her şey dedesinin, babasının bıraktığı gibi duruyor. </st><st c="9831">Bir tek duvara 1987’de, bir takvim alıp asmış. </st><st c="9878">O zamandan beri takvimi de yenilememiş. </st><st c="9918">Takvim lazım olunca duvardan indirip masaya koyuyor, her yıl için günlere bir gün ekliyor, böylece içinde bulunduğumuz yılın gününü buluyor. </st><st c="10059">Deli bir zekâsı var Muzaffer Bey’in, akla hayale gelmeyecek hamleleri, bu hamleler sonucu elde ettiği muazzam bir serveti var. </st><st c="10186">Öyle ki ben bütün günümü bu paraları hesaplayarak geçiriyorum. </st><st c="10249">Banka cüzdanlarını önüne koyup karşısında kahve içiyor adam, bundan haz alıyor. </st><st c="10329">Yeni aldığı evlerin tapularını ilk birkaç gün çerçeveletip duvara asıyor. </st><st c="10403">Sanat eseri izler gibi tapu izliyor. </st><st c="10440">Kiracılar kirayı getirince kendisine çiçek getirmişler, hediye paketi getirmişler gibi seviniyor. </st><st c="10538">Kiracı çıkacağım dediği zaman, eve birlikte gidiyoruz. </st><st c="10593">Didik didik ediyor evi. </st><st c="10617">Duvarları, kapıları, kapı kulplarını, sifonu, musluğu, eşikleri, her şeyi kontrol ediyor. </st><st c="10707">Defoyu bulur bulmaz, tak, kesiyor depozitoyu. </st><st c="10753">Bizim oralarda mal canın yongasıdır, derler. </st><st c="10798">Fakat Muzaffer Bey için mal; canın ta kendisidir.   </st></p>
			<p>  </p>
			<p><st c="10848">Kendisinin paraya olan aşkı her şeyin üstündedir. </st><st c="10898">Bu yüzden hiç evlenmemiş, bugün yetmiş yaşında ve başından geçen bir nişan, bir de söz olayı dışında herhangi bir kadınla münasebeti olduğunu ne gördüm ne duydum. </st><st c="11061">Nişan ve söz vukuatlarında ben yoktum tabii, gençliğinde olmuş. </st><st c="11125">İlk kızı annesi bulmuş, nişanlanmış, alyans alması gerekmiş. </st><st c="11186">Masraf olmasın, bir tane alalım, ben takmasam da olur demiş kıza. </st><st c="11252">Tek alyansla nişanlanmışlar. </st><st c="11281">Kız tabii ayrı eve çıkalım, eşya alalım falan deyince Muzaffer Bey’in çenesi çıkmış, alt dudağı üst dudağının üstüne binmiş, gözler sabitlenmiş gene. </st><st c="11431">Atıyorum nişanı demiş. </st><st c="11454">Fakat nişanı atabilmek için bir yüzüğe ihtiyacı var, parmağından çıkartıp atabileceği bir yüzüğü olmadığından, kızın eline uzanmış, çıkartmış onun yüzüğünü atmış. </st><st c="11617">Sonra eğilip almış tabii yerden. </st><st c="11650">İnsan Muzaffer Bey de olsa hata yapabiliyor, hemen alıp koymuş yüzüğü cebine. </st><st c="11728">İlk nişan öyle atılmış. </st><st c="11752">İkinci kızla yine annesinin zoruyla sözlenmiş. </st><st c="11799">Kızın ailesi alyans alalım dediğinde, “Benim eski nişanlımın alyansı duruyor, onu takarız” diye cevap verdiği için onlar da basıp gitmiş. </st><st c="11937">Muzaffer Bey’in aşk defteri böylece kapanmış. </st><st c="11983">Zaten ne yapsın Muzaffer Bey aşk defterini, onun asla kimseye veresiye vermediği bir veresiye defteri, bir kiracı defteri ve bol miktarda banka defteri var. </st><st c="12140">Defter dediğin böyle olur. </st><st c="12167">Bu kapanan defter münasebetiyle en ufak bir varisi ve kendisi için risk teşkil edebilecek kimsesi yoktur. </st><st c="12273">Hiç kimsesi yok avukat hanım benden başka. </st><st c="12316">Dediğim gibi bir düşmandan bahseder durur kafa leyla olduğunda, ama onu da hiç görmedim. </st><st c="12405">Olsa görürdüm herhalde, bunca zaman çıkıp gelirdi, ne bileyim. </st><st c="12468">Ama kimse gelmedi. </st><st c="12487">Ne düşman, ne hısım akraba, ne bir memleketli. </st><st c="12534">Anlatabildim mi; yok kimsesi. </st><st c="12564">Tamamen yapayalnız değil tabii, nasıl olduysa üç beş arkadaş edinmiş. </st><st c="12634">Zaman zaman onlarla buluşuyor. </st><st c="12665">Ben de birkaç kez yanında bulundum. </st><st c="12701">Her gittiğinde “Ben yedim de geldim”, “Ben içtim çayımı” diyor, arkadaşlarıyla buluşunca bir şey yiyip içmiyor. </st><st c="12813">Cidden arkadaşlarıyla yemeğe giderken yiyip de gidiyor. </st><st c="12869">Niye? </st><st c="12875">Kalkarken hesaba dahil olmak istemiyor, ne olur ne olmaz, kuruş muruş geçer, başa bela. </st><st c="12963">O açığı kapatamayız bir daha.   </st></p>
			<p>  </p>
			<p><st c="12993">Onu anlatıyordum; Muzaffer Bey alışveriş yapmaz mesela. </st><st c="13049">Yeni bir şeye ihtiyacı yoktur. </st><st c="13080">Alacaksa ikinci el kıyafet alır, onda da tutumlu davranır. </st><st c="13139">Arabası yok, gideceği yere yayan gitmeyi tercih eder. </st><st c="13193">Hatta çoğu zaman bunun da bir tasarruf olduğunu düşünür ve kestirmeden gider. </st><st c="13271">Ona göre kimse kendini boş yere yormamalıdır. </st><st c="13317">Yemeklerini dikkatli seçer, müsrifliğe hiç gelemez. </st><st c="13369">Tabağını iyice sıyırır. </st><st c="13393">Gereksiz harcamalar yapmaz demeyeceğim, çünkü gerekli harcamaları da yapmaz. </st><st c="13470">Kanser olana kadar doktora gittiğini görmedim. </st><st c="13517">Onda da gitmeyecekti de, zorla ikna ettim. </st><st c="13560">Hastalanır, ayakta duramaz, ama yine de işinin başına gelirdi. </st><st c="13623">Yalnız bir sene, bir kış günü çok hastalandı, bayıldı yazıhanede ve üç dört gün dükkâna gelemedi. </st><st c="13721">Kışın dükkân çok soğuk oluyor. </st><st c="13752">Yan dükkânda elektrikli bir soba gördüm, yeni çıkıyor elektrikli sobalar o zaman. </st><st c="13834">Ben de ikna etmeye çalışıyorum, alalım bir tane diye. </st><st c="13888">İkna olmadı. </st><st c="13901">Ben de o hastayken komşudan rica ettim, geceleri aldım, ısındım. </st><st c="13966">Biliyor böyle yapacağımı Muzaffer Bey, iki gün sonra toparlandı geldi. </st><st c="14037">Daha selamünaleyküm demeden sandalyenin üstüne çıktı, baktım elektrik sayacını okuyor. </st><st c="14124">Hastalandığı gün giderken sayacı okumuş, geldiği günü de okuyor ki aradaki farkı hesaplayıp benim maaşımdan kessin. </st><st c="14240">Böyle bir adamdan bahsediyoruz avukat hanım. </st><st c="14285">Size şaşırtıcı geliyor bak, gözlerinizi açıyorsunuz ben anlatırken ama bunlar Muzaffer Bey’in iyi günleriydi. </st><st c="14395">Son on yılda külliyen sapıttı. </st><st c="14426">Komşusu bayat ekmekleri poşete doldurup kapının önüne koyuyor, sütçü de bu ekmekleri alıp hayvanlara veriyormuş. </st><st c="14539">Muzaffer Bey’in o poşetin içinden ekmek alıp buğulandırdığını, komşu dükkânlardan çıkan sallama çayları toplayıp demlediğini, tuvalet kâğıdının boş rulosunu atmayıp onu da kullandığını gördü bu gözler.   </st></p>
			<p>  </p>
			<p><st c="14741">En çok kiracıları bezdirdi. </st><st c="14769">Bizim her ay bir günlük mesaimiz, kiracıları tek tek arayıp, “Yarın kira günü olduğunu hatırlatırız” demekti. </st><st c="14879">Adam zaten getirecek parayı, neden arıyoruz, dedim hep ama dinletemedim. </st><st c="14952">Sonra onu kendi silahıyla vurayım, diye düşündüm. </st><st c="15002">Üç kuruş kira için adamları arayıp dünya telefon faturası ödüyoruz dedim. </st><st c="15076">İkna oldu ve sonra ödemeli aradık kiracıları. </st><st c="15122">Diyelim ki, kiracı o ay kirayı geciktirdi, geçerli bir sebebi bile olsa, affetmezdi. </st><st c="15207">Ne malum derdi, arkamızdan iş çevirmediği?  </st></p>
			<p>  </p>
			<p><st c="15250">Kimseye güvenmezdi Muzaffer Bey. </st><st c="15283">Herkesin ona bir kazık atacağını, parasını elinden alacağını düşünür, kendisine gülümseyerek yaklaşandan korkardı. </st><st c="15398">Kesin param için yüzüme gülüyor, diye düşünür, gülümseyen insanı o dakika silerdi. </st><st c="15481">Bunu size kendisinin söylemesini dilerdim ama benden başka kimsesi yok Muzaffer Bey’in. </st><st c="15569">Bana da öyle çok güvenmezdi, hep diken üstünde yaşadı, bana da hep öyle baktı. </st><st c="15648">Ama başka da seçeneği yoktu. </st><st c="15677">Dükkândan dışarıya çıktığım zamanlar yeni bir iş aramaya gittiğimi düşünürdü. </st><st c="15755">Peşime takılıp nereye gittiğimi gizlice izlediğini bilirim. </st><st c="15815">Memlekete gittiğimde gidip de dönmeyeceğimden korkardı, bu yüzden son on yıldır onu da götürmeye başladım, her yere benimle birlikte geldi. </st><st c="15955">Evlenecektim, mani oldu. </st><st c="15980">Kadın nasıl bir ailenin kızı bilmiyoruz, seni bozabilir, dedi. </st><st c="16043">Benim de içimden gelmedi pek evlenmek, masraf çıksın istemedim. </st><st c="16107">Tek iyi böyle. </st><st c="16122">Kimsenin derdiyle uğraşmıyorsun. </st><st c="16155">Ne kadar insan, o kadar dert. </st><st c="16185">Ben de yeni bir Muzaffer oldum gittim bunun yanında dura dura.  </st></p>
			<p>  </p>
			<p><st c="16248">Sonra işte, geçen yıl hastalandı, grip oldu ama iyileşemedi. </st><st c="16309">Çok kilo kaybetti o ara. </st><st c="16334">Ben anladım bir şeyler olduğunu. </st><st c="16367">Daha az yemek yemeye başladı. </st><st c="16397">Ben sanıyorum pintiliği nüksediyor, o yüzden kıstıkça kısıyor yemeği. </st><st c="16467">Meğer iştahı kesilmiş adamın. </st><st c="16497">Öksürüğü arttı. </st><st c="16513">Müsvedde kâğıtlardan birinde kan lekesi gördüm bir gün. </st><st c="16569">Katiyen peçete kullanmazdı, müsvedde kâğıtlara silerdi ağzını burnunu. </st><st c="16640">Oysa toptancıyız yani düşün, dükkân peçete, tuvalet kâğıdı dolu. </st><st c="16705">Ama israf işte. </st><st c="16721">Doktora gitmemiz gerekiyor, dedim. </st><st c="16756">Bir ay kabul etmedi. </st><st c="16777">Sağlık ocağına gitsek olmaz mı? </st><st c="16809">dedi. </st><st c="16815">Yok dedim, eczacıya soralım... </st><st c="16846">Muzaffer Bey dedim, kan tükürüyorsunuz, doktora gitmemiz gerek. </st><st c="16910">Devlet hastanesi olsun o zaman, dedi. </st><st c="16948">Tamam dedim, öyle yapalım. </st><st c="16975">Tahlilleri falan zorla yaptırdı, para gidecek diye aklı gidiyor. </st><st c="17040">Sonuçlar bir çıktı ki, ohoooo akciğer kanseri üçüncü evre. </st><st c="17099">Bu hâlâ hesap yapıyor kemoterapi şu kadar tutsa, radyoterapi bu kadar olsa... </st><st c="17177">Bir akşam konuştum rakı masasında, bakın dedim, can gittikten sonra paranız olsa ne fayda. </st><st c="17268">Açın dedim kesenin ağzını, en iyi hastanede tedavi olalım, gerekirse yurtdışına gidelim. </st><st c="17357">Hemen tabii çene dışarı çıktı, alt dudak üst dudağın üstüne bindi, gözler sabitlendi, dünya durdu onun için, gerisini duymadı. </st><st c="17484">O inatlaştıkça ben de inatlaştım, asıl Kayserili benim dedim, ben de senden o hastane parasını almazsam insan değilim. </st><st c="17603">Sonra işte tedavi süreci başladı, canı yanınca bıraktı hesabı kitabı. </st><st c="17673">Ağrısı oldukça “Doktora sor bakalım o pahalı ilaçtan bir tane daha alsak oluyor muymuş?” demeye başladı. </st><st c="17778">Hasta olunca kestik rakıyı, içmeden sarhoş oluyordu artık. </st><st c="17837">Çok ıstırap çekti, her gece “Öldürecek beni, düşmanım var benim” diye inledi. </st><st c="17915">Ne düşmanı dedim ya; kanser alacak canını, yirmi senedir ne düşmanı?  </st></p>
			<p>  </p>
			<p><st c="17984">Son bir yılda çok zorlandı, zorlandık. </st><st c="18023">Hastane ayrı zordu, ev ayrı. </st><st c="18052">Aklı dükkânda, evlerde, kiralarda. </st><st c="18087">Uyuyor, uyanıyor “Kim bakıyor dükkâna?”, “Kiracıdan parayı aldın mı?”, “O evi kiraya veremedik”, “Kızılay’daki dükkânlara zam yapıcam, veremiyorsa çıksınlar”, “Alacak canımı benim” diye sayıklıyor, tekrar uyuyordu. </st><st c="18302">Ölecek, sesi çıkmıyor artık, hâlâ para diyor avukat hanım. </st><st c="18361">Dediğim gibi tek yakını benim, benden başka kimsesi yok. </st><st c="18418">Evlenmedi zaten, kardeşi yok, babasının kardeşleri gençliğinde ölmüş, ana yok, baba yok, tek yakını benim anlatabiliyor muyum? </st><st c="18545">Ben baktım. </st><st c="18557">Kustu evde, ciğerlerini çıkarttı kovanın içine, göstermedim, morali bozulmasın diye. </st><st c="18642">Çok uğraştım.  </st></p>
			<p>  </p>
			<p><st c="18656">İşte sonra son iki ay, iyice kötüledi. </st><st c="18695">Ben de bakamıyorum evde. </st><st c="18720">Devlet hastanesine gidiyoruz diye aldım götürdüm, taksi tuttum. </st><st c="18784">Sesi çıkmadı taksiye binerken, normalde hayatta binmez. </st><st c="18840">Taksiciye para üstü falan bırakmadım, yüreğinin yağı erimesin diye. </st><st c="18908">Geldik bu hastaneye. </st><st c="18929">Ankara’nın en iyi özel hastanesi, otel gibi, iyi bakıyorlar. </st><st c="18990">Ben de rahat ettim biraz. </st><st c="19016">Yemek düzenli geliyor, Muzaffer Bey’e iyi bakılıyor. </st><st c="19069">İki ay öyle kendinden habersiz yattı. </st><st c="19107">İnsan acıyor bakınca, sen gel yetmiş yaşına, Ulus, Kızılay, Sıhhiye, Etlik deme her yerden daire al, parayı istifle; ama gelip de geçmiş olsun diyenin olmasın. </st><st c="19267">Bir ben varım yanında, başka kimsesi yok. </st><st c="19309">Yıllarımı vermişim Muzaffer Bey’e. </st><st c="19344">Anlatabildim mi avukat hanım? </st><st c="19374">Onca zahmetli zamanın sonunda işte, bu sabah gözlerini açtı. </st><st c="19435">Solunum cihazı takılıydı. </st><st c="19461">Gözleriyle “Nerdeyiz?” diye sordu. </st><st c="19496">Bunca yıl beraber yaşamışız, gözlerinden anlarım ben onu. </st><st c="19554">“Hastanedeyiz” dedim. </st><st c="19576">Kafayı iki yana salladı. </st><st c="19601">“Devlet mi, özel mi?” diyor yani, soruyor ki hangi hastane? </st><st c="19661">Yalan söylemedim artık, devlette olmadığımız belli odadan. </st><st c="19720">“Özel hastanedeyiz Muzaffer Bey” dedim. </st><st c="19760">Elini güçlükle yumruk yapıp başparmağıyla işaretparmağını birbirine sürttü. </st><st c="19836">Hani kendince diyor ki “Ne kadar tuttu tedavi?” “Belli değil daha” dedim. </st><st c="19910">Parmağıyla kapıyı gösterdi “Git de bi hesaplat” dedi, başka ne diyecek? </st><st c="19982">Bir de “Defol” diyor olabilir. </st><st c="20013">İkisi de mümkün. </st><st c="20030">Gidip geldim hastanenin muhasebe bölümüne, ara bir hesaplama yaptırdım. </st><st c="20102">Geri dönüp kulağına “Yüz on bin liraymış şimdilik Muzaffer Bey” dedim. </st><st c="20173">Çok zayıflamıştı, yanakları içine çökmüştü, yüzünün rengi değişmişti iyice. </st><st c="20249">Yine de çenesini hafifçe öne çıkarttı, alt dudağını üst dudağının üstüne götürdü. </st><st c="20331">Doktor ve hemşireler geldi gitti. </st><st c="20365">Bir ara ben de dışarıya çıktım. </st><st c="20397">Geldiğimde bir kıyamet, gürültü, koşuşturmaca odanın içinde. </st><st c="20458">Solunum cihazını kopartıp atmış, artık eceli geldi de can havliyle mi çıkarttı cihazı bilmiyorum. </st><st c="20556">Ama bence yüz on bin lirayı duyunca kendisi çekmiştir fişi. </st><st c="20616">İşte böyle avukat hanım, Muzaffer Bey bu sabah gitti. </st><st c="20670">Yirmi yılda bana hiçbir iktisatçının öğretemeyeceği şeyi öğretti de gitti. </st><st c="20745">Anladım ki; insanın en büyük düşmanı malıdır avukat hanım, Muzaffer Bey parası yüzünden yaşayamadı, sevemedi, inanamadı, evlenemedi, sonunda para yüzünden kendi fişini çekti. </st><st c="20920">Banka para dolu avukat hanım, 210 daire ve dükkân var muhtelif yerlerde, kimsesi yok ama hiç kimsesi yok benden başka. </st><st c="21039">Anlatabildim mi?  </st></p>
		</div>
	<div id="charCountTotal" value="21056"></div></body>
</html>
