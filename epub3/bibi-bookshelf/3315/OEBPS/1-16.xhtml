<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>1-16</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-16" xml:lang="tr-TR">
		<div>
			<p>  </p>
			<p id="_idParaDest-16" xml:lang="en-GB"><st c="0">Baba Malı  </st></p>
			<p><st c="10">İnsan, tükenir. </st><st c="26">Doğduğu andan ölümüne kadar büyüyor, gelişiyor, yaşlanıyor gibi görünse de içten içe tükenir. </st><st c="120">Eşya öyle değil, dokunmadığın sürece azalmaz ama insanoğlu ona da dokunur, suyunu çıkarır, yer, bitirir, yok eder. </st><st c="235">Beni Kemal Dursunoğlu yedi bitirdi, tüketti. </st><st c="280">Paramparça oldum, dağıldım, perişan oldum ve her gün, her saniye, her an Kemal denen hayırsıza uyuz oldum. </st><st c="387">Geldi geldi, gözümün önüne oturdu it... </st><st c="427">Bakıştık, gözlerinin önünde eridim, kolunu kımıldatmadı, habire masaya papaz, kız, vale attı.   </st></p>
			<p>  </p>
			<p><st c="521">Bu Kemal’in ruhunda kurtlar dolanıyor. </st><st c="560">İnce ince, küçük küçük, kımıl kımıl kurtlar. </st><st c="605">Bence kaşıyorlar Kemal’i, aklına soktuğun bilgiyi yiyorlar; öğrendiğini unutuyor Kemal yıllardır. </st><st c="703">Hiçbir musibetten ve nasihatten ders almamasının başka bir izahı olamaz. </st><st c="776">Kurtlarından ve bedeninden ibaret olan Kemal Dursunoğlu’nu daha yakından tanımanız lazım ki size nasıl onun malı olduğumu ve nasıl yok olduğumu anlatabileyim. </st><st c="935">Bizim kasabanın önde gelen eşrafından keresteci Hayrullah Dursunoğlu’nun altıncı ve tek erkek çocuğu olarak dünyaya gelen Kemal Dursunoğlu babasını on yaşında kaybedince bütün malın mülkün yegâne sahibi olan annesi Mevhibe Dursunoğlu tarafından aşırı şımartılıp, el üstünde ve baş üstünde tutulup, katiyen kıçının üstüne oturtulmadığından, bütün bir Dursunoğlu ailesinin köküne kibrit suyu dökme vazifesini gururla almış ve layıkıyla yerine getirmiş, uyuşukluğu ve kahvehane düşkünlüğü yüzünden Dursunoğullarının alayının sıdkını sıyırmıştır. </st><st c="1478">Kusura bakmayın ben böyle gazı aldım, motora taktım gidiyorum ama bu benim için son derece tabii bir durum, zira şahsen ben 86 model, otomatik camlı, metalik boya, gıcır gıcır 1.6 Ford Taunus’um. </st><st c="1674">Kendisinin arabası olarak Kemal Dursunoğlu’nu tek cümlede böyle özetleyebilirim, malı mülkü nasıl bir zihniyetle yediğini siz tahmin edebilirsiniz. </st><st c="1822">Ama cümle de uzun, sen bize tek kelimeyle özetle derseniz, Kemal için tek kelimeyle “yiyici” diyebiliriz.   </st></p>
			<p>  </p>
			<p><st c="1928">Şimdi Kemal’i hep birlikte yakından tanıyalım. </st><st c="1975">Küçükken kendisine alınan oyuncakları eve girer girmez kıran ve bir kenara atan Kemal için Mevhibe Hanım, kadın sohbetlerinde “Bizim oğlanın eline kız giren dul çıkar” dermiş, hakikaten de gelecekte Kemal’in hayatına üç kız girmiş, üçü de dul çıkmış. </st><st c="2226">Kemal’de, isminin aksine, bir şeyi tamamlayıp nihayete erdirebildiği tek bir husus gösteremezsiniz. </st><st c="2326">Her şey yarım, her şey heves yoksunu. </st><st c="2364">Okula gitmiş yarım bırakmış, ortaokul diplomasını sonradan katakulliyle almış Mevhibe Hanım. </st><st c="2457">Askere gitmiş, kaçmış. </st><st c="2480">İte kaka, torpille, selamla, sabahla, araya itibarlı birilerini koyarak, cezalı mezalı tamamlatmışlar askerliği. </st><st c="2593">Sanıyorum bitirdim diyebileceği tek şey bu. </st><st c="2637">Mahallede oynanan maçlara bile dahil edilmemiş Kemal, zira doksan dakikayı tamamlayacak sebat yok, yirmi dakikada “Ne koşucam topun peşinde ya” deyip havlu atan bir üşengeç şahsiyet. </st><st c="2820">Evlenmeye niyetlenmiş, bir kızla nişanlamışlar; on iki yıl nişanlı kalmak nerede görülmüş derseniz, Dursunoğlu ailesinin son ferdine bakabilirsiniz. </st><st c="2969">Evlendikten altı ay sonra boşanmış. </st><st c="3005">Aynı yıl iki kez daha evlenip, ikisinden de ayrılmış. </st><st c="3059">Üç eşine de nafaka bağlatarak kızları ihya, Mevhibe Hanım’ı sinir hastası etmiş.   </st></p>
			<p>  </p>
			<p><st c="3140">Rahmetli babasının işinin başına geçsin, fabrikayı oğlu idare etsin istemiş Mevhibe Hanım tabii olarak. </st><st c="3244">Fakat kereste fabrikasını işletmek kim, Kemal kim? </st><st c="3295">Bu sebeple Kemal’den önce dünyaya gelen beş kızın sıra sıra aileye eklenen kocalarını damat; Kemal’i de bizzat kereste kontenjanından dahil etmişler fabrikaya. </st><st c="3455">Elin oğlu fabrikanın başına geçse de bu Kemal’in keresteliği batmış onlara. </st><st c="3531">Sonuçta keresteyi işliyorsun, yakıyorsun, satıyorsun, bir baltaya sap ediyorsun ama Kemal’de o da yok. </st><st c="3634">Kemal çerçeve yapılıp duvara asılacak bir kereste. </st><st c="3685">Fakat bu çerçeve Mevhibe Hanım’a sanat eseri gibi göründüğü için damatların elinden bir şey gelmiyor, fabrikanın bir odasında Kemal’i besliyorlar. </st><st c="3832">Besiyi kestikleri bir dönem var. </st><st c="3865">Ekonomi facia, ülke yanıp yıkılıyor, işler kötü. </st><st c="3914">İşçi çıkartıyorlar fabrikadan, Kemal’e diyorlar ki, “Kemalciğim, sevgili kayınbiraderimiz, bir süre kimseye maaş ödeyemeyeceğiz, hadi canım güle güle.” Kemal’de “Ulan burası benim babamın fabrikası, defolun gidin işinize” diyecek tıynet de yok. </st><st c="4159">“Tamam madem” deyip oturuyor kahvede. </st><st c="4197">Gerçi parayı aldığı zamanlarda da kahvede oturuyor. </st><st c="4249">Damatların gözüne batan şey de Kemal’in kahvede oturması zaten. </st><st c="4313">Başta söylemiştim, beni uyuz eden de o. </st><st c="4353">Gelip üstümde otursa, direksiyonumu çevirse kızmayacağım, her türlü şerefsizliğine razı, her türlü illegal işine yoldaş olacağım ama yapmıyor. </st><st c="4496">Faydasız, o ancak kahvede kâğıt oynasın. </st><st c="4537">O sene parasız kalınca, aklına dahiyane bir fikir geliyor Kemal Dursunoğlu’nun. </st><st c="4617">Kasabaya yeni açılmış olan yegâne beyaz eşya mağazasına gidip şirketin adına senetle beyaz eşya alıyor ve beyaz eşyayı kahvede oturduğu yerden, yarı fiyatına satıp para kazanıyor. </st><st c="4797">Nasıl fikir? </st><st c="4810">Muhteşem di’mi? </st><st c="4826">Bence de. </st><st c="4836">Ama işte keşke damatlar da bizimle aynı fikirde olsaydı. </st><st c="4893">İş Mevhibe Hanım’a intikal ediyor neticede ve ana yüreği taş kesilip Kemal’i fabrikadan tamamen çıkarttırıyor. </st><st c="5004">Kemal artık tekaüt bir kereste olarak devam ediyor hayatına. </st><st c="5065">Mevhibe Hanım nispeten akıllı bir kadın, fabrikayı batıracağına kiraları yesin diyor ve kiradaki evlerin gelirini oğluna bağlıyor.  </st></p>
			<p>  </p>
			<p><st c="5196">Otuz yaşına geldiğinde, nasıl oluyorsa birden bire aklına çalışmak geliyor Kemal’in. </st><st c="5281">“Allah Allah yaaa, etrafımdaki bütün erkekler çalışıyor, ben niye çalışmıyorum acaba?” diye düşünüp aydınlanan kafasını elini öpmek suretiyle bırakıyor Mevhibe Hanım’ın dizlerine. </st><st c="5461">Diyor ki “Anacığım, ben çalışacağım.” Hayrullah Dursunoğlu mezarından çıkıp gelse ancak bu kadar sevinir Mevhibe Hanım... </st><st c="5583">“Akıllandıysan eniştenlerle konuşayım, aldırayım seni tekrar fabrikaya, akşama hemen çağıralım kızları, damatları, dolma yapayım, ayyy mantı açalım” diye bir telaş mutfağa koşmaya yeltense de durduruyor Kemal annesini. </st><st c="5802">“Öyle değil anne diyor, ben kendi işimi kuracağım...” Bak! </st><st c="5861">Gözünü sevdiğimin Kemal’ine bak sen! </st><st c="5898">Kendi işini kuracak... </st><st c="5921">“Bana bir araba alalım anne, arabayla şoförlük yapayım, şehre gidip gelecekleri taşırım, özel işleri için tutarlar” falan filan... </st><st c="6052">De yaaa, anne bana araba al, ben gezmek istiyorum arabayla, fink atacağım yollarda de, ama öyle demiyor. </st><st c="6157">Çünkü onu da yapmayacak. </st><st c="6182">İş kuruyor basiretsiz Kemal. </st><st c="6211">Sattırıyor Mevhibe Hanım’a dairelerden birini, aldırıyor beni. </st><st c="6274">Ben Taunus... </st><st c="6288">En iyi yerli... </st><st c="6304">Metalik mavi. </st><st c="6318">Döşemelerim, jantlarım, lastiklerim, aynam, direksiyonum, torpidomun içi bile pırıl pırıl... </st><st c="6411">Bekliyorum biri gelsin beni alsın, işe yarayayım, gezeyim, basayım gaza... </st><st c="6486">Ama işte kaderime düşen o “biri” Kemal Dursunoğlu. </st><st c="6537">Yanlış evlilik yapıp hayatının içine etmiş genç kız gibi düşüyorum Kemal’in eline. </st><st c="6620">Eline kız girip dul çıkacak yeni oyuncak benim... </st><st c="6670">Mevhibe Hanım, parayı verirken diyor ki, “Tamam alalım arabayı, ama sen kazandıkça bana ödeme yapacaksın, arabanın parasını bana geri ödeyeceksin...” Bu şartla alınıyorum yani. </st><st c="6847">Çalışıp kendi paramı çıkartacağım. </st><st c="6882">Ama işte lanet olsun ki kendi kendime çalışamıyorum, kontak için illa bir Kemal’e ihtiyaç var. </st><st c="6977">Altı ay çalıştık Kemal’le. </st><st c="7004">Öyle herkeste araba yok o yıllarda, sahiden dediği oldu Kemal’in, çalıştık, iş de yaptık, para da kazandık ve kazandığımız parayı da Mevhibe Hanım’a takdim ettik. </st><st c="7167">Fakat bu saltanat bir yıl sürdü. </st><st c="7200">Bir yıl sonra bir öğle vakti Üççeşme’nin orda, arka tampona yandan bir kamyonet çarpıp kaçtı, Kemal canımı kurtarayım derken bir ağaca tosladı. </st><st c="7344">Benim ön kaporta tamamen gitti. </st><st c="7376">Ön cam tuzla buz ama Kemal iyi. </st><st c="7408">Keşke ben iyi olsaydım da Kemal dağılsaydı, belki aklı başına gelirdi. </st><st c="7479">Kemal’in burnu bile kanamadı. </st><st c="7509">Hiçbir şey olmamış gibi beni sürmeye devam edip kahvenin önündeki ıhlamurun altına park etti. </st><st c="7603">“Geçmiş olsun” dediler, “yahu iyi misin?” dediler, “hastaneye gidelim”, “şöyle yapalım, böyle yapalım” dediler. </st><st c="7715">Kemal “Hadi oyuna oturalım, ben iyiyim, arabayı da bir ara götürürüz tamire” dedi ve oturdu. </st><st c="7808">Beş dakika içinde kâğıtları kardılar, bölüp dağıttılar. </st><st c="7864">O gün kontağımın çevrildiği son gün oldu.   </st></p>
			<p>  </p>
			<p><st c="7906">Kemal Dursunoğlu ha bugün götürürüm, ha yarın götürürüm, olmadı haftaya gideriz, acelemiz ne yahu gider dururuz diye diye oturdu kahvede. </st><st c="8044">Üstümden Allah sizi inandırsın onlarca yaz, onlarca kış geçti. </st><st c="8107">Ihlamur toplayan insanlar üstüme çıktı, dallara uzandı. </st><st c="8163">Kırık camdan içeriye kediler köpekler girdi, döşemelerimde uyudular ve Kemal Dursunoğlu’nu yazın kahvehanenin bahçesinde, kışın içerisinde kumar oynarken izledim, izledim, izledim... </st><st c="8346">Geçerken bu da benim arabam deyip yan bile bakmadı yahu! </st><st c="8403">Kendi kendime hurdaya döndüm. </st><st c="8433">Yıllar geçtikçe kasabadaki araba sayısı arttı, artık ihtiyacı olan olmayan araba alır oldu. </st><st c="8525">Fakat başkalarına ve sahiplerine bakıyorum, kız gibi bakıyorlar arabalarına. </st><st c="8602">Bütün bir pazarını arabasıyla oynayarak geçiren insanlar var. </st><st c="8664">Pamuklu bezle siliyor camlarını, hortum tutmuyor arabaya, incinir, boyası kalkar belki tazyikten diye maşrapayla su döküyor elin sahibi. </st><st c="8801">Benim tekerleklerime köpekler işiyor. </st><st c="8839">İtin biri bir kere saldı sağ arka tekerin üstüne, o gün bugündür kokuyu alan geliyor. </st><st c="8925">Terzi Mustafa mesela, arabasının üstüne özel kılıf dikti, ölçülerini aldı. </st><st c="9000">Yazın güneşten, kışın kardan koruyor diyor. </st><st c="9044">Elbisesini giydiriyor arabanın, kullanmadığı zamanlarda. </st><st c="9101">Benim üstümde kuş boku, dolu eziği, böcek ölüsü, toz, iz... </st><st c="9161">Ne ararsan var. </st><st c="9177">Neden? </st><st c="9184">Çünkü benim sahibim Kemal Dursunoğlu. </st><st c="9222">Duruyor öyle kahvede, lüzumsuz herif...  </st></p>
			<p>  </p>
			<p><st c="9262">Bir gün bu, yine kahvede çatır çatır kâğıt oynarken Kasap Nusret’in oğlu oyundan erken kalktı, beni gösterip “Benim arabanın da sileceği kırıldı dünkü yağmurda, hiç yoktan iş çıktı başıma şimdi, ona gidiyorum” dedi. </st><st c="9478">Hiç istifini bozmadı bizimki. </st><st c="9508">“Orda araba, al benimkinden tak seninkine, ne gidicen boş yere tamirciye, otur oyuna” dedi. </st><st c="9600">Kendi üşengeç ya, herkes üşengeç olsun istiyor, zaten gidip gidip kendi gibileri buluyor. </st><st c="9690">Onun da canına minnet, geldi aldı sileceklerimi. </st><st c="9739">İlk zayiat buydu. </st><st c="9757">Sonra arkası geldi zaten. </st><st c="9783">Krank kasnağımı Tayko Sami, sağ arka stopu Bakkal Mithat, radyatör kapağımı Dipsiz Necati, farlarımı Selami Hoca aldı. </st><st c="9902">Sonra nerem kimin arabasına gitti anlamadım. </st><st c="9947">Yağmaya döndü iş. </st><st c="9965">Bu insan milleti, kimsesiz olduğundan emin olunca insanı bile çiğ çiğ yer, beni mi affedecek? </st><st c="10059">Şoför koltuğumu Fikriye Abla söküp aldı mesela. </st><st c="10107">Kapının önüne koyacakmış, kapı önünde laflarken sandalyede oturunca kıçı acıyormuş, yumuşacık, iyiymiş benim koltuğum. </st><st c="10226">Kapı kulplarımı zevk olsun diye söktüler. </st><st c="10268">Ne yapacaklarını hiç anlamadım. </st><st c="10300">Böylece her gün bir parçam söküldü, bir yanım döküldü ve Kemal Dursunoğlu kandilde simit dağıtır gibi hayrına dağıttı beni ahaliye. </st><st c="10432">Arka koltuk bildiğin doğumhane, bu kaçıncı kedi doğumu hiç saymadım. </st><st c="10501">Gelip doğurup gidiyorlar sıcacık, bari bu işe yarayayım diyorum, ses etmiyorum. </st><st c="10581">Ses edemem zaten kornamı da aldılar. </st><st c="10618">Ses etmesi gereken Kemal ayrıca, ben değilim ama komple Kemal’i alıp götürseler umuru olmaz onun, beni götürmeyin demez.  </st></p>
			<p>  </p>
			<p><st c="10739">Neticede ben bittim. </st><st c="10760">Hurdacıya satabilir Kemal beni, ama bunun için hurdacıya gitmesine, onunla konuşmasına, gel bir gör malı demesine falan ihtiyaç var. </st><st c="10893">Ben Kemal’de bu azmi görmüyorum. </st><st c="10926">Hurdacı geçerken ben bunu alayım mı derse ne âlâ, yoksa akıbetim meçhul.  </st></p>
			<p>  </p>
			<p><st c="10999">Geçtiğimiz yıl Mevhibe Hanım’ı da kaybettik. </st><st c="11044">Böylece fabrika, evler, tarlalar, arsalar kızlara ve Kemal’e taksim edildi. </st><st c="11120">Kemal kendisine düşen yan yana üç kiralık müstakil evi, yine kahvede, aynı masada, yerinden bile kalkmadan, gelip onu bulan müteahhide üç daire karşılığında sattı. </st><st c="11284">Üç eski ev karşılığında, üç yeni ev aldım diye seviniyor bizimki. </st><st c="11350">Müteahhit her evin arsasının üstüne onar dairelik apartman dikecek, bunun haberi yok. </st><st c="11436">En fenası, kendisine kalan baba evini kumarda yedi. </st><st c="11488">Bunu gözümle gördüm. </st><st c="11509">Kahvenin bahçesindeydiler. </st><st c="11536">Dört kişi. </st><st c="11547">“Evine oynuyoruz lan var mısın?” dedi biri. </st><st c="11591">Böyle cümle mi olur ya? </st><st c="11615">Evine kumar mı oynanır? </st><st c="11639">Oynadı. </st><st c="11647">Öğlen başladılar oynamaya, gece yarısına kadar oynadılar. </st><st c="11705">Öyle allem kallem bir oyun. </st><st c="11733">Adamların gözü göz değil. </st><st c="11759">Kemal kaybetti. </st><st c="11775">“Ertesi gün gelin oğlum, gideriz tapuya, ne var” dedi. </st><st c="11830">Islık gibi çıktı kelimeler ağzından, öyle keyifli söyledi. </st><st c="11889">En ufak bir rahatsızlık hissetmedi.   </st></p>
			<p>  </p>
			<p><st c="11925">Kahveden en son Kemal Dursunoğlu ayrıldı o gece. </st><st c="11974">Kahveci Sebahattin Abi’yle benim yanımdan geçtiler. </st><st c="12026">“Manyak mısın oğlum sen yaaa?” dedi Sebahattin. </st><st c="12074">Durdu Kemal Dursunoğlu. </st><st c="12098">Yanımda durdu. </st><st c="12113">Tam benim yanımda. </st><st c="12132">Bir sigara yaktı. </st><st c="12150">Derin bir nefes çekti. </st><st c="12173">Duman ağzındayken bana yaslandı. </st><st c="12206">Dumanı bıraktı yavaş yavaş, sokak lambasının ışığında dalga dalga uçuşan dumanın içinde ağzından çıkan kelimeleri gördüm: “Ben mi kazandım oğlum yaaa, babamın malı nasılsa...”   </st></p>
		</div>
	<div id="charCountTotal" value="12382"></div></body>
</html>
