<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>1-7</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-7" xml:lang="tr-TR">
		<div>
			<p>  </p>
			<p id="_idParaDest-7" xml:lang="en-GB"><st c="0">Fehime Halamı Kaybedip Tekrar Bulduğumuz Gün  </st></p>
			<p><st c="45">Çocuklar masalla büyür, ben Fehime Halamla büyüdüm. </st><st c="97">Evimizin bahçesinde iç avlunun gerisindeydi Fehime Halamın ve çocuklarının evi. </st><st c="177">Aynı bahçede yaşar, birlikte yemek yer, her şeyi birlikte yapar ama ayrı evlerde uyurduk. </st><st c="267">Onların iki göz ve mutfaksız, derme çatma evini bizim evden daha çok sever, zaten zor sığdıklarını bile bile, yine de orada uyumak isterdim.   </st></p>
			<p>  </p>
			<p><st c="408">Bana göre dünyanın en iyi kadını kesinlikle Fehime Halamdı. </st><st c="468">Ne istersek yapar, ne dersek olur der, bize başörtüsünün içine yastık sarıp oyuncak bebekler yapar, bizimle birlikte bebek sallardı. </st><st c="601">Her şeyi isteyebilirdik ondan, tek bir şey hariç... </st><st c="653">“Su istemeyin, suyunuzu kendiniz alın” der, su için ağlasak bile kalkıp bir yudum su vermezdi. </st><st c="748">Ne bana ne de kendi çocuklarına. </st><st c="781">Biz de inadına her gece “su, su, su” diye tepişirdik yatağın içinde. </st><st c="850">İki harften mürekkep, saflığı, temizliği, duruluğu anlatan bu basit kelimenin, halamın kalbine kezzap gibi damladığını o yaşımda bilmiyordum. </st><st c="992">Yeterince “su” dedikten sonra susuyor ve halamın masalını dinliyorduk. </st><st c="1063">Her gece aynı masalı. </st><st c="1085">Halamın her gece gözlerini ellerine sabitleyip anlattığı bu masalı bugün ben anlatacak olsam, şöyle anlatırdım:  </st></p>
			<p>  </p>
			<p><st c="1197">“Bir zamanlar padişahın birinin, güzelliği dillere destan, huyu, suyu, boyu posu yürekler yakan bir kızı varmış. </st><st c="1310">Kız daha çok küçükmüş. </st><st c="1333">Bu prensesin babası, kızını öyle çok severmiş ki, kızı hep yanında dursun, her işini o yapsın, böylece onu daha çok görsün istermiş. </st><st c="1466">Padişah bir gün, güzeller güzeli kızından su istemiş. </st><st c="1520">Kızcağız babasına ülkenin en güzel suyunu getirmek için düşmüş yola, yürümüş, yürümüş, yürümüş... </st><st c="1618">Varmış bir çeşme başına. </st><st c="1643">Zavallı prenses bilmiyormuş hain bir avcının ona tuzak kurduğunu. </st><st c="1709">Avcı, kız daha neye uğradığını anlamadan, atmış atının terkisine, kaçırmış prensesi. </st><st c="1794">Kaçmaya, kurtulmaya çalışırken, kızın ayakkabısının teki fırlamış ayağından, düşmüş yere. </st><st c="1884">O ayakkabı yere düşer düşmez, külkedisine dönüşmüş prenses, atlar da balkabağına, dünyadaki başka her şey fareye... </st><st c="2000">Bir tek avcı öyle kalmış, olduğu gibi. </st><st c="2039">Avcı avcıymış zaten, daha ne kadar avcı olabilir ki? </st><st c="2092">Kral, kızından haber alamayınca, derhal askerlerini göndermiş prensesi aramaya. </st><st c="2172">Askerler prensesin ayakkabısının tekini götürüp, prensesin kaçırıldığını söylemişler. </st><st c="2258">Kral tozu dumana katmamış. </st><st c="2285">Kimse de ayakkabının tekini alıp kapı kapı prensesi aramamış. </st><st c="2347">Çünkü bu masalın geçtiği ülkede, başkaları tarafından kaçırılan kızlar, geri alınmazmış. </st><st c="2436">Bu kızların ‘Beni geri götürün’ deme hakları da yokmuş. </st><st c="2492">Prenses o gün, avcının külkedisi olmuş ve kendini fırının başında avcının anası ve çocukları için ekmek pişirirken bulmuş. </st><st c="2615">Prenses daha on beş yaşındaymış.”  </st></p>
			<p>  </p>
			<p><st c="2649">On beş yaşındaymış Fehime Halam. </st><st c="2682">Bir gün çeşmeye, suya gönderiyorlar kızı. </st><st c="2724">Güzel, sakin, beyaz, alımlı bir kız çocuğu. </st><st c="2768">Elinde bir bakır kovayla düşüyor yola. </st><st c="2807">Gidiş o gidiş, dönüş yok. </st><st c="2833">Ondan sonrası yok. </st><st c="2852">Sonrası çeşme başında yere düşmüş bir su bakırı, sonrası arabaya bindirilirken düşmüş bir tek ayakkabı, sonrası arabanın arkasında yüreği ağzında bir gencecik kız, sonrası çeşme başında Fehime’yi aramaya gelenlerin bulduğu, orta yerinden kırılmış, üstüne toz toprak yapışmış, çamur bulaşmış bir kalp.  </st></p>
			<p>  </p>
			<p><st c="3153">Fehime, kim olduğunu bilmediği bir adamın arabasında bir saatlik yolu korku içinde geçirirken “Şimdi peşime düşerler, kurtarırlar beni” diye düşünüyor. </st><st c="3305">Bunu uzun süre düşünüyor. </st><st c="3331">Birkaç saat sonra o adamın altında titrerken de düşünüyor bunu, adam bütün gece üstünde sarsılarak gidip gelirken de. </st><st c="3449">Beklemelerin en uzununu yaşıyor Fehime, kurtarılmayı bekliyor, kimse gelmiyor.   </st></p>
			<p>  </p>
			<p><st c="3528">Sabah çocuk ağlamasıyla uyanıyor Fehime. </st><st c="3569">Kolundan tutup başka bir odaya sürüklüyor adam halamı. </st><st c="3624">Her şey rüya olsun, kâbus olsun, kapı açılsın ve anne babası, kardeşleri karşılasın onu istiyor, ama kapı açılıyor ki bir yatalak yaşlı kadın, biri iki yaşında, biri daha yaşında bile değil iki bebek... </st><st c="3827">Yatalak ananın üzerine çıkmış ağlaşıyorlar.   </st></p>
			<p>  </p>
			<p><st c="3871">“Bu benim anam, diyor adam. </st><st c="3899">Hasta, kımıldayamaz. </st><st c="3920">Buna bakacaksın. </st><st c="3937">Anladın mı beni?” Kafa sallıyor Fehime. </st><st c="3977">Kendi annesi geliyor aklına. </st><st c="4006">Beklediği annesi, gelmeyen annesi.   </st></p>
			<p>  </p>
			<p><st c="4041">Duvarda bir yaşlı adam fotoğrafı var, sakallı, siyah beyaz eski bir fotoğraf. </st><st c="4119">Kendi babası geliyor aklına fotoğrafı görünce. </st><st c="4166">Beklediği babası, gelmeyen babası. </st><st c="4201">Ve gelmeyen iki abisi, biri benim babam.   </st></p>
			<p>  </p>
			<p><st c="4242">“Bunlar da benim çocuklarım. </st><st c="4271">Anaları öldü. </st><st c="4285">Bunlar artık senin çocuğundur, bunlara bakacaksın. </st><st c="4336">Anladın mı beni?” Kafa sallıyor Fehime yine ve anlamadığı her şeye, anladım diyor o günden sonra.   </st></p>
			<p>  </p>
			<p><st c="4434">Abilerinden hariç, iki de kardeşi var Fehime’nin. </st><st c="4484">Bebeklere bakınca, kardeşleri geliyor aklına. </st><st c="4530">O evde tanıdık tek şey bu yavrular. </st><st c="4566">Gidip sarılıyor bebeklere. </st><st c="4593">Öksüzün kolları kolay açılır, kim uzansa onu tutar, ona sarılır. </st><st c="4658">Bebekler de Fehime’ye sarılıyor öyle. </st><st c="4696">O sarılışla razı oluyor kaderine. </st><st c="4730">Yine de beklemekten vazgeçmiyor. </st><st c="4763">Yatalak ananın altını alırken bekliyor, çocukların donlarını yıkarken bekliyor, kocasının altında ağlarken bekliyor, ekmek pişirirken bekliyor, çamaşır yıkarken, ağlarken bekliyor, uyurken, uyanıkken... </st><st c="4966">O yıl bekliyor, ertesi yıl, sonraki yıl.   </st></p>
			<p>  </p>
			<p><st c="5007">Dedem, Fehime’nin kaçırıldığı gün elinde bir ayakkabı tekiyle jandarmaya koşuyor. </st><st c="5089">“Kızımı kaçırdılar, bulun kızımı” diyecek ama, jandarma binasından içeriye koşarak giriyor ki in cin top oynuyor. </st><st c="5203">Bir nöbetçi asker var içeride. </st><st c="5234">Ona derdini anlatmaya çalışıyor dedem. </st><st c="5273">Asker ne yapacağını bilemiyor, bekle diyor dedeme. </st><st c="5324">Elinde bir tek ayakkabıyla bekliyor dedem. </st><st c="5367">Saatler mi geçiyor, bilmem, günler mi? </st><st c="5406">Jandarma komutanın kızının düğünü var o gün. </st><st c="5451">Herkes orada. </st><st c="5465">Asker düğünün yerini tarif ediyor. </st><st c="5500">Bayır Mahallesi var diyor, orada düğün, herkes orada bugün, git onlara anlat baba derdini. </st><st c="5591">Koşarak gidiyor dedem. </st><st c="5614">Akşam olmuş çoktan. </st><st c="5634">Düğün kurulmuş. </st><st c="5650">Masaya kurulmuş komutanı görüyor, etrafındaki askerleri, ortada oynayan gelini, damadı görüyor. </st><st c="5746">Tek elinde ayakkabıyla dikiliyor komutanın önüne. </st><st c="5796">Komutan iki askeri gönderiyor dedemle, tekrar dönüyorlar jandarma binasına. </st><st c="5872">Akşam çökmüş, artık gece. </st><st c="5898">Yola çıkıyorlar. </st><st c="5915">Fehime bir iğneye dönüşmüş, düşmüş yere; iki jandarma bir dedem, ellerinde bir ayakkabıyla gece karanlığında Fehime’yi arıyorlar. </st><st c="6045">Bulamıyorlar. </st><st c="6059">İş işten geçmeden yetişmeli diyor; iş işten geçmesi demek, Fehime’nin üstünden o adamın geçmesi demek. </st><st c="6162">Ertesi sabah güneş jandarma arabasındaki dedemin üzerine doğuyor. </st><st c="6228">Askerin yüzünü aydınlatan güneş dedeme diyor ki, “Raşit, iş işten geçti.”   </st></p>
			<p>  </p>
			<p><st c="6302">Ertesi gün haberi geliyor. </st><st c="6329">Adam kim olduğunu bildiriyor; Fehime’yle kaçtıklarının, kızın da onda gönlü olduğunun, nikâh kıydıklarının haberini gönderiyor. </st><st c="6457">Dedem arayıp sormuyor bir daha kızını. </st><st c="6496">Görünmez bir defter vardır babaların elinde, başkalarının sözüyle kapandığı çok olmuştur, Fehime’nin defteri de öyle kapanıyor.  </st></p>
			<p>  </p>
			<p><st c="6624">Çeşme başında sürüklenirken kırılıyor ilk Fehime. </st><st c="6674">Kalp kırıklığı böyle bir şey. </st><st c="6704">Kırıldığı yetmez, sağa sola saçılır kırıkları. </st><st c="6751">Fehime’nin kalp kırıklarını kimse süpürmüyor yerden. </st><st c="6804">Bir kürek dolusu kırık var oysa, yürüdükçe ayaklarına batıyor, tabanlarını kesiyor, dilim dilim yarılıyor vücudu, kan akıyor Fehime’nin içine, kuruyup kalıyor öyle. </st><st c="6969">Ağlamıyor, gülmüyor, hissetmiyor Fehime. </st><st c="7010">Bekliyor sadece. </st><st c="7027">Kanadıkça daha çok bekliyor. </st><st c="7056">Hiçbir zaman affetmiyor peşine düşmeyen ailesini, affetmiyor ama unutmuyor da. </st><st c="7135">Bir omzunda kocasının, anasının, çocukların, evin yükünü taşıyor; bir omzunda unutulmuş olmanın yükünü. </st><st c="7239">Fakat kadınlar yükü sadece omuzlarında taşımıyorlar, sırtlarına da biniyor, karınlarına da, kasıklarına da. </st><st c="7347">İki çocuk doğuruyor Fehime, peş peşe. </st><st c="7385">Evdeki iki çocuğun annesi doğumda ölmüş, ölür müyüm diye bekliyor, ölmeyeyim diyor, ölürsem başka bir kızı kaçırır sonra. </st><st c="7507">İnsan iyiyse hep iyi kalıyor. </st><st c="7537">Kendi yerine gelebilecek kızlara kıyamıyor Fehime.   </st></p>
			<p>  </p>
			<p><st c="7588">Bazı geceler dümen gibidir. </st><st c="7616">Saatler sabaha ulaşırken öyle bir döner ki, bütün hayatın seyri değişir, bambaşka bir yere kırar kaderi. </st><st c="7721">Bir düğün var köyde. </st><st c="7742">Fehime bilmiyor, avludan dışarıya hiç çıkmamış, hayata karışmamış yıllardır. </st><st c="7819">Çalgıların sesini duyuyor. </st><st c="7846">Köyün erkekleri içiyorlar o gece. </st><st c="7880">Paraları yok, ama içiyorlar. </st><st c="7909">Bildikleri tek eğlence buldukları rakıyı içmek ve geceleri karılarının üzerine çökmek. </st><st c="7996">Yine aynısı olacak diye bekliyor Fehime. </st><st c="8037">Celladını beklemek neyse, kocasını beklemek de o onun için. </st><st c="8097">Ama gelmiyor. </st><st c="8111">Kendisi gelmeyen insanın, haberi gelir. </st><st c="8151">Sabah haberi geliyor kocasının. </st><st c="8183">İçmişler, kavga çıkmış, vurulmuş. </st><st c="8217">Üzülmüyor Fehime, sevinmiyor da. </st><st c="8250">Böylece bir yük daha biniyor Fehime’nin sırtına. </st><st c="8299">Şimdi bu dört çocuk ve yatalak anaya bakmanın yanında, onları geçindirmek zorunda da.  </st></p>
			<p>  </p>
			<p><st c="8385">Tarlalarda çalışıyor, işe gidiyor. </st><st c="8420">Sabah doyuruyordum, ortaya ekmek, su koyuyordum, kapıyı üstlerinden kilitleyip çıkıyordum, diyor. </st><st c="8518">En küçük bebeği ayağından divana bağlayıp öyle çıkıyor evden. </st><st c="8580">Öğlen koşarak eve geliyor, sonra tekrar tarlaya. </st><st c="8629">Kapıyı her açışında “Allah’ım hepsi hayatta olsun” diye dua ediyor. </st><st c="8697">Evden çıkarken tuttuğu bir nefes var, o nefesi ancak çocukların hepsinin hayatta olduğundan emin olunca veriyor. </st><st c="8810">Bir akşam kapıyı açtığında evdeki seslerden birinin kesildiğini fark ediyor Fehime. </st><st c="8894">Hiç konuşmadığı, sesini hiç duymadığı, elini hiç hissetmediği, her gün altını aldığı, pisliğini temizlediği, zorla yemek yedirdiği kaynanasının ardından ağlamak istiyor Fehime, ama olmuyor. </st><st c="9084">Ne kadar uğraşsa da ağlayamıyor. </st><st c="9117">Öfke ağlatmıyor onu. </st><st c="9138">Gelmeyenlere öfkeli, aramayanlara öfkeli, unutulduğuna öfkeli.   </st></p>
			<p>  </p>
			<p><st c="9201">İşe gidiyor, tarlada çalışıyor, evlerde çalışıyor, düğünlerde, mevlitlerde yemek dağıtıyor, bulaşık yıkıyor. </st><st c="9310">Çocukları birbirine emanet edebilecek kadar büyütüyor, artık kimseyi bağlamıyor ayağından, yanında götürüyor. </st><st c="9420">Of demiyor, çünkü diyecek kimsesi yok. </st><st c="9459">Dört zorlu yıl geçiriyor iki göz odalı, dört çocuklu, erkeksiz evin içinde.   </st></p>
			<p>  </p>
			<p><st c="9535">Ne zaman ki, bir tarla dönüşü yüzüğünü traktörün kasasına kaptırıp da parmağını kopartıyor Fehime, ne zaman ki iş göremez oluyor, tükeniyor, doyuramaz oluyor çocuklarının karnını, o zaman gururunu, öfkesini, kederini, kırış kırış olmuş alınyazısını katlayıp koyuyor bohçasına, yanına sıra sıra dört çocuğunu da ekleyip çalıyor baba evinin kapısını. </st><st c="9884">Bir akşam vakti, kapının önünde dikiliyor Fehime. </st><st c="9934">Elini uzatıp kapıyı çalacağı an belki birkaç saniye, ama uzanmıyor eli. </st><st c="10006">Büyük oğluna diyor ki, “Çal kapıyı.” Babaannem açıyor kapıyı, kızını görünce geri çekiliyor; bu, “gir” demek. </st><st c="10116">Dört çocuğu da peşinden giriyor içeriye.  </st></p>
			<p>  </p>
			<p><st c="10157">Yerde yemek yiyoruz. </st><st c="10178">Bundan sonrasının canlı tanığıyım. </st><st c="10213">Sofrada dedem var, yanında babam, diğer yanında amcam, sonra sıra sıra biz, annem ayakta, babaannem kapıda. </st><st c="10321">Kimse kalkmıyor yerinden, kimse konuşmuyor, son lokmalar ağzında herkesin, yutulmuyor. </st><st c="10408">Öyle saatler geçiyor sanki. </st><st c="10436">Annem “Baba belki açlarsa? </st><st c="10463">Otursunlar” diye fısıldıyor dikildiği yerden. </st><st c="10509">Dedem eliyle “kayın” diyor, sıkışıyoruz. </st><st c="10550">Annem beni çekiyor sofradan, “Gel ben seni sonra doyururum, yer aç” diyor. </st><st c="10625">Kimsenin yemek yemediği bir sofrada suskun duruyor kaşıklar. </st><st c="10686">Fehime Halam, başını hiç kaldırmıyor, önüne bakıyor. </st><st c="10739">Dedem de öyle, babam da, amcam da. </st><st c="10774">Çocukları izliyoruz, iki erkek, iki kız. </st><st c="10815">Birbirlerine sokuluyorlar. </st><st c="10842">Fehime Halam bir ara başını kaldırıyor sofradan. </st><st c="10891">Gözleri duvara çivilenip kalıyor. </st><st c="10925">Kendi kendine sallanmaya başlıyor. </st><st c="10960">Sessiz hıçkırıyor önce. </st><st c="10984">Delirmiş gibi bakıyor duvara. </st><st c="11014">Duvarın kireci, kumu, taşı hepsi çıkıp yeniden doluyor Fehime Halamın gözlerinin içine. </st><st c="11102">Bağırarak ağlamaya başlıyor sonra. </st><st c="11137">Annemin eteğinden tutuyorum sıkıca, korkuyorum. </st><st c="11185">Yıllardır duvarda neden asılı durduğunu bilmediğim o tek ayakkabıya bakıp ağlayan halamdan korkuyorum...   </st></p>
			<p>  </p>
			<p><st c="11290">Onu kaybettiğimiz gün duvara asılmış tek ayakkabısıyla Fehime Halamı yeniden buluyoruz.  </st></p>
		</div>
	<div id="charCountTotal" value="11378"></div></body>
</html>
