<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>1-8</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-8" xml:lang="tr-TR">
		<div>
			<p>  </p>
			<p id="_idParaDest-8" xml:lang="en-GB"><st c="0">Abajur  </st></p>
			<p><st c="7">Rüyet Apartmanı 12 numaranın kapısı yankılı bir kilit sesiyle açıldı. </st><st c="77">Emlakçı geç kalmıştı ya, iyi ki Fikri Bey anahtarı bir gün evvelden almayı akıl etmişti. </st><st c="166">Geç kalan insanlardan nefret ederdi Fikri Bey, kendisi çok dakikti. </st><st c="234">Tam söylediği saatte kapının önündeydi, rahatsız bir ifadeyle kapıya bakıyordu. </st><st c="314">İşlemeli ceviz kapının üzerine pirinç 12 rakamı yazılmış ve vidalanmış. </st><st c="386">1 rakamının altındaki ve üstündeki vida pirinç, 2 rakamının altındaki vida pirinç ama üstündeki metal bir vida. </st><st c="498">Fikri Bey’in yüzü ekşidi. </st><st c="524">Belli ki zamanın birinde yanlış bir kiracıya verilmiş evi. </st><st c="583">Özensiz, disiplinsiz, zevksiz adamın biriymiş. </st><st c="630">Oraya hiç metal vida olur mu diye düşündü. </st><st c="673">Özenli biri olsa bulur buluşturur, gerekirse sokak sokak nalburları dolaşır, o pirinç vidayı bulur, onu döndürürdü 2 rakamının üstündeki delikte. </st><st c="819">Ekşimik suratındaki büzülmüş dudaklarının arasından belli belirsiz bir of çıkartıp içeriye girdi Fikri Bey. </st><st c="927">40 yıl sonra ilk kez adımını atıyordu bu eve. </st><st c="973">Boş odalarda adım adım yürüdü. </st><st c="1004">Boş odaların boşluğa açılan kapılarını mendiliyle tutup açtı, bastonuyla itti. </st><st c="1083">Parkeler eskimiş diye düşündü, kırk yıl önce cilalı bırakmıştı halbuki. </st><st c="1155">Salona bitişik uzun ve loş koridordan duvardaki çivi izlerini saya saya geçti Fikri Bey. </st><st c="1244">Amma da çok çivi çakmışlar. </st><st c="1272">Çaktıkları çivinin kıymeti yok, ne astılar acaba? </st><st c="1322">Mühim olan bu diye geçirdi içinden. </st><st c="1358">Fikret Mualla, Çallı, Eyüboğlu tablosu falansa hay hay çaksınlar tabii. </st><st c="1430">Ama ne gezer! </st><st c="1444">Vidacıdan bu zevk beklenir mi? </st><st c="1475">Metal vidayı kapıya takan adam, en fazla köydeki ana babasının siyah beyaz resimlerini asmıştır diye düşündü. </st><st c="1585">Tekrar ekşidi yüzü. </st><st c="1605">Koridorun ortasındaki banyoya baktı kapı aralığından. </st><st c="1659">Mermerlerini Afyon’dan getirtmişti, çok iyi hatırlıyordu. </st><st c="1717">İki model göstermişti evi yaptırdığı mimar o zaman, kahverengi dalgaları olanı seçmişti. </st><st c="1806">Mermerci yanlış mermer gönderince kıyameti kopartmıştı Fikri Bey. </st><st c="1872">İşini iyi yapmayan insanlardan nefret ederdi, nefret ettiği adamla da öldürseler iş yapamazdı, bu iki prensip birbiriyle çakışınca geri göndermişti mermerleri. </st><st c="2032">Bir ay daha beklemişlerdi gönlünce bir banyo mermeri bulabilmek için.   </st></p>
			<p>  </p>
			<p><st c="2102">Lavabonun kenarı çatlamış, derzlerin araları dolmuş; pis bir gider kokusu değdi burnuna. </st><st c="2191">Suratı iyiden iyice buruşmuştu ki, asla görmemesi gereken, Fikri Bey’i deliye çevirecek bir şey ilişti gözüne. </st><st c="2302">İlişti denemez aslında, deldi geçti gözünü. </st><st c="2346">Tüyleri diken diken baktı musluğun kenarında duran kurumuş ve çatlamış bir parça yeşil sabuna. </st><st c="2441">Mendiliyle burnunu kapattı. </st><st c="2469">Ne insanlar vardı yarabbi, ne insanlar... </st><st c="2511">Musluğunun kenarına alelade sabun bırakıp çıkacak bir kiracıya ev kiraladığına ve o adamdan kira aldığına inanamadı. </st><st c="2628">Başını kaldırdığında o eşsiz mermerin üzerine silikonla yapıştırılmış havlu askılığı ile karşılaştı. </st><st c="2729">Ucunda bozuk para büyüklüğünde bir Fenerbahçe topu takılmış havlu askılığı. </st><st c="2805">Fikri Bey özel yapım bastonunun ucuyla topa vurup düşürmeye çalıştı ama askılık silikonla hiç çıkmamacasına yapışmıştı mermere. </st><st c="2933">Sinirle birkaç hamle daha indirdi topa ama fayda etmedi. </st><st c="2990">Futboldan nefret eden Fikri Bey’in, mermerlerini kırk yıl önce bir ay rötarla Afyon’dan getirttiği banyosunda, Fenerbahçe toplu bir banyo askılığı... </st><st c="3140">Elleri titreyerek bastonunu koluna astı, ceketinin iç cebinden bir şişe esans çıkartıp mendiline damlattı. </st><st c="3247">Derin bir nefes çekti mendilden. </st><st c="3280">Yerler ıslak değildi, ama gayri ihtiyarı, pantolonunun paçasını kaldırarak devam etti koridorda. </st><st c="3377">Yatak odasına doğru yürüdü ama girmedi içeriye, bir oda daha vardı, çalışma odası, önce oraya uğradı.   </st></p>
			<p>  </p>
			<p><st c="3479">Kırk yıl önce Fikri Bey, takım elbisesinin, makam odasının, bulunduğu yerin içini dolduran bir bürokrattı. </st><st c="3586">Kırk yıl önce, Ankara’nın en gözde yerinde Rüyet Apartmanı yükseliyor, Fikri Bey ve Neval Hanım yan yana durmuş, bu güzelim apartmana bakıyordu. </st><st c="3731">Rüyet Apartmanı’nın 12 numaralı dairesinde Fikri ve Neval ikilisi gönülleriyle yaşayacaktı.  </st></p>
			<p>  </p>
			<p><st c="3823">Neval Hanım ne kadar ısrar etse de çocuk istememişti Fikri Bey. </st><st c="3887">“Dünyada yeterince çocuk var, bizim aklı başında yetişkinlere ihtiyacımız var Neval, ben aklı başında bir hayat sürmek istiyorum” demiş ve konuyu kapatmıştı. </st><st c="4045">Neval Hanım’a da parlak, hoş giyimli, bol sohbetli, nezih ve Fikri Bey’in tabiriyle, bu aklı başında yaşam iyi gelmiş olacak ki, meselenin çok da üstüne gitmemişti. </st><st c="4210">Evliliğinin ilk yıllarında, diğer hemcinsleri gibi beslediği anne olma hayali ve isteği, giysi dolabına yerleştirdiği her tayyörde biraz daha sönmüş, yıllar içerisinde bu istek öğle sonları katıldığı konken partilerinin, akşamları kocasıyla katıldığı davetlerde kaldırdığı kadehlerin, kaldırıldığı dansların, aldırdığı hediyelerin, evindeki eşyaların, gümüş şamdanların, kristal vazoların, üzerine isminin baş harflerinin işlendiği ipek eşarpların altında yok olup gitmişti. </st><st c="4685">Bu daireyi aldıklarında, Neval Hanım’ın liseden arkadaşları çocuklarının çeyizleri için alışveriş yaparken, o her detayı Fikri Bey tarafından titizlikle düşünülmüş bu evde koltuk kaplamalarının siparişlerini veriyordu. </st><st c="4904">O yıl Neval Hanım, sadece sipariş verdi. </st><st c="4945">Duvar kâğıdı, perde, halı, kilim, tablo, masa, sandalye, masa örtüsü, yemek takımı, çatal bıçak takımı, yatak örtüsü, elbise, ayakkabı... </st><st c="5083">Bütün bu siparişler Neval Hanım’ı akıl almaz bir hazzın içine sürükledi ve dünya üzerindeki diğer her şey önemini yitirdi. </st><st c="5206">Fikri Bey’in ceketinin cebinde bir mücevher kutusu içinde kendisine alındığını düşündüğü ama kendisine verilmeyen bir çift küpeyi gördüğünde ilk olarak irkilse de, bir ay sonra Fikri Bey’e “ortası incili, kenarları altın biyeli bir çift küpe” siparişi vermekten de geri durmadı. </st><st c="5485">Fikri Bey onun olduktan ve istediklerini aldıktan sonra Fikri Bey’in ne yaptığının pek de önemi yoktu. </st><st c="5588">Rüyet Apartmanı’ndaki dairenin gerekli gereksiz tüm siparişleri verildikten ve hepsi ayrı ayrı adamlarca itinayla yerleştirildikten birkaç ay sonra Neval Hanım bir davet verdi evlerinde. </st><st c="5775">Kendi arkadaşları ve Fikri Bey’in arkadaşları giyinip kuşanıp ellerinde hediyelerle geldiler. </st><st c="5869">Bu paketlerin hiçbirini açmadı Neval Hanım, kimsenin basit zevkine ihtiyacı ve tahammülü yoktu. </st><st c="5965">O akşam kapıcıyı çağırıp “Rica ederim alın bunları” dedi, hepsini gönderdi. </st><st c="6041">Sadece bir paketi ayırdı içlerinden. </st><st c="6078">Daha önce tanışmadığı bir hanım gelmişti o akşam evlerine. </st><st c="6137">Kulaklarında ortası incili, kenarları altın biyeli bir çift küpe olan hoş bir hanım. </st><st c="6222">Fikri Bey, daireden arkadaşımdır, dedi. </st><st c="6262">Neval Hanım, yatak odasına gidip küpelerini değiştirdi, aynı küpelerle, bir kez daha hoş geldiniz dedi hanıma. </st><st c="6373">Onun hediye paketini ayırdı o akşam. </st><st c="6410">Davetliler dağıldıktan sonra yatağın üzerine oturup açtı paketi. </st><st c="6475">Kadife kutu içinde gümüş bir zarf açacağı... </st><st c="6520">Paketi çöpe, zarf açacağını Fikri Bey’in çalışma masasının üzerine bıraktı. </st><st c="6596">Bu, Fikri Bey’e bırakılan ince bir mesajdı.   </st></p>
			<p>  </p>
			<p><st c="6640">Bu davetten iki hafta sonra Fikri Bey’in daireden arkadaşları ile birlikte Paris’e bir geziye gittiler karı koca. </st><st c="6754">Neval Hanım gezi için çıktıkları ilk gün ayaklı bir abajur gördü vitrinde. </st><st c="6829">Camekânın önünde çakılıp kaldı, Fikri Bey kolundan tutup çekse de oradan ayrılamadılar. </st><st c="6917">İlk gün dışarıdan baktılar. </st><st c="6945">İkinci gün fiyatını sordular. </st><st c="6975">Fikri Bey “Hadi canım, bir abajura o kadar para verilir miymiş!” dediğinde Neval Hanım, “Bir mektup açacağından ucuz olduğunu düşünüyorum” dedi. </st><st c="7120">Aralarında esen sert rüzgâr neticesinde üçüncü gün abajuru Türkiye’ye nasıl götürebileceklerini düşünmeye başladılar. </st><st c="7238">Dört günlük seyahatlerinin sonunda Neval Hanım kucağında, takribi iki yüz kristal damlanın gümüş tokalarla birbirine tutturulduğu kırılgan abajurla uçağa oturduğunda, düşürmekten çok korktuğu çocuğunu sımsıkı tutuyormuş gibi, arada yavrusunun saçlarını okşuyormuş gibi, bakışlarıyla kocasına “bu bizim, ikimizin yavrusu” der gibi etrafa gülücükler dağıtıyor; Fikri Bey “Bu kadın nasıl bu kadar mal düşkünü oldu yarabbi” diye iç geçirerek güzelim abajurun ahşap ayaklarını tutuyordu. </st><st c="7721">Abajurun ayaklarını sarabildikleri bir düzenle sardılar ama yine Neval Hanım’a çok güvenli gelmedi. </st><st c="7821">Israrla “Bunu da siz taşıyın lütfen Fikri Bey, eğer azıcık hatırım varsa, kucağınızda götürün lütfen” dedi. </st><st c="7929">Koskoca Fikri Bey, elinde abajur ayaklarıyla gezdi durdu o gün Paris’in sokaklarında.   </st></p>
			<p>  </p>
			<p><st c="8015">Ankara’ya vardıklarında onları Fikri Bey’in makam şoförü Cüneyt karşıladı. </st><st c="8090">Önce Neval Hanım’ın kucağındaki avizeyi almaya niyetlendi ama “Rica ederim dokunmayın” diye yılan gibi tısladı Neval Hanım. </st><st c="8214">Adamcağız önce valizleri yerleştirdi, sonra Fikri Bey’in kucağındaki ne olduğu belirsiz tahtaları almak için uzandı. </st><st c="8331">Neval Hanım kaş göz etse de Fikri Bey, koca bir yükü bırakır gibi, Neval Hanım’dan kurtulur gibi bıraktı tahtaları Cüneyt’in kucağına. </st><st c="8466">Karı koca araca oturdular, Cüneyt valizleri yerleştirmeye çalıştı. </st><st c="8533">Öyle denedi, böyle denedi, öyle yatırdı, böyle yatırdı, olmadı. </st><st c="8597">Sonunda Fikri Bey’in kucağından aldığı tahta ayakların ucunu bagajın azıcık dışında bırakıverdi. </st><st c="8694">Bu küçük ihmalin, işten atılmasına sebebiyet vereceğini bilemezdi ne de olsa. </st><st c="8772">Nasıl olduysa abajurun ayaklarından biri kırılıverdi ve Neval Hanım, Paris dönüşü ağır bir sinir krizi geçirdi. </st><st c="8884">Artık Cüneyt Müneyt hak getireydi, o gün işine son verildi.  </st></p>
			<p>  </p>
			<p><st c="8944">Fikri Bey, önce mobilyacıya götürdü abajuru. </st><st c="8989">“Aynı ayaktan yaptırırız Neval Hanım, hiç dert etmeyin” dedi. </st><st c="9051">Ama Neval Hanım için o abajurun üç ayağı da Fransız’dı ve asıl önemli olan da onların Fransızlığıydı. </st><st c="9153">İkisi Fransız, bir Türk ayak Neval Hanım’ın tahammül edemeyeceği bir şeydi. </st><st c="9229">İşin kötüsü Fikri Bey için de öyle... </st><st c="9267">Saatler süren münakaşa sonunda mobilyacı “Altı üstü bir ayak” diye ağzından kaçırıverince, abajuru kucakladıkları gibi dükkândan çıktılar. </st><st c="9406">Neval Hanım, oyuncağı bozulmuş çocuklar gibi ağlayıp tepinmeye başladı eve gelince. </st><st c="9490">Fikri Bey, isabetli bir kararla evin mimarını çağırdı. </st><st c="9545">Gözleri yaşlı ve bedbaht bir halde anlattı Neval Hanım abajurun başına gelenleri. </st><st c="9627">Sonunda şuna karar verdiler: Abajurun diğer iki Fransız ayağını da kırık olan yerden keseceklerdi. </st><st c="9726">Biri Türk, ikisi Fransız melez ayaktansa, kısa ama safkan bir Fransız ayak kesinlikle daha iyiydi. </st><st c="9825">Karar verilince mimar abajuru alıp gitti. </st><st c="9867">Neval Hanım kangren olmuş bacağı ameliyat edilecekmiş gibi bir korkuyla bekledi abajurunu. </st><st c="9958">Mimar kucağında beyaz keten kumaşa sarılı bir abajurla geldiğinde Neval Hanım, elinde mendil, gözünde endişe dolu bakışlar ile kaldırdı örtüyü. </st><st c="10102">Bir çığlık attı. </st><st c="10119">Üç ayağı da kesilince güdük bir lambaya dönmüştü canım abajur. </st><st c="10182">Mimar daha yapacaklarını anlatacaktı ki, abajuru bir kenara bırakıp Neval Hanım’ı ayıltmak zorunda kaldılar. </st><st c="10291">Yaşadığı sinir harbi neticesinde eve aile doktorları çağırıldı ve Neval Hanım’a sakinleştirici yapıldı. </st><st c="10395">Ertesi hafta mimar abajurun üç Fransız ayağını da içine alabilecek gümüş bir ayaklıkla çıkıp geldi. </st><st c="10495">Fransız ahşap ayaklar gümüş ayaklıklara geçirildi ve abajur yeniden abajura benzedi. </st><st c="10580">Hatta eskisinden çok daha iyi oldu. </st><st c="10616">Neval Hanım’ın abajura olan tutkusu daha da arttı ve bu kez eve hırsız girmesinden, birinin abajuru çalmasından korku duymaya başladı. </st><st c="10751">Mimar buna da bir çare buldu. </st><st c="10781">Parkeler olduğu yerden kırılacak, alttaki betona kaide yapılacak, gümüş ayaklıklar buraya tutturulacak ve üzeri yeniden parke ile kaplanacaktı. </st><st c="10925">Bu sabitleme fikri çok hoşuna gitti Neval Hanım’ın, böylece yanından hiç ayrılmayacak, yerinden bile kımıldamayacaktı sevgili abajuru. </st><st c="11060">Fikri Bey parkelerin delinmesine, yeniden inşaat işine girilmesine biraz bozulsa da Neval Hanım’ın gözlerindeki ışığı görünce ses etmedi. </st><st c="11198">Fakat bu sessizlik fazla uzun sürmedi.  </st></p>
			<p>  </p>
			<p><st c="11237">Neval-Fikri çiftinin evine muazzam bir haber ulaştı bir gün. </st><st c="11298">Fikri Bey ataşe olarak Beyrut’a atanmış. </st><st c="11339">Zaten yaşamaktan pek de memnun olmadıkları ülkelerine veda edip yurtdışı olsun da neresi olursa olsun diye baktıkları ülke sınırları dışına çıkacakları için büyük bir sevinç duydular. </st><st c="11523">Bugün Beyrut, yarın Londra olur dediler, kötü de olsa bir yerden başlamak gerektiğini düşündüler. </st><st c="11621">Yeter ki Türkiye olmasın, yeter ki yurtdışı olsun.  </st></p>
			<p>  </p>
			<p><st c="11672">Neval Hanım’ın ülke sınırları ile ciddi bir sorunu vardı. </st><st c="11730">Bir şeyin ne olduğunun anlamı yoktu, ülke sınırları dışından gelmiş olması değerli olması için son derece yeterliydi. </st><st c="11848">Yılda genellikle bir, bazen iki kez, bir şekilde çıktıkları yurtdışı seyahatleri onu her şeyden çok heyecanlandırır, günlerce uyuyamaz, gittiğinde şehrin tamamını bir mücevheri inceler gibi hayranlıkla inceler, gördüğü menfi şeylere bile müspet anlamlar yüklerdi. </st><st c="12112">Ana tarafından Afyonlu, baba tarafından özbeöz Çorumlu olmasına rağmen herkese aslen İstanbulluyum diyen Neval Hanım’ın, Türklere karşı kendi içinde duyduğu enteresan bir aşağılama duygusu vardı. </st><st c="12308">Berlin’de yolda yürürken parka atılmış bir çikolata ambalajı görmüş, kimin attığını, kâğıdın oraya nasıl geldiğini bilmediği halde “Bu Türkler burayı da Türkiye’ye çevirecekler, bakar mısın yerlere çikolata ambalajları atmışlar, kesin Türk turistler ya da burada yaşayan Türkler atmıştır” diyerek kâğıdı yanındakilere göstermişti. </st><st c="12639">Her seyahatten önce Fikri Bey’in fotoğraf makinesi için rulo rulo film aldırır, gittiği şehirlerin taşıyla toprağıyla fotoğraf çektirir, dönünce bu fotoğrafları bastırıp albümlere yerleştirir, arkadaşları geldiğinde onlara seyahatlerini en ince detayına kadar anlatır, bunaltır ve akabinde oradan aldığı eşyaları sıra sıra sergileyerek gezi tanıtım programını sonlandırırdı. </st><st c="13014">Fikri Bey’in de ondan aşağı kalır yanı olmadığından, ataşelik görevi ikisi için de biçilmiş kaftan oldu. </st><st c="13119">O akşam yemeğinde başlayan görev için yurtdışına gitme heyecanı, yatak odasına girdiklerinde bir anda son buldu. </st><st c="13232">Gideceklerdi tamam, yanlarında eşyalarını da götüreceklerdi, o da tamam. </st><st c="13305">Fakat abajur... </st><st c="13321">O güzelim abajur? </st><st c="13339">Yere monte edilmiş, sabitlenmiş, Neval Hanım’ın başucundan ayrılmayan o canım abajur; o ne olacaktı? </st><st c="13440">Bu sorunun cevabını Neval Hanım’ın hıçkırıkları arasında sıraladı Fikri Bey. </st><st c="13517">Kestirip yanlarında götürebilirlerdi, orada bir kez daha sabitletirlerdi, yenisini alabilirlerdi, söz yenisini alabilirlerdi, vallahi yenisini alabilirlerdi. </st><st c="13675">Ama seçeneklerin hiçbirisi Neval Hanım için tatmin edici değildi. </st><st c="13741">O gece sabaha kadar hıçkırdı zavallı, yatağın içinde. </st><st c="13795">Bu böyle devam etti, Neval Hanım, günlerce ağladı. </st><st c="13846">Ama emir büyük yerdendi, öyle abajurum kalıyor diye inatlaşıp Beyrut’a gitmiyorum diyebilecek şımarıklık Neval Hanım’da mevcutsa da, bu durum devletin pek umurunda değildi. </st><st c="14019">Onlar Fikri Bey’i Beyrut’a gönderiyorlardı, bitti, nokta. </st><st c="14077">Neval kim?   </st></p>
			<p>  </p>
			<p><st c="14088">Neticede o canım eşyaların bir kısmı yanlarında götürülürken, bir kısmı değerinin altında fiyatlarla eskicilere satıldı. </st><st c="14209">Aynı evi ve daha güzelini, hem Beyrut’ta hem de Beyrut dönüşü Türkiye’de, eğer başka yerler olursa kesinlikle oralarda da kuracağına bin yemin ederek evi boşalttı Fikri Bey. </st><st c="14383">Özel yapım mermerlere, cilalı parkelere, ceviz daire kapısına veda ettiler. </st><st c="14459">Evde kalan tek eşya olan yatak odasındaki ayaklı Fransız abajurun önünde saygıyla eğildiler.   </st></p>
			<p>  </p>
			<p><st c="14552">Fikri Bey, akraba deyince tüyleri ürperen bir adamdı. </st><st c="14606">Ailesinin tüm efradı ona, sıradan ailesini ve sıradan geçmişini hatırlattığı için hepsinden nefret eder, “Dayıııı” diye daireye geliverecekler, bir yerlerde adını ağzına alacaklar, bir akşam tam da evde önemli misafirlerine davet verirken ellerinde turşu bidonuyla selamünaleyküm diye kapıda bitiverecekler diye aklı çıkardı. </st><st c="14932">Bu ihtimallerin önünü kesmek için gereken her şeyi yaptı. </st><st c="14990">Memuriyetini aldığı gün itibariyle hepsiyle bağını kökten kesti, bir daha da ana babası ve kardeşleri dahil kimseyle görüşmedi. </st><st c="15118">Bu durum Neval Hanım’ın canına minnetti zaten. </st><st c="15165">Beyrut’a giderken hısım akrabayı çağıralım, bizim evin kiralanma işiyle uğraşsınlar diye aklının ucundan bile geçirmedi bu yüzden. </st><st c="15296">Derhal şehrin en eski emlakçısını çağırıp anlaştı Fikri Bey. </st><st c="15357">Evi, kesinlikle tahsilli birine kiraya verecekti, kiracıdan diploma fotokopisi, vukuatlı nüfus cüzdanı örneği istenecek, kütüğe bilhassa bakılacaktı. </st><st c="15507">Anadolulu bir kiracıyı evinde kesinlikle istemiyordu. </st><st c="15561">Kiracı illa ve illa çocuksuz olacak, eşi hanımefendinin kılık kıyafeti bu evde oturmaya layık olacaktı. </st><st c="15665">Bunun gibi pek çok koşul sıraladıktan sonra yatak odasına götürmüştü emlakçıyı. </st><st c="15745">“Bakınız muhterem, bu abajuru bu evi yaptırırken Fransa’dan getirdik, buraların en ünlü mimarı onu buraya sabitledi. </st><st c="15862">Şimdi yanımızda götüremiyoruz ama bizim için çok kıymetlidir. </st><st c="15924">Evin değerini kat be kat artıracak değerde bir abajur. </st><st c="15979">Kira mukavelenamesine bunu bilhassa yazın, sağlam teslim edecek, sağlam alacaksınız. </st><st c="16064">Evi bu abajurla kiraladıklarını, ne kadar şanslı olduklarını bilsinler” diyerek emlakçıyla abajuru tanıştırdı. </st><st c="16175">Daha doğrusu emlakçıyı abajura takdim etti. </st><st c="16219">Adamcağız “Hiç şüpheniz olmasın beyefendiciğim” diyerek, kapıda hâlâ abajur için ağlayan Neval Hanım’la, abajurla vedalaşmaktan çekinmeyen Fikri Bey’i uğurladı. </st><st c="16380">Birkaç ay sonra da evi Urfalı ve dört çocuklu bir zengine kiraladı. </st><st c="16448">Neticede emlakçı aldığı komisyona bakardı.  </st></p>
			<p>  </p>
			<p><st c="16491">Fikri Bey Beyrut için çıktığı yolculuktan kırk yıl dönmedi. </st><st c="16551">Beyrut’a gittiklerinde Neval Hanım’ı memnun edebilmek için yeni bir ev tefrişatı telaşına düştüler, ama Beyrut Neval Hanım’ı mutlu etmedi. </st><st c="16690">Eldekilerden ayrılma, kendiyle eşdeğerde insan bulamama, kimseyi beğenmeme, mala mülke düşkünlük, vazoya, perdeye, çanağa tapma, halıları ve koltuk döşemelerini okşama gibi ruh halleriyle daha fazla baş edemedi, sinirleri kaldırmadı. </st><st c="16924">Kendini yemeklere verdi, bir yıl içinde yirmi beş kilo alarak önce döpiyesleriyle, sonra davetlerle, akabinde sosyal hayatla vedalaştı. </st><st c="17060">Gittikçe içine çekildiği bir yalnızlığın ve ruhsal bunalımın içinden çıkamayınca Fikri Bey’in ısrarıyla terapiye başladı. </st><st c="17182">Gittiği terapistin koltuğunda dakikalarca ağladığı bir günün sonunda kapıdan çıkmak üzereyken, aynı koltuğa uzanıp ağlamak için gelmiş olan bir Fransız beyefendi gözyaşlarını silmesi için Neval Hanım’a üzeri Chanel işlemeli ipek bir mendil uzattı. </st><st c="17430">Bu ipek mendil Neval Hanım için tutunacak bir dal mesabesindeydi. </st><st c="17496">Gönülsüz gittiği terapist bundan sonra koşarak gittiği, birkaç zaman sonra da terapiste gidiyorum diye evden çıktığı ama hiç gitmediği bir yere dönüştü. </st><st c="17649">Fransız beyefendi Neval Hanım’dan fena bir ruh hastasıydı. </st><st c="17708">Ama işte Fransız’dı. </st><st c="17729">Fikri Bey kendi çapında sağlıklıydı, ama işte Türk’tü. </st><st c="17784">Bu kıyas Neval Hanım’ın Fikri Bey’e ufak bir veda mektubu bırakması için gayet yeterli geldi. </st><st c="17878">Bir sabah mini el çantasından çıkarttığı Chanel mendili usulca sallayarak Neval Hanım, Fikri Bey’i, evini, geçmişini ve kendini terk etti.   </st></p>
			<p>  </p>
			<p><st c="18017">Kırk yıl kendi mutsuzluğuna, Neval Hanım’ın bıraktığı mutsuzluğu da ekleyerek dünyayı gezdi dolandı Fikri Bey. </st><st c="18128">Emekli olduktan sonra da dönmedi. </st><st c="18162">Emlakçı yıllar içinde Urfalı, Mardinli, Afyonlu, Yozgatlı, Kayserili, Çorumlu kiracıları İstanbullu diye tanıtarak, evdeki nüfus bilgisini hep iki üç eksik söyleyerek parasını gönderdi Fikri Bey’in. </st><st c="18361">Emlakçı vefat edince, tüm emlak işlerini oğlu devraldı, babasından aldığı tüyoların üzerine kendi cinliğini de ekleyerek birkaç yıl da o oyaladı Fikri Bey’i. </st><st c="18519">Zaten kırk yıl içinde Rüyet Apartmanı’nın yanına büyük apartmanlar, siteler ve hatta az ilerisine gökdelenler, plazalar dikildi. </st><st c="18648">Fikri Bey’in canım dairesi, emlakçının portföyünde çok gerilere gitti. </st><st c="18719">Sıfır ev arayan kiracılara ultra lüks ev kiralayıp yüzde on iki komisyon almak varken kim takardı Rüyet Apartmanı’nı yani? </st><st c="18842">Son iki yıldır, Sivaslı müteahhidin sevgilisi çıktığından beri boştu zaten on iki numara. </st><st c="18932">Bakan da yoktu, soran da; emlakçının da aklına “Şöyle de bir dairemiz var” demek gelmiyordu. </st><st c="19025">Rüyet Apartmanı 12 numara böylece unutuldu.  </st></p>
			<p>  </p>
			<p><st c="19069">Fikri Bey bir gün yurtiçi bir numaradan emlakçının oğlunu arayıp “Yazıhaneniz nerede?” demeseydi kimsenin hatırlayacağı da yoktu. </st><st c="19199">Emlakçının oğlu, Fikri Bey’i işlemeli bastonu, krem rengi takım elbisesi, bordo kravatı, bordo ayakkabıları ve bordo şapkasıyla karşısında görünce sigarasını söndürdü, elini uzattı ama Fikri Bey adamla tokalaşmadı. </st><st c="19414">Ceketinin cebinden bordo mendilini çıkartarak, “Anahtarı lütfen buraya koyunuz” dedi. </st><st c="19500">Ertesi gün 13.30’da dairenin önünde buluşmak için sözleştiler. </st><st c="19563">Fikri Bey çıkıp gittikten sonra emlakçının oğlu “İyi ki evde kiracı yok, iyi ki ev boş” diye şükretti. </st><st c="19666">Fikri Bey, müteahhidin sevgilisinin kızıl saçlarını, göğsünün üstündeki dövmesini ve durmadan sigara tutan kırmızı ojeli tırnaklarını görse o dakika kalpten giderdi.  </st></p>
			<p>  </p>
			<p><st c="19832">Fikri Bey boş çalışma odasına bakıp eski günlerini hatırladı, masanın üzerine bırakılan mektup açacağını, sahibini, o güzelim kadını, onu bırakıp gidişini, Neval’i ve Neval’in histerik hallerini hatırladı. </st><st c="20038">Mendiline birkaç damla daha esans damlatıp kravatını hafif gevşetti. </st><st c="20107">Türkiye’ye dönmek Fikri Bey’e pek iyi gelmemişti, üstüne bir de bu evde dolaşmak, lavabodaki sabun, Fenerbahçeli askılık, yerdeki koku, başını döndüren anılar, Neval Hanım’ın duvara yansıyan ve sadece onun görebildiği mutsuz yüzü Fikri Bey’in nefesini daraltmıştı. </st><st c="20372">Bastonuna dayanarak ve ilk defa mendilsiz, kapıları tutarak, duvarlara sürtünerek yatak odasına girdi. </st><st c="20475">Kapıdan içeriye girerken kalbi hızlandı ve hafif sendeledi.   </st></p>
			<p>  </p>
			<p><st c="20535">Yatak odasının kapısından girip birkaç adım atınca dizleri çözüldü Fikri Bey’in, ayakta duramadı. </st><st c="20633">Önce bir bacağı büküldü dizinden, sonra diğeri. </st><st c="20681">Bastonu titreyerek bir yana düştü, başı yerdeki demire çarptı. </st><st c="20744">Elini kalbine götürecek fırsatı olmadı, kalbi durdu. </st><st c="20797">Zaman durdu, her şey durdu, bir hayat durdu, Fikri Bey durdu. </st><st c="20859">Cebindeki esans şişesi kırılıp kalbinin üstünü hoş bir kokuyla ıslattı. </st><st c="20931">Yatak odasına öylece uzandı Fikri Bey. </st><st c="20970">Yere oluk oluk kan aktı.  </st></p>
			<p>  </p>
			<p><st c="20995">Emlakçının oğlu öğle yemeğindeydi, sohbeti uzadı. </st><st c="21045">13.30 dediysek tam 13.30 demedik herhalde dedi, 13.55’te elindeki yedek anahtarla Rüyet Apartmanı 12 numaradan içeriye girdi. </st><st c="21171">“Gelmemiş Beyzadem daha” diye söylenerek odaları dolaştı. </st><st c="21229">Yatak odasına girince önce Fikri Bey’in ayaklarını gördü. </st><st c="21287">Koşup baktı ki Fikri Bey uçmuş. </st><st c="21319">Hemen polisi aradı. </st><st c="21339">Savcı geldi. </st><st c="21352">İfade için karakola çağırıldı. </st><st c="21383">Bir sürü iş çıktı emlakçının oğlunun başına.   </st></p>
			<p>  </p>
			<p><st c="21428">Fikri Bey’in başını çarptığı ve kanamaya sebebiyet veren, yatak odasının bir köşesinde duran üç parça demirin ne olduğunu sordular. </st><st c="21560">Emlakçının oğlu, “Abajur ayağı onlar” dedi. </st><st c="21604">“Fikri Bey’in dairesinin demirbaşı. </st><st c="21640">Üstünde böyle kristal mi ne taşları olan basit bir abajur vardı. </st><st c="21705">Zamanında bunlar buraya sabitlemişler, neden sabitledilerse artık. </st><st c="21772">İki önceki kiracı taşınırken götürmek istedi, ben de alın götürün, zaten hiçbir kiracı sevmiyor, boş yere kalabalık ediyor dedim. </st><st c="21902">Adam da sökmeye çalışmış sökememiş. </st><st c="21938">Demir testeresiyle kesmiş ayaklarını, alıp gitmiş. </st><st c="21989">O ayaklardan kalan parçalar da işte öyle yerde kaldı. </st><st c="22043">Nerden bileceksin Fikri Bey’in gelip oraya başını çarpacağını?”  </st></p>
		</div>
	<div id="charCountTotal" value="22107"></div></body>
</html>
