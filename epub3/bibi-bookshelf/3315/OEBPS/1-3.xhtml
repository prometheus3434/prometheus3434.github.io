<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>1-3</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-3" xml:lang="tr-TR">
		<div>
			<p>  </p>
			<p id="_idParaDest-3" xml:lang="en-GB"><st c="0">Kimlikte Nurşen  </st></p>
			<p><st c="16">Bu yıl kırk yaşımı tamamlayacağım ve hayatımın neredeyse tamamını kendi ismimden korkarak, kaçarak geçirdim. </st><st c="125">Çocukluğuma dair hayal meyal hatırladığım şeyler var. </st><st c="179">Bir de asla unutmadığım, ölünce bile unutacağıma ihtimal vermediğim, artık beynimin bir kıvrımına dönüşmüş anılarım. </st><st c="296">Müsaitseniz ilk önce onlardan başlayalım.  </st></p>
			<p>  </p>
			<p><st c="338">Yengemin memelerini emerek başladığım bir hayata verelim girizgâhı. </st><st c="406">Amcamın karısına yenge demem gerekiyor, ama ben sütanne diyorum. </st><st c="471">Çünkü benden iki ay büyük bir kızı var, Nihal. </st><st c="518">Beni de Nihal’le birlikte o emzirmiş. </st><st c="556">Annem beni emzirmemiş. </st><st c="579">Babaannemden laf arasında birkaç kez duydum. </st><st c="624">Sütü göğüslerinden taşmış, kazağını ıslatmış annemin, ama yine de emzirmemiş. </st><st c="702">Sonra kurumuş gitmiş süt. </st><st c="728">Beni usulca sütannemin kucağına bırakmış babaannem. </st><st c="780">Zaten hatırladığım iki kucak var, biri babaannemin, biri de sütannemin kucağı. </st><st c="859">Annem ve babam ben bebekken ölmüşler, demek isterdim. </st><st c="913">Hatta çok arzu ederdim böyle olmasını ama hayattalar. </st><st c="967">Varlar ama anılarımda yoklar. </st><st c="997">Olanlar, dediğim gibi zihnime yapışıp kaldı, onları sökemiyorum. </st><st c="1062">Annemin, evi süpürürken bacaklarımı yerden kaldırmam için süpürgeyle bacaklarıma vurduğu bir sahne var aklımda. </st><st c="1174">Yeşil çiçekli divan örtüsü, divanın ucundan sallanan bacaklarım. </st><st c="1239">Pantolonum, eteğim, çıplak bacaklarım, çıplak ayaklarım, kırmızı çoraplarım, beyaz çoraplarım, sarı çoraplarım, yün çoraplarım, bütün çoraplarım ve aynı süpürge ile bana doğru gelen, bacaklarıma vuran annem. </st><st c="1447">Yani demek istiyor ki muhtemelen “Yavrum kaldır bacaklarını da halıyı süpüreyim.” Sonra ben divandan kalkıp alt kata, babaannemlere iniyorum. </st><st c="1589">Akşama kadar orada kalıyorum ve sevgi isteyen evcil köpekler gibi başımı babaannemin kolunun altına sokuyorum. </st><st c="1700">Bunu her gün yaşadığım için unutmuyorum. </st><st c="1741">En belirgin anılarımın başında bu geliyor. </st><st c="1784">Alışveriş merkezlerinde beyaz eşya mağazalarını gezerken süpürgelerin önünde dikilip kalıyorum şu yaşımda. </st><st c="1891">Annem süpürgelerin arasından çıkacakmış gibi geliyor.   </st></p>
			<p>  </p>
			<p><st c="1945">İlkokula başladığımız sabah var aklımda mesela. </st><st c="1993">Babaannemlerde uyanıyorum o sabah. </st><st c="2028">Çoğu zaman orada uyuyup kalıyorum zaten. </st><st c="2069">O gün de öyle olmuş ama benim dışımda diğerleri de orada. </st><st c="2127">Babam, amcam, sütannem, Nihal. </st><st c="2158">O da benimle birlikte başlıyor okula. </st><st c="2196">İkimizin de önlüklerini giydiriyorlar. </st><st c="2235">Saçlarımızı iki yandan örüyor sütannem. </st><st c="2275">Nihal’in saçını daha güzel örüyor sanki. </st><st c="2316">Bunun farkına varıyorum çoğu zaman. </st><st c="2352">Aslında öyle yapmıyor, bunu şimdi buradan baktığımda, bu yaşımla düşündüğümde görebiliyorum... </st><st c="2447">Ama o zamanlar Nihal’e ait olan her şey daha güzel, daha fazla görünüyordu gözüme. </st><st c="2530">Sanki sütannem onun tabağına daha fazla yemek koyuyordu, sulu köftenin etleri daha fazlaydı sanki onun tabağında, bende ise patatesler ağırlıktaydı. </st><st c="2679">Beraber uyuduğumuz geceler üzerimize örtülen yorganda Nihal’in tarafı daha sıcak, kahvaltılarda onun ekmeği daha yumuşaktı. </st><st c="2803">Saçlarımızı hep sütannem örüyordu. </st><st c="2838">Ama Nihal’inkiler daha güzel duruyordu, benim saçlarım alnımdan çıkışıyordu. </st><st c="2915">Bunun sebebini saçlarımın kısalığında değil, annemin ilgisizliğinde değil, sütannemin dikkatsizliğinde arıyordum. </st><st c="3029">O sabah, babam ve amcam işe gidiyorlar, biz onlardan sonra çıkıyoruz evden. </st><st c="3105">Sütannemin bir elinden Nihal tutuyor, diğer elinden ben. </st><st c="3162">Babaannem kapıda, arkamızdan dua okuyor. </st><st c="3203">Gülerek geçiriyor bizi, sözleriyle, gözleriyle seviyor. </st><st c="3259">Birkaç ev geçiyoruz, sonra ona bir kez daha gülmek için arkamı dönüyorum. </st><st c="3333">Önce apartmanın kapısındaki babaannemi görüyorum, sonra üçüncü katın balkonundaki annemi. </st><st c="3423">Pijamalarıyla balkonda. </st><st c="3447">El sallamak için elimi kaldırıyorum, “Annneee” diye bağırıyorum. </st><st c="3512">Ama o bana bakmıyor, yere bakıyor, balkondan aşağıya bakıyor. </st><st c="3574">Sütannem, “El salla hadi babaanneye Nurşen” diyerek havada kalan elimi tutup öpüyor sözleriyle. </st><st c="3670">O sabahı unutmuyorum ve okul hayatımın diğer bütün sabahlarını...  </st></p>
			<p>  </p>
			<p><st c="3736">Babaannem birinci katta oturuyor, Nihaller ikinci katta, annem ve babam üçüncü katta. </st><st c="3822">Ben tam olarak hangi katın çocuğuyum bilmiyorum. </st><st c="3871">Üç katlı binanın ayakkabılıkları girişte, ayakkabılarımızı orada çıkartıp yukarıya çıkıyoruz. </st><st c="3965">Aralarda kilimler var, babaannem kilimleri kendisi dokumuş gençliğinde. </st><st c="4037">Bütün daire kapıları aralık, babaannem sütannemlere istediğinde girebiliyor, sütannem babaannemlere. </st><st c="4138">Bir tek üçüncü kata kimse çıkmıyor. </st><st c="4174">Üçüncü katın ilk basamağında kapan var sanki. </st><st c="4220">Sütannem bana o basamaktan “Nurşeeeen” diye sesleniyor. </st><st c="4276">Babaannem bana oradan sesleniyor. </st><st c="4310">Koşarak iniyorum. </st><st c="4328">O ilk basamağı inerken de çıkarken de atlıyorum. </st><st c="4377">Bana göre lanetli bir basamak o. </st><st c="4410">Apartmanın içi Nihal’le ikimizin oyun yeri. </st><st c="4454">Bebeklerimizi alıp kilimlerin üstüne oturuyoruz. </st><st c="4503">Oyun oynarken ben anne oluyorum, çünkü apartmanın içi benim evim. </st><st c="4569">Diğer bütün kapılarda misafir, ama o arada kendi evimdeyim. </st><st c="4629">Bebeklerimi sütannemin Nihal’i sevdiği gibi seviyorum.   </st></p>
			<p>  </p>
			<p><st c="4684">Ödevlerimizi Nihallerde yapıyoruz. </st><st c="4719">Her gün. </st><st c="4728">Sütannem gösteriyor nasıl yapacağımızı. </st><st c="4768">Bilmese de gösteriyor. </st><st c="4791">İyi kadın o. </st><st c="4804">Ama bazen ona da bir şeyler oluyor. </st><st c="4840">“Hadi sen eve git artık Nurşen” diyor, ben de toparlanıp eve çıkıyorum. </st><st c="4912">Bir gün kompozisyon yazıyoruz. </st><st c="4943">Düz beyaz kâğıdın altına sütannemin cetvelle ve tükenmezkalemle çizdiği çizgili kâğıdı koyup yamuk yazmamaya çalışarak, dolmakalemle yazıyoruz. </st><st c="5087">Dolmakalemlerimizi amcam aldı, ikimize de birer tane kalem, birer şişe mavi, birer şişe de kırmızı mürekkep. </st><st c="5196">Mürekkeplerimiz sütannemin vitrininde duruyor. </st><st c="5243">Doldurmak istediğimizde ona veriyoruz, kırtasiyeci titizliğiyle dolduruyor. </st><st c="5319">Aman çocuklar damlamasın, çıkmıyor mürekkep lekesi dikkatli olun, diyor. </st><st c="5392">Zaten ben hep dikkatli oluyorum. </st><st c="5425">Her yerde. </st><st c="5436">Biri bana kızmasın diye, yemek yerken, dişimi fırçalarken, evcilik oynarken, ders çalışırken hep dikkatli oluyorum. </st><st c="5552">Sere serpe yaşamak ne, bilmiyorum.   </st></p>
			<p>  </p>
			<p><st c="5587">Biz yazılarımızı yazarken sütannemin annesi ve kız kardeşleri geliyor misafirliğe. </st><st c="5670">Onlar gelince çok daha güzel gülüyor sütannem. </st><st c="5717">Saçlarını açıyor evde, normalde kapalı. </st><st c="5757">Onlar gelince taç da takıyor başına, o zaman yüzü daha çok çıkıyor ortaya. </st><st c="5832">O öyle gülünce keşke ben Nihal olsaydım diyorum içimden. </st><st c="5889">Koşarak sarılmak istiyorum ona, ama tutuyorum kendimi. </st><st c="5944">Utanıyorum. </st><st c="5956">Nihal’in annesi benim sütannem, ama anneannesi benim hiçbir şeyim değil. </st><st c="6029">Çok istediğim halde... </st><st c="6052">Değil. </st><st c="6059">Sütannem bir anda yengeye dönüşüyor yine, “Hadi sen eve git artık Nurşen dersin bittiyse” diyor. </st><st c="6156">Bitmedi. </st><st c="6165">Hiç bitmesin. </st><st c="6179">Günlerce kompozisyon yazmaya razıyım, yeter ki göndermesinler beni istiyorum, ama bir yandan da toparlanıyorum. </st><st c="6291">Biliyorum, annem hakkında konuşacaklar, babaannem yanlarına çıkana kadar babaannem hakkında konuşacaklar. </st><st c="6397">Kitaplarımı, çizgisiz kâğıdımı, dolmakalemimi, kalem kutumu alıp yukarıya çıkıyorum. </st><st c="6482">Lanetli basamağı atlıyorum. </st><st c="6510">Ayağım kilime takılıyor, dizimi çarpıyorum. </st><st c="6554">Dizim kilime sürtününce canım acıyor, ama ağlamıyorum. </st><st c="6609">Hem büyüdüm hem de ağlasam koşup gelecek kimse yok. </st><st c="6661">Elimden düşen kalemliğimi, kitaplarımı toplayıp yukarıya çıkıyorum. </st><st c="6729">Çalışmak için masam falan yok, yere oturuyorum, kitaplarımı kanepenin üstüne koyup öyle çalışıyorum, yerde. </st><st c="6837">Yine öyle oturuyorum. </st><st c="6859">Ödevimi tamamlamam lazım ama içimden tuzluk yapmak geliyor. </st><st c="6919">Defterimin ortasını açıp bir sayfa kopartıyorum. </st><st c="6968">Katlıyorum. </st><st c="6980">Seviyorum tuzluk yapmayı, içine sanatçıların adını yazıyoruz, gitmek istediğimiz tatil yerlerini, sınıftaki gıcık oğlanların ismini yazıyoruz Nihal’le. </st><st c="7132">Sonra kalem almak için kalem kutumu açıyorum, donup kalıyorum. </st><st c="7195">Dolmakalem çatlamış, içinden mürekkep akmış. </st><st c="7240">Önce bez kalem kutuma geçmiş, sonra kanepeye. </st><st c="7286">Kanepenin üstünde kocaman bir mürekkep lekesi bana bakıyor. </st><st c="7346">Kalbim hızlanıyor. </st><st c="7365">Silince belki çıkar diye, mutfaktan sarı bezi alıp geliyorum. </st><st c="7427">Zorluyorum ama çıkmıyor, ıslanınca daha da dağılıyor. </st><st c="7481">Kalbim gittikçe daha çok hızlanıyor, ellerim titriyor, çizgisiz kâğıttaki bütün harfler yerlerinden çıkıp kum gibi doluyor gözlerime. </st><st c="7615">Mürekkep daha da yayılıyor. </st><st c="7643">Sanki büyüyor, büyüyor, büyüyor, bütün ev mürekkep lekesine dönüşüyor. </st><st c="7714">Annem görmesin diye kırlenti koyuyorum üstüne. </st><st c="7761">Bu kez de kırlente bulaşıyor leke. </st><st c="7796">Kalbim... </st><st c="7806">Söylersem belki kızmaz, saklamazsam kızmaz diye düşünüyorum. </st><st c="7867">Mutfakta televizyon izliyor annem, sarı bezi aldığımı görmeyecek kadar kendinden geçmiş halde izliyor. </st><st c="7970">“Anne fark etmeden oldu, koltuğa mürekkep aktı, bilerek yapmadım” diyorum. </st><st c="8045">Kumandayı tezgâhın üstüne atıp odaya geliyor. </st><st c="8091">Mürekkepli yeri görünce kafama vuruyor. </st><st c="8131">“Yalatırım çocuk sana bunu” deyip saçlarımdan tuttuğu gibi ağzımı kanepeye bastırıyor. </st><st c="8218">Başımı kaldırdığımda kapıda dikilen Nihal’i görüyorum. </st><st c="8273">“Çizgili kâğıdını bizde unutmuşsun” diyor. </st><st c="8316">Dudaklarımdaki mürekkep lekesiyle Nihal’e bakıyorum, kâğıdı oraya bırakıp koşarak evine gidiyor. </st><st c="8413">Annem sonra balkona çıkıp ağlıyor. </st><st c="8448">Zaten hep orada ağlıyor.   </st></p>
			<p>  </p>
			<p><st c="8473">Bir Ramazan akşamı var aklımda. </st><st c="8505">Annem salonda, bacaklarını altına toplamış, koltuğa yaslanmış Yasin okuyor. </st><st c="8581">Mutfağa gidiyorum, masanın üstünde kuru üzüm ve leblebi var. </st><st c="8642">Onları yiyorum. </st><st c="8658">Bana “Nurşeeeen” diye sesleniyor annem. </st><st c="8698">Çok güzel sesleniyor, çok sevgi dolu. </st><st c="8736">Hiç duymadığım kadar güzel söylüyor adımı. </st><st c="8779">“Nurşeeen gel yavrum...” Avcumdaki bütün leblebileri ağzıma atıyorum hızlıca, koşarak gidiyorum içeriye. </st><st c="8884">Annemin önünde duruyorum. </st><st c="8910">“Anne” diyorum. </st><st c="8926">“Nurşen” diyor, ama çağırdığı ben değilmişim gibi boş bakıyor bana. </st><st c="8994">“Anne.” Sonra yüzünde daha önce hiç görmediğim o gülümseme, sesinde hiç duymadığım o ince tını, gözlerindeki o ışıltı gidiyor bana bakarken. </st><st c="9135">Üstüne gülen yüz çizilmiş bir balonun ağır çekimde sönüşü gibi sönüyor annemin yüzü. </st><st c="9220">“Hadi babaannene in sen” diyor bana her zamanki soğuk sesiyle. </st><st c="9283">Ağzımdaki bir avuç leblebi eziği geçmiyor boğazımdan, yutamıyorum. </st><st c="9350">Merdivendeki kilimin altına çıkartıyorum ağzımdaki leblebileri, ilk basamağa. </st><st c="9428">O gün yutamadığım, boğazıma takılan, kursağımda kalan o şeyin “hevesim” olduğunu yıllar sonra anlıyorum.  </st></p>
			<p>  </p>
			<p><st c="9533">Annemi gözümde canlandırmaya çalıştığımda –bunu çok sık yapmıyorum– onu balkonun parmaklıklarına sarılmış ağlarken görüyorum. </st><st c="9659">Babamı düşündüğümde sabahları erkenden evden çıkan, gece yarısı eve gelen, pazar günleri tüm gün uyuyan, zeytin çekirdeklerini suratımıza tükürür gibi tabağa tüküren bir adam geliyor gözlerimin önüne. </st><st c="9860">Onun dışında en canlı anılar, babaanneme, sütanneme ve Nihal’e ait.   </st></p>
			<p>  </p>
			<p><st c="9928">Bir gün babaannem de uçup gidiyor. </st><st c="9963">Bir yaz babaannemin köyüne gidiyoruz. </st><st c="10001">Hiç olmadığı kadar mutlu babaannem. </st><st c="10037">Kısır yiyorlar bahçede, marul yapraklarına sarıp sarıp kısır yiyorlar. </st><st c="10108">Nihal’le birlikte içerdeyiz, onlar bahçedeler. </st><st c="10155">Bir ara bir bağırtı duyuyoruz, bağırıyorlar, koşuyorlar, bir şeyler oluyor. </st><st c="10231">Bahçe kapısından birileri girip çıkıyor, herkes koşuyor. </st><st c="10288">“Dilini, dilini”, “arı”, “kısır yerken”, “ayyyyy”, “gittiiiii” diyorlar. </st><st c="10361">Bir an bir sessizlik oluyor, çok kısa bir sessizlik, o sessizlikte ölüyor babaannem. </st><st c="10446">Bahçedeki çiçeklerden bir arı kanatlanıyor, Nurşen’in tek dayanağını da alayım, deyip marul yaprağına gizleniyor. </st><st c="10560">İntihar saldırısı arının yaptığı, kendini öldürürken, babaannemi, babaannemi öldürürken beni de öldürüyor. </st><st c="10667">Bu çok canlı bir anı. </st><st c="10689">Babaannem bahçede boylu boyunca yatıyor, kısır tepsisi dökülmüş, marullar yerlerde, insanlar ağlaşıyor, Nihal’le birbirimize sarılıp ağlıyoruz. </st><st c="10833">Sonra, mevlitte gülsuyu döküyoruz gelenlere, herkes sarılıyor bana, saçlarımı okşuyor. </st><st c="10920">Mevlit hiç bitmesin istiyorum, hep gülsuyu dökeyim...  </st></p>
			<p>  </p>
			<p><st c="10974">Babaannemin cenazesinden sekiz ay sonra Ramazan bayramındayız. </st><st c="11037">Babam “Hazırlanın mezarlığa gidecekmişiz” diyor. </st><st c="11086">Kendi fikri değil, amcam demiş belli ki. </st><st c="11127">Sekiz ay sonra ilk kez babaannemi göreceğim. </st><st c="11172">Sütannem iniyor kapının önüne, eşarbını takmış. </st><st c="11220">Annemin bizimle geleceğine ihtimal vermiyorum, ama hemen arkasından annem de iniyor, o da eşarp takmış. </st><st c="11324">Normalde takmıyor, şaşırıyorum. </st><st c="11356">Üstüne uzun bir hırka giymiş, annem mutlu görünüyor. </st><st c="11409">Garip ama mutlu görünüyor. </st><st c="11436">Sanki gülüyor bile ya da bana öyle geliyor.   </st></p>
			<p>  </p>
			<p><st c="11480">İlk kez mezarlığa gidiyoruz, Nihal de ben de. </st><st c="11526">Amcamın arabasından inip içeriye doğru yürüyoruz. </st><st c="11576">Kol kola giriyoruz Nihal’le. </st><st c="11605">Korkumuzu dağıtmak için gülüyoruz, kikirdiyoruz. </st><st c="11654">Sütannem bize bakıp kaş göz işareti yapıyor. </st><st c="11699">Babam ve amcam öndeler. </st><st c="11723">Bir mezarın önünde duruyorlar. </st><st c="11754">Ragıp Durmuş, yazıyor mezar taşında. </st><st c="11791">Dedem. </st><st c="11798">Babaanneme bizi de götür dediğimizde, “Siz daha küçüksünüz, büyüyünce gidersiniz” dediği Ragıp Dedemin mezarı. </st><st c="11909">Yanında bir mezar daha. </st><st c="11933">Necibe Durmuş, babaannem. </st><st c="11959">Sütannem babaannemin mezarındaki otları yoluyor. </st><st c="12008">Annem yok. </st><st c="12019">Etrafa bakınıyorum. </st><st c="12039">Dedemle babaannemin mezarının karşısında küçük bir tümseğe kapanmış ağlıyor. </st><st c="12116">Nihal’in kolunu bırakıyorum, kendimi bırakıyorum, her şeyi bırakıyorum. </st><st c="12188">Mezarda benim ismim yazıyor. </st><st c="12217">Nurşen Durmuş. </st><st c="12232">Ben doğmadan beş sene önce doğmuşum, ben doğduğum sene ölmüşüm. </st><st c="12296">Bana ne olmuş, anlamıyorum. </st><st c="12324">Ölüm sessizliğinin yaşanabileceği en makul yerdeyiz. </st><st c="12377">Babamla amcam dedemin mezarında, Nihal’le ikimiz çivilenmiş gibi, benim mezarıma sarılmış ağlayan anneme bakıyoruz. </st><st c="12493">Annem toprağıma sarılmış ağlıyor. </st><st c="12527">Anneme doğru yürüyorum, omzundan tutup “Anne ben ölmedim ki, yaşıyorum ben” diyorum saf saf. </st><st c="12620">Annem başını mezardan kaldırıp suratıma koca bir tokat bırakıyor. </st><st c="12686">Mezarımın toprağı yanağıma yapışıyor. </st><st c="12724">Mezarımın başında, yer yarılsa içine girsem, yok olsam, bitsem, silinsem istiyorum. </st><st c="12808">Ne olduğunu anlayamıyorum.  </st></p>
			<p>  </p>
			<p><st c="12835">Sütannem yetişiyor, zaten bir tek o yetişiyor. </st><st c="12882">Kolumdan tutup “Gel kızım” diyor. </st><st c="12916">Nihal’e der gibi kızım diyor hem de. </st><st c="12953">Ağlıyorum. </st><st c="12964">Nihal de ağlıyor. </st><st c="12982">Sütannem de ağlıyor. </st><st c="13003">Neden ağladığımı bilmeden, bütün ölmüşlerin ruhuna gözyaşı akıtıyorum mezarlıkta. </st><st c="13085">Taşları okuyorum göz ucuyla, hüvelbaki... </st><st c="13127">Sanki her mezar benim mezarımmış, sanki her mezar beni yutacakmış gibi geliyor. </st><st c="13207">Bir çeşme görüyor sütannem, “hah çeşme, şükür çeşme, ohhh çeşme” diyor bizi oraya doğru sürüklerken. </st><st c="13308">Mezar olmayan tek taş yığını o çeşme. </st><st c="13346">Bilmem kimin hayratı. </st><st c="13368">Sanki çeşme aramaya çıkmışız da yolumuz mezarlıktan geçmiş gibi sarılıyor çeşmeye sütannem. </st><st c="13460">“İç kızım” diyor, “iç yavrum, çok korktun; iç annem. </st><st c="13513">Nihal sen de iç annem, için kuzum” diyor. </st><st c="13555">Zorla dayıyor ağzımızı çeşmeye. </st><st c="13587">Elimizi yüzümüzü yıkıyor. </st><st c="13613">Yanaklarımızdan gözyaşları, yüzümüzden sular süzülürken o gün anlatıyor sütannem her şeyi. </st><st c="13704">On iki yaşımın ilk günlerinde öğreniyorum dünyaya gelmiş tek Nurşen Durmuş’un ben olmadığımı.   </st></p>
			<p>  </p>
			<p><st c="13798">Benden beş sene önce doğmuş, çok güzelmiş. </st><st c="13841">Anneme benziyormuş. </st><st c="13861">Ben babama benziyorum, hem de çok. </st><st c="13896">Sarı ve kıvırcık saçları varmış, ben esmerim. </st><st c="13942">Tatlı dilli, konuşkan, kendini zorla sevdiren bir çocukmuş. </st><st c="14002">Ben değilim. </st><st c="14015">Ben de kendimi zorla sevdiriyorum ama o manada değil. </st><st c="14069">Annem bana hamileymiş. </st><st c="14092">Zor bir hamilelikmiş, hep öğürüyor, çok kusuyormuş. </st><st c="14144">Ayakları, bacakları şişmiş. </st><st c="14172">Bir gün yine bulantısı olmuş, banyoya girmiş, kusmuş, kusmuş, bağıra bağıra kusmuş. </st><st c="14256">Korkmuş Nurşen annesinin sesinden. </st><st c="14291">Babaannesine yani benim babaanneme seslenmek istemiş. </st><st c="14345">Balkon kapısı açıkmış. </st><st c="14368">“Babaanne” demiş, babaanneme. </st><st c="14398">Duyuramamış sesini. </st><st c="14418">Daha çok bağırmış, eğilmiş, az daha, az daha. </st><st c="14464">Düşmüş.  </st></p>
			<p>  </p>
			<p><st c="14472">Annem banyodan saçları dağınık, beti benzi atık çıkmış. </st><st c="14528">Nurşen’e seslenmiş. </st><st c="14548">“Yavrum” mu demiştir acaba, “kızım” mı, “canım” mı? </st><st c="14600">Bilmiyorum. </st><st c="14612">Sesine karşılık aşağıdan çığlıklar gelmiş. </st><st c="14655">Beti benzi yerine gelmemiş bir daha annemin. </st><st c="14700">Nurşen orada gitmiş, annem orada gitmiş, ikisi birlikte ölmüşler. </st><st c="14766">Bana annemin posası kalmış. </st><st c="14794">Benim yıllardır anne diye bildiğim, Nurşen’in enkazıymış. </st><st c="14852">Benim yüzümden girmiş banyoya, benim yüzümden kusmuş. </st><st c="14906">Belli ki bu yüzden midesi bulanarak bakmış hep bana. </st><st c="14959">İçinden gelmemiş belli ki beni sevmek. </st><st c="14998">Belli ki onun için bu dünyada bir tek Nurşen varmış.   </st></p>
			<p>  </p>
			<p><st c="15051">Nurşen’i ambulansla almaya gelmişler öldüğünü bile bile. </st><st c="15108">Annemi başka bir ambulansa bindirmişler. </st><st c="15149">O gün, o acıyla birlikte, olması gerekenden daha erken gelmişim dünyaya. </st><st c="15222">Annem beni kucağına almadan çıkmış ertesi gün hastaneden. </st><st c="15280">Bir daha da hiç almamış zaten. </st><st c="15311">Sütannem lohusaymış. </st><st c="15332">Benim de sütüm kesilir diye çok korktum diyor. </st><st c="15379">Neyse ki kesilmedi, ikinize birden yetti sütüm... </st><st c="15429">Babaannem bana büyük kazık atmış. </st><st c="15463">“Allah bir Nurşen’imizi aldı, bir Nurşen verdi bize” demiş. </st><st c="15523">İsmimi Nurşen koymuşlar, sanki başka isim kalmamış gibi. </st><st c="15580">Kulağıma üç kez bir lanet fısıldamışlar. </st><st c="15621">“Öl Nurşen, öl Nurşen, öl Nurşen...” Nurşen öldüğünde ben doğmuşum, ben doğduğumda zaten ölmüşüm.   </st></p>
			<p>  </p>
			<p><st c="15719">O gün mezarlıktan dönerken Nurşen’in hayaleti de bindi arabaya. </st><st c="15783">Bana hep evde üç kişi olmamıza rağmen, daha kalabalıkmışız, ben fazlaymışım gibi gelirdi, o gün anladım neden olduğunu. </st><st c="15903">İyice sıkıştık arabaya. </st><st c="15927">Biz sütannemin iki yanına yerleştik Nihal’le. </st><st c="15973">Annem Nurşen’in hayaletini kucağına oturttu. </st><st c="16018">Eve de geldi, gördüm. </st><st c="16040">Gece annemle yattı, onun koynunda. </st><st c="16075">Sanıyorum ki, her gece oradaydı da ben görmüyordum, ben bilmiyordum.   </st></p>
			<p>  </p>
			<p><st c="16144">O yıl, devlet parasız yatılı sınavı için duyuru yaptı öğretmenimiz. </st><st c="16212">O sınava girmek istediğimi söyledim öğretmene, yalvardım hatta. </st><st c="16276">Çalıştım, çok çalıştım ve kazandım. </st><st c="16312">Annemi, babamı Nurşen’le birlikte bırakıp çıktım evden.   </st></p>
			<p>  </p>
			<p><st c="16368">Okulun ilk günü, ilk ders... </st><st c="16397">Herkes ayağa kalktı, adını söyledi. </st><st c="16433">Eski okulumuzdaki gibi annen ne iş yapıyor, baban ne iş yapıyor sorusu da yok. </st><st c="16512">Kısa sürdü tanışma merasimi. </st><st c="16541">Sıra bana geldiğinde, ismimi söyledim. </st><st c="16580">Kalbim hızlandı, çok hızlandı. </st><st c="16611">“Ayşen Durmuş” dedim. </st><st c="16633">Öğretmen yoklama kâğıdında ismimi aradı, bana baktı, tekrar listeye baktı. </st><st c="16708">“Öğretmenim kimlikte Nurşen ama herkes bana Ayşen der” dedim yutkunarak. </st><st c="16781">Öğretmen üstünde durmadı, dolmakaleminin kapağını çıkarttı, Nurşen’in üzerine kocaman bir çizgi çekti. </st><st c="16884">Yanına Ayşen yazdı. </st><st c="16904">Dolmakalemden tek bir mürekkep damlası bile damlamadı kâğıda. </st><st c="16966">Öyle muntazam yazdı...   </st></p>
			<p>  </p>
			<p><st c="16989">Bütün bir geçmişin üzerini çizer gibi yazdı: Ayşen Durmuş.   </st></p>
		</div>
	<div id="charCountTotal" value="17048"></div></body>
</html>
