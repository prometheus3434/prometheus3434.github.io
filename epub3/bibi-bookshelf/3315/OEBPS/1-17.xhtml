<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>1-17</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-17" xml:lang="tr-TR">
		<div>
			<p>  </p>
			<p id="_idParaDest-17" xml:lang="en-GB"><st c="0">Çatlak  </st></p>
			<p><st c="7">Müjgân Abla’ya “Çatlak” diyorlar. </st><st c="41">Seven sevmeyen, bilen bilmeyen “çatlak” diyor. </st><st c="88">Çok gülüyor Müjgân Abla. </st><st c="113">Ağzından dışarıya taşan, havai fişek gibi patlayan, bütün dalgın bakışları ona çeviren, gri havayı dağıtan coşkulu bir kahkahası var Müjgân’ın. </st><st c="257">Yanındakiler Müjgân sıkı bir espri patlatıp da ortaya bomba gibi bir kahkaha atınca, hafifçe omzuna vurup “Ayyy Müjgân yaaa, ne çatlaksın” diyorlar. </st><st c="406">Üstünü başını düzeltip göğüs dekoltesini kontrol ederek saçlarını savuruyor.  </st></p>
			<p>  </p>
			<p><st c="483">Düğünlerde çok oynuyor Müjgân Abla. </st><st c="519">Sırasını bekliyor. </st><st c="538">İnsanları izliyor, alkış tutuyor. </st><st c="572">Herkes oynayıp da kurtlarını döktükten sonra çıkıyor sahneye Müjgân. </st><st c="641">Müzisyenlerin yanına gidip istediği şarkıları söylüyor, müzisyenler “hay hay” diyorlar baş hareketiyle. </st><st c="745">Yüksek topuklularını sahnenin ortasında çıkartıp kenara atıyor, yalın ayak oynuyor Müjgân. </st><st c="836">Herkesin ağzı açık kalıyor, yerdeki kurtlar bile sağa sola kaçışıp Müjgân’a yer açıyorlar sanki. </st><st c="933">Genç kızlar kendilerinin de bir Müjgân olduğunu, böyle kıvırdığını, herkesin kendisini izlediğini hayal ediyor, olmayacağını bile bile. </st><st c="1069">En olmadı diye düşünüyorlar, benim düğünümde de böyle oynar Müjgân Abla, benim düğünüme de neşe katar böyle. </st><st c="1178">Kendilerini gelinlikle bir kenarda Müjgân’ı alkışlarken hayal ediyorlar, damat yok ortada. </st><st c="1269">Olsun. </st><st c="1276">Müjgân olsun da, damat nasılsa olur. </st><st c="1313">Erkekler Müjgân’a kaçamak bakışlar atıyor, kadınlar eşlerinin kollarına çimdik atıyor. </st><st c="1400">Müjgân’ın umuru değil, sallaya sallaya, kıvıra kıvıra oynuyor ortada. </st><st c="1470">Zil de almış kendine. </st><st c="1492">Sutyeninin içinden zil çıkartıp, oyuna ara vermeden takıyor parmaklarına. </st><st c="1566">Koca çimdikleyen kadınlar birbirlerine Müjgân’ı gösterip dişlerini sıkıyor, kaşlarını çatıp “çatlak” diyorlar.  </st></p>
			<p>  </p>
			<p><st c="1677">Düğünlerin ertesi günü babaanneme geliyor Müjgân, “Çok nazar olmuşum, okuyuver beni” diyor. </st><st c="1769">Babaannem dudaklarının arasından belli belirsiz nefeslerle, gözünü uzaklara dikip, yalandan esneyerek, “Bana fenalık geldi, nasıl durdun akşamdan beri” diyerek, bağıra bağıra esneyerek okuyor Müjgân’ı. </st><st c="1971">“Çıksın gitsin dağlara taşlara, kuru kuru ağaçlara” diyor, Müjgân’ın suratına tükürüyor, kalk Müjgân uzaklara bak, çıksın gitsin nazarın diyor. </st><st c="2115">Müjgân pencereden bakıp nazarını gönderecek bir hedef aranırken, babaannem tespihini çekerek bir duayı tekrar eder gibi, “Ah kim bilir ne derdin var?” diyor. </st><st c="2273">Kim bilir ne derdin var Müjgân?  </st></p>
			<p>  </p>
			<p><st c="2305">Bunu Müjgân’ın baş yastığına sormak lazım. </st><st c="2348">Yıllardır her gece dalga dalga saçlarını kılıf gibi üstüne serip, yıldızları izler gibi tavanı izlediği, gözyaşlarını üzerine akıttığı, acıdan dişleriyle ısırdığı, öfkeden yumrukladığı belki, sevgilisine sarılır gibi sarıldığı bazen, soğuk tarafını başının ateşini dindirsin diye ters yüz ettiği yastığına soralım. </st><st c="2663">Diyelim “Müjgân’ın bu halleri niye böyle?”  </st></p>
			<p>  </p>
			<p><st c="2706">Gidelim çakmağına soralım Müjgân’ın. </st><st c="2743">Kaç gece evi ateşe vereyim diye düşündüğü, öleyim diye üst üste sigaralar tüttürdüğü, soğuk ve sessiz gecelerde içinin yangınını söndürmek için bahçede titreyerek oturduğunda yerlere düşürdüğü çakmağına soralım. </st><st c="2955">Diyelim “Söyle, bu Müjgân’ın derdi ne?”  </st></p>
			<p>  </p>
			<p><st c="2995">Gidelim, tek katlı evinin pencere pervazına soralım. </st><st c="3048">Hani çiçekler dizerdi yan yana, her gün damla damla sular, Aykut Abi’nin geçişini beklerdi. </st><st c="3140">Geceleri Aykut’la buluşmak için aynı pencereden kaçar, aynı pencereden girerdi. </st><st c="3220">Telefonla konuşurken pencereden bakardı hani. </st><st c="3266">O geçerken yüzünde güller, yanaklarında çiçekler açardı. </st><st c="3323">On yılını böyle geçirmişti hani, evdekilere çaktırmadan... </st><st c="3382">Ha bugün gelirler istemeye, ha yarın diyerek ve her gün aynı heyecanla Aykut’u bekleyerek. </st><st c="3473">Aykut’un bir başkasıyla nişanlandığını bilmeyerek hani. </st><st c="3529">Hani Müjgân, pencereden bakıyordu bir sabah, kasımpatılarını suluyordu öyle itinayla. </st><st c="3615">Duydun mu demişti komşusu usulca, “Aykut nişanlanmış dün akşam, iyiydiniz be Müjgân, hiç demedin ayrıldığınızı...” Hani kalbi yerinden çıkıp nefesi kesildiğinde o an, hani gözyaşlarıyla sulamaya başladığında bundan sonra kasımpatıları... </st><st c="3853">Oradaydı hep pencerenin pervazı. </st><st c="3886">Ona soralım, diyelim “Müjgân neden böyle çatlak?”  </st></p>
			<p>  </p>
			<p><st c="3936">Hiç tanımadığı biriyle evlendi geçen ay Müjgân Abla. </st><st c="3989">Almanya’da bir akrabaları aracı olmuş. </st><st c="4028">Nikâhı, işlemleri, pasaportu falan apar topar halledip çekip gitti düğün falan istemeden. </st><st c="4118">Çiçeklerimi sana vereyim dedi, giderken. </st><st c="4159">Hepsini tek tek taşıdı, vedalaştı çiçekleriyle. </st><st c="4207">Güneş sevenleri güneşe, gölge sevenleri gölgeye koydu. </st><st c="4262">Sularını nasıl vereceğimi anlattı, dinledim. </st><st c="4307">Saksılardan birini yere düşürdü yerleştirirken, çiçek saksısından özür dileyen bir kadın da gördü bu gözler. </st><st c="4416">Her gün tarif ettiği gibi suluyorum akşamüstü çiçekleri. </st><st c="4473">Dün gece ayağım ıslandı evde yürürken. </st><st c="4512">Yaş yere basmışım. </st><st c="4531">Çiçeklerden biri su akıtmış. </st><st c="4560">Hangisi diye baktım. </st><st c="4581">Müjgân’ın düşürdüğü saksı. </st><st c="4608">Kasımpatı saksısı... </st><st c="4629">Su sızdırıyor. </st><st c="4644">Ona bakıp bakıp sorduğumuz sorunun cevabı akmış saksıdan... </st><st c="4704">Yerde görünmez kelimelerle bir iz bırakmış: “Müjgân Abla’ya çatlak diyorlar. </st><st c="4781">Müjgân çatlak değil, Müjgân’ı fena kırmışlar...”  </st></p>
		</div>
	<div id="charCountTotal" value="4830"></div></body>
</html>
