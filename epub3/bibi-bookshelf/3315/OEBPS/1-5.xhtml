<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>1-5</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-5" xml:lang="tr-TR">
		<div>
			<p>  </p>
			<p id="_idParaDest-5" xml:lang="en-GB"><st c="0">Remzi  </st></p>
			<p><st c="6">O pazar yine Nimet Hanım’ın zil sesiyle uyandık. </st><st c="55">Zaten her pazar böyle uyanıyorduk; bizim için sıradan bir durumdu. </st><st c="122">Her pazar dizi çıkmış pijamalarımız, dağınık saçlarımız, leş gibi kokan ağzımız ve yarı açık gözlerimizle, ya Hakan ya ben kapıyı açıyor, Remzi’yi Nimet Hanım’dan teslim alıp, geri yatıyorduk. </st><st c="315">Remzi’ye olan pazar bakıcılığımız münasebetiyle Nimet Hanım bize kirada iki yüz elli lira indirim yapmıştı. </st><st c="423">O yüzden yataktan kalkarken “Hay sana da Remzi’ne de” diyor ama kapıyı açtığımızda “tabii Nimet Hanım, evdeyiz biz, merak etmeyin, çıkmayız hayır, yok, dikkat ederiz, tabii, açmayız camları, asla, hiç merak etmeyin” diye geviş getiriyorduk. </st><st c="664">Remzi’yi masanın üzerine bırakıp tekrar yatağımıza gömülüyor, öğlene kadar malak gibi uyuyorduk. </st><st c="761">Yani Remzi müsaade ettiği sürece. </st><st c="795">Remzi’nin keyfi yerindeyse hiç gıkı çıkmaz, arada sırada öpücük atar o kadar. </st><st c="873">Ama anksiyetesi tavan yaptığında ki bu genellikle pazar günlerine denk gelir, bütün gün “karıcım, karıcım” diye söylenir ve bizim elimizden hiçbir şey gelmez, pazarımız ziyan olur.   </st></p>
			<p>  </p>
			<p><st c="1054">Zil sesini duyar duymaz yataktan kalktım, sürünerek kapıya gittim. </st><st c="1121">Kapıyı açınca Nimet Hanım’ın yaşlı gözlerini gördüm. </st><st c="1174">Mendiliyle burnunu siliyordu. </st><st c="1204">Bu evde ikinci senemiz ve Nimet Hanım’ın gözlerinin kuruduğunu daha hiç görmedik. </st><st c="1286">Bir insan hep mi ağlar, evet hep ağlar. </st><st c="1326">Biz şahidiz. </st><st c="1339">Remzi’yi bana verdi, elini “konuşamıycam” der gibi ağzının etrafında salladı, hıçkırarak apartmandan çıktı.   </st></p>
			<p>  </p>
			<p><st c="1447">Bu Nimet Hanım bizi de depresyona soktu iki senede, bir pazar sabahına şöyle pencereleri açıp “Ohhhh hayat ne güzel, dünya ne güzel” diye uyanamadık. </st><st c="1597">Hakan’a da bana da, hüzün enjekte etti resmen. </st><st c="1644">Gülen yüzümüz apartmandan içeri girince soluyor, evde olduğumuz süre boyunca ikimiz de birer Nimet Hanım’a dönüşüyoruz. </st><st c="1764">Hoşseda Apartmanı’nın giriş katındaki iki dairenin pencerelerinin birinden Nimet Hanım ve Remzi bakıyor, birinden Hakan’la ben. </st><st c="1892">Sanki lanetli bir apartmanın demir parmaklıkları arkasına hapsedilmiş kader mahkûmlarıyız biz. </st><st c="1987">İçine düştüğümüz bu kederden kurtaracak genel affı bekliyor, zamana ve Allah’a sığınıyoruz. </st><st c="2079">Öyle görünüyoruz. </st><st c="2097">Oysa üniversite öğrencisiyiz lan. </st><st c="2131">Hayat gayet renkli; bütün gün kampüste, sokakta, kafelerde her yerimiz birbirine denkmiş gibi gezip tozup, geyik yapıyoruz. </st><st c="2255">Hayat bütün gün bize güzel. </st><st c="2283">Dünya yansa altına iki odun da biz atarız, o derece serilmişiz. </st><st c="2347">Ama değil mi ki akşam oluyor, değil mi ki eve dönmek icap ediyor, değil mi ki ayaklarımız geri geri de olsa bizi Hoşseda Apartmanı’na götürüyor, attığımız her adımda rengimiz soluyor sanki. </st><st c="2537">Apartmandan içeriye girince bildiğin sepyayız, Nimet Hanım’ın ruh hali filtre gibi yapışıyor üzerimize. </st><st c="2641">Hele bir de Nimet Hanım’a denk gelirsek, “Çocuklar buyurun içeriye, bir çay ikram edeyim, Remzi de çok sevinir” derse, elimiz mahkûm, direkt siyah beyazız.   </st></p>
			<p>  </p>
			<p><st c="2797">Buradan taşınmayı düşündük ama kirası uygun, çok uygun. </st><st c="2853">Zaten iki yüz elli lira da Remzi indirimi aldık. </st><st c="2902">Ev okula yakın ve Nimet Hanım bize haftada iki kere falan ev yemeği veriyor. </st><st c="2979">Bu sebeplerle Nimet Hanım’a ve üzerimize branda gibi çektiği kederine katlanıyoruz. </st><st c="3063">Ben iyiliğimden ses etmiyorum. </st><st c="3094">Üzülüyorum Nimet Hanım için. </st><st c="3123">Kaybettiğim annem aklıma geliyor, o da kimsesiz, ben de kimsesizim. </st><st c="3191">Annemle Nimet Hanım’ı eşliyorum zihnimde. </st><st c="3233">Bir taraftan, yani aslında Nimet Hanım gibi bir annem olmasını katiyen istemezdim diyorum, bir taraftan da annem olsaydı da keşke Nimet Hanım olsaydı diyorum. </st><st c="3392">Şunu biliyorum ki bu dünyada eğer annen yoksa, anne olabilecek herkes ve her şey, senin annen olsun istiyorsun. </st><st c="3504">Rüyalarıma giriyor Nimet Hanım, o benim annemmiş, dizine yatıyorum, beni seviyor, ağlıyor, bana yemek yediriyor, Remzi sana emanet diyor, elimde Remzi’yle koşuyorum falan. </st><st c="3676">Sabahları nefes nefese uyanıyorum. </st><st c="3711">Böyle uyandığım zamanlarda şans eseri hep kapıyı açtığımda Nimet Hanım’ı karşı dairenin eşiğinde bana bakarken buluyorum. </st><st c="3833">“Günaydın Burak, bugün nasılsın?” diyor. </st><st c="3874">“İyiyim annecim” deyip sarılmak istiyorum. </st><st c="3917">Ama tutuyorum kendimi. </st><st c="3940">“Günaydın Nimet Hanım, ne olsun, hep aynı” diyorum. </st><st c="3992">“Hep aynı Burak, gerçekten hep aynı, hiçbir şey değişmiyor, hiçbir şey azalmıyor” diyor ve ağlayarak içeriye giriyor. </st><st c="4110">“Allah senin belanı versin Burak” diyorum içimden, “gene ağlattın kadını.” Ama ne yapsam ağlayacak, ne desem ağlayacak. </st><st c="4230">Bilerek “İyiyim” demiyorum. </st><st c="4258">İyiyim dersem alınır, ağlar belki diyorum. </st><st c="4301">“Kötüyüm” de demiyorum, kötüysem bir de bana üzülmesin, ağlamasın diyorum. </st><st c="4376">Hep aynı demek daha makul geliyor, ama Nimet Hanım hep aynı olunca da ağlıyor. </st><st c="4455">Nimet Hanım’la her karşılaşmamızda aramızda hayali bir iki ucu boklu değnek beliriyor, ne ben tutabiliyorum, ne o tutabiliyor.   </st></p>
			<p>  </p>
			<p><st c="4582">Hakan’ın Nimet Hanım’la olan ilişkisi daha menfaate dayalı ve daha vay anasını dedirtecek cinsten. </st><st c="4681">Nimet Hanım’ın Remzi’den başka kimsesi yok. </st><st c="4725">Gerçekten yok. </st><st c="4740">Herhangi bir hısım akrabasını, eşini dostunu görmedik. </st><st c="4795">Onun dünyasında bir biz varız, bir de bizden önceki kiracıları. </st><st c="4859">Hakan diyor ki Nimet Hanım ölürse kimsesi olmadığı için varisi olmayacak, o zamana kadar Nimet Hanım’ın gönlünü hoş tutar, kendisiyle yakın bir bağ kurabilirsek ve bir vasiyetname yazdırmayı başarabilirsek bu evleri bize bırakabilir. </st><st c="5093">Oğlum manyak mısın sen, kiracısına ev bırakan insan nerde görülmüş, diyorum. </st><st c="5170">Ben gazete okudum oğlum, kedilerine miras bırakan adamlar bile var. </st><st c="5238">Biz en azından insanız, diyor. </st><st c="5269">Hakan, yukarıdaki hukuki altyapı ve emsal dava muhabbetinden de anlayacağınız üzere hukuk üçüncü sınıf öğrencisi ve şimdiden okulu uzatacak gibi duruyor. </st><st c="5423">Uzatmaz da mezun olursa bu kolay yoldan mal mülk üstüne konma arzularının onu hızlıca yükselteceğine ve Hakan’ın, isminin açıklanmasını istemeyen vergi rekortmeni avukatlar listesinde ilk üçe yerleşeceğine eminim. </st><st c="5637">Ben de artık işletme mezunu bir çulsuz olarak restoranlarda millete kapı açar, müşteri memnuniyeti için peşlerinden koşarım. </st><st c="5762">Bakın bugün de aynı şeyi yapıyorum, resmen evde staj görüyorum. </st><st c="5826">Nimet Hanım’a kapı açıyor ve kendisini memnun etmek için Remzi’ye bakıyorum.  </st></p>
			<p>  </p>
			<p><st c="5903">Remzi’yi aldım ve salondaki masanın üzerine bıraktım. </st><st c="5957">Kafama yorganı çektim ve derin bir uykuya daldım. </st><st c="6007">Uyandığımda saat bire geliyordu. </st><st c="6040">“Amma uyumuşum lan” dedim; hiç Remzi’nin sesi de gelmedi. </st><st c="6098">Odamdan çıktım, Hakan’ın odasına girdim. </st><st c="6139">Yorganın altına gömülmüş yatıyor, ayakları çıkmış aşağıdan. </st><st c="6199">“Kalk lan saat bir olmuş” dedim, uyandırdım. </st><st c="6244">Tuvalete gittim geldim, elimi yüzümü yıkadım. </st><st c="6290">Salonda televizyonu açtım. </st><st c="6317">Hakan odadan çıktı. </st><st c="6337">Gerinirken “Remzi gelmedi mi lan bugün?” dedi. </st><st c="6384">“Geldi dedim, teee orda, masanın üstünde.” Televizyonda haberlere denk geldim. </st><st c="6463">Oraya kilitlendim. </st><st c="6482">Hakan gelip yanıma oturdu, ayaklarını sehpaya uzattı. </st><st c="6536">Kahvaltı edelim dedi, edelim dedim. </st><st c="6572">Bu cümleleri yirmi kere kurmadan, mutfağa gitmeyiz, uyuşuk bir nesiliz. </st><st c="6644">“Remzi’yi saldın mı?” dedi. </st><st c="6672">“Yok dedim, salmadım, açıver kafesini.” “Açarız” dedi ve yine kalkmadık. </st><st c="6745">Saat ikide Hakan, “Ben bir şeyler hazırlayayım” diye kalktı yerinden. </st><st c="6815">“Kafesi aç” dedim. </st><st c="6834">Hakan kafese doğru yürüdü ve küfretti. </st><st c="6873">Bana dönüp “Sıçtık oğlum” dedi. </st><st c="6905">Bu bir pazar sabahı duymayı umduğum en kötü iki kelimeydi. </st><st c="6964">Koltuktan fırlayıp masanın dibine uçtum. </st><st c="7005">Remzi nalları dikmiş, kafesin dibinde öylece yatıyordu.   </st></p>
			<p>  </p>
			<p><st c="7061">“Uyuyordur oğlum, dedim. </st><st c="7086">Uyuyordur, uyandıralım.” Dürttük, uyanmadı. </st><st c="7130">Su serptik yüzüne, gagasından nefes üfledik, kuşa suni teneffüs yaptım, kalp masajı yaptım, Allah’ım n’olursun uyansın şu kuş dedim, Remzi kalk oğlum yaaa, Remziiiii, Remziiii diye ağıt yaktık başında ama uyandıramadık. </st><st c="7350">Remzi ölmüş. </st><st c="7363">Hakan beni suçladı. </st><st c="7383">“Ben uyuyordum, sen aldın kuşu, nasıl öldürdün?” dedi. </st><st c="7438">Avukatlıktan savcılığa terfi etti hemen hayvan herif. </st><st c="7492">“Ben öldürmedim oğlum, aldım, buraya koydum, geri yattım, kendi kendine ölmüş” dedim. </st><st c="7578">Suçüstü savcısına bağladı, bir sürü soru sordu, hepsini cevapladım. </st><st c="7646">Ne sorsa bilmiyorum dedim. </st><st c="7673">Perişan vaziyetteydim. </st><st c="7696">Ağladım. </st><st c="7705">Annem öldüğünde küçüktüm. </st><st c="7731">On yaşındaydım. </st><st c="7747">Okuldan eve gelince bir sürü insan gördüm evde, bir sürü kadın, ama annem yok. </st><st c="7826">Gelen geçen bana sarıldı, vah yavrum, dedi. </st><st c="7870">Kafam top gibi gitti geldi insanların kucağında. </st><st c="7919">Kimse eğilmediği, herkes ayakta sarıldığı için bir sürü göbeğe tosladım, pis ter kokularını içime çektim. </st><st c="8025">Yazdı, çok sıcaktı. </st><st c="8045">O gün ağlayamadım. </st><st c="8064">Sonra da ağlayamadım. </st><st c="8086">Zaten daha sonra hiçbir şeye ağlamadım. </st><st c="8126">Anam ölmüş ağlamamışım, daha neye ağlayayım? </st><st c="8171">Fakat bu Nimet Hanım’la birlikte içime bir sıkıntı çöktü işte zamanla. </st><st c="8242">Hep bir ağlama isteği duyuyordum içimde. </st><st c="8283">O anlattıkça gözlerim doluyor, boğazıma bir şeyler takılıyordu, ama gene de bırakamıyordum kendimi, deli gibi ağlamak istediğim halde, yapamıyordum. </st><st c="8432">Remzi’ye kısmetmiş. </st><st c="8452">Hakan kuşu getirip sehpanın üzerine yatırdı. </st><st c="8497">Hayvanın kanadını, kuyruğunu kaldırıp indirdi, gagasını açıp kapattı, orasını burasını inceledi. </st><st c="8594">Adli tıp oldu Hakan, utanmasa kesecek Remzi’yi. </st><st c="8642">Ben söküldüm, tutamadım kendimi, durduramadım, ağladım. </st><st c="8698">Sehpanın üzerinde yatan Remzi’yi anneme benzettim. </st><st c="8749">Demiştim size, anneniz ölünce her şeyi annenize benzetiyorsunuz, bütün ölüler anneniz oluyor, herkes onun yanına gidiyor. </st><st c="8871">Tanıdığın, tanımadığın bütün ölüler senin ölün oluyor. </st><st c="8926">Hakan olay yeri incelemeyi de bitirdi, kafesin içinde şüpheli bir şeyler aradı, bulamadı. </st><st c="9016">Karşıma geçip “Burak sus oğlum, usulüne uygun davranalım, gereğini yapalım” dedi. </st><st c="9098">Daha hukuk fakültesinin birinci sınıfında üç dersten bütünlemeye kalmış adamsın sen yaaa, bu ne hâkim pozları... </st><st c="9211">Benim burda içim dışıma çıkmış, adamın umurunda değil. </st><st c="9266">Beni omuzlarımdan tutup sarstı. </st><st c="9298">“Sil gözyaşlarını, akıllı ol. </st><st c="9328">Kuş bizim evde öldü. </st><st c="9349">Ben sana olabilecekleri sıralayayım. </st><st c="9386">Nimet Hanım her zamanki gibi saat sekizde eve gelecek, ‘Remzi’yi alabilir miyim çocuklar?’ diyecek. </st><st c="9486">Biz de ‘Eee Remzi yok Nimet Hanım, Remzi hakkın rahmetine kavuştu’ diyeceğiz. </st><st c="9564">Nimet Hanım, bayılacak, tak diye, o dakka. </st><st c="9607">Onu hastaneye götüreceğiz. </st><st c="9634">Bütün iyi niyetimize rağmen ihale bize kalacak. </st><st c="9682">Nimet Hanım hakkımızda dava açacak. </st><st c="9718">Emsal davalar var, haberlerde gördüm. </st><st c="9756">Biliyorsun kaçırmam. </st><st c="9777">Adamın biri köpeğini veterinere bırakıyor, almaya gittiğinde köpeğin öldüğünü öğreniyor. </st><st c="9866">Tak, açıyor davayı. </st><st c="9886">Veteriner tazminat ödüyor adama beş bin mi, on bin mi ne? </st><st c="9944">Bizde para var mı? </st><st c="9963">Yok. </st><st c="9968">Olsa zaten gelip burda oturmayız. </st><st c="10002">O veteriner gibi haberlere çıkacağımız da kesin. </st><st c="10051">Düşün kendini üçüncü sayfada, İstanbul’da iki üniversite öğrencisi B.U (21) ve H. </st><st c="10133">K. </st><st c="10136">(21), ev sahipleri N.A.’nın kendilerine bıraktığı muhabbet kuşuna bakamamaktan ve kasten bir canlının ölümüne sebebiyet vermekten yargılanıyor. </st><st c="10280">Hoppaaa. </st><st c="10289">Sabah baban arar, anlatırsın. </st><st c="10319">İş büyürse okuldan bile atılırız. </st><st c="10353">Ben bu Remzi hayvanı yüzünden geleceğimden olamam Burak, sil gözyaşını, gereğini yapacağız.” Bu felaket tellalı anlattıkça ben iyice coştum. </st><st c="10494">Dedikleri olursa biteriz. </st><st c="10520">Peder beni asar, zaten beni koruyacak annem de yok. </st><st c="10572">Ben ağlarken ikinci senaryoyu yazdı Hakan: “Ya da şöyle olacak: Nimet Hanım her zamanki gibi saat sekizde eve gelecek, ‘Remzi’yi alabilir miyim çocuklar?’ diyecek. </st><st c="10736">Ve biz de ‘Tabii Nimet Hanım, buyurun, bugün çok sakindi’ deyip Remzi’yi teslim edeceğiz.” “Hangi Remzi’yi oğlum, öldü ya hayvan, neyi teslim edeceğiz?” “Başka Remzi mi yok oğlum piyasada, kalk hadi çıkıyoruz, gidip yeni Remzi bulalım.”  </st></p>
			<p>  </p>
			<p><st c="10973">Remzi’yi masanın üstünde bırakıp apar topar evden çıktık. </st><st c="11031">Nimet Hanım Remzi’yi oracıkta öylece bıraktığımızı görse, o da ölürdü. </st><st c="11102">Çünkü Remzi Nimet Hanım’ın her şeyi. </st><st c="11139">Canı. </st><st c="11145">Ciğeri. </st><st c="11153">Ruh-u revanı. </st><st c="11167">Tombul yanağı. </st><st c="11182">Güzel suratlısı. </st><st c="11199">Lokumu. </st><st c="11207">Bal bademi. </st><st c="11219">Üzümü. </st><st c="11226">Bitanesi. </st><st c="11236">Aşkı. </st><st c="11242">Hayatı. </st><st c="11250">Can dostu. </st><st c="11261">Hayat yoldaşı. </st><st c="11276">Sırdaşı. </st><st c="11285">Tek dayanağı. </st><st c="11299">Erkeği. </st><st c="11307">Kocası. </st><st c="11315">Remzi’si.   </st></p>
			<p>  </p>
			<p><st c="11325">Nimet Hanım’ın gerçek Remzi’si on sene önce terk-i diyar eylemiş. </st><st c="11391">Rahmetli Remzi Bey, insan olan yani, çok severmiş Nimet Hanım’ı. </st><st c="11456">Evlendiklerinde Nimet Hanım yirmi, Remzi Bey ise kırk beş yaşındaymış. </st><st c="11527">Birbirlerini yolda görüp âşık olmuşlar anlattığına göre. </st><st c="11584">Bir evin bir kızıymış Nimet Hanım. </st><st c="11619">Anne babasının kıymetlisiymiş, mahallede parmakla gösterilirmiş. </st><st c="11684">Öyle güzelmiş. </st><st c="11699">Bunları Nimet Hanım anlattıkça biz hep “Doğrudur” deriz. </st><st c="11756">Bu parmakla gösterilen Nimet Hanım’ı görünce âşık olmuş Remzi Bey. </st><st c="11823">Evlenelim demiş. </st><st c="11840">Ama Nimet Hanım, ailem nasıl olsa kendimden bu kadar büyük biriyle evlenmeme müsaade etmez diye düşünüp “Kaçır beni” demiş. </st><st c="11964">Kız milletinin bu kestirmeden gitmesine sinir oluyorum ya. </st><st c="12023">Bir dene bakalım, şansını dene, konuş, anlat, adam gelip seni istesin bir, ikna etmeye çalış. </st><st c="12117">Olmuyorsa gene kaçarsın, kaçma demiyorum ama önce bir dene. </st><st c="12177">Ama yok, denemeden almış bohçayı, kaçmış Nimet Hanım. </st><st c="12231">Bir daha da anne babasını görmemiş. </st><st c="12267">Cenazelerine gitmiş. </st><st c="12288">Bence Nimet Hanım’ın başına gelenler ana babasının ahı olabilir. </st><st c="12353">Benim annem şahsen hayatta olsa ben Nimet Hanım gibi yapmam, annemi hiç üzmem, ama değil işte. </st><st c="12448">Allah üzecek olana anne veriyor, üzmeyecek olana vermiyor, ne garip.   </st></p>
			<p>  </p>
			<p><st c="12517">Kaçınca bir yuva kurmuşlar Remzi Bey’le, çok mutlularmış. </st><st c="12575">Hoşseda Apartmanı’nda iki dairesi varmış Remzi Bey’in, birini kiraya vermişler, birinde kendileri yaşamışlar. </st><st c="12685">Nimet Hanım da Remzi Bey’e iyi gelmiş. </st><st c="12724">Ben artık çalışmayacağım, kirayla geçiniriz, birikmişim de var deyip emekli olmuş, yan gelip yatmışlar evde. </st><st c="12833">Gezip tozmuşlar. </st><st c="12850">Sabahtan akşama sevişmişler. </st><st c="12879">“Muhabbetimiz çoktu, sabahtan akşama kadar sevişirdik Remzi Bey’le” diyerek bize bu bilgiyi veren Nimet Hanım’ın burada sevişmekten kastının diz dize oturup konuşmak, birbirine güzel şeyler söylemek falan olduğunu varsayıyoruz. </st><st c="13107">Öbür türlü olsa söylemez herhalde. </st><st c="13142">Gerçi öyle de olsa bize ne? </st><st c="13170">Tabii böyle bakarsak, her şeyden bize ne? </st><st c="13212">Gel zaman, git zaman bunlar böyle evlerinde, artık nasılsa, sevişirlerken Remzi Bey gelmiş yetmiş yaşına. </st><st c="13318">Çocukları da olmamış. </st><st c="13340">İstememiş Remzi Bey, neden istemediyse. </st><st c="13380">Remzi Bey’in her şeyi muamma zaten, rahmetliyi Nimet Hanım’ın anlattığı kadar tanıyoruz. </st><st c="13469">Remzi Bey bir pazar sabahı pencere önündeki koltuğunda gazetesini okurken hık diye gidivermiş kalpten. </st><st c="13572">Nimet Hanım uyudu sanmış önce, gözünden gözlüğünü alayım diye uzanınca bakmış ki ses, nefes yok. </st><st c="13669">Hemen o zamanki kiracılarına koşmuş Nimet Hanım. </st><st c="13718">Gelmişler, bakmışlar ama nafile. </st><st c="13751">Göçmüş Remzi Bey. </st><st c="13769">Yıkılmış tabii Nimet Hanım, perişan olmuş. </st><st c="13812">Ayılmış, bayılmış. </st><st c="13831">Yemeden içmeden kesilmiş Remzi, Remzi diye. </st><st c="13875">Remzi Bey’in vefatından bir hafta sonra, adamcağızın son nefesini verdiği koltuğun üzerine tüneyip “Ben şimdi kiminle konuşacağım Remziiii” diye ağlarken, pencereye bir muhabbet kuşu konmuş. </st><st c="14066">Uçup gitsin diye beklemiş Nimet Hanım, ama kuş gitmemiş. </st><st c="14123">Pencereyi açıp elini uzatmış, kuş da Nimet Hanım’ın eline atlayıvermiş. </st><st c="14195">O gün Nimet Hanım, bu yeşil göğüslü, sarı kafalı muhabbet kuşunu eve alıp adını da Remzi koymuş. </st><st c="14292">O gün bugündür Nimet Hanım’ın aşkı da, lokumu da, kaymağı da Remzi. </st><st c="14360">Kuşa konuşmayı da öğretmiş, “Karıcım, karıcım, bitanem, karıcım” diye bir başlıyor hayvan, beyin yiyor resmen gagasıyla. </st><st c="14481">Ama işte biz haftada bir gün çekiyoruz, Nimet Hanım diğer günler mutlu. </st><st c="14553">Asıl kahrı çeken Remzi bence. </st><st c="14583">Sen böyle güzel bir kuş ol, gel bir pencereye kon, kadın seni kocasının yerine koysun, sana kocacım desin. </st><st c="14690">Kadere bak.   </st></p>
			<p>  </p>
			<p><st c="14702">Her hafta pazar günü Nimet Hanım, kuş olan Remzi’yi bize bırakıyor, büfeden o günkü bütün gazeteleri alıyor, mezarlığa gidiyor ve akşama kadar insan olan Remzi’ye gazete okuyor. </st><st c="14880">Akşam tam sekizde gelip kuş olan Remzi’yi geri alıyor. </st><st c="14935">Durum bundan ibaret. </st><st c="14956">Ve şimdi düşünün, kuş Remzi ölüyor. </st><st c="14992">On yıl önce ölen kocasının ruhunun bir muhabbet kuşunda yaşadığına inanmış ve buna rağmen on yıldır ağlayan bir kadına akşam sekizde diyeceğiz ki “Nimet Hanım, bir kez daha başımız sağ olsun.” Olacak iş değil. </st><st c="15202">Hakan’ın fikrini kabul ettim, apar topar çıktık evden.  </st></p>
			<p>  </p>
			<p><st c="15257">İlk işimiz en yakın alışveriş merkezindeki petshop’a gitmek oldu. </st><st c="15323">Bir sürü Remzi var, ama hiçbiri bizim Remzi değil. </st><st c="15374">Mavisi var, beyazı var, sarısı var, ama Remzi yok. </st><st c="15425">Oradan çıkıp başka bir alışveriş merkezine gittik, oradan bir başkasına. </st><st c="15498">Yok. </st><st c="15503">Bütün Remzi’leri almışlar. </st><st c="15530">Petshopla bu iş olmayacak dedik. </st><st c="15563">Bastık gittik Eminönü’ne. </st><st c="15589">Orada buluruz dedik. </st><st c="15610">Bulduk da. </st><st c="15621">Ama tam olarak Remzi’nin eşkâlini çıkartamıyoruz. </st><st c="15671">Göğüsteki yeşillik nerede bitiyor, kafadaki sarılık nerede başlıyor bilemedik. </st><st c="15750">Hakan’a “Yapacaksak adam gibi sahtekârlık yapalım, geri dönelim, Remzi’yi alıp öyle gelelim” dedim. </st><st c="15850">Normalde benim fikirlerim onun aklına yatmaz ama o gün için yattı, eve geri döndük ve Remzi’yi aldık. </st><st c="15952">Remzi’ye kutudan falan tabut yapacak vaktimiz olmadı. </st><st c="16006">Çünkü sokaklarda yana yakıla Remzi ararken dört saat geçirmiştik, saat altıya geliyordu ve Nimet Hanım’ın eve gelmesine iki saat vardı. </st><st c="16142">Remzi’yi montumun cebine koydum, tekrar Eminönü’ne gittik. </st><st c="16201">Birdal Kuşevi’nde Remzi’ye çok benzeyen bir Remzi bulduk. </st><st c="16259">İkisini yan yana koyup karşılaştırdık. </st><st c="16298">Bu Remzi, öbür Remzi’nin ikizi olsa bu kadar olur. </st><st c="16349">Aynısı. </st><st c="16357">“Oh” dedik “şükürler olsun.” “Çocuk için mi?” dedi, Birdal Kuşevi’nin sahibi. </st><st c="16435">Hakan’la birbirimize bakıp “Yok biz evli değiliz, beraber yaşıyoruz” dedik. </st><st c="16511">Adam güldü pis pis, “Öyle demek istemedim yahu, genelde çocuklar için alıyorlar, kuşu ölünce, üzülmesin diye aynısını arıyor anne babaları” dedi. </st><st c="16657">Salak gibi kendimizi ne konuma düşürdük, bir de beraber yaşıyoruz dedik adama. </st><st c="16736">Bizde akıl fikir bırakmadı bu Remzi, perişan etti hepimizi. </st><st c="16796">Yetişebilme gayretiyle eve koştuk. </st><st c="16831">Remzi o gün açlıktan öldürdü bizi, boğazımızdan bir lokma ekmek geçmedi koşturmaktan. </st><st c="16917">Eve girdiğimizde sekize beş vardı. </st><st c="16952">Hemen yeni Remzi’yi kafese koyduk. </st><st c="16987">Hakan’a “Lan oğlum” dedim, “bak, emin misin? </st><st c="17032">Kadın anlarsa biteriz, kapı önüne koyar bizi. </st><st c="17078">Kış günü, sokakta kalırız, iyi düşünelim, neticede bu hayvan konuşmuyor. </st><st c="17151">Karıcım, karıcım demeyen Remzi mi olur?” dedim. </st><st c="17199">“Asıl sürekli karıcım, karıcım diyen Remzi mi olur oğlum, öyle bak. </st><st c="17267">Nerde görülmüş sürekli karıcım diyen adam. </st><st c="17310">Asabı bozulmuştur, gözü dışardadır, sevmiyordur artık Nimet’i, andropozdadır falan, ne bileyim ben, heyecan arıyordur, demiyordur artık ‘karıcım’ diye. </st><st c="17462">Biraz da suskun, içine kapanık, her şeye kızan, boş boş konuşan Remzi’si olsun Nimet Hanım’ın, elden bu kadarı geliyor” dedi. </st><st c="17588">Daha biz üstümüzü başımızı çıkartmadan zil çaldı. </st><st c="17638">Hakan’la göz göze geldik. </st><st c="17664">“Hadi aslanım gazamız mübarek olsun” dedi ve açtı kapıyı.  </st></p>
			<p>  </p>
			<p><st c="17722">Gözü yaşlı Nimet Hanım karşımızda öylece duruyordu. </st><st c="17774">“Remzi’yi alabilir miyim çocuklar?” demesini bekliyorduk, “Hayırdır, bir yere mi gidiyordunuz çocuklar?” dedi. </st><st c="17885">“Yooo” dedik, “o da nerden çıktı?” “Paltolarınız üstünüzde de o yüzden sordum” dedi. </st><st c="17970">“Soğuk”, dedik, “üşüdük, ondan.” “Verelim mi Remzi’yi?” dedi Hakan. </st><st c="18038">Mendilini ağzına kapatıp, “Verin” dedi, hıçkırarak. </st><st c="18090">Gidip salondan Remzi’yi alıp getirdim; dört dönüyor hayvan kafesin içinde. </st><st c="18165">Alışmış büyük kafeste bir sürü kuşla yaşamaya, bir anda tek kişilik kafese geçince tecrit gibi oldu, sapıttı, yumrukluyor kafesi çıkarın beni diye. </st><st c="18313">“Çok hareketli bugün maşallah, sabahtan beri yerinde durmuyor heheheh” dedim. </st><st c="18391">Ama Nimet Hanım hiç gülmedi. </st><st c="18420">Mendilini yere düşürdü. </st><st c="18444">Ağzı açıldı, gözleri yuvalarından fırladı. </st><st c="18487">Kaşları çatıldı bir an. </st><st c="18511">“Bu benim Remzim değiiiil” diye bastı çığlığı. </st><st c="18558">“Oha” dedim içimden. </st><st c="18579">Nasıl anladın yaaa. </st><st c="18599">Birebir aynısı Remzi’nin, fotokopisi resmen ya, tek yumurta ikizi. </st><st c="18666">Koridorun başındayız daha, yakından bile görmedin! </st><st c="18717">Nimet Hanım, “Bu benim Remzim değil” diyor, başka bir şey demiyor. </st><st c="18784">Nutkumuz tutuldu, inkâr da edemiyoruz. </st><st c="18823">“Remzi dün gece öldü, size onun ölüsünü bıraktım ben, belediyeye gittim, Remzimi Remzimin yanına gömmek için izin istedim, oradan da mezarlığa gittim, Remzi’ye gazete okudum. </st><st c="18998">Nerde benim Remzim söyleyin çabuk” dedi. </st><st c="19039">Eli ayağı titriyor Nimet Hanım’ın, ayakta zor duruyor. </st><st c="19094">Yerin dibine battım utancımdan, kafamı kaldıramadım. </st><st c="19147">Cebimden Remzi’nin ölüsünü çıkartıp terli avuçlarımla uzattım Nimet Hanım’a. </st><st c="19224">Rahmetlinin üstüne cebimden susam taneleri bulaşmış. </st><st c="19277">Remzi’yi o vaziyette görünce bayıldı Nimet Hanım. </st><st c="19327">Sonrası acil, strese bağlı kalp çarpıntısı, diazem, emlakçı, nakliye, kış günü başımızı sokacak bir delik arama çabaları falan işte...   </st></p>
			<p>  </p>
			<p><st c="19462">Ertesi gün kuş olup uçtuk Hoşseda Apartmanı’ndan.  </st></p>
		</div>
	<div id="charCountTotal" value="19512"></div></body>
</html>
