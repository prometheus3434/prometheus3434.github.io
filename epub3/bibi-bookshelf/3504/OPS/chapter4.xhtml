<?xml version="1.0" encoding="utf-8"?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>HERKESİN İŞİ GÜCÜ VAR</title>
    <meta http-equiv="Content-Type" content="text/html; charset=utf-8" />
  

</head>
  <body epub:type="chapter">
    <section>
      <h1><st c="0">Kelepir Koca</st></h1>
      <p><span><st c="13">K</st></span><st c="15">ahvede şurdan burdan konuşurken, laf tatlı yerinden, evlenmeden açıldı,</st></p>
      <p><st c="86">– Benim beğendiklerim beni beğenmiyor, beni beğenenleri de ben beğenmiyorum, işte böyle deniz feneri gibi ortada kaldık, dedim.</st></p>
      <p><st c="214">– Ciddi olarak evlenmek istiyor musun? </st><st c="254">dedi.</st></p>
      <p><st c="259">Henüz yarım saat önce bu kahvede tanıştığım adamın yüzüne baktım,</st></p>
      <p><st c="325">– Hayatımda duyduğum tek ciddi arzu evlenmek... </st><st c="374">Buyüzden evlenemiyorum ya zaten... </st><st c="409">dedim.</st></p>
      <p><st c="415">– Kalk, ben seni şimdi evlendireyim.</st></p>
      <p><st c="452">– Çıldırdın mı birader?</st></p>
      <p><st c="476">– Kalk sen, nene lazım... </st><st c="503">Bir iyilik edeyim de bana dua et...</st></p>
      <p><st c="538">Beni Beyoğlu’nda büyük bir otele götürdü. </st><st c="581">Bizi geniş bir salona aldılar. </st><st c="612">Bizden başka daha on erkek var. </st><st c="644">Kulağıma,</st></p>
      <p><st c="653">– Bunlar Lübnan’dan geldiler, dedi.</st></p>
      <p><st c="689">– Bu adamlar mı?</st></p>
      <p><st c="706">– Hayır, kızlar. </st><st c="724">Sekiz kız var, birbirinden zengin. </st><st c="759">Beğendikleri kocaya ellibin ile yüzellibin arasında verecekler.</st></p>
      <p><st c="822">– Bu adamlar da koca namzedi mi?</st></p>
      <p><st c="855">– Evet... </st><st c="866">Onları da komisyoncuları getirmiş.</st></p>
      <p><st c="900">Kafama dank etti. </st><st c="919">Beni buraya getiren adamın sevda tellalı olduğunu o zaman anladım.</st></p>
      <p><st c="985">Yaşlı bir kadın girdi. </st><st c="1009">Herkes ayağa kalktı. </st><st c="1030">Benim komisyoncu, kadının kulağına beni gösterip bişeyler söyledi. </st><st c="1097">Sağ elinin parmak uçlarını yukarıda birleştirip “ne mal, ne mal!” gibilerden dudağını şaklattı. </st><st c="1193">Arkadan da salona, insan neslinin en bozulmuş tipi, kadınla erkek arası sekiz kız girdi, ama kız demeye bin yalancı şahit lazım. </st><st c="1322">Erkekler, kızların karşısına dizildik. </st><st c="1361">Komisyonculardan biri, getirdiği delikanlıyı elinden tuttu, anlatmaya başladı.</st></p>
      <p><st c="1439">– Yirmialtı yaşında... </st><st c="1463">Boy 1,82, ağırlık 84, göğüs 98, şişirince 120 santim.</st></p>
      <p><st c="1516">Elimde olmadan,</st></p>
      <p><st c="1532">– Çüüüş!.. </st><st c="1544">demişim.</st></p>
      <p><st c="1552">Adam devam etti:</st></p>
      <p><st c="1569">– Bel 83, boyun maşallah 44... </st><st c="1601">Allah nazardan saklasın ayak bileği 26, el bileği 19... </st><st c="1657">Pazu 39... </st><st c="1668">İşte bayanlar mal meydanda...</st></p>
      <p><st c="1697">Öbür komisyoncu, kendi getirdiği koca adayını övmeye başladı:</st></p>
      <p><st c="1759">– Akranları arasında bekâreti, cesareti ve tahareti ile tanınmıştır. </st><st c="1829">Bütün toplantılarda dans birincisi olmuştur. </st><st c="1874">Ondört yıldır edebiyat fakültesine kayıtlı olduğu için askerlikten muaftır. </st><st c="1950">Bütün seksoloji yayınlarını dikkatle takip ederek kültürünü derinleştirmiştir.</st></p>
      <p><st c="2028">Kızlar arasında bir kikirdeme, kaynaşma oldu. </st><st c="2075">Benim komisyoncunun kulağına yavaşça,</st></p>
      <p><st c="2112">– Haydi arkadaş, dedim, kimseye çaktırmadan şuradan kıralım.</st></p>
      <p><st c="2173">– Sen sus karışma, dedi, iş tezgâhtarlıkta...</st></p>
      <p><st c="2219">Sıra bize geldi. </st><st c="2237">Komisyoncu ensemden tutup beni zorla ortaya çıkardı:</st></p>
      <p><st c="2289">– Sayın bayanlar!.. </st><st c="2310">Boya bosa aldanmayın, devede de boy var. </st><st c="2351">Gösteriş daima sizi aldatabilir. </st><st c="2384">İyi malın reklama ihtiyacı yoktur. </st><st c="2419">Şu gördüğünüz aslan yavrusu, dört sene yüksek sosyetede tek başına vaziyeti idare etti. </st><st c="2507">Surata gelinceeee... </st><st c="2528">Bu surat non figüratiftir, moderndir. </st><st c="2566">Üstelik ben size bunu muhayyer veriyorum. </st><st c="2608">Yirmi sene de garanti... </st><st c="2633">İşte size istimi üstünde bir erkek...</st></p>
      <p><st c="2670">Elimi havaya kaldırıp beni çevirdi,</st></p>
      <p><st c="2706">– Dön de aslanım bir de arkadan görsünler...</st></p>
      <p><st c="2751">Burnu çenesinin üstüne düşmüş, gözleri birbirine bitişecek kadar yakın, saçları anadan doğma altı aylık ondüle bir kız,</st></p>
      <p><st c="2871">– Fena değil, dedi.</st></p>
      <p><st c="2891">Komisyoncu,</st></p>
      <p><st c="2903">– Bayan, tut bak. </st><st c="2922">Korkma!.. </st><st c="2932">dedi. </st><st c="2938">Bak bak yine alma. </st><st c="2957">Elimde böyle koca olsun, elimi öpene veririm.</st></p>
      <p><st c="3002">Tepemden kuşbakışı plan vaziyetimi gören uzun bir kız,</st></p>
      <p><st c="3057">– Bir kere de soyunsunlar! </st><st c="3085">dedi.</st></p>
      <p><st c="3090">Öbür delikanlılar ceketi, pantolonu fora ettiler. </st><st c="3141">Halter şampiyonu gibi pazular, dibek gibi enseler, direk gibi bacaklar, kalas gibi gövdeler meydana çıktı. </st><st c="3248">Hepsi mayoluydu.</st></p>
      <p><st c="3264">Benim menajere,</st></p>
      <p><st c="3280">– Ben soyunamam, dedim, mayomu almadım.</st></p>
      <p><st c="3320">– Zararı yok, donla olsun.</st></p>
      <p><st c="3347">– Don ama birader, bekâr donu... </st><st c="3381">Olur mu hiç!..</st></p>
      <p><st c="3395">– Olur, soyun, dedi.</st></p>
      <p><st c="3416">Şu fanila donları da hiç sevmem. </st><st c="3450">Hepimiz soyunduk.</st></p>
      <p><st c="3467">Boyu yarı belimde, göğsü göbeğini örtmüş kızlardan biri,</st></p>
      <p><st c="3524">– Yürüyün! </st><st c="3536">dedi.</st></p>
      <p><st c="3541">Salondan adeta donla manej yaptık. </st><st c="3577">Kızlardan biri beni gösterdi,</st></p>
      <p><st c="3606">– Bacakları eğri bunun! </st><st c="3631">dedi.</st></p>
      <p><st c="3636">– Küçükken raşitizme tutuldum, diyecektim, menajerim hemen atıldı,</st></p>
      <p><st c="3703">– Ata, bisiklete fazla binmekten, top oynamaktan.</st></p>
      <p><st c="3753">Sineklerden kaşına kaşına vücudum kabarık içindeydi.</st></p>
      <p><st c="3806">– Bunlar ne? </st><st c="3820">dediler.</st></p>
      <p><st c="3828">Menajer,</st></p>
      <p><st c="3837">– Ergenlik bayanlar! </st><st c="3859">dedi. </st><st c="3865">Malumuâliniz, cins erkeklerde bulunur.</st></p>
      <p><st c="3903">Sırtımdaki, karnımdaki ameliyat yerlerini sordular.</st></p>
      <p><st c="3955">– Kız kaçırırken jandarmalarla çarpışmasının canlı hatırasıdır, dedi.</st></p>
      <p><st c="4025">– Aman giyinin! </st><st c="4042">dediler.</st></p>
      <p><st c="4050">İş pazarlığa döküldü. </st></p>
      <p><st c="4073">Komisyoncum,</st></p>
      <p><st c="4085">– Yüzellibinden on para aşağı olmaz! </st><st c="4123">diye tutturdu, koca değil, kelepir...</st></p>
      <p><st c="4160">Şamandıra kılıklı bir kız,</st></p>
      <p><st c="4187">– Bir hafta deneyelim, beğenirsek alırız! </st><st c="4230">dedi.</st></p>
      <p><st c="4235">Komisyoncu razı oldu. </st><st c="4258">Sonra beni bir kenara çekti,</st></p>
      <p><st c="4286">– Sen aptalın birisin, aklında kalmaz. </st><st c="4326">Neler yapacağını söyleyeyim de not et, dedi. </st></p>
      <p><st c="4371">Not da ettim.</st></p>
      <p><st c="4384">Tecrübenin sonunu müsaade ederseniz söylemeyeyim. </st><st c="4435">Duyulursa, ömrümce bekârlıktan kurtulamam.</st></p>
      <p><st c="4477">Ateş-Sin</st></p>
    </section>
  <div id="charCountTotal" value="4486"></div></body>
</html>
