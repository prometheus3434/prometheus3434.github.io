<?xml version="1.0" encoding="utf-8"?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>HERKESİN İŞİ GÜCÜ VAR</title>
    <meta http-equiv="Content-Type" content="text/html; charset=utf-8" />
  

</head>
  <body epub:type="chapter">
    <section>
      <h1><st c="0">Nasıl Buldunuz?</st></h1>
      <p><span><st c="15">A</st></span><st c="17">nkara Istanbul’a benzemez. </st><st c="44">“Hiçbir şehir öbürüne benzemez,” diye hemen adam bozmaya kalkmayın rica ederim ; o kadarını biz de biliyoruz. </st><st c="154">“Ankara Istanbul’a benzemez” derken, elbet bizim de bir bildiğimiz var, değil mi ya...</st></p>
      <p><st c="240">Anadolu’nun ortasında olduğuna göre daha Asyalı olması gereken Ankara, herhalde başkent olduğundan, yarısı Asya’da yarısı Avrupa’da olan Istanbul’dan daha bir Avrupalıdır. </st><st c="413">Sosyetenin en yükseği Ankara’da, diplomatlar Ankara’da, uzmanı muzmanı Ankara’da, hükümet erkânı Ankara’da, büyükler, ileri gelenler, parti kodamanları, bütün ıvır zıvır, bütün zart zurt hep Ankara’da... </st><st c="617">Böyle olunca da Ankara’da yaşamak, Istanbul’da yaşamaktan zor geliyor bana... </st><st c="695">İnsan, ceketinin önünü iliklemeden, ellerini göbeğinin üstünde bağlamadan yürüyemiyor Ankara sokaklarında... </st><st c="804">Ankara’da kaldığım geceler, rüya mı görürüm nedir, uyku arasında birden elim pijama pantolonunun düğmelerine varır da toparlanıveririm. </st><st c="940">Hatta uyku sersemi, “Buyur!” diye sıçradığım bile oluyor. </st><st c="998">Bitürlü rahat edemem şu Ankara’da.</st></p>
      <p><st c="1032">Bir arkadaşım,</st></p>
      <p><st c="1047">– Bu gece konsere gelir misin, fazla bir davetiye var... </st><st c="1105">dedi.</st></p>
      <p><st c="1110">Size önce o günkü kılığımı anlatayım da... </st><st c="1154">Gri kadifeden bir eski elbise giymişim. </st><st c="1194">Ceketimin yakası yok, oldum olası yakaya düşmanımdır. </st><st c="1248">Pantolonumda da paça kıvrıkları yok. </st><st c="1285">Kıravat zaten takmam pek sıkışmadıkça...</st></p>
      <p><st c="1325">Arkadaşımla buluşup konserin verileceği Opera’ya gittik ki, aman ben nerelere kaçsam... </st><st c="1414">Beni getiren arkadaşıma çıkıştım:</st></p>
      <p><st c="1447">– Yahu, gala gecesi olduğunu söyleseydin ya... </st><st c="1495">Bak, sen giyinip kuşanmışsın...</st></p>
      <p><st c="1526">– Smokinlerini mi giyecektin?</st></p>
      <p><st c="1556">– Gelmezdim.</st></p>
      <p><st c="1569">– Nedir, ne konseridir diye sorsaydın ya...</st></p>
      <p><st c="1613">Erkekler hep smokinli, kadınlar da hep tuvaletli, kürklü... </st><st c="1674">O giyimlerin adlarını bilmem ki size bir bir sayıp dökeyim ; kadifeler, ipekler, tüller, parlak hışırtılar içinde dişi göğüs, omuz, dirsek, sırt yuvarlaklıkları ve dişi dişi bayıltıcı kokular... </st><st c="1869">Onların arasında bir de beni düşünün. </st><st c="1907">Mahsustan böyle giyinmiş de gelmiş derler... </st><st c="1952">Ortalık da öylesine ışıklı ki, kaçıp gizlenecek bir gölge, sinecek bir kuytu da yok... </st><st c="2039">Büsbütün elim ayağım dolanmaya başladı. </st><st c="2079">Bitürlü şu iki elimi koyacak yer bulamıyorum. </st><st c="2125">Sıkıntıdan fosur fosur cıgara içerek, “Hay konserine de... </st><st c="2184">Nerden geldim...” diye içimden söylenip duruyorum. </st><st c="2235">Fuayede öbek öbek toplanmış konuşuyorlar.</st></p>
      <p><st c="2276">Tanıyan eden de çok, ne yana başımı döndürsem, bir tanıdık yüzle karşılaşıyorum. </st><st c="2358">Neyse zil çaldı da, kendimi salona attım. </st><st c="2400">Konser başlayınca arkadaşıma sorup öğrendim ; bir Amerikan orkestrasıyla, çok ünlü bir Amerikalı piyanistmiş konseri veren... </st><st c="2526">Hoşuma gitmiyor değil, gidiyor ama, nedir, neyin nesidir, iyi mi, kötü mü, anladığım yok.</st></p>
      <p><st c="2615">Lambalar yandı, antrakt oldu. </st><st c="2646">Cıgara içmeden durabilsem, hiç salondan çıkmayacağım.</st></p>
      <p><st c="2699">Azbuçuk tanıdığım güzel bir hanım, yanındaki kocasıyla beni tanıştırdıktan sonra,</st></p>
      <p><st c="2781">– Nasıl buldunuz konseri? </st><st c="2808">dedi.</st></p>
      <p><st c="2813">Kadının gözlerinden, nasıl bulursam doğru olacağını kestirmeye çalıştım, hem çok iyi, hem çok kötü, hem de eh şöyle böyle anlamlarına çekilebilecek acayip sesler çıkardım, kaşımla, gözümle, başımla, yüzümle dilsiz gibi bitakım işaretler yaptım.</st></p>
      <p><st c="3058">Kadın heyecanla,</st></p>
      <p><st c="3075">– Evet, evet, harikulade... </st><st c="3104">dedi.</st></p>
      <p><st c="3109">Orada bikaç kişi daha toplanınca, ben aralarından sıyrıldım, öbür yana dönünce başka bir tanıdık grubun içine düştüm.</st></p>
      <p><st c="3227">– Nasıl buldunuz beyefendi?</st></p>
      <p><st c="3255">Onlara göre, bir yazarın bir konser üstüne bişeyler söylemesi gerekliydi.</st></p>
      <p><st c="3329">– Harikulade... </st><st c="3346">dedim.</st></p>
      <p><st c="3352">– Şaka etmeyin allahaşkına, bir rezalet...</st></p>
      <p><st c="3395">– Şüphesiz, ben de onu anlatmak istiyorum...</st></p>
      <p><st c="3440">Çok kötü bozulmuştum, yavaşça yanlarından ayrıldım. </st><st c="3493">Kimse bişey sormasın diye büyük bir sanat eseri tablo seyrediyormuşum gibi yüzümü duvara dönüp duvarın boyasını incelemeğe başladım. </st><st c="3626">Tam ensemde bir ses,</st></p>
      <p><st c="3646">– Nasıl buldunuz?</st></p>
      <p><st c="3664">Döndüm, iki kadın, üç erkek...</st></p>
      <p><st c="3695">– Rezalet...</st></p>
      <p><st c="3708">– Nasıl? </st><st c="3718">Sahi mi söylüyorsunuz?</st></p>
      <p><st c="3740">Soğuk soğuk güldüm.</st></p>
      <p><st c="3760">– Buu kadar olur, fevkalade...</st></p>
      <p><st c="3791">O yana dönüyorum, “Nasıl buldunuz?” bu yana dönüyorum, “Nasıl buldunuz?..” Soranların yüzlerinden, gözlerinden, ne demem gerektiğini anlamaya çalışıyorum. </st><st c="3947">Kimisine, “Eh... </st><st c="3964">ih... </st><st c="3970">hi...” gibi anlamsız sesler çıkarmakla yetiniyorum, kimisine, “Fena değil yalnız biraz şey di mi? </st><st c="4068">Bilmem siz nasıl buldunuz?” diyorum. </st><st c="4105">Kimisini de, “Üzerinde uzun uzun konuşmak lazım, ayaküstü olmaz tabii,” gibi sözlerle savuşturmaya çalışıyorum. </st><st c="4217">“Harikulade,” diyorum, “Fevkalade,” diyorum, “Rezalet...” diyorum. </st><st c="4284">Bu arada konuşulanlardan da laflar kapmaya çalışıyorum. </st><st c="4340">Çevremde bisürü kelimeler, cümleler pır pır uçuşuyor</st></p>
      <p><st c="4392">“Müthiiiiş”, “Korkunçççç güzel...”, “Değişik bir stil...”, “Pastoral...” “... </st><st c="4471">senfoni... </st><st c="4482">kontralto... </st><st c="4495">modern akımlar... </st><st c="4513">soprano... </st><st c="4524">harika... </st><st c="4534">oriyantal ballad... </st><st c="4554">viyola konçertosu... </st><st c="4575">süitin üçüncü bölümü... </st><st c="4599">ne diyorsunuz? </st><st c="4614">Bateriyi çok iyi kullanıyor... </st><st c="4645">Piyanonun eşliği müthiiiiiişşşş... </st><st c="4680">Çok güzeeel...”</st></p>
      <p><st c="4695">Konser üç bölümdü, ikinci antrakta yine fuayeye çıktık.</st></p>
      <p><st c="4751">– Nasıl buldunuz?</st></p>
      <p><st c="4769">Beş altı kişi kadınlı erkekli çevirmişler beni. </st><st c="4818">Susmak olmaz, bir yazarsın, konuşacak, bişeyler söyleyeceksin. </st><st c="4881">N’olacak yani, söyleriz be!.. </st><st c="4911">Madem fikir ve vicdan hürriyeti var, herkes kanaatinde serbesttir, hem de bunlar göründükleri gibi medeni insansalar, benim fikrime de hürmet etmek zorundadırlar.</st></p>
      <p><st c="5073">– Piyanist fazla akrobasi yapıyor... </st><st c="5111">Olmaz ki, cambazlık başka, müzik başka...</st></p>
      <p><st c="5152">Bu lafları bir kadından az önce duymuştum.</st></p>
      <p><st c="5195">– Orkestra da piyanoyla pek bağdaşamıyor. </st><st c="5238">Esasen besteyi kurarken ritm bakımından da falsolar var ama, viyolonsel çok iyi kullanılıyor da ağır hareketli bölümler gidiyor arada...</st></p>
      <p><st c="5374">Beni dinleyenler gittikçe artıyor, kalabalıklaşıyordu.</st></p>
      <p><st c="5429">– Oriyantal ballad zevkle dinleniyorsa da...</st></p>
      <p><st c="5474">Bak hele sen...</st></p>
      <p><st c="5490">– Kontraltonun katılmış olması harikulade... </st><st c="5536">Beğendim... </st><st c="5548">Ancak...</st></p>
      <p><st c="5556">Neler söylüyorum ben yahu... </st><st c="5586">Daha ben portede do notasının yerini bilmediğim gibi...</st></p>
      <p><st c="5641">– Süitin üçüncü bölümü bir facia... </st><st c="5678">Viyola konçertosunda tema...</st></p>
      <p><st c="5706">Ne teması?..</st></p>
      <p><st c="5719">– Tema tam dozunda ve bir de stil çok değişikti doğrusu...</st></p>
      <p><st c="5778">Beni dinleyenler gittikçe kalabalıklaşıyor. </st><st c="5823">Ben de gittikçe açılıyorum. </st><st c="5851">Bana bir güven gelsin, hiç sormayın... </st><st c="5890">Herkes başıma üşüştü, öyle coşmuşum ki nerdeyse kendimi tutamayıp,</st></p>
      <p><st c="5956">– Muhterem ve aziz vatandaşlarım!.. </st><st c="5993">diye başlayacağım...</st></p>
      <p><st c="6013">– Evet, sazını yenmişti, bu çok iyi bişey... </st><st c="6059">Artist, pastoral senfoniden ş’aparken n’aptı, fark ettiniz mi? </st><st c="6122">Yaa, işte iyi bir kulak bunu anlar. </st><st c="6158">Orkestra viyolonseli örtüyor, hiç doğru değil... </st><st c="6207">Bak, tenoru çok beğendim...</st></p>
      <p><st c="6234">Aradabir lafa karışacaklar oluyor ama, ağızlarını açmaya bırakmadan konuşuyorum. </st><st c="6316">Çünkü karşılıklı konuşsak bozum olacağım.</st></p>
      <p><st c="6357">Zil çaldı, konserin üçüncü bölümünü de dinledik, çıktık.</st></p>
      <p><st c="6414">Operanın kapısında bir adam,</st></p>
      <p><st c="6443">– Beyfendi, dedi, affedersiniz, sizinle tanışmak istiyorum.</st></p>
      <p><st c="6503">Adını söyledi, el sıkıştık.</st></p>
      <p><st c="6531">– Acaba bizim gazeteye yazmaz mısınız? </st><st c="6571">dedi.</st></p>
      <p><st c="6576">Gazete sahibiymiş.</st></p>
      <p><st c="6595">– Çok isterdim ama hiç vaktim yok... </st><st c="6633">dedim.</st></p>
      <p><st c="6639">– Haftada bir olsun müzik eleştirileri yazsanız...</st></p>
      <p><st c="6690">Ne? </st><st c="6695">Hem de müzik eleştirisi... </st><st c="6722">Ben, öyle mi?..</st></p>
      <p><st c="6737">– Yazamam...</st></p>
      <p><st c="6750">– Çok rica ederiz... </st><st c="6772">Haftada bir...</st></p>
      <p><st c="6786">Amma üstüme varıyor adam yahu...</st></p>
      <p><st c="6819">– Yazamam beyfendi, vaktim hiç yok... </st><st c="6858">Vaktim olsa, ne olacak yazıveririm...</st></p>
      <p><st c="6895">Ertesi sabah erkenden o gazete sahibi yanında iki kişi daha kaldığım otele geldiler. </st><st c="6981">İlle de bizim gazeteye müzik eleştirisi yaz diyorlar.</st></p>
      <p><st c="7034">– İmkânı yok beyim, imkânsız beyfendi... </st><st c="7076">Yazamam!</st></p>
      <p><st c="7084">– Yazı ücreti bakımındansa, sizi tatmin etmeye çalışırız.</st></p>
      <p><st c="7142">– Değil efendim, yazamam...</st></p>
      <p><st c="7170">– Münasip değil ama, biz her yazınız için ikiyüzelli lira...</st></p>
      <p><st c="7231">Nee? </st><st c="7237">İkiyüzelli lira mı?</st></p>
      <p><st c="7256">– Yazamam beyfendi, boşuna ısrar etmeyin...</st></p>
      <p><st c="7300">– Azsa üçyüz verelim, haftada bitek yazı...</st></p>
      <p><st c="7344">– Maalesef...</st></p>
      <p><st c="7358">– Pekiy, niçin yazmak istemiyorsunuz?</st></p>
      <p><st c="7396">– Kime yazayım, kim için yazayım beyefendi, bu memlekette müzikten anlayan var mı...</st></p>
      <p><st c="7481">– Orası öyle, ama bizi kırmayın.</st></p>
      <p><st c="7514">– İmkânsız diyorum, imkânı olsa yazmaz mıyım?</st></p>
      <p><st c="7560">– Parayı az buluyorsanız, artıralım...</st></p>
      <p><st c="7599">İyice kafam attı,</st></p>
      <p><st c="7617">– Beyler, dedim, ben müziğin me’sinden anlamam, hiç çakmam bu dalgadan, şimdi anladınız mı neden imkânsız olduğunu... </st><st c="7736">Her kelimesine bin lira verseniz yine yazamam... </st><st c="7785">Ben sol anahtarıyla sokak kapısının anahtarını birbirine karıştırırım, siz ne diyorsunuz allahaşkınıza...</st></p>
      <p><st c="7890">Gazete sahibi olan gülümsedi,</st></p>
      <p><st c="7920">– Biliyoruz, dedi.</st></p>
      <p><st c="7939">Birden dikildim,</st></p>
      <p><st c="7956">– Biliyor musunuz, nerden biliyorsunuz?</st></p>
      <p><st c="7996">– Dün geceki konserde konuşurken biz sizi dinliyorduk...</st></p>
      <p><st c="8053">– Yaa, demek biliyorsunuz... </st><st c="8083">Öyleyse benimle alay ediyorsunuz?</st></p>
      <p><st c="8116">– Hayır, teklifimiz ciddi...</st></p>
      <p><st c="8145">– Bilmiyorum diyorum size, benden ne müzik tenkidi istiyorsunuz?</st></p>
      <p><st c="8210">– Müzikten anlamadığınız için biz de bu kadar para teklif ediyoruz ya... </st><st c="8284">Yoksa müzik eleştirilerine bizim gazeteler para mara vermezler. </st><st c="8348">Ama sizin müzik eleştirileriniz o kadar komik ki, gazetemizin satışını artırır diye düşünüyoruz. </st><st c="8445">İsterseniz size artan satış üstünden yüzde iki prim verelim.</st></p>
      <p><st c="8505">– Yaaaa... </st><st c="8517">dedim, ağzım açık kaldı.</st></p>
      <p><st c="8541">– Dün geceki konser eleştiriniz bütün Ankara’nın ağzında, herkes sizden konuşuyor...</st></p>
      <p><st c="8626">Kendimi tutmasam ağlayacaktım. </st><st c="8658">Hemen tirene binip Istanbul’a geldim. </st><st c="8696">Ben bu Ankara’yı hiç sevmem, bütün zart zurtlar, bütün ıvır zıvırlar hep orda toplanmıştır.</st></p>
    </section>
  <div id="charCountTotal" value="8787"></div></body>
</html>
