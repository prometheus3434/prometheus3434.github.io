<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2>5</h2>

  <p class="baslik2"><b>ESKİ BİR CİNAYET</b></p>

  <p>Ella’nın büyükannesi akşamüstü uykusuna yatmadan önce orada olabilmemin tek bir yolu vardı. Ev ödevi zamanı gelince&nbsp;çaktırmadan sıvışmak zorundaydım. Gerçi bu başımı oldukça&nbsp;büyük bir derde sokacaktı ama dört tane hayaletten kurtulacak olma umudu okuldaki her türlü sıkıntıya değerdi. Erkekler tuvaletinin camından dışarıya çıkmaya çalışırken saat&nbsp;dördü on geçiyordu ve okul kapısına giden yolda neredeyse&nbsp;Bonapart’la çarpışacaktım ama neyse ki beni fark etmeyecek&nbsp;kadar düşüncelere dalmıştı.</p>

  <p>Balçık olmuş çimenlerin üzerinden eski değirmene giden yol boyunca tökezleyerek ilerlerken yağmur gökyüzünden&nbsp;yine ip gibi yağmaya başladı. Görünürde güneş falan yoktu</p>

  <p>ve her birkaç adımda bir korkuyla arkama, dört hayaletin beni bu sefer daha erken vakit ziyaret edip etmeyeceğine baktım.&nbsp;Ancak gördüğüm tek şey birkaç ıslak koyun ve tıpkı benim&nbsp;gibi sırılsıklam olmuş, gezen iki insandı.</p>

  <p>Zelda Littlejohn’un evi dikenlerle vahşileştirilmiş bir çitin arkasındaydı, çit o kadar yüksekti ki bir tek kırmızı damın&nbsp;sırtını görebiliyordum. Bahçe kapısı sıkışmıştı, açmayı nihayet başardığımda gerçekten iki kaplumbağa kaçıştı. Üçüncü&nbsp;bir tanesi kapının önündeki paspasın üzerinde oturuyordu.&nbsp;Kehribar rengi gözlerini bana kaldırmış sanki daha önce benim gibi tuhaf bir şeyle karşılaşmamış gibi bakıyordu. Hafifçe&nbsp;paslanmış olan kapı zilini çaldığımda vırakladı ve Ella kapıyı&nbsp;açar açmaz evin içine zıplamaya kalkıştı ama Ella daha hızlıydı, deneyimli bir hareketle onu yakaladı.</p>

  <p>“Bunu denediğin için utanmalısın!” dedi çırpınan şeye sertçe bakarak. “Bu sabah olanlardan sonra en az bir ay eve&nbsp;girme yasağı aldınız.”</p>

  <p>Tutukluyu kapının yanında duran ve içinde iki başka kurbağanın daha olduğu büyük çömleğin içine koydu, üzerini de örttü.</p>

  <p>“Büyükannem bu sabah birine takılarak tökezledi,” dedi Ella, bir yandan da göz kırparak beni içeriye çağırdı. “Ayağını burktu, sırf kurbağanın üzerine basmak istemediği için!&nbsp;Zelda’ya onları eve almamasını yüz kere söyledim ama bunu&nbsp;duymak bile istemiyor!”</p>

  <p>Salonun önünden geçerken iki tane kurbağanın koltukta oturduğunu gördüm. Ella bakışımı takip etti ve hafifçe iç çekti.</p>

  <p>“Evet biliyorum her yerdeler,” dedi koridordan ilerlerken. Duvar kâğıdının üzerinde öylesine büyük ayçiçekleri vardı ki&nbsp;insanın başı dönüyordu. “Zelda onları sırf sümüklüböcek yedikleri için bulundurduğunu söylüyor ama bu saçmalık. Bahçesi onca kurbağaya rağmen sümüklüböcekten geçilmiyor. Söylenenlere göre daha çocukken onlar için deli oluyormuş ve&nbsp;sürekli okula götürüyormuş.”</p>

  <p>Kendi kendime Bonapart masasında bir kurbağa görse ne yapardı diye düşündüm ama Ella olacakları hayal etmeme fırsat vermeden bir kapının önünde durdu.</p>

  <p>“Doktor Zelda’nın en az altı hafta tur düzenleyemeyeceğini söyledi!” diye fısıldadı. “Yani hiç keyfi yok.”</p>

  <p>Kendimi en kötüsüne hazırladım. Ama kapının ardında, ayağı bandajlı bir halde yatağında yatan yaşlı kadın bana hiç&nbsp;de o kadar korkutucu görünmedi. Zelda yuvasından düşmüş&nbsp;bir baykuşa benziyordu. Gözlüğü, küçük, buruşuk yüzüne&nbsp;göre çok büyüktü ve kafasının üstündeki kısa gri saçları yolunmuş tüyler gibiydi. Zelda aynı torunu gibi kendini tanıtmayı&nbsp;veya selamlaşmayı önemsemiyordu.</p>

  <p>“Bu o mu?” diye sordu kalın gözlük camlarının ardından beni süzerken.</p>

  <p>“Ona iyi davran,” dedi Ella yatak ucuna otururken. “Adı Jon ve şu hayaletler ona yeterince eziyet etmişler.”</p>

  <p>Ama Zelda sadece homurdandı ve bana öyle şüpheli gözlerle baktı ki kıpkırmızı kesildim. Belki alnımda, torununun okulun en güzel kızı olduğunu düşündüğüm yazıyordu.</p>

  <p>“Dört tane hayalet gördüğünü anlatmamış mıydın?” diye sordu ve yatağın yanındaki komidinin üzerindeki kahve fincanını aldı. “Bu çocuk o kadar soluk görünüyor ki sanki bir düzine görmüş gibi. Birkaçının bir arada görünmesi alışılmadık&nbsp;bir durum,” dedi bir yudum kahvesinden içerken. “Birçoğu&nbsp;yalnız gezer.”</p>

  <p>“Ella... Ella sizin çok gördüğünüzü söyledi,” diye kekeledim.</p>

  <p>“Ah evet. Onları her yerde görüyorum. Bana görünmekten neden bu kadar hoşlandıklarını hiç bilmiyorum. Onlardan&nbsp;pek hoşlanmam üstelik! Gördüğüm ilk hayalet büyükbabamdı. Bir sabah yatağımda oturuyordu ve büyükannemin yeni&nbsp;saç şeklini hiç beğenmediğini dinledim. Genelde onları görmezden gelmek gerektiğini tavsiye ederim ama Ella bana gördüğün o dört tanesinin oldukça rahatsızlık verici olduğunu&nbsp;söyledi. Şimdi bana tam olarak ne yaptıklarını anlat bakalım&nbsp;ve ben sana onlardan nasıl kurtulacağını söyleyeyim.”</p>

  <p>Zelda beni penceremizin altındaki süvarilerden ve Dom meydanındaki kovalamacadan bahsederken bir kez bile bölmedi. Sadece kahvesini yudumladı ve birkaç kez kaşlarını kaldırdı (Zelda’nın da tıpkı Ella gibi koyu renk kaşları var, ayrıca&nbsp;boyayla üstünden geçiyor). Katedral sahnesine geldiğimde birden alnını buruşturdu.</p>

  <p>“Sana Hartgill diye mi hitap etti?”</p>

  <p>“Evet. Bu annemin kızlık soyadı. Ayrıca bunu nereden bildiğini de hiç anlamadım.”</p>

  <p>Zelda kahvesini komidine koydu. “Doktorun bana bıraktığı koltuk değneklerini getir,” dedi Ella’ya.</p>

  <p>“Ama ayağa kalkmamalısın!” diye itiraz etti Ella.</p>

  <p>“Bana değnekleri getir!”</p>

  <p>Ella omuzlarını silkti ve söz dinledi. Büyükannesi koridordan aşağıya doğru topallarken acıyla küfrediyordu. Zelda’nın küfürleri bitki isimlerinden oluşuyordu: <i>Isırgan pisliği, leş kokulu kök, zehirli sumak.</i> Malzemeleri tükenecek gibi değildi.&nbsp;Zıplayarak salona girdi. Kapının yanındaki dolapta, üzerinde&nbsp;<i>Salisbury'deki Dişi Hayaletler, Wiltshire’daki Kötü Ruhlar, Güneybatı İngiltere’sindeki Hayalet Hikâyeleri Veya Sussex’deki Perili Evler</i> başlıklı kart kutuları vardı.</p>

  <p>“Ella!” diye emretti Zelda ve dolabın en alt gözünde duran kutuyu işaret etti. Ella onu dışarıya çıkarırken bana endişeli&nbsp;gözlerle baktı. Kutunun başlığı benim de hoşuma gitmemişti:&nbsp;<i>Karanlık Hikâyeler.</i></p>

  <p>Zelda belli belirsiz bir fısıltıyla, “Isırgan pisliği!” diyerek kendini koltuğa bıraktı ve alnını buruşturarak kartları kurcalamaya başladı.</p>

  <p>“İşte burada! Hartgill. Biliyordum!” diye mırıldandı. Sonra inleyerek iç çekti.</p>

  <p>“Ne oldu?” diye sordum yenilgi dolu bir sesle.</p>

  <p>“Tanrım Jon!” dedi Zelda. “Ailen seni neden özellikle Salisbury’deki bir okula gönderdi? Sorun çıkacağını önceden bilmeliydiler! Kilmington buradan bir saat kadar bile uzakta&nbsp;değil...”</p>

  <p>“Kilmington?!” diye kekeledim. “Ne...”</p>

  <p>“Anneni ara,” diye kesti sözümü Zelda. “Ona seni başka okula göndermesini söyle, Salisbury’den çok uzak bir yere...”</p>

  <p>Koltukta oturan kurbağalardan biri, Zelda’nın sözlerini desteklercesine vırakladı ve ben dizlerimin tıpkı kurbağa balçığı kadar yumuşadığını hissettim.</p>

  <p>“Uzağa mı?” diye kekeledim. “Bu onları engellemenin imkânsız olduğu anlamına mı geliyor?”</p>

  <p>Zelda koltuktaki kurbağaları itti ve kartı Ella’ya verdi. “Al. Ona oku. Sanırım onun peşinde olanın kim olduğunu biliyorum.”</p>

  <p>Ella kartı incelerken alnını buruşturdu.</p>

  <p>“Lord Stourton,” diye okumaya başladı. “1557 yılında Salisbury’nin Pazar meydanında asıldı. Asil kökleri sebebi ile&nbsp;infazı ipek bir iple gerçekleşti. Stourton sıklıkla iddia edildiği gibi mezarının üzerinde zaman zaman havada süzülen bir darağacı görüldüğü söylense bile, Salisbury’deki katedrale gömülmedi. O dört hizmetkârıyla birlikte asıldı ve söylenenlere göre hayaleti Kilmington’daki mezarlıkta dolanıyor.”</p>

  <p>Ella kartı indirdiğinde Zelda soru dolu gözlerle bana bakıyordu.</p>

  <p>“Bunlar onlar mı?” diye sordu.</p>

  <p>Belki. İstemsizce boynumu tuttum. <i>Lord Stourton...</i> Birdenbire avcımın ismini öğrenmiş olmak hiçbir şeyi iyileştirmemişti.</p>

  <p>“Ama neden Jon’a kancayı taktı?” diye sordu Ella.</p>

  <p>“Okumaya devam et,” dedi Zelda.</p>

  <p>Ella tekrar karta baktı. <i>“Stourton ve hizmetkârları cinayet yüzünden asıldılar, öldürdükleri kişiler...”</i> duraksadı ve bana baktı. <i>“...William Hartgill ve oğlu John.”</i> Zelda gözlüğünü çıkarttı ve gözlük camlarını bluzunun ucuyla&nbsp;silmeye başladı. Üzerindeki çiçek deseni koridor duvarındaki kadar kötüydü. “Bu, Stourton'un ruhunun Hartgill’lerden&nbsp;pek hoşlanmadığını açıkça ortaya koyuyor, öyle değil mi?”&nbsp;dedi. “Hartgill Stourton’un avukatıydı. Stourton onu birçok&nbsp;kez öldürmeye çalıştı. Berbat bir hikâye. John Hartgill babasını iki defa kurtardı ama Stourton onları en sonunda tuzağa&nbsp;düşürdü ve ikisini de öldürdü. Korkunç bir cinayetti, o karanlık dönemlere göre bile.”</p>

  <p>Koltuğun arkasından bir vıraklama yükseldi.</p>

  <p>“Isırgan pisliği! Orada da bir tane oturuyor!” diye inledi Zelda koltuğun arkasına bakınca. “Sanırım artık bu küçük yaratıklardan gerçekten kurtulmam lazım. Belki hepsini değirmenin önündeki gölete...”</p>

  <p>“Zelda!” diye kesti Ella sertçe. “Kurbağaları unut! Jon’a ne olacak? Bir şekilde bu hayaletlerden kurtulmanın bir yolu olmalı! Tıpkı kardeşinin mutfağında oturmaktan zevk alan kafasız kadını kovdukları gibi. Veya eski değirmendeki hortlak gibi...”</p>

  <p>“Ama ne?! Onu hiç kimse kovmadı. Orası sadece ona göre çok gürültülüydü!” Zelda gözlüğünü yine burnunun üzerine&nbsp;yerleştirdi. “Ayrıca Stourton başka tür bir hayalet. Onun hakkında, bu güne kadar duyulmuş en karanlık hikâyeler anlatılır!”</p>

  <p>“Karanlık mı?” diye fısıldadım.</p>

  <p>“Evet ama onlara itibar etmemelisin çocuğum.” Zelda sakin görünmek için gerçekten çaba harcıyordu. “İnsanlar karanlık&nbsp;olduğunda çok şey anlatır. Böyle hikâyeler bana turlarımda&nbsp;para kazandırsa bile çoğu aptal zırvalıklar.”</p>

  <p>“Ne tür hikâyeler? Hadi söylesene!” Ella’nın sesi oldukça sert çıkabiliyordu.</p>

  <p>“Söyledim ya! Sadece zırvalıklar!” Zelda inleyerek bandajlı ayağını ovuşturdu. “Bu civarda gerçekleşen tuhaf ölüm vakalarından bu ölü Lord sorumlu tutuluyor. Ve kurbanların hepsinin erkek Hartgill’ler olduğu dedikodusunu yapıyorlar.”</p>

  <p>“Ö... ölüm vakası mı?” diye kekeledim. “Ama... ama Ella hayaletlerin birine gerçekten zarar veremeyeceğini söylüyor.”</p>

  <p>“Evet bu doğru!” dedi Zelda kararlı bir sesle. “Diyorum ya... aptal söylentiler! Kilmington’da Stourton’un siyah şeytan köpeklerinden oluşan bir sürüsü olduğu ve kurbanlarını&nbsp;parçalayarak öldürdükleri söylenir. Ve burada Salisbury’de,&nbsp;yıllar önce okuldaki bir koro öğrencisini, sırf Hartgill’lerden&nbsp;biriyle akraba olduğu için pencereden aşağıya ittiği söylentisi&nbsp;dolanıyor. Hepsi saçmalık! Hayaletler can sıkıcıdır ve bazen&nbsp;gerçekten oldukça korkutucu olabilirler ama Ella’nın söylediği&nbsp;doğru. Neticede hepsi tamamen zararsız!”</p>

  <p>Zararsız! Beynimin içinde hâlâ o boğuk ses yankılanıyordu ve ensemde kılıcı hissediyordum. Buna uygun kelime zararsız falan değildi.</p>

  <p>Zelda’nın söylediği şey Ella’yı da ikna etmiş gibi görünmüyordu. Hâlâ alnını buruşturmuş bir halde elindeki karta bakıyordu. “Ya bu hikâyeler doğruysa ne olacak?” diye sordu. “Ya bu hayaletler Jon’u öldürebilecek güce sahipse?!”</p>

  <p>Zelda fısıltıyla küfrederek ayağa kalktı. Kulağa sanki, “Devedikeni pisliği,” gibi gelmişti.</p>

  <p>“Endişelenme tatlım. Ne kadar vahşi gibi davransalar da saçının tek bir teline dokunmayacaklar. Ölüler ve istedikleri&nbsp;tek şey biraz dikkat çekmek. Buna rağmen ben Jon’un yerinde olsaydım kendime başka bir okul arardım çünkü Stourton&nbsp;inatçı bir hayalet ve Salisbury’de kalmaya devam ettiği sürece&nbsp;büyük bir ihtimalle Jon’u pek uyku tutmayacak,” dedi. “Yatak&nbsp;odasına dönmeme yardım edin. Bu ayak beni delirtecek, buna&nbsp;eminim. Belki doktora onu kesmesini rica etmeliyim. Filmlerde öyle yapmıyorlar mı?”</p>

  <p>Zelda Ella’nın kolunu tuttu ama Ella kımıldamıyordu. Oldukça inatçı olabiliyor.</p>

  <p>“Ya bu gece gelirlerse ne olacak?” diye sordu.</p>

  <p>Zelda bana baktı.</p>

  <p>“Onları görmezden gel,” dedi. “Hayaletler bundan nefret ediyorlar. Ve açık pencerelerden uzak dur. Ne olacağı bilinmez.” Sonra yine torununun kolunu tuttu ama Ella hâlâ kımıldamıyordu.</p>

  <p>“Peki ya şövalye?” diye sordu. “Sen her zaman birinin onu yardıma çağırmasını beklediğini anlatmaz mısın?”</p>

  <p>Zelda kolunu aşağıya indirdi. “Tanrım Ella! Bu da sadece turistlere anlattığım bir hikâye! Gerçek olmayan bir sürü şey&nbsp;anlattığımı biliyorsun.”</p>

  <p>“Onları iyi geceler masalı olarak anneme de anlatmışsın, o da bana anlattı.”</p>

  <p>“Sadece iyi bir hikâye olduğu için anlattım. Ama kimse böyle bir şeye şahit olmamış.”</p>

  <p>“Kimse onu çağırmadığı için!”</p>

  <p>Kimden bahsettiklerini hiç bilmiyordum. Bildiğim tek şey hâlâ korkuyordum. O kadar berbat bir duyguydu ki kendimi&nbsp;kötü hissettim. Zelda’nın salon penceresinden değirmen göleti görünüyordu. Suyun üzerine gri akşamüstünün gökyüzü&nbsp;manzarası yansıyordu. Sadece birkaç saat kalmıştı, sonra hava&nbsp;kararacaktı. Acaba bu sefer beni nerede bekliyor olacaklardı?</p>

  <p>Ella ve Zelda hâlâ tartışıyorlardı.</p>

  <p>“Peki o halde...” diye mırıldandım ve arkamı döndüm. “Teşekkürler.”</p>

  <p>Kapının önünde bir kurbağa oturuyordu. Onu yakalayıp çömleğin içindeki diğerlerinin yanına koydum. Sonra dışarı&nbsp;çıktım ve kapıyı ardımdan kapattım.</p>

  <p>Şimdi ne olacaktı?</p>

  <p>Okula geri döneceksin Jon, başka ne olacak? Belki bunca zamandır tuvalette olduğunu söylersin. Bayan Cunningham&nbsp;oldukça saf. Sonra da anneni aramalısın.</p>

  <p>Zelda’nın bahçe kapısına doğru yürürken ona ne söyleyeceğimi tasarlamaya başladım. <i>“Anne, Ella’nın büyükannesi beni başka okula göndermen gerektiğini söylüyor. Lord Stourton’u tanıyor musun? Hayır ev hasreti çekmemle alakası yok ve sakallıyla&nbsp;da... ”</i></p>

  <p>“Kahretsin,” diye mırıldandım Zelda’nın bahçe kapısını kapatırken. “Söylediğim şeylerin tek kelimesine bile inanmayacak.”</p>

  <p>Ardımdan gelen adım seslerini duyduğumda koyun otlağına giden yola sapmıştım.</p>

  <p>“Nereye gideceksin?” Ella yolumu kesti.</p>

  <p>“Sence nereye?” diye cevap verdim. “Okula gitmem lazım! Akşam yemeğinden önce orada olursam belki başım daha az&nbsp;derde girer.”</p>

  <p>Ella başını salladı. “Saçmalık! Katedrale gidiyoruz.”</p>

  <p>“Katedrale mi? Neden?”</p>

  <p>Cevap olarak kolumu tuttu ve kendisiyle birlikte sürüklemeye başladı.</p>

  <p>Söylediğim gibi. Ella gereksiz yere konuşmaz.</p>
</body>
</html>
