<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2>19</h2>

  <p class="baslik2"><b>LACOCK MANASTIRI</b></p>

  <p>Zelda, korist ve Longspee’nin kalbi hakkında her şeyi öğrenmeden uyumamıza izin vermedi ama ertesi gün bizi okula gönderdi. Fakat öncesinde kavanoza göz kulak olacağına ve&nbsp;acil bir durumda koltuk değnekleriyle onu koruyacağına söz&nbsp;verdi.</p>

  <p>Okul. Matematik, tarih, İngilizce dilbilgisi. Son dönemde yaşadığım şeylerle karşılaştırdığımda tüm bunlar bana çok komik geliyordu. Sıramın üzerine çıkıp, ‘Görmüyor musunuz?&nbsp;Neredeyse artık bir yetişkinim. Kilise kulesinde, bir şövalyenin bedenine girip, bir katille mücadele ettim! William Longspee’nin öğrencisi oldum ve onun çalınmış kalbini buldum!&nbsp;Tüm bunlardan sonra bana daha başka ne öğretebilirsiniz?’&nbsp;diye bağırmak istiyordum.</p>

  <p>Ama elbette sandalyemde oturmaya devam ettim. İngilizce dersinde masama Ella'yla benim öpüştüğümü gösteren bir karalama notu uçtu ve ben tüm gün boyunca Aleister’in ortaya&nbsp;çıkıp kalbi geri isteyeceğini düşündüm. Sonunda gerçekten de&nbsp;tuvalette ortaya çıktı ama kalple ilgili bir şey söylemek yerine, benimle çarpıştığından bu yana matematik ödevlerinden&nbsp;ve Richard Löwenherz’in haçlı seferi stratejilerinden başka bir&nbsp;şey düşünemediğinden yakındı. Benimle çarpışmasının onda&nbsp;böyle bir etki uyandırmasına çok şaşırmıştım çünkü son günlerde okulu hiç düşünmemiştim ama onun kötü hissetmesi&nbsp;işime geliyordu. Ve onu, sonsuza dek yok olması fikrini vererek tek başına bıraktım.</p>

  <p>O gün ev ödevlerimi Zelda’nın arabasının arka koltuğunda yaptım. Salisbury’den Lacock’a giden yol uzundu ve ön koltukta bu sefer içinde William’ın kalbi bulunan kavanoz vardı.&nbsp;Mühür kırılmıştı.</p>

  <p>“Olmasını umut ettiğimiz şey gerçekten içinde mi diye bakmamız gerektiğini düşündüm,” dedi Zelda benim şaşkın&nbsp;bakışlarımı görünce. “Ve cevabın evet olduğunu düşünüyorum. Yani en azından içindeki tam tahmin ettiğim gibi 800&nbsp;yaşında bir kalbe benziyor. Ama inanın bana, Lacock’a eski bir&nbsp;ayakkabı bile gömsek önemli olan William Longspee’nin yine&nbsp;kendine güvenmeye başlaması ve kendi cesaretini kazanması.&nbsp;Bunu da size borçlu.”</p>

  <p>Ella bana, Lacock’a yine de eski bir ayakkabı gömmeyeceğimiz için mutlu olduğunu anlatan bir bakış attı.</p>

  <p>“Longspee’nin karısını günün birinde tekrar görebileceğini düşünüyor musun?” diye fısıldadı bana, Zelda yavaş gittiğini&nbsp;düşündüğü kamyon şoförüne küfrederken. “Cennet ve cehenneme inanıyor musun Jon?”</p>

  <p>“Bilmiyorum,” diye fısıldadım ben de. “Sadece Stourton’un ortadan yok olmuş olmasını veya benden sonsuza dek uzakta olacağı bir yere düşmüş olmasını umuyorum! Angus cennete kesinlikle inanıyor. Ama problem şu, eğer varsa oraya kim gidiyor?”</p>

  <p>“Doğru!” diye fısıldadı Ella. “Mesela Zelda oraya gider mi?”</p>

  <p>“Bunu duydum Ella Littlejohn!” dedi Zelda kamyonu tüyler ürpertici bir hızla sollarken. Zavallı, yaşlı arabasının, sarf ettiği çaba yüzünden dört tekerini kaybedeceğine neredeyse&nbsp;emindim. “Ve hayır, sanırım beni cennete almazlar. Ama ben&nbsp;zaten cennete ve cehenneme inanmıyorum.”</p>

  <p>Onun fikrine göre nereye gideceğimizi ve kurbağalarının da mı oraya geleceğini sormama fırsat olmadan Zelda, Lacock&nbsp;manastırının otoparkına girmişti bile.</p>

  <p>Herhalde birilerinin kalbimi Lacock manastırına gömmesini umursamazdım. İnsan sonrasında gidilecek dünyanın buradan pek uzak olmadığı hissine kapılıyor... bu ne tür bir&nbsp;dünya olacaksa olsun.</p>

  <p>“Müze mağazasında çalışan bir arkadaşım var,” dedi Zelda otoparkta topallarken (koltuk değneklerini hayaletlerle kavga&nbsp;etmenin dışında kullanmamak konusunda ısrarcıydı). “Margaret ve ben aynı okula gidiyorduk. Aptalın tekiyle evlendi ve&nbsp;kendisi de pek zeki sayılmaz ama bize yardımcı olacaktır.”</p>

  <p>Margaret mağaza kasasının arkasında duruyordu. Oldukça uzun ve şişmandı, kıyafetinin içine dört tane Zelda sığardı. Su&nbsp;mavisi gözleri, ona şaşkınlık ifadesi verecek kadar pörtlekti.&nbsp;Zelda torunlarını sordu ve giriş biletlerimizin parasını verdi&nbsp;ama sonra hızla konuya geldi.</p>

  <p>“Dinle Margaret!” diye fısıldadı masanın üzerinden. “Yardımına ihtiyacım var. Salisbury’li Ella’nın mezarına bir şey gömmemiz lazım.”</p>

  <p>Margaret’in su mavisi gözleri yüzünden dışarıya fırlayacakmış gibi oldu.</p>

  <p>“Bu ne tür bir delilik Zelda?” diye fısıldadı, bir yandan gerilmiş bir halde kartpostal standını yükselten iş arkadaşına&nbsp;doğru baktı. “Seninle çay içerken ayaklarımın üzerinden kurbağaların geçmesine alıştım ama daha fazlasını benden isteyemezsın!”</p>

  <p>“Tanrı aşkına Margaret, okulda kopya çekmeme izin vermenden bu yana senden hiçbir şey istemedim,” dedi Zelda sessizce. “Böyle davranma! Salisbury’li Ella’nın kocasının kalbini buraya gömdürdüğünü biliyor olmalısın?”</p>

  <p>Margaret alnını buruşturdu. “Oğlununkini de buraya getirtmemiş miydi? Bilirsin hani Kudüs’te kıyıma uğrayan şu zavallı oğlan... yoksa o başka biri miydi?”</p>

  <p>Zelda sabırsız bir tavırla başını salladı. “Bilmiyorum. Şu kalp gömme işi bir aralar çok sevilmiş. Ama hayır. Ama beni&nbsp;ilgilendiren kocası.” Zelda kasanın durduğu masaya dayandı.&nbsp;“Ella yanlış kalbi gömmüş Margaret! William Longspee’nin&nbsp;katili kalbini çalmış ve Ella’ya hizmetkârınınkini vermiş.”</p>

  <p>Margaret elini kalbine bastırdı, sanki birilerinin onun da aynı kaderi yaşamasına sebep olmasından korkmuştu. “Yoo!&nbsp;Ama bu korkunç!”</p>

  <p>“Sakin ol!” diye mırıldandı Zelda. “Doğru kalp bizde. Şimdi bize Ella’nın mezarını göster ve her şeyi düzeltelim.”</p>

  <p>Margaret Ella nın elinde tuttuğu torbaya baktı.</p>

  <p>“Bunun içinde mi?” diye fısıldadı.</p>

  <p>Ella alnını buruşturdu ve başıyla onayladı.</p>

  <p>Margaret derin bir nefes aldı ve bir anlığına gerçekten gözleri yüzünden fırlayacak sandım.</p>

  <p>“Ama bir mezarı yok ki!” diye çıkıverdi birden ağzından.</p>

  <p>“Sadece revaklarda bir anıt taşı var ve onun altında yatıp yatmadığı kesin bile değil!”</p>

  <p>Ella ve ben birbirimize endişeli gözlerle baktık ama böyle önemsiz bir şey Zelda’yı şaşırtmazdı.</p>

  <p>“Ne olmuş yani?” diye söylendi. “O halde kalbi taşa mümkün olan en yakın yere gömeriz. Sence de Longspee böyle istemez miydi Jon?”</p>

  <p>“Longspee mi?” Margaret su mavisi gözlerini benim üzerime dikti.</p>

  <p>“William Longspee, Ella’nın kocası,” dedi Zelda. “Şimdi aptal aptal bakma Margaret. Longspee’nin dışında bize çalınan kalpten kim bahsetmiş olabilir?”</p>

  <p>Bu elbette ki zavallıyı çileden çıkartmıştı. Bu yüzden Zelda’nın Margaret’i masanın arkasından dışarıya çıkarabilmesi ve bizimle manastıra gelmek için ikna edebilmesi için tüm&nbsp;ikna kabiliyetini kullanması gerekmişti.</p>

  <p>Lacock ana yolun çok uzağında kalıyordu. Sanki ziyaretçilerin çoktandır Ella Longspee gibi atla gelmediği bu dünyadan kaçmak için ağaçların arasına gizlenmişti. Margaret, 8. Heinrich tüm manastırları kapattırdığından beri içinde rahibelerin yaşamadığını anlattı. Ama ben, sanki yüzyıllardır bu&nbsp;kalbi bekleyen Longspee’nin karısını her pencerenin arkasında&nbsp;görür gibiydim.</p>

  <p>Manastırın sonundaki revaklara giden yol üzerinde turist bir çifti takip ederken, “Sanırım benimle yine dalga geçiyorsun Zelda Littlejohn!” dedi Margaret alçak bir ses tonuyla.&nbsp;“Tıpkı çocukken bana bahçende periler olduğunu yutturmaya&nbsp;çalıştığın gibi.”</p>

  <p>“Tamam, peri hikâyesi doğru değildi,” diye karşılık verdi Zelda. “Ama diğer hepsi tamamen gerçek!”</p>

  <p>Margaret o kadar hüzünlü baktı ki, sanki günün birinde Zelda’nın bahçesinde gerçekten bir peri görmeyi umut etmişti. Ama hayal kırıklığını çabuk sindirdi.</p>

  <p>“İki bekçi,” dedi kısık sesle, “Salisbury’li Ella’yı revaklarda gördüklerini iddia ediyor!”</p>

  <p>Ella ve ben hızla birbirimize baktık ama Zelda pek şaşırmamıştı.</p>

  <p>“Evet, ben de öyle bir şey duymuştum,” dedi.</p>

  <p>“Nasıl? Neden bunu bize söylemedin?” dedim hayretler içinde.</p>

  <p>“Söylentiden başka bir şey olmadığı için Jon Whitcroft!” diye karşılık verdi Zelda. “İnsanların ne kadar kolay hayalet&nbsp;gördüklerini sandıklarını biliyor musun? Bu manastırda düzinelerce hayalet görüldü, içlerinde 8. Heinrich ve karılarından&nbsp;üçü var, üstelik ikisinin kafası kolunun altındaymış.”</p>

  <p>“Ama belki...” diye kekeledim, “belki Ella, William’ı bekliyordur.”</p>

  <p>“Bir dakika!” Margaret kocaman gözlerle yine içinde kavanozun olduğu torbaya baktı. “Tanrım!”</p>

  <p>Zelda ona tedirgin gözlerle bakıyordu.</p>

  <p>“Belki,” dedi. “Ama belki de beklemiyordur ve belki bekçiler sadece burada vebadan ölen mutsuz bir rahibenin hayaletini gördüler. Bu manastırda sadece Salisbury’li Ella değil birçok kadın öldü.”</p>

  <p>“Ama Longspee...” diye başladım, ancak Ella elini koluma koydu.</p>

  <p>“Önce mezarı bulalım Jon,” dedi. Ve yine her zamanki gibi haklıydı. Gerçekten Margaret’in söylediği gibi Ella’nın bir mezarı&nbsp;yoktu. Revaklardan birinde, üzerinde adı yazan bir anıt taşı vardı&nbsp;ve Ella’yla ben çaresizce o taşı çevreleyen zemine bakıyorduk.</p>

  <p>“Peki,” dedi alnını buruşturan Zelda. “Buraya olmaz. Ama şurası...” revaklar arasındaki çimenlik alana baktı. “...Longspee’nin de hoşuna gidecektir.”</p>

  <p>Margaret ona uyaran gözlerle baktı.</p>

  <p>“Endişelenme,” diye fısıldadı Zelda. “Kazmak için manastırın kapanmasını bekleyeceğiz. Bekçilerin bizi görmemesi için nerede saklanmamız gerektiğini düşünüyorsun?”</p>

  <p>Açıkça görülüyordu ki bütün Littlejohn’lar kilitlenmiş yerlerde kalmaktan hoşlanıyorlardı. Katedraller, manastırlar... Kendime acaba bir sonrasında bizi neyin beklediğini sordum.&nbsp;Ama Margaret iri kollarını göğsünde kavuşturdu ve hızla başını salladı.</p>

  <p>“Zelda!” diye başladı ve önümüzden geçen Rus turistler gidene kadar sustu. “Hâlâ on yaşındaki bir çocuk gibi davranıyorsun!” diye devam etti ince bir sesle, Ruslar yan salonlardan birinde kaybolduğunda. “Seni kimya sınıfına kilitlemem için&nbsp;beni ikna ettiğinde neler olduğunu mutlaka hatırlıyorsundur.&nbsp;O zaman da başım büyük derde girmişti. Hayır!”</p>

  <p>“O halde,” diye cevap verdi Zelda şeker gibi bir tebessümle, “Jon, Longspee’nin hayaletine senin bize yardım etmek istemediğini anlatmak zorunda kalacak. Ama geceleri seni ziyaret&nbsp;etmeye başladığında sakın bizi suçlama. Daha önce hiç hayalet&nbsp;görmemiştin, öyle değil mi? Biraz rahatsız edici olabiliyor ve&nbsp;Jon’un da doğrulayacağı gibi Longspee pek de uysal sayılmaz.”&nbsp;Margaret bana dehşet dolu gözlerle baktı.</p>

  <p>“Yani,” diye mırıldandım. “Oldukça öfkeli olabiliyor. Bir kılıcı var.”</p>

  <p>Margaret dudaklarını birbirine bastırdı.</p>

  <p>“Tamam Zelda!” dedi sonunda. “Ama size sadece Salisbury’li Ella’ya hayran olduğum için yardım edeceğim. Yıllar boyu sırf yanlış bir kalp gömdüğü için hayalet olarak kalmış olması korkunç!”</p>

  <p>Zelda tabii ki bu kadar duygusallık karşısında gözlerini devirdi. Bu açıdan Ella ona benziyordu ama neyse ki Margaret bunu görmedi. Bizi götürdüğü oda, en meraklı turistlerin bile&nbsp;kesinlikle girmeyeceği karanlık bir delikten farksızdı.</p>

  <p>“Çocukların benimle gelmemesi konusunda emin misin Zelda?” diye sordu gitmeden önce. “Karanlık olduğunda burada hayalet olmasa da korkudan ölürdüm!”</p>

  <p>“Hayır, teşekkürler,” dedi Ella Zelda’nın yerine. “Jon ve ben geceleri çok daha korkutucu yerlerde kaldık.”</p>

  <p>Margaret’in Zelda ya bakışı, ne kötü bir büyükanne olduğu konusundaki düşüncesini açıkça ortaya koyuyordu. Ama Zelda cevap olarak benim ve Ella’nın omzuna elini koydu ve&nbsp;gülümsedi.</p>

  <p>“Ella haklı,” dedi. “Bu ikisi artık hayaletler hakkında benden çok şey biliyorlar.” Bu saptama Margaret’in nihayet mağaza kasasının arkasındaki yerine dönmesine sebep olmuştu.</p>

  <p>Güneş battığında saklandığımız yer gerçekten de tıpkı bir mezar gibi karanlık olmuştu. Ama el fenerlerimizle revakların&nbsp;arasında dolaşırken Lacock manastırı tamamen bize aitti. Birkaç fare ve kuş dışında, ne turist, ne de rehber, tek bir nefes&nbsp;yoktu. (Ve örümcekler diye eklerdi Ella. Örümcekten, köpekten olduğunda daha çok korkar).</p>

  <p>“Evet. Başlamanın zamanı geldi. Bunu tek başınıza yapmak istediğinizi düşünüyorum,” dedi Zelda, Ella’nın anıt taşının&nbsp;başında durduğumuzda ve paltosunun içine sakladığı küreği&nbsp;elime tutuşturdu (Littlejohn’lar için saklanan kürekler ve el&nbsp;fenerleri de son derece normaldir). “Ben bitene kadar bahçede&nbsp;dolaşmaya gidiyorum. Sanırım buradaki tek hayaletler rahibeler ve onlar da çoğunlukla barışçıl varlıklar.”</p>

  <p>Sonra topallayarak uzaklaştı. Ben ve Ella revaklarla çimenlikli avluyu birbirinden ayıran alçak duvarın diğer tarafına geçtik. Son hafta yağan yağmur toprağı oldukça yumuşatmıştı, yine de yeterli büyüklükte bir delik açabilmek için epeyce&nbsp;uğraştım.</p>

  <p>“İşte burada Ella Longspee!” diye fısıldadı Ella kavanozu deliğe yerleştirdiğinde. “Bunca zaman gerçek kalbi beklemek&nbsp;zorunda kaldığın için üzgünüm.”</p>

  <p>Çimlerin hiç kazılmamış gibi görünmesini sağlamak için elimizden geleni yaptık. Sonra dışarıda kalan gereksiz toprağı yanımızda getirdiğimiz torbaya doldurduk ve duvarın üzerinde atlayıp revaklara döndük. Ay gümüş bir madalyon gibi&nbsp;gökyüzüne asılı duruyordu ve Ella birden elimi tuttuğunda&nbsp;yine revak sütunlarının arasındaydık.</p>

  <p>Avlunun diğer tarafında bir kadın duruyordu. Bedeninin içinden sanki onun bir parçasıymış gibi duran revak sütunları&nbsp;net olarak görünüyordu.</p>

  <p>“Jon bu o!” diye fısıldadı Ella. “Gördün mü? Beklemiş! Yanlış kalbe sahip olduğunu biliyordu.”</p>

  <p>“William’ın Ella’sı olduğunu nereden biliyorsun?” diye cevap verdim fısıldayarak. “Zelda’nın ne söylediğini duydun. Herhangi bir rahibe olabilir.”</p>

  <p>Artık hayalet görmeye o kadar alışmıştım ki gördüğüm şey beni manastırın damında uyuklayan güvercinler kadar bile şaşırtmıyordu.</p>

  <p>“Tabii ki o!” dedi Ella sabırsız bir tavırla. “Eğer bana inanmıyorsan William’ı çağır. Haydi!”</p>

  <p>Ella ikna edici olabilirdi ama yine de tereddüt ettim. Longspee’nin bir yabancıyla karşılaşmasını istemiyordum. Ancak kadın çekinerek kalbi gömdüğümüz yere doğru yürümeye başladığında parmaklarımı aslan mührünün üzerine bastırdım. Sonra Ella’yla birlikte sütunlardan birinin arkasına saklandık ve beklemeye başladık.</p>

  <p>William tam kavanozu gömdüğümüz yerde belirdi. Siluetiyle sanki onu buraya ay getirmiş gibi geceyi boyadı ve solgun kadın durdu. Bir zamanlar insan olan soluk renkli şekiller öylesine duruyordu. Öldüklerinde pek genç değillerdi. Ella yaşlı bir kadının hayaletiydi ama birbirlerine baktıklarında yine&nbsp;gençleştiler, sanki ay ışığı yüzlerine yansımış ve geçen yüzyılları silmişti. Longspee elini uzattı ve Ella da aynı şeyi yaptığında&nbsp;parmakları birbirinin içine geçti.</p>

  <p>O manzarayı gördüğümde kalbim yine Longspee’nin kalbi gibi çarpıyordu ve birden dönüp bizim ardında gizlendiğimiz&nbsp;sütunlara baktı.</p>

  <p>Ella beni sırtımdan itti ve ben tökezleyerek ay ışığının altına çıktım. Bana bakışını asla unutmayacağım.</p>

  <p>Yumruğunu bir zamanlar kalbinin attığı yere bastırdı ve ben de aynısını yaptım. Bir aptal gibi göründüğüme eminim&nbsp;ama hepimiz mutlu olduğumuzda aynı duruma düşeriz. Longspee hariç. O mutlu olduğunda da olağanüstü görünüyordu.</p>

  <p>Gözlerimi ondan ayıramıyordum ama Ella kolumu tutup beni oradan uzaklaştırdı. Tekrar arkamı döndüğümde William’ın karısıyla iç içe geçtiğini gördüm ve ağlamam mı yoksa&nbsp;gülmem mi gerektiğini bilemedim.</p>

  <p>Zelda’yı manastır banklarından birinde bulduk. Adımlarımızı duyduğunda etrafına bakındı.</p>

  <p>“Evet ne oldu?” diye sordu.</p>

  <p>“Her şey yolunda,” dedi Ella, Longspee’nin kalbi için açtığımız delikten arta kalan toprağı torbadan boşaltırken. “William’ın Ella’sıydı, biz de onu çağırdık.”</p>

  <p>“İşte mutlu son diye buna derim,” dedi Zelda ama özlem dolu gözlerle manastıra baktığımı görünce ayağa kalktı ve cılız elini omzuma koydu. Sanırım Zelda önceki hayatında bir&nbsp;kuştu. Oldukça küçük bir kuş.</p>

  <p>“Bu son senin pek hoşuna gitmedi, öyle değil mi Jon?” diye sordu kısık sesle.</p>

  <p>Yutkundum. Kendimi aptal gibi hissediyordum.</p>

  <p>“Yani... Şimdi ne olacak?” diye kekeledim. “... o...”</p>

  <p>“... onunla gidecek mi?” diye tamamladı Zelda cümleyi. “Ve cevap evetse nereye? Bilmiyorum. Hiçbir zaman neden&nbsp;bazı hayaletlerin birden kaybolduğunu ve bazılarının burada&nbsp;kaldığını anlamamışımdır. Belki bunu kendim hayalet olduğum zaman öğrenirim. Umarım böyle bir şey olmaz!” diye&nbsp;ekledi. “Sadece ölmeyi tercih ederim. Ve artık yatmam lazım.&nbsp;Şu ayağım beni öldürecek. Belki onu testereyle kestirmem en&nbsp;doğrusu olacak.”</p>

  <p>Bu kadardı.</p>

  <p>Ella ve ben geri dönüş yolunda tek kelime etmedik ama yanımda oturduğunu hissetmek iyi geliyordu.</p>
</body>
</html>
