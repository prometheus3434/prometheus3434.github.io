<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2>4</h2>

  <p class="baslik2"><b>ELLA</b></p>

  <p>Angus ve Stu olaylara rağmen o gece de derin uyudular ama tabii ki ben gözümü bile kırpmadım. Çaresizlikle annemi bile aramayı düşündüm. Ama ne söyleyecektim ki? <i>Anne&nbsp;İspanyayı unut. Peşimde dört tane hayalet var, liderleri bana&nbsp;Hartgill diye hitap etti ve beni öldürmekle tehdit etti.</i> Hayır.&nbsp;Zaten tüm olanları hemen gidip sakallıya anlatırdı ve bu gezegende hayaletlere inanacak tek bir diş doktoru bile olmadığı&nbsp;kesindi. Sakallının annemi, onun hayatını zorlaştırmak için&nbsp;yeni bir girişimde bulunduğum konusunda ikna etmesinden&nbsp;başka işe yaramazdı.</p>

  <p>Bunu kabul et Jon Whitcroft, dedim kendi kendime. Görünüşe göre on ikinci doğum gününe şahit olamayacaksın! Eğer beni öldürürlerse bir hayalete dönüşüp dönüşmeyeceğimi ve hayatımın geri kalan kısmını Salisbury’de Bonapart ve&nbsp;Popplewell’leri korkutmakla geçirip geçirmeyeceğimi düşünürken artık güneş doğmaya başlamıştı. Ne olacağı belli değil Jon, dedim kendime, ama bir şey kesin ve önceden önlemini alacaksın: Yarın tüm okulun alay konusu olmayacaksın!&nbsp;Bu yakında ölecek biri için pek önemli bir şey olmasa da bana&nbsp;gülünmesine katlanmak konusunda başarılı değilim.</p>

  <p>Sabah Angus ve Stu’ya tüm hayalet hikâyesini Bonapart’ı salak yerine koymak için uydurduğumu anlattım. İkisi oldukça rahatlamış görünüyordu (odasını bir deliyle paylaşmayı&nbsp;kim ister ki?) ve Stu’nun endişesinin yerini hayranlık almıştı.&nbsp;Sabah kahvaltısında hikâyemin yeni versiyonunu herkese yaydı. O kadar başarılı olmuştu ki, dördüncü sınıftan iki öğrenci, Bonapart onlara Richard Löwenherz’in Kudüs’teki saldırı&nbsp;stratejisini anlatırken korku dolu tiz çığlıklar atıp, adamın kan&nbsp;revan içindeki hayaletinin tahtanın önünde gördüklerini iddia&nbsp;etmişlerdi. Kütüphanede insanlara hizmet etme göreviyle cezalandırılmama mal olmuşlardı ama artık bana deli denmiyordu, aksine bir kahramandım.</p>

  <p>Keşke kendimi öyle hissetseydim. Neredeyse kendi korkumun içinde boğulacaktım. Diğerleri öğle yemeğinde midelerine patates püresi ve köfte indirirken ben pencereden bakıp, o iç karartıcı eylül gününün acaba benim son günüm olup&nbsp;olmadığını düşünüyordum.</p>

  <p>Tam, aç bir şekilde hızla kaçamayacağımı düşünerek mideme bir parça köfte indirmiştim ki karşımdaki boş sandalyeye bir kız oturdu.</p>

  <p>Köfte parçası neredeyse boğazımda kalıyordu.</p>

  <p>Böyle bir şey durup dururken olmazdı. Benim yaşımdaki kızlar genelde oğlanlardan uzak dururlardı. Daha küçük yaştakiler bile bizim katlanılmayacak kadar çocuksu davrandığımızı söylerdi.</p>

  <p>Karşımdaki yatılı kız okulu öğrencilerinden biri değildi ama onu okul binasında görmüştüm. En dikkat çekici özelliği&nbsp;koyu saçlarıydı. Avluda yürüdüğünde, saçları arkasından tıpkı&nbsp;bir duvak gibi dalgalanıyordu.</p>

  <p>“Demek dört taneydiler,” diye sordu lafın arasında, sanki tabağımdaki yemekten bahsedermiş gibi (üzerinde konuşacak&nbsp;fazla bir şey olmamasına rağmen).</p>

  <p>Bu esnada beni, sanki dışımı değil içimi de inceliyormuş gibi süzüyordu. Bir tek Ella insana bu şekilde bakmayı becerebilir. Elbette o zaman adını bilmiyordum. Kendini tanıtmamıştı. Ella hiçbir zaman gereksiz sözler söylemezdi.</p>

  <p>O zamanlar, iki tane kız kardeşim olmasına rağmen kızlarla aram iyi değildi (belki kız kardeşler durumu daha da zorlaştırıyordur). Onlarla ne hakkında konuşulması gerektiğini bilmiyordum. Ve Ella üstelik güzeldi de, bu utanç verici bir kırmızıya bürünmeme sebep oluyordu (neyse ki artık öyle değil). Her&nbsp;neyse... Bonapart hikâyemi anlatmaya başladım. Ama soğuk&nbsp;bir bakışıyla kelimeler dudaklarımda kaldı.</p>

  <p>Masanın üzerinden bana doğru eğildi. “Bu versiyonunu başkalarına anlatabilirsin,” dedi fısıltılı bir ses tonuyla. “Neye&nbsp;benziyorlardı?”</p>

  <p>Gerçeği öğrenmek istiyordu. İnanamıyordum. Ne kadar anlatmak istesem de o bir kızdı! Ya bana gülerse ne yapardım?&nbsp;Ya tüm arkadaşlarına boş kafalı Jon Whitcroft’un gerçekten&nbsp;hayaletlere inandığını anlatacak olursa ne olurdu?</p>

  <p>“Ölülere benziyorlardı, başka ne olacaktı ki?” Ona bakmaktan kaçındım ve gözlerimi, tırnaklarımın pis olup olmadığını öğrenmek için parmaklarıma diktim (kızların varlığı esnasında böyle şeyler hemen dikkat çekiyor). Aksi şeytan,&nbsp;neden utangaç bir kız değildi ki bu? Çünkü geri zekâlı, diye&nbsp;fısıldadı içimdeki ses, onun gibiler senin kadar hızla mahcup&nbsp;olan bir yapıya sahip değil zaten. Birdenbire sanki konuşmayı&nbsp;unutmuş gibi kekelemeye de başlamıyorlar.</p>

  <p>“Ne giymişlerdi?”</p>

  <p>Tam bir kız sorusuydu. Ella çatalımı alıp patates püremi yemeye başladı.</p>

  <p>“Eksi püskü şeyler,” diye mırıldandım. “Pelerinler, kılıçlar...”</p>

  <p>“Hangi yüzyıla aitti?” Ella püreden bir çatal daha aldı.</p>

  <p>“Hangi yüzyıl mı?” diye sordum hayretle. “Ne bileyim. Sanki kahrolası bir tablodan fırlamış gibiydiler.” (Lanet etmeyi bırak Jon! Utanınca lanet etmeye başlıyordum. Annem&nbsp;yıllardır, başarılı olamamasına rağmen, beni bu alışkanlıktan&nbsp;vazgeçirmeye çalışmıştı.)</p>

  <p>“Saydam mıydılar?”</p>

  <p>“Elbette.” Biriyle onlar hakkında konuşabilmek bana iyi gelmişti. Peşimdekileri bir kıza anlatıyor olmak beni sinirlendirse bile.</p>

  <p>Ella tarifimi öyle bir soğukkanlılıkla karşıladı ki sanki okul üniformamızdan bahsediyordum. “Başka?” diye sordu. “Başka&nbsp;bir şey var mı?”</p>

  <p>Etrafıma baktım ama kimse bize dikkat etmiyordu. “Boğazlarında mor izler vardı,” dedim fısıltıyla masanın üzerinden. “Sanki... sanki asılarak öldürülmüşler gibi! Hatta liderlerinin&nbsp;boğazında ilmek hâlâ duruyor. Ve beni öldürmek istiyorlar,&nbsp;buna eminim. Öyle söylediler!”</p>

  <p>İtiraf ediyorum bu açıklamanın onu etkilemesini bekliyordum. Ama Ella alay edercesine kaşlarını kaldırdı. Koyu renk kaşları vardı. Acı çikolatadan daha koyu.</p>

  <p>“Bu saçmalık,” diye küçümsedi. “Hayaletler kimseyi öldüremez. Yapamazlar.”</p>

  <p>Bu sefer yüzüm öfkem yüzünden kızarmıştı, ki bu da durumu daha az utanç verici yapmıyordu.</p>

  <p>“Aman ne şahane,” diye çıkıştım ona. “Bir dahaki sefer beni Dom meydanında kovalarken bunu onlara söylerim!”</p>

  <p>Yan masada oturan birkaç üçüncü sınıf öğrencisi bize döndü. Onlara korkutucu bir bakış attım, ya da en azında öyle olduğunu umdum ve sesimi alçalttım. “Peki neden,” dedim&nbsp;yine fısıltıyla, Ella sakince patates püremden almaya devam&nbsp;ediyordu. “Neden onları ilk gördüğümde içlerinden birinin&nbsp;kılıcından kan damlıyordu?”</p>

  <p>Ella etkilenmemiş bir tavırla omuzlarını silkti. “Bunu yapmaktan zevk alıyorlar,” dedi sıkılmış bir ifadeyle. “Kan, kemikler, bunların hiçbir anlamı yok.”</p>

  <p>“Öyle mi? Aydınlattığın için teşekkür ederim!” diye çıkıştım. “Herhalde bu şehirdeki lanet hayaletler hakkında her şeyi biliyorsun. Ama benim geldiğim yerde ellerinde kan damlayan&nbsp;kılıçlarla pencerelerin altında durmaları dünyanın en normal&nbsp;şeyiymiş gibi karşılanmıyor!”</p>

  <p>Bu sefer bütün yemek salonu bana bakıyordu.</p>

  <p>Ama Ella bana, ‘Jon-Whitcroft-gerçekten-çok-çabuk-öfkeleniyorsun’ bakışlarından birini attı.</p>

  <p>“Demek ki başın gerçekten dertte,” dedi ve arkasını dönüp, bir daha geriye bakmamak üzere arkadaşlarının oturduğu masaya gitti.</p>

  <p>Oldukça aptal bir yüz ifadesiyle arkasından bakakalmış olmalıyım ki Angus ve Stu ellerindeki tepsilerle benim oturduğum masaya geldiklerinde birbirlerine endişeli gözlerle baktılar.</p>

  <p>“Sakın burada yeni hayaletler gördüğünü söyleme,” dedi Stu.</p>

  <p>“Evet, dikkat et. Biri şu an sandalyene oturuyor!” dedim sinirle ve belli belirsiz Ella’yı işaret ettim. “Şu kızı tanıyor musunuz? Uzun, koyu renk saçlı olanı.”</p>

  <p>Ella ayağa kalktı ve tabağını bulaşıklığa götürdü.</p>

  <p>Angus hızlı bir bakış attı ve sesini alçalttı. “Bu Ella Littlejohn. Annesi turistler için hayalet turları organize ediyor. Babam onun gerçek bir cadı olduğunu söylüyor. Bahçesinde&nbsp;evcil kurbağaları varmış!”</p>

  <p>Stu küçümsercesine kıkırdadı.</p>

  <p>“Komik olan ne?” dedi Angus tıslarcasına, Ella başka kızlarla birlikte yemek salonundan çıkıyordu. “Babam büyükannesinin dört kişiye büyü yaptığını söylüyor.”</p>

  <p>“Baban, İngiltere’deki Stonehenge’in uzaylılar tarafından inşa edildiğini de söylüyor.”</p>

  <p>“Söylemiyor!”</p>

  <p>“Söylüyor.”</p>

  <p>Onların kavga etmesine engel olmadım ve pencereden dışarıya baktım. Birkaç saat kalmıştı ve yine hava kararacaktı.</p>

  <p><i>Demek ki başın gerçekten dertte.</i></p>

  <p>“Ben... şey... gitmeliyim,” diye mırıldandım, Stu’nun meraklı bakışını görmezden geldim ve Ella’nın peşinden koştum.</p>

  <p>Yine yağmur yağıyor olmasına rağmen onu dışarıda buldum. Ella bir ağaca yaslanmış katedrale bakıyordu. Beni gördüğüne şaşırmamış gibiydi.</p>

  <p>“Büyükannem katedralin içinde Grili Kadın hayaleti olduğunu iddia ediyor,” dedi yanında durduğumda. “Ama ben bugüne kadar sadece manastırda dolaşan genç hayaleti gördüm.</p>

  <p>Kulenin sivri ucunu inşa ederlerken iskeleden düşen taşçı ustasının çırağıymış.” Diliyle yağmur damlalarından birini yakaladı. “Turistleri korkutmaktan zevk alıyor. Kulaklarına eski moda küfürler fısıldıyor. Oldukça saçma ama herhalde bunu&nbsp;sıkıntıdan yapıyordur. Sanırım birçok hayalet sıkılıyor.”</p>

  <p>On bir yaşındaki birini Dom meydanında kovalamanın özrü bu kadar basit olmamalı diye düşündüm ama fikrimi&nbsp;kendime sakladım.</p>

  <p>Katedralin duvarları yağmur yüzünden o kadar koyuydu ki sanki gökyüzünün grisinden yapılmıştı. O ana kadar turistlerin sırf görmek için Salisbury’ye geldiği katedrali küçümsemiştim. Ama bir gece önce bana bu kahrolası şehirde güvenilir tek&nbsp;yer gibi gelmişti (Gördünüz mü? Korktuğumda da küfretmeyi&nbsp;seviyorum). Daha berbat olanı şimdi o duvarların arkasında&nbsp;da hayaletler olduğunu duyuyordum. Boğazlarından asılmış&nbsp;olmasalar da, ölü taş ustası çıraklarıydılar!</p>

  <p>“Ben... şey...” Burnuma düşen birkaç yağmur damlasını sildim. Salisbury’ye geldiğimden beri gökyüzünden öyle sık&nbsp;düşüyorlardı ki sanki tüm dünya sular altında kalmıştı. “Büyükannen hakkında bazı şeyler duydum. Sence... yani demek&nbsp;istediğim... bana yardım edebilir mi?”</p>

  <p>Ella ıslak saçlarını kulaklarının arkasına attı ve bana düşünceli gözlerle baktı. “Olabilir,” dedi sonunda. “Hayaletler hakkında çok şey biliyor. Ben bugüne kadar sadece birkaç tane&nbsp;gördüm ama Zelda düzinelercesiyle karşılaştı.”</p>

  <p>Düzinelerce! Görünüşe göre dünya benim tahmin ettiğimden daha huzursuz bir yerdi. Aslında bugüne kadar yaşanabilecek en kötü şeyin sakallı diş doktorlarıyla karşılaşmak olduğunu düşünüyordum.</p>

  <p>“Yatılı okuldasın, öyle değil mi?” diye sordu Ella. “Bizi ziyaret etmek için Popplewell’lerden izin iste. Yoksa hafta sonları eve mi gidiyorsun?”</p>

  <p>Ev... Eğer oraya kaçacak olursam sonsuza dek ev hasreti çeken ve annesine geri dönmek için hayalet hikâyeleri uyduran sefil biri zannedilirdim. <i>Ee, ne olmuş?</i> dediğinizi duyar gibiyim. Ölmekten çok daha iyi! Ama o zamanlar gururum böyle&nbsp;bir şeydi işte. Kız kardeşlerime ve köpeğimize bakan komşuya&nbsp;katlanamadığımı saymazsak...</p>

  <p>“Hayır,” diye mırıldandım. “Hayır eve gitmeyeceğim.”</p>

  <p>“Güzel,” dedi Ella ve bir yağmur damlasını daha diliyle yakaladı. Benim kadar boyu vardı, bir alt sınıfta olmasına rağmen üstelik. “O halde büyükanneme yarın geleceğini söylerim.”</p>

  <p>“Yarın mı? Ama bu çok geç. Bu gece gelirlerse ne olacak?” Sesimdeki panik utanç vericiydi. Ancak zihnimin içinde yine&nbsp;o boğuk ses yankılanıyordu: <i>Ama sonunda tavşan ölür</i>.</p>

  <p>Ella alnını buruşturdu. “Söyledim ya, sana bir şey yapamazlar! Sana dokunamazlar bile. Hayaletlerin sana verebileceği tek zarar, senin kendi korkun!”</p>

  <p>Aman ne şahane. Ne yazık ki ondan bende yeterince var!</p>

  <p>Çaresizlik açıkça yüzüme yansımış olsa gerek Ella iç çekti.</p>

  <p>“Peki o halde!” dedi. “O zaman bu akşam gel. Ama dört buçuğu geçirme. Beş olunca Zelda akşamüstü uykusuna yatar&nbsp;ve şayet rahatsız edilirse keyfi berbat olur.”</p>

  <p>Ceket cebinden bir kalem çıkarttı ve kolumu kavradı. “Ev numarası 7,” dedi ve koluma sokak ismini yazmaya başladı.&nbsp;“Koyun otlaklarının üzerindeki yolu kullan. Ev hemen eski&nbsp;değirmenin arkasında. Ama bahçedeki kurbağalara basma.&nbsp;Çünkü büyükannem onlara deli oluyor.”</p>

  <p>Kurbağalar. Demek ki Angus’un babası haklıydı. Her neyse. Yağmur damlalarından biri kolumdaki harflerden birini sildi. Hızla kolumu kapattım. Ella’nın çok güzel bir el yazısı&nbsp;vardı.</p>

  <p>“Büyükannenle mi oturuyorsun?” diye sordum.</p>

  <p>“Sadece annemler turneye gittiklerinde.”</p>

  <p>“Turne mi?”</p>

  <p>“İkinci kemancı ve flütçü. Bir orkestradalar. Ama çok önemli olanlarından değil.” Arkasını döndü. “Dört buçuğa&nbsp;kadar gel,” dedi omzunun üzerinden.</p>

  <p>Okul binasına doğru yürürken arkasından baktım.</p>

  <p>Dört hayalet ve bir cadının torunu. Daha çılgınca olamaz, diye düşündüm. Ama elbette yanılmıştım.</p>
</body>
</html>
