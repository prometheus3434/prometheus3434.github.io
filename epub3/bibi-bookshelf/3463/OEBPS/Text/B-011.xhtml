<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2>11</h2>

  <p class="baslik2"><b>LONGSPEE’NİN ŞATOSU VE ÖLÜ KORİST</b></p>

  <p>Ertesi sabah okula gidince hemen Ella’yı aramaya koyuldum ama hiçbir yerde bulamadım. Eski piskopos sarayı, koridorlardan ve merdivenlerden oluşan öyle bir karmaşaydı ki önce bunu önemsemedim. Ve ilk teneffüste Bonapart bizi Salisbury’deki en eski yerleşim bölgesi olan Old Sarum’a götürmek üzere topladı. (Orijinal ses tonuyla) “Bir zamanlar Anglosakson atalarınızın hayatlarının, insanın yüzünü tahriş eden&nbsp;sert rüzgârlı ve su olmayan bir tepede ne kadar zor olduğu&nbsp;konusunda bir izlenim edinebilmeniz için,” demişti.</p>

  <p>Çok güzel. Ama Old Sarum benim için başka bir anlam ifade ediyordu: Ella Longspee’nin orada öldüğünü biliyordum.</p>

  <p>Old Sarum tuhaf bir yerdi. Bonapart etrafta bulunan seyrek duvar parçalarından birine tırmandı ve bize soldaki taşların bir zamanlar bir katedral, sağdaki taşlarınsa bir saray olduğunu&nbsp;anlattı. Ama gördüğüm tek şey rüzgâr yüzünden yamulmuş&nbsp;ağaçlar ve birkaç turistin yıkılmış taşların arasında gezdiği kel&nbsp;bir tepeydi. Ayrıca sürekli Ella’yı düşünüyordum. O güne kadar hiç kavga etmemiştik, çok berbat bir duyguydu.</p>

  <p>Kraliyet sarayına çıkan merdivenlerini tırmanırken Bonapart’a William Longspee’nin öldüğü odayı sordum. Cevap olarak küçümseyen bir ifadeyle kaşlarını kaldırdı (cevabı bilmediğinde sürekli yaptığı bir şey) ve onun yerine Bouvines savaşında İngiliz ordusunun sağ kanadının komutanı olan Longspee’nin yaptığı askeri hataların bilgisini verdi. Dinliyormuş&nbsp;gibi yaptım ama gözlerimi, uzun zaman önce William’ın da&nbsp;baktığı bu tepede gezdirirken, Longspee’nin gözünden gördüğüm resimler geri geldi ve kendi kendime Bonapart’ın anlattığı savaşın, William’ın bedenindeyken yaşadığım savaş olup&nbsp;olmadığını sordum.</p>

  <p>Otobüse giderken rüzgâr saçlarımızı ve kıyafetlerimizi çekiştirdi, sanki Old Sarum’un göçmüş sakinleri birlik olmuş bizi tepeden kovmaya çalışıyorlardı. Bonapart önümden yürüyor, çaresizce ince saçlarını kel kafasının üzerine yapıştırmaya&nbsp;çalışıyordu.</p>

  <p>“Şey... Bay Bon... Bay Rifkin,” dedim kısa, telaşlı adımlarına uyum sağlamaya çalışırken. “William Longspee’nin katili Hubert şey... hakkında bir şey biliyor musunuz?”</p>

  <p>“Hubert şey,” diye tekrarladı küçümsercesine. “Hubert de Burgh, İngiltere kralının vekiliydi. İngiltere kralı Johann&nbsp;Ohneland’dan sonra gelen ikinci güçlü adam. Evet onun hakkında bazı şeyler biliyorum. Ve Longspee’yi zehirlediğine dair&nbsp;hiçbir ispat yok.”</p>

  <p>“Kesinlikle o yaptı,” dedim. “Ama bilmek istediğim şey bu değil. Longspee’nin kalbinin çalındığını hiç duydunuz mu?”</p>

  <p>Bonapart cevap olarak kısa bir kahkaha attı. “William Longspee’nin kalbi, Salisbury’li Ela tarafından Lacock manastırına gömüldü,” diye cevapladı. “Salisbury’nin hanedan armasını taşıyan bir kül kavanozunun içinde. İnan bana Whitcroft, Hubert de Burgh’un, ikinci sınıf birinin ve ayrıca gayrimeşru bir&nbsp;kral oğlunun kalbini çalmaktan çok daha önemli işleri vardı.”</p>

  <p>Ona söz konusu Hubert de Burgh’le ilgili duyduklarımı anlatmak isterdim ama onun yerine, “Teşekkürler Bay Rifkin.&nbsp;Gerçekten ilginç,” diye mırıldandım. Ve esen rüzgârın, Longspee hakkında söyledikleri yüzünden, kafatasının üzerinde&nbsp;kalmış seyrek saç tutamlarını uçurmasını umdum. Ona sorduğum için kendime kızıyordum. Ancak başka kim bana o&nbsp;kalp hakkında bir şeyler anlatabilirdi ki?</p>

  <p>Okula döner dönmez yine Ella’yı aramaya koyuldum ama sonunda sınıf arkadaşlarından okula gelmediğini öğrendim.</p>

  <p>Ondan sonra beni neyin okul kilisesine götürdüğünü kesinlikle hatırlamıyorum. İhtiyaç duyulduğunda çağrılan meleklere veya on bir yaşındaki birinin tarih testine ya da aşk çıkmazlarına yardım eden kutsal kişilere inanmıyordum. (Angus kesinlikle inanıyordu. Her testten önce kutsal Angus Mac&nbsp;Nisse’ye başvuruyordu.)</p>

  <p>Hayır, sanırım sadece kendimle baş başa olmak için kiliseye gitmiştim. Normalde orası pek kalabalık olmazdı ve benim düşünmem gerekiyordu: Ella’yı, Longspee’yi ve çalınmış kalbini. Stourton’u düşünmekle artık vakit harcamıyordum.&nbsp;Evet, biliyorum pek akıllıca değil. Şimdilerde daha zekiyim...</p>

  <p>Her neyse. Dar tahta banklardan birine oturdum ve renkli camlara bakarken Longspee’ye nasıl yardım edeceğim ve Ella’yla nasıl barışacağım konusunda kafa patlattım.</p>

  <p>Elimdeki aslan mührü yine belirginleşmişti ama bir şövalye öğrencisi olarak işe yaramaz olmaya devam ettikçe bunun fazla&nbsp;uzun sürmeyeceğini düşünürken arkamda bir hışırtı duydum.</p>

  <p>Önce iki sıra arkamdaki banklarda oturan çocuğu, üzerindeki eski moda kıyafetlerine şaşırmam gerektiği halde, okuldan biri sandım. Yüzü sanki tanıdıktı. Onu daha önce&nbsp;gördüğüme emindim. Ve ona dikkatlice baktığımda, tıpkı&nbsp;Stourton’un hizmetkârlarını penceremin altında gördüğümde&nbsp;olduğu gibi birden tüylerim diken diken oldu. Bir kez hayalet&nbsp;görürseniz gitgide daha fazla görmeye devam edersiniz. Sanırım her yerdeler. Belki bazen aniden öfkelenmemizin veya&nbsp;üzülmemizin sebebi budur. Belki aşk, korku, acı taş ve duvarlardan bile daha zor yok oluyordur. Tamam, insanlar tıpkı Old&nbsp;Sarum tepesindeki saray ve katedral gibi yok oluyorlar ama ya&nbsp;yaşadıkları şeyler burada kalıyorsa? Mesela bir ağacın altında,&nbsp;bir koku veya bir gölge gibi... Ya da bir hayalet olarak...</p>

  <p>Şu ana kadar enikonu bir düzine hayalet gördüm. Onlar ancak kendileri isterlerse görünürler ve sanırım birçoğu için ilginç biriyim. Ama okul kilisesinde birden arkamda gördüğüm&nbsp;hayalet beni bekliyordu. Sadece beni. Bunu onu görür görmez&nbsp;anladım. Ve o bana doğru yürürken yüzünün neden bu kadar&nbsp;tanıdık olduğunu anladım.</p>

  <p>Okul kilisesinin koridorunda dört koristin resimleri asılıydı, hepsi benden biraz daha küçüktüler. Her zaman soldan ikincisinin alnında kötülük yazdığını düşünmüştüm. İfadesi&nbsp;beni şaşırtmamıştı.</p>

  <p>Yanımda durduğunda arkasındaki bankları paltosunun içinden görüyordum, ‘Hayır, yine bir hayalet!’ dediğimi çok iyi hatırlıyorum. Ancak soluk renkli elini uzatıp avucundaki aslan&nbsp;mührünü gösterdiğinde hiçbir şey düşünemez olmuştum.</p>

  <p>“Onu neden çağırdın?” Sesi kısık çıkıyordu sanki onu sıklıkla kullanmıyor gibiydi.</p>

  <p>Ayağa kalktım, benden daha kısaydı ve Stourton’la edindiğim tecrübe sayesinde ondan gerçekten korkmuyordum.</p>

  <p>“Kimden bahsediyorsun?” diye sordum cevabı bilmeme rağmen. Kendi kendime, ‘Jon yavaş yavaş hayaletlerle konuşmaya alışıyorsun,’ dedim.</p>

  <p>Karşımdakinin yüzüne alaycı bir gülümseme yayıldı. Yüzüne bakınca yırtık pırtık bir kumaş parçasından bakar gibi diğer tarafı görüyordum.</p>

  <p>“Aptal gibi davranma. Cehennemdeki yerim üzerine iddiaya girerim, senden de aynı bedeli istedi, öyle değil mi?”</p>

  <p>Güldü, sesi kulağa iğrenç geliyordu ve yüzü neredeyse silikleşiyor gibi oluyordu.</p>

  <p>“Beni rahat bırak!” dedim ve yanından geçtim ama o yine önüme dikildi.</p>

  <p>“Nereye gidiyorsun? İtiraf et. Senden kalbini bulmanı istedi. Aziz William!” Yüzü bir kediyi andıracak kadar deforme oldu. “Onu, beni öğretmenlerimin birinden koruması için&nbsp;çağırmıştım. Sürekli dayak yemekten bıkmıştım, katedralde uyuyan ve güçsüzlere yardım edeceğine yemin etmiş şövalye hakkında anlatılanları duydum...” diye anlatırken tıpkı&nbsp;Stourton gibi dişlerini gösterdi. “Ve evet, bana yardım etti.&nbsp;Öğretmenim ağlayarak önünde diz çöktü ve bir daha bana dokunmadı. Ama sonra lanet olası kalbini bulmamı istedi. Peki&nbsp;bulduğumda ne oldu?”</p>

  <p>Göğüs kafesinden bank sıralarını görüyordum.</p>

  <p>“Beni öldürdü!” dedi tıslarcasına. “Ve sana da aynısını yapacak.”</p>

  <p>Sonra kayboldu.</p>

  <p>Ben yerimde kalakalmış bir halde onun az önce durduğu yere bakıyordum. <i>Yalancı!</i> diye düşündüm. Pis ölü yalancı!&nbsp;Umarım Longspee siyah kalbini, tıpkı Stourton’a yaptığı gibi,&nbsp;şişler.</p>

  <p>Ama etrafımı fısıltılar sarmıştı. <i>Beni öldürdü! Öldürdü! Öldürdü!</i></p>

  <p>Hayır. Hayır, bu doğru olamaz.</p>

  <p>“Geri gel,” diye seslendim boş kilisede etrafı kolaçan ederken. “Geri gel seni gidi pis yalancı!”</p>

  <p>“Whitcroft!”</p>

  <p>Okul sekreteri Bayan Tinker kilise kapısında duruyordu. Herkes ona ‘Tinkerbell’ diyordu, o kadar minyon olmamasına&nbsp;rağmen... Aksine, çalışma masasının arkasına zor sığıyordu.&nbsp;Ama eğer hangi sınıfa gitmemiz gerektiğini bilmiyorsak veya&nbsp;bant ihtiyacımız olduğunda Tinkerbell’e giderdik. Ayrıca piskopos sarayı hakkında her şeyi biliyordu.</p>

  <p>“Bayan Tinker... Şu dışarıdaki resmin üzerindeki çocuklar hakkında bilginiz var mı?” diye sordum.</p>

  <p>Tinkerbell kilise kapısına döndü ve resmi inceledi. “Ah şunlar mı? Elbette,” dedi. “Sağdaki Londra’da opera sanatçısı&nbsp;oldu, kötü bir namı vardı. Soldan ikinci de pencereden düşen&nbsp;korist, ona merhamet duymak istiyorum ama...”</p>

  <p>“Pencereden mi düştü?”</p>

  <p>“Evet. Boynunu kırdı. O zamanlar birinin onu ittiği söyleniyordu. Ama iddiaya göre düştüğünde yalnızmış.”</p>

  <p>Ayağımın altındaki zeminin kaydığını hissettim.</p>

  <p>“Seni arıyordum!” diye devam etti Tinkerbell. “Zelda Littlejohn aradı ve Ella’yı görüp görmediğini sordu. Bu çok tuhaf çünkü Ella bugün okula gelmedi ama yine de sana soracağımı&nbsp;söyledim.”</p>

  <p>“Hayır,” diye mırıldandım zihnimin içinde koristin pencereden düşmesini hayal ederken. “Hayır, ben de Ella’yı arıyordum.”</p>

  <p>Tinkerbell omuzlarını silkti ve dönüp merdivenlere yürüdü. “Belki bu arada büyükannesi onun nerede olduğunu öğrenmiştir.”</p>

  <p>İnanılır gibi değildi ama zihnim hâlâ alarm vermiyordu. Hâlâ ölü koristin anlattıklarını çözmekle meşguldü.</p>

  <p>“Belki ailesiyle birliktedir,” dedim Tinkerbell’in arkasından merdivenlerden inerken. “Büyükannesi onlarla pek anlaşamıyor.” Ella bana Zelda’yla annesinin haftada en az üç kez tartıştıklarını anlatmıştı.</p>

  <p>Ama Tinkerbell başını salladı. “Hayır. Ailesi yine turnede. İskoçya’da bir yerde.”</p>

  <p>Bu her şeyi algıladığım andı.</p>

  <p>Bir şey olmuştu. Korkunç bir şey!</p>

  <p>Kalbim o kadar hızlı atıyordu ki, kendimi kötü hissettim. Ölü koristi ve Longspee hakkında söylediklerini unuttum.&nbsp;Gerçekten katil olabilir miydi? Bu bile bir anda önemini yitirmişti.</p>

  <p>Kafamın içinde tek bir soruya yer vardı:</p>

  <p>Ella neredeydi?</p>
</body>
</html>
