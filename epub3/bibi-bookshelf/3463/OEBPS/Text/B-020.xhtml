<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2>20</h2>

  <p class="baslik2"><b>ARKADAŞLAR</b></p>

  <p>Zelda beni Popplewell’lere bıraktığında saat onu on geçiyordu. “Yarın görüşürüz,” dedi Ella ama ben sadece başımla yorgun bir onaylama hareketi yapabildim. Evet, biliyorum&nbsp;mutlu olmalıydım ama yüreğim kurşun gibi ağırdı. Arabadan&nbsp;inip katedrale baktığımda sadece tek bir şey düşünebiliyordum: Bundan sonra Longspee’yi orada bulamayacaktım.</p>

  <p>Zelda bir gece daha onlarda kalmamı teklif etmişti ama ben artık Stu ve Angus’un yanına dönmem gerektiğini düşünmüştüm. Böylelikle Zelda Popplewell’leri arayıp yine biraz geç geleceğimi bildirmişti.</p>

  <p>Alma kapıyı açtığında son derece sert bakıyordu.</p>

  <p>“Jon!” dedi benimle birlikte merdivenlerden çıkarken.</p>

  <p>“Böyle devam edemez. Littlejohn’larla iyi arkadaş olmana sevindim ama sen hâlâ bir yatılı okul öğrencisisin ve...”</p>

  <p>“Bir daha olmayacak!” diye kestim lafını. “Gerçekten.” Odaya o kadar yavaşça girdim ki ben bile kendimi duymadım ama yatağa girip örtüyü çeneme çektiğimde Stu ranza&nbsp;kenarından aşağıya sarkarak yüzüme el feneri tuttu.</p>

  <p>“Ee?” diye sordu. “Bu kez neredeydin? Angus Ella’nın sana büyükannesinin aşk iksirini içirdiğine inanıyor. Ama ben senin bu gece gezmelerinin altında başka bir şey yattığına dair&nbsp;tüm şekerlemelerim üzerine iddiaya girdim. Seçme şansı senin; ne olduğunu kendin anlatabilirsin ya da Angus, gerçeği&nbsp;söyleyene kadar seni gıdıklar. Biliyorsun, bir melek gibi şarkı&nbsp;söylese de bu konularda iyidir.”</p>

  <p>“Öyle tabii!” dedi Angus.</p>

  <p>Ama sorgulama sanatını ispat etmek zorunda kalmadı. Onlara her şeyi anlattım. Stourton’u, Longspee’yi ve kalbini,&nbsp;ölü koristi ve Lacock’u. Bunu yapana kadar onlara tüm olanları anlatmayı ne çok istediğimi bilmiyordum.</p>

  <p>Ben anlatırken Stu el fenerini tıpkı deniz feneri gibi açtı kapadı, açtı kapadı, ve Angus’un ağzından da bir sürü ‘vaaay’&nbsp;ve ‘inanılmaz’ kelimesi çıktı. Ama bana inandılar. İnanamıyordum.</p>

  <p>“Gördün mü Angus?” dedi Stu ben anlatmayı bitirdiğimde. “Neymiş aşk iksiriymiş. Oyuncak kargan bana ait!”</p>

  <p>“Nedenmiş? Sen Ella’nın amcasının bir suikastçı olduğunu iddia ettin!”</p>

  <p>“Ne olmuş? O bir hayalet avcısı, neredeyse aynı şey.” “Hayır, o bir diş doktoru Stu,” dedim.</p>

  <p>“Öyle mi, peki neden sakalını kesti?”</p>

  <p>Stu kolay kolay pes etmeyecekti, suikastçı teorisini hayalet çetesinden daha heyecanlı bulduğu sesinden belli oluyordu. Angus ise bir süre oldukça sessizdi. Sonunda yatağından indi&nbsp;ve yerdeki pantolonunu aldı.</p>

  <p>“Tamam, hadi katedrale gidelim,” dedi kazağını giyerken. “Belki hâlâ oradadır. Göreceğim son şey o olsa bile onu görmek istiyorum.”</p>

  <p>“Angus, Longspee gitti!” dedim.</p>

  <p>Angus’un çok inatçı olduğunu daha önce söylemiş miydim?</p>

  <p>Ama ne benim, ne de gece yarısı katedrale girme fikrine hayran kalmış olan Stu’nun konuşmasına izin verdi.</p>

  <p>Angus aşağıdaki kapının kilitli olduğunu ve anahtarın üzerinde olmadığını görünce (Popplewell’ler herhalde bir şeylerden şüphelenmişlerdi) birinci kattaki pencerelerden aşağıya inmeyi teklif etti. Neyse ki çok yüksek değildi ama pencere&nbsp;pervazına oturduğumda Stu, Edward Popplewell’in yatağının&nbsp;yanında bir tüfekle uyuduğunu ve yarım yıl önce hırsız sandığı bir keçiyi damda vurduğunu anlatmaya başladı.</p>

  <p>Angus bunun bir Stu saçmalığı olduğunu söyledi ama ben, biz aşağıya inerken Popplewell’lerin penceresi karanlık olduğu&nbsp;için mutluydum.</p>

  <p>Katedrale tırmanmadan girdik. Angus’a, bizi nasıl içeriye soktuğunu kimseye söylemeyeceğime dair yemin etmem gerekti&nbsp;ve şu anda da bu yemine sadık kalacağım. Angus korist olarak&nbsp;sıklıkla akşamları katedralde oluyordu ancak ne o, ne de Stu&nbsp;içerisi ıssız olduğunda, ışıklandırmadığında ve sadece ölülere&nbsp;ait olduğunda ayak basmışlardı. Duvarlarının arasındaki sessizlik o kadar kusursuzdu ki, sanki taşlar soluyordu. Stu’nun el&nbsp;fenerinden zemindeki taşların üzerine cılız bir ışık huzmesi yansırken sadece ayak seslerimiz duyuluyordu. Bir anlığına güney&nbsp;kanadındaki sütunlar arasında grili kadını gördüğümü sandım.</p>

  <p>“Şuradaki, öyle değil mi?” diye fısıldadı Angus Longspee’nin anıt mezarının önünde durduğumuzda.</p>

  <p>Başımla onayladım. William’ın Ella’yla gittiğine emindim. Yüzyıllar boyunca hayalet olduktan sonra nereye gidiliyorsa...&nbsp;Ve onu özlememe, kalbimin yaralanmasına rağmen kendime&nbsp;bininci kez böylesinin daha iyi olduğunu söyledim.</p>

  <p>Stu, Edward Popplewell’in namlusunun ucundaki tavşan gibi huzursuz bir ifadeyle Longspee’nin heykeline gözlerini&nbsp;dikmişken, “Onu nasıl çağırıyorsun?” diye sordu Angus.</p>

  <p>“İsmini söylüyorsun ve yardım istiyorsun,” dedim.</p>

  <p>Yine, “Lütfen!” dediğimi duydum. “Lütfen William Longspee, bana yardım et!” O geceden sonra sanki yıllar geçmişti.</p>

  <p>Angus ve Stu, Longspee’nin taştan yüzüne bakıyor ve tek kelime etmiyordu.</p>

  <p>“Yeminini ciddiye alan biri gibi görünüyor,” diye mırıldandı Angus en sonunda. “Belki gerçekten yardıma ihtiyacımız olmadığı halde çağırdığımız için öfkelenir.”</p>

  <p>“Olabilir,” diye fısıldadı Stu. “Bence geri dönelim. Alma gece yarısı olmadan bir tur daha atıyor. Ya bizim yokluğumuzu fark ederse?”</p>

  <p>Beni sorumlu tutacak, diye düşündüm. Başka kimi olabilir? Geceleri serserilik yapan Whitcroft’u!</p>

  <p>Angus arkasını döndü ve diğer anıt mezarları inceledi. “Başka birini çağırmayı deneyebiliriz?”</p>

  <p>“Bunun iyi bir fikir olduğunu sanmıyorum,” dedim. “Stu haklı, geri dönelim.”</p>

  <p>Ama Angus beni dikkate almıyordu.</p>

  <p>“Şuradaki nasıl?” dedi ve Sör John Cheney’in anıt mezarına işaret etti. Söylediğim gibi kafasına bir şey koyduğu zaman&nbsp;Angus oldukça inatçı olabiliyor. Ve o gece bir hayalet görmeyi&nbsp;kafasına koymuştu.</p>

  <p>“Bonapart bize Cheney’den bahsetmişti,” dedi Angus. “Bilmem kaçıncı Edward’ın muhafızıymış ve Bosworth savaşında 7. Heinrich’in sancaktarıymış.”</p>

  <p>Stu bana telaşlı gözlerle baktı.</p>

  <p>“7. Heinrich mi?” diyerek Angus’u oyalamaya çalıştım. “Onu dikenli bir çalının içinde ölü bulmamışlar mıydı?”</p>

  <p>“Hayır o 3. Richard,” dedi ve Cheney’in anıt mezarına doğru yürüdü. “Cheney’e ‘dev’ lakabını takmışlar,” diye mırıldandı saygıyla.</p>

  <p>“Dev mi?” diye fısıldadı Stu. “Neden?”</p>

  <p>“İskeletinin kemiklerini ölçmüşler,” diye cevap verdi Angus, “ve en az iki metre boyunda olduğunu anlamışlar. O zamana göre oldukça uzun.”</p>

  <p>Stu’nun boyunda birine göre hâlâ öyleydi. “Kulağa onunla tanışmak için yeterli değilmiş gibi geliyor,” dedi Stu ve Angus’u&nbsp;anıt mezardan uzaklaştırmaya çalıştı. “Gel. Eğer bir hayalet çağırmak istiyorsan o zaman bizim boylarımızda birini bulalım!&nbsp;Hani Bonapart bize şu çocuk piskoposunu anlatmıştı...”</p>

  <p>Ama Angus onu itti. “Hayır!” dedi. “Herhangi bir hayalet görmek istemiyorum, bir şövalye olmalı.”</p>

  <p>Hafifçe öksürdü ve ellerini Cheney’in su mermerinden göğsüne bastırdı. “Şey. Merhaba. Demek istediğim... Lütfen&nbsp;Lord Cheney...”</p>

  <p>“Sadece alnına madeni para koyduğunda gelir,” dedi bir ses arkamızdan.</p>

  <p>Angus ve Stu, Cheney’in su mermeri yüzü kadar beyaz olmuşlardı ama ben sesi tanımıştım ve mutluluktan başım dönmüştü.</p>

  <p>Longspee anıt mezarının yanında duruyordu ve sanki katedraldeki tüm mumlar ona ışığını vermiş gibi parlıyordu.</p>

  <p>Onu daha önce bu kadar net görmemiştim. Ve mutlu görünüyordu, çok mutlu.</p>

  <p>“Beni görmelerini istemiştin, değil mi Jon?” diye sordu Longspee, Angus’la Stu’nun gözleri ve ağzı, katedralin ön cephesindeki su canavarı heykeli gibi açıktı.</p>

  <p>“Önemli değil!” diye mırıldandım. Onu bir daha göremeyeceğime çok emindim. Kalbim mutlulukla doluydu. “Neden hâlâ buradasın?”</p>

  <p>“Belki yardımıma ihtiyacı olan son kişi sen değilsindir diye,” dedi.</p>

  <p>“Ama Ella’ya ne oldu?”</p>

  <p>“Sen benim kalbimi ona götürdükten sonra istediği zaman beni çağırabilir.” Longspee Angus’la Stu’ya döndü. İstemsizce&nbsp;geriye bir adım attıklarında gülümsedi.</p>

  <p>“Eğer benden korkuyorsanız Cheney’i hiç çağırmamalısınız,” dedi. “Oldukça sert olabiliyor.”</p>

  <p>Stu ağzını açtı ama dudaklarından herhangi bir ses dökülmedi. Angus ise, ilk kez bir hayaletle konuşmasına rağmen, kendini başarılı bir şekilde tutuyordu.</p>

  <p>“Zaten yanımda madeni para yok,” diye mırıldandı.</p>

  <p>“Yalnız bu şövalyeyi çağırmanın başka bir yolu daha var,” dedi Longspee. “Çağırmak istediğine emin misin?”</p>

  <p>Stu aceleyle başını sağa sola salladı ama Angus öylesine bir heyecanla onayladı ki Longspee Cheney’in anıt mezarına gitti.</p>

  <p>Kılıcını çektiğinde hepimiz geriye kaçtık. Onu Cheney’in heykelinin mermer göğsüne sapladı ve mezardan, bize ceza&nbsp;olarak kütüphanede geçireceğimiz sayısız ek saate mal olabilecek bir küfür yükseldi.</p>

  <p>“Lanet olası Longspee! Kurnaz köpek!” diye yankılanıyordu karanlık katedralin içinde ve bir anlığına sanki Cheney’in heykeli ayaklanır gibi oldu. Ama taşın içinden sıyrılan sadece hayaletiydi. Bacaklarını mermer kaideden aşağıya savurdu ve&nbsp;Longspee’nin yanında iki bacağının üzerinde dimdik durdu.&nbsp;Onu bir kafa boyu kadar geçiyordu.</p>

  <p>“Ne oldu kraliyet serserisi?” diye hırlıyordu dişlerinin arasından ve tüm bedeni gibi gümüş grisi olan uzun saçını geriye attı. Beni neden uyandırdın? Niyetin benimle revaklar arasında savaşmak mı?”</p>

  <p>“Bu gece değil,” diye cevapladı William. “Öğrencimin arkadaşlarını seninle tanıştırmak istiyorum.”</p>

  <p>Cheney bize döndüğünde Stu, Angus’a iyice yanaştı. “Öğrencin mi?” diye sordu ve tıknaz boynunu kaşıdı. Hayaletler bile kaşınabiliyordu. “Hangisi?”</p>

  <p>Elimi kaldırdım. “Ben, Jon Whitcroft.” Annem tarafından Hartgill diye ekleyecektim neredeyse, Longspee’nin yanına&nbsp;geçerken. Ama kendisi için bunun bir önemi olan hayalet yok&nbsp;olmuş ve unutulmuştu.</p>

  <p>Cheney beni baştan aşağı süzdü ve yumruğuyla William’ın göğsüne hafifçe vurdu. “Bu senin bir öğrencin olduğu ve benim olmadığı anlamına mı geliyor?”</p>

  <p>“Ben sizin öğrenciniz olabilirim!” dedi Angus ve o kadar hızla üzerine doğru koştu ki ayakları birbirine dolandı ve düştü.</p>

  <p>Cheney soluk renkli eliyle burnunu sıvazladı ve Angus’a baktı. “Senin İskoç olduğundan şüpheleniyorum!” dedi küçümseyerek. “Ve herkes onların öğrenci olabilmek için fazla&nbsp;asi olduklarını bilir. Diğer taraftan...” derken bakışlarını Stu’ya&nbsp;çevirdi. “...Sen arkadaşından daha iyi görünüyorsun. O kadar&nbsp;zayıfsın ki en azından mızrak ucu olarak kullanılırsın.”</p>

  <p>“Aman ne komik!” dedi Stu alınmış bir ses tonuyla. Kızgınlığı tüm korkusunu unutturmuşa benziyordu. “Jon’dan öğrendiğim kadarıyla bırak mızrağı sizler tüy bile kaldıramıyormuşsunuz!”</p>

  <p>“Sanırım sana biraz saygı aşılamalıyım cılız velet!” dedi Cheney hırlamasına ve tehdit edercesine Stu’nun üzerine yürüdü ama Longspee önüne geçti.</p>

  <p>“Git uyumaya devam et John!” dedi. “Gece yarısından önce gerçekten çekilmez oluyorsun.”</p>

  <p>Cheney cevap olarak esnedi, gırtlağından neredeyse tüm katedral görünüyordu.</p>

  <p>“Buradaki tek hayaletler siz misiniz?” diye sordu Angus. İskoçlar hakkında yaptığı eleştiriye rağmen devi sevmiş gibi&nbsp;görünüyordu.</p>

  <p>“Hayır,” diye cevap verdi Longspee. “Katedral birçok hayaleti barındırıyor ama bazıları kendilerini sadece kendi gibi olanlara gösterir.”</p>

  <p>“... ve çoğu zaman iniltiler çıkarmakla meşgul olurlar,” dedi Cheney küçümser bir tavırla. “Ben uyumaya gidiyorum.&nbsp;Umarım bir dahaki sefere bir şövalyenin kendisini göstermesine değecek kadar bedel ödeyen biri beni uyandırır!”</p>

  <p>Angus Cheney’in hayaleti mezarına girdiğinde ardından, bir köpeğin sahibine baktığı gibi bakıyordu. Benimse gözüm&nbsp;Longspee’deydi. Onunda görüntüsü soluklaşıyordu.</p>

  <p>“Dur!” diye seslendim arkasından. “Seni bir daha nasıl göreceğim?”</p>

  <p>“Sen benim öğrencimsin Jon Whitcroft,” diye cevap verdi. “Beni her zaman çağırabilirsin, ben de seni.”</p>

  <p>Bu bugüne kadar gerçek oldu. Ben onu hiç bekletmedim, o da beni. Ve avucumdaki mühür hâlâ duruyor.</p>

  <p>Belki o gece dolunay katedraldeki tüm hayaletlerin huzursuz uyumasına sebep olmuştu. Revaklardan birinde Ella’nın anlattığı taş ustası çırağı olan çocuğun hayaletine rastladık. Bizden büyük değildi ama o kadar hüzünle doluydu ki onu&nbsp;sadece bir gölge gibi hissediyorduk ve Stu o gece yeteri kadar&nbsp;hayalet gördüğünü söyledi.</p>

  <p>Birinci katın penceresine tırmanırken Edward Popplewell’in tüfeğini görmedik, hâlâ daha bunun Stu’nun hayali olup olmadığını bilmiyorum. Gece yarısını çoktan geçmişti&nbsp;ama hiçbirimizin uykusu yoktu. Bu sebeple el fenerlerimizin&nbsp;ışığında Stu’nun yatağında iskambil oynadık. Sanırım o gecenin bitmesini istemiyorduk çünkü gün ışığıyla birlikte yaşadıklarımız tıpkı Longspee’nin hayaleti gibi belirsizleşecekti.</p>
</body>
</html>
