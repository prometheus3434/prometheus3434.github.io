<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2>10</h2>

  <p class="baslik2"><b>ZEHİRLİ GÖLGELER</b></p>

  <p>Eve girdiğimde Alma beni duymuş olmalıydı. O odaya girmeden pantolonumu çıkarıp, Angus’un oyuncak bebeklerini de yataktan atmıştım. Örtünün altına süzülmeyi başardığımda ancak aşağıya inmişti. Neyse ki Alma ne pantolon paçalarımın ıslaklığını, ne de yatağımın altındaki çamurlu ayakkabıları fark etmişti. Sonra kapıyı kapattı ve ben yüzümü yastığıma&nbsp;gömüp rahatça, derin bir iç çektim.</p>

  <p>Rüyamda Stourton’un kalbimi söktüğünü ve darağacının dibine gömdüğünü görsem de o gece bir taş gibi uyudum.&nbsp;Ertesi gün pazardı. Kalkar kalkmaz Ella’yı aradım. Ailesiyle&nbsp;birlikteydi ve babasının sesi, bir pazar sabahı, tamamen yabancı olan bir çocuğun onu aramasından pek hoşlanmamış gibi&nbsp;geliyordu. Ama sonunda Ella’yı telefona çağırdı. Anlattıklarımı tek kelime etmeden dinledi ve bitirdiğimde yine sessizdi. Hafifçe öksürmese ve ‘beni-kolay-kolay-hiç-bir-şey şaşırtmaz’&nbsp;diyen ses tonunu duymasam, babasının onu odasına gönderdiğini düşünecektim.</p>

  <p>“Peki şimdi ne yapacaksın?”</p>

  <p>Aslında bunun yanıtını onun vermesini umuyordum. Fikir vermesine o kadar alışmıştım ki, bir kızın bana akıl vermesi&nbsp;utanç verici gelmiyordu artık (hâlâ çok güzel bir kız olması&nbsp;kafamı karıştırsa bile).</p>

  <p>Ella sahip olduğum en iyi arkadaştı. Katil hayaletlerle ve şeytan köpeklerle mücadele etmek insanları gerçekten birbirine bağlıyor.</p>

  <p>“Jon!” diye sordu tekrar. “Şimdi ne yapacaksın?”</p>

  <p>Telefona baktım. “Yani...” diye cevap verdim alçak bir ses tonuyla, Edward Popplewell koridorun sonunda çivi çakıyordu (ve pek becerikli değildi).</p>

  <p>“... öncelikle Dolmen’leri bulmam lazım!”</p>

  <p>“Bulmak mı? Neden bahsediyorsun? Kalp Stonehenge’de, başka nerede olabilir?”</p>

  <p>Stonehenge. Elbette. Dünyanın en meşhur Dolmen’leri orada. En küçük kız kardeşim bile onları çizebiliyordu. Ben tam bir geri zekâlıydım. Acınacak ve algı bozukluğu olan biri! Ama&nbsp;Ella yine hoşgörülü bir tavırla hiçbir şey anlamamış gibi yaptı.</p>

  <p>“Zelda’dan bizi oraya götürmesini rica edeceğim,” dedi. “Annemle babam sadece soru sorarlar. Sürekli endişe ediyorlar.&nbsp;Delirtici bir şey.”</p>

  <p>Ne de olsa kızı, şeytan köpekler tarafından neredeyse paramparça edilecekti ve ölü bir katilin nefesiyle zehirlenmekten kıl payı kurtulmuştu. Endişe etmeleri için oldukça geçerli sebepleri olduğunu düşündüm. Ama elbette bunu söylemedim.</p>

  <p>Popplewell’lere, Littlejohn’ların beni Stonehenge’e davet ettiklerini, bu yüzden ev hapsimin bir sonraki pazara ertelenip&nbsp;ertelenmeyeceğini sorduğumda, fikir birliğine varmak üzere&nbsp;çekildiler. Neredeyse yarım saat kadar tartıştılar ama sonunda&nbsp;onay verdiler (gerçekten çok iyi yurt sahipleriydiler, teşekkür&nbsp;etmek adına Edward’ın tüysüz yüzüne birkaç tutam sakal hediye etmek istedim).</p>

  <p>Ella beni almaya geldiğinde, “Turistlerin sizi ezmemesine dikkat edin,” dedi Edward. “Stonehenge pazar günleri oldukça tehlikeli bir yer olur.”</p>

  <p>Alma bir şey söylemedi ama öyle dokunaklı ‘hey-gidi-gençlik-aşkı’ gözleriyle bakıyordu ki Ella’yı hızla kapının dışına sürükledim.</p>

  <p>Zelda’nın arabası katedralden daha eski görünüyordu. Ella ve ben arka koltuğa oturduk çünkü ön koltuğa içinden tuhaf&nbsp;sesler gelen bir sepet oturmuştu.</p>

  <p>Bizi Salisbury’nin dışına çıkartan cadde henüz pazar günü sessizliğine sahipti ama Zelda bandajlı ayağına rağmen o kadar&nbsp;hızlı sürüyordu ki virajlarda utanç verici bir şekilde Ella’nın&nbsp;üzerine düşüyordum.</p>

  <p>Yol kenarında, hiçbir şeyin farkında olmadan pedal çeviren bisiklet sürücüsünü neredeyse ezecekken, “Tamam, Ella’ya hiç soru sormayacağıma söz verdim!” dedi Zelda. “Ama öğretmeninizin kafanıza Stonehenge’e gömülmüş bir takım hazine&nbsp;hikâyeleri sokması çok garip!”</p>

  <p>Ella bana uyaran gözlerle baktı ve ben, Zelda kendi zamanında daha nitelikli öğretmenler olduğunu anlatırken elimden geldiğince masum bir tavır takınmaya çalıştım.</p>

  <p>“Ona Bonapart’ın bize, Vikinglerin Stonehenge’e altın tepecikleri gömdüklerini anlattığını söyledim,” diye fısıldadı Ella, “Ve bizim de onları aramak istediğimizi. Oldum olası hazine hikâyelerine bayılır.”</p>

  <p>“Ne fısıldaşıyorsunuz siz orada?” dedi Zelda omzunun üzerinden arkaya bakarken. “Bilmem gereken bir şey mi var?”</p>

  <p>“Hayır, ne olabilir ki?” diye cevap verdi Ella tamamen ifadesiz bir yüz ifadesiyle. “Jon’a planı anlatsana Zelda!”</p>

  <p>“Ah şey... plan.” Zelda memnun bir tavırla dikiz aynasından arkaya gülümsedi. “Jon, orada festivallerini kutlamayı seven Druid’ler yüzünden kimsenin Dolmen’lere yaklaşmasına izin verilmediğini mutlaka biliyorsundur.”</p>

  <p>“Elbette,” diye mırıldandım, hem Druid’ler hem de festivalleri hakkında hiçbir şey bilmememe rağmen. Ama Stonehenge hakkında konferans dinlemeye niyetim yoktu.</p>

  <p>“Bunun üstesinden gelebilmek için,” dedi Zelda sepeti işaret ederek. “Wellington’u yanımızda getirdik.”</p>

  <p>Ella’ya meraklı gözlerle baktım.</p>

  <p>“Wellington bir köpek,” dedi Ella, artık alışmış olduğum ve rahatlamama sebep olan o soğukkanlı yüz ifadesiyle. “Ama&nbsp;iyi bir köpek!” diye ekledi, sanki bütün köpekler daha önce&nbsp;gördüklerimiz gibiymiş gibi. “Kız arkadaşım Alyce’in köpeği&nbsp;ve çok hızlı koşabiliyor. Zelda onu güvenlik görevlilerinin dikkatini çekmek için kullanacak ve biz de kurbağayı Dolmen’lerin arasında götüreceğiz.”</p>

  <p>“Kurbağayı mı?” diye tekrarladım.</p>

  <p>“Evet o da sepetin içinde,” dedi Ella. “Zelda kurbağaların gömülü şeyleri bulabildiğini söylüyor.”</p>

  <p>“Zıplayarak mı?”</p>

  <p>“Kesinlikle,” dedi Ella.</p>

  <p>Açık ara hayatımda duyduğum en saçma plandı bu ancak sekiz yüz yıl önce gömülmüş bir kalbi bulma amacımın da pek&nbsp;akıllıca olmadığını düşünerek çenemi kapattım.</p>

  <p>Yine bulutlu bir gündü ve rüzgâr sonbahar kokuyordu ama bu turistleri uzak tutmaya yeterli olmamıştı. Devasa otoparkta otobüsler ve arabalar dip dibe duruyordu. Dolmen’lerin&nbsp;önündeki caddeden uzanan insan kuyruğu tıpkı kutsal bir yeri&nbsp;ziyarete gelen hacı kervanlarını andırıyordu.</p>

  <p>Zelda elindeki sepetle bilet gişesine doğru topalladığında, önündeki kalabalık, Bonapart’ı gören birinci sınıf öğrencilerinin korkuyla dağıldığı gibi sağa sola açıldı. Ayağı bandajlı, cılız,&nbsp;ufak tefek, yaşlı bir kadını kim engelleyebilirdi ki? Kimse sepetinin içinde ne olduğunu da sormamıştı (sepetin üzerini kapattığı&nbsp;örtünün altından çıkan beyaz burnu da fark etmemişlerdi).</p>

  <p>Otoparktan taşlara giden yolda bir tünel vardı ve içinden çıkar çıkmaz rüzgâr Ella’nın saçlarını öylesine uçurmuştu ki,&nbsp;sanki Stonehenge’e siyah bir örümcek ağının arkasından bakıyordum. Belki de bu yüzden ilk bakışta sanki o devasa taşların&nbsp;eski türde bir dans gösterisi yaptıklarını sanmıştım.</p>

  <p>“Ürkütücü görünüyorlar, değil mi?” diye sordu Ella, taşların önünden geçen insan kortejine kendimizi dahil ettiğimiz sırada.</p>

  <p>Emin değildim. Zehirli gölgeleri hissetmeye çalıştım ama Stourton ve hizmetkârlarıyla kıyasladığımda gördüğüm tek&nbsp;şey birkaç parça büyük, gri taştı.</p>

  <p>Dolmen’lerin etrafında yarım daire dönmüştük, Zelda yol kenarındaki çimenlere sepeti koydu ve tünel çıkışında sıkılmış&nbsp;ifadelerle bekleyen güvenlik görevlilerine baktı.</p>

  <p>Zelda örtüyü kaldırır kaldırmaz Wellington sepetten sıçradı. Kurbağalardan biriyle aynı sepette olmak hoş olmasa gerekti. Dolmen’lerin bulunduğu çimenlerin üzerinde dolanmaya başladı, birkaç kez yerlere sürtündü ve hızla turistlerden&nbsp;oluşan insan kalabalığına doğru koştu.</p>

  <p>“Köpeğim, köpeğim!” diye bağırmaya başladı Zelda, sesi o kadar yüksek çıkıyordu ki kocaman bir stadyumda bile herkes&nbsp;duyardı. Sonuç büyük bir karmaşa olmuştu.</p>

  <p>Wellington havlıyordu. Turistler birbirlerine çarpıyor, üst üste düşüyorlardı. Güvenlik görevlileri Wellington’u kovalıyordu ve Ella sepeti kavradığı gibi kendinden emin bir şekilde&nbsp;Dolmen’lere doğru yürümeye başladı. Sanki pikniğe gelmişti.&nbsp;Aynı yüz ifadesini takınarak ona eşlik etmek için elimden geleni yaptım.</p>

  <p>İşe yaramıştı. Kimse bizi önemsemiyordu.</p>

  <p>Zelda hâlâ bağırıyordu. Wellington çimlerin üzerinde koşmaya devam ediyordu ve muhtemelen hayatında yaşadığı en eğlenceli anlar bunlardı. Ella en büyük Dolmen’in gölgesine&nbsp;diz çöktü ve kurbağa sepetten dışarıya fırladı.</p>

  <p>İsteksizce sıçradı ve durdu.</p>

  <p>“Haydi ama!” dedi Ella tiz bir sesle ve parmağıyla kurbağayı itti. “Ara!”</p>

  <p>Hareket yoktu!</p>

  <p>Ukala hayvan kocaman ağızlı suratında derin bir nefret ifadesiyle öylece duruyordu.</p>

  <p>Başka bir taşın yanına koymayı denedik. Ve bir başkasının daha. Kımıldamıyordu. Kahrolası kurbağa sıkılmış bir tavırla&nbsp;sıçrayıp yine olduğu yerde duruyor, kendileri kadar gri olan ve&nbsp;gökyüzüne doğru uzanan taşlara bakıyordu.</p>

  <p>“Hayal kırıklığı!” dedi Ella ve kurbağayı yine itti. Verdiği tek tepki öfkeli bir vıraklamaydı.</p>

  <p>Lanet olsun. Dolmen’lere bakıp Longspee’nin gözleriyle gördüğüm adamın toprağı kazıp, içinde kalp olan kavanozu nereye gömdüğünü hissetmeye çalışıyordum. Gördüğüm tek şey Dolmen’lerin arkasındaki cadde ve ağzına kadar dolu otoparktı.</p>

  <p>Hubert de Burgh. Ella adamın adının bu olduğunu iddia ediyordu. Longspee’yi zehirlediği ispat edilmemiş olmasına&nbsp;rağmen, artık ben daha iyi biliyordum. Kendisinden öğrenmiştim.</p>

  <p>Ella teselli edercesine elini omzuma koydu. Neyse ki artık bunu yaptığında kıpkırmızı olmuyorum.</p>

  <p>“Endişelenme,” dedi. “Kalbi bulacağız. Göreceksin.”</p>

  <p>Omzunun üzerinden baktım. Güvenlik görevlilerinden biri tam arkasında duruyordu.</p>

  <p>“Jon, her şey yolunda mı?” diye sordu Ella ve arkasını döndü.</p>

  <p>“Siz ikiniz burada ne yapıyorsunuz?” diye sordu güvenlik görevlilerinden biri.</p>

  <p>Yüzü kıpkırmızıydı. Herhalde Wellington’u kovalamıştı. Önünden sarkan göbeğe bakılırsa çaktırmadan yanımıza gelebilmiş olması şaşırtıcıydı. Kahrolası Dolmen’ler. Yetişkinler&nbsp;bile onların arasında saklambaç oynayabilirdi.</p>

  <p>Ama Ella tabii ki bir parça bile etkilenmemişti. Aksine, alnını buruşturdu ve sanki biz değil de adam bir şeyler karıştırıyormuş gibi baktı. Alın buruşturmak Ella’nın gizli silahlarından biri. İnsanın bir anda aptalca bir şey söylemiş veya yapmış gibi hissetmesine sebep olurdu.</p>

  <p>“Büyükannemin köpeğini yakaladınız mı?” diye sordu güvenlik görevlisine, sanki bu adamın tamamen önemsiz hayatını anlamlandıran tek göreviymiş gibi.</p>

  <p>“Hayır... hayır, yapamadık,” diye cevap verdi, etkilendiği açıkça belli oluyordu. “Oldukça hızlı bir köpek.”</p>

  <p>“O halde,” dedi Ella ve kurbağayı tekrar sepete koydu, “... demek ki Jon ve ben halledeceğiz. İzin verirseniz.”</p>

  <p>Sonra yanından öylesine vakur adımlarla geçti ki sanki İngiltere kraliçesiydi.</p>

  <p>Güvenlik görevlisi ardından inanamaz gözlerle bakıyordu, eğer Ella’nın önünde eğilmiş olsaydı bu beni hiç şaşırtmazdı.</p>

  <p>Zelda’yı, neredeyse köpeğini Stonehenge’de kaybedecek olan yaşlı kadın için endişelenmiş olan Ruslar, Çinliler ve Kanadalılar tarafından çevrelenmiş bir halde bulduk. Hatta biri&nbsp;ona sandalye bile getirmişti. Wellington kucağında oturuyordu, dilini neredeyse patisine değene kadar çıkartmıştı ve görünüşe göre çektiği ilginin tadını çıkartıyordu.</p>

  <p>“Kurbağa bir şey bulabildi mi?” diye sordu Zelda bizimle birlikte arabaya doğru topallarken.</p>

  <p>“Hayır, sadece büyük bir hayal kırıklığı oldu!” dedi Ella. “O halde belki de bulabileceği bir şey yoktu!” diye karşı&nbsp;geldi Zelda Wellington’u sepete, kurbağanın yanına koyarken.&nbsp;“Viking hâzinesi!” diye mırıldandı şüpheyle. “Ne büyük saçmalık. Üstelik bu öğretmenlere bir de para ödüyorlar.”</p>

  <p>Salisbury’ye dönerken o kadar sessizdim ki Ella ikide bir endişeli gözlerle bana baktı.</p>

  <p>“Gece tekrar buraya gelebiliriz!” diye fısıldadı bana en sonunda. “O zaman güvenlik görevlileri olmaz.”</p>

  <p>“Sonra?!” diye fısıldadım. “Yüz gece bile kazsak orada lanet olası bir kalp bulabilme şansımız milyonda bir.”</p>

  <p>Evet biliyorum yine küfrediyordum ve Ella’nın bakışları, ‘<i>Jon Whitcroft kendine gel!’</i> diyordu. Ama ben sadece Longspee’yi yarı yolda bıraktığımı düşünüyordum.</p>

  <p>“Belki Avebury’deki Dolmen’leri kastetmiştir,” diye fısıldadı Ella.</p>

  <p>“Unut bunu tamam mı?” diye çıkıştım. “Ben kendim bulurum. Ne de olsa kalbini bulmamı benden rica etti!”</p>

  <p>Kelimeler dudaklarımdan dökülür dökülmez pişman oldum. Ama Ella tek kelime etmeden sırtını bana dönmüştü bile (bir arabanın arka koltuğunda bu ne kadar mümkün olabilirse). Sanırım arkadaşlığını kaybetmeye hiç bu kadar yaklaşmamıştım.</p>

  <p>“Senden mi rica etti? Hâlâ şu öğretmenden mi bahsediyorsunuz?” diye sordu Zelda.</p>

  <p>“Evet, evet, öyle,” diye mırıldandım pencereden dışarıya bakarken.</p>

  <p>Ella, Zelda beni yurda bırakana kadar bir kez bile yüzüme bakmadı. Ve benim de aklıma onun gönlünü alabilecek tek&nbsp;kelime gelmemişti.</p>

  <p>Kalbi bulamamıştım ve Ella bana kızgındı.</p>

  <p>İstediğim tek şey yatağıma girmekti. Ama Stu ve Angus ev izninden geri dönmüşlerdi. Yasak olan şekerlemelerden getirmişlerdi ve Stu tek bir şey bilmek istiyordu: Neden bir zangoç&nbsp;beni ve Ella Littlejohn’u cumartesi günü katedralde yakalamıştı?</p>

  <p>“Sence neden?” diye sordum sinirle, bir yandan kendimi yatağa atarken. “Çünkü orada bir hayaletle buluştuk.”</p>

  <p>Bunu üzerine Angus beni rahat bıraktı ve sessiz sedasız yeni oyuncak hayvanını diğerlerinin yanına koydu ama Stu vazgeçmemişti.</p>

  <p>“Hadi ama! Ella Littlejohn! Gerçekten çok şaşırdım,” dedi. “Seninle buluşmaya nasıl ikna ettin onu? Üstelik sonra seninle&nbsp;bir yerde kilitli kalmış!” Ses tonundaki hayranlık ifadesi normalde beni şımartırdı.</p>

  <p>“Stu Jon’u rahat bırak!” dedi Angus hırlamasına.</p>

  <p>Ama Stu aşk sohbetini sürdürmeye kararlıydı.</p>

  <p>“Onu öptün mü?” Boğazına, ortasına bir şey batırılmış yeni bir kalp dövmesi yapmıştı. “Haydi söyle ama!”</p>

  <p>“Kahretsin! Beni rahat bırak!” diye azarladım. “Yoksa Angus’a söylerim, seni İskoç tarzıyla sıkı sıkı kucaklar!”</p>

  <p>Gerçekten berbat bir havadaydım. Longspee’nin kalbini nasıl bulacağıma dair en ufak bir fikrim yoktu. Ve Ella’ya söylediklerimin yerine dilimi ısırmayı tercih ederdim. Kırılmış&nbsp;yüz ifadesi hâlâ gözlerimin önündeydi.</p>

  <p>Stu tabii ki kötü ruh halimi başka bir şeyler olduğunun ispatı olarak görüyordu. “Biliyordum işte!” dedi cılız yüzüne&nbsp;yakışmayan bir sırıtmayla. “Ella Littlejohn’u öpmeyi kimse&nbsp;başaramaz. Hiç şansın yok. Ben de denemiştim.”</p>

  <p>“Ben de,” diye mırıldandı Angus oyuncak kargasının içini şekerlemelerle doldururken. “Büyük rezillikti.”</p>

  <p>İtiraf edebilirim ki bu benim moralimi oldukça düzeltmişti. Yüzümdeki aptal gülümsemenin görünmemesi için örtüyü başıma çektim.</p>

  <p>Ama Stu onu yüzümden çekti.</p>

  <p>“Bir dakika,” dedi. “Hâlâ onu gece seninle katedralde kalması için nasıl ikna ettiğini bilmiyoruz.”</p>

  <p>Evet nasıl Jon?</p>

  <p>“O... orada hayalet olup olmadığını öğrenmek istiyordu,” diye mırıldandım. “Büyükannesi için.” Bu en azından tamamen yalan sayılmazdı.</p>

  <p>“Evet bu Ella’ya uyuyor,” dedi Stu, sesinde kıskançlık vardı ve alışılmadık bir sessizliğe gömüldü. Gece Ella Littlejohn’la&nbsp;birlikte baş başa katedralde kalmanın nasıl bir şey olduğunu&nbsp;hayal ettiği kesindi.</p>

  <p>“Ee??” Angus yeni oyuncak köpeğinin üzerine tişörtlerinden birini giydirdi.</p>

  <p>“Ne eee?” dedim cevap olarak.</p>

  <p>“Katedralde hayalet var mı?”</p>

  <p>Görünüşe göre uzun süredir bu soru kafasını karıştırıyordu.</p>

  <p>“Tabii ki yoktu,” diye cevap verdim. “Hepsi saçmalık.”</p>
</body>
</html>
