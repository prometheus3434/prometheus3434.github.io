<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2>18</h2>

  <p class="baslik2"><b>AKŞAM ŞARKISI</b></p>

  <p>Kapıya geldiğimizde sakallı tıpkı kafesteki bir kaplan gibi sabırsızca aşağı yukarı yürüyordu.</p>

  <p>“Ne kadar uzun sürdü?” diye kızdı. “Sizin orada bir hayaletle buluştuğunuz ve benim uslu uslu kapının önünde beklediğimi öğrendiklerinde anneleriniz bana ne yapar haberiniz var mı? Üstelik bir de bana sakın kimsenin gelmediğini söylemeyin!”</p>

  <p>“Annem benden hiçbir şey öğrenmeyecek!” diye cevap verdim büyük kapının üzerinden diğer tarafa geçerken. “Ayrıca saat daha on.”</p>

  <p>“Kesinlikle,” dedi Ella ve bana kavanozu uzattı. “Sakin ol Matt. Her şeyin farkındayız.”</p>

  <p>Bu elbette yalandı. Ama sakallı zaten Ella’nın söylediklerini duymamıştı, sadece kavanoza bakıyordu.</p>

  <p>“Onu almışsınız!” dedi kekeleyerek.</p>

  <p>Başımla onayladım ve kavanozu göğsüme sıkı sıkı bastırdım. Her şey yolundaydı. Hâlâ kafam iğrenç bir biçimde Aleister’le meşgul olsa bile.</p>

  <p>“Bunu Longspee’ye anlatmalıyız,” dedim sakallıya. “Ama bence burada bekleme. Belki Aleister peşimizden buraya gelir.”</p>

  <p>Sonra Ella’yla birlikte katedrale yürümeye başladım.</p>

  <p>O da elbette peşimizden geldi.</p>

  <p>Durdum.</p>

  <p>“Ne yapıyorsun? Sen gelemezsin!” Nazik olmak için çaba sarf ediyordum. Ne de olsa pek başarılı olamasa da Kilmington’da Ella’yı kurtarmaya çalışmıştı.</p>

  <p>“Öyle mi? Neden peki?”</p>

  <p>Çünkü Longspee bana ait, diye cevap vermek istedim. Ama elbette bunun ne kadar çocukça olduğunu biliyordum. Onun&nbsp;cevabı da şahane sayılmazdı.</p>

  <p>“Ben de onu bir kez görmek istiyorum.”</p>

  <p>“Neden? Eğer hayalet görmek istiyorsan geri dön ve Aleister’i gör.”</p>

  <p>“O bir şövalye değil!” diye tersledi sakallı, o kadar kırmızı olmuştu ki karanlıkta bile belli oluyordu. “Kilmington’da ona&nbsp;bir kerecik bakabildim!”</p>

  <p>“Ama gelmez ki, şayet sen...”</p>

  <p>“Kesin şunu!” diye susturdu Ella bizi sabırsızca. “Matt’in gelmesinin bir önemi yok. Longspee zaten gelmeyecek.”</p>

  <p>Bize katedral penceresini gösterdi. Camlardan dışarıya ışık süzülüyordu ve ben Angus’un koristlerin prova yaptığı bir&nbsp;konserden bahsettiğini hatırladım. Hayal kırıklığıyla kavanoza baktım, Ella kolumdan tuttu.</p>

  <p>Yine de ona anlatacağız,” dedi. “Bizi bir şekilde duyacaktır.”</p>

  <p>Prova yapan koristlerin bizi görmemesi için gizlice güney koridorundan içeriye süzüldük. Ella ve ben taş kadar sessizdik&nbsp;ama sakallı bir türlü çenesini tutamıyordu.</p>

  <p>“Şu sütunlara bakın!” diye fısıldadı. “Kule çok ağır olduğu için yukarı uçta bu sütunların eğrildiğini biliyor musunuz?”</p>

  <p>“Evet biliyoruz,” diye fısıldadım ama bu onun sessizliğe gömülmesine yeterli olmadı.</p>

  <p>“Katedrali yapmak için bu yeri nasıl bulduklarını biliyor musun?” diye mırıldandı.</p>

  <p>“Evet tabii ki,” diye fısıldadım ve kavanozu göğsüme sıkıca bastırdım. Sütunların ardında Longspee’nin anıt mezarı görüldü.</p>

  <p>Ella heyecanla beni dürttü.</p>

  <p>“Hadi git!” diye fısıldadı bana. “Kesinlikle seni duyacaktır.”</p>

  <p>Koro sanki melek sürüsü gökyüzüne çıkıyormuşçasına şarkı söylüyordu. Bu seslerin Angus’un ağzından çıkıyor olmasına inanmak çok zordu. Longspee’nin heykeli öyle huzurlu yatıyordu ki sanki onu şarkılarıyla uyutmuşlardı. Sütunların&nbsp;arasından geçtim ve mezarın üstüne eğildim.</p>

  <p>“Umarım beni duyuyorsundur,” diye fısıldadım. “Sanırım kalbini bulduk. Ve yarın onu karının ayakucuna gömmek için&nbsp;Lacock’a götüreceğiz. Kavanoz mühürlü bu sebeple onu açamadım ama...”</p>

  <p>Bir ses ansızın susmama neden oldu.</p>

  <p>“Hey Jon! Burada ne işin var?”</p>

  <p>Koronun şarkı söylemeyi kestiğini fark etmemiştim. Koro salonundan heyecanlı bir kuş sürüsü gibi geliyorlardı. Angus da en yüksek sesli ve büyük olanıydı. İsmimi söylediğinde bütün gözler bana döndü, kavanozu göğsüme bastırdım ve hepsinin yok olmasını diledim.</p>

  <p>“Neredeydin Whitcroft?” diye seslendi Angus koro yöneticisinin tasvip etmeyen bakışlarını görmezden gelerek ve köpek yavrusu gibi aceleci hareketlerle sıraların arasından kendisine&nbsp;yol açtı. “Stu ve ben senin için...”</p>

  <p>Ella’yı arkamda görünce birden durdu.</p>

  <p>“Hey bu...” dedi, bir yandan kekeliyordu, bir yandan kıpkırmızı kesilmişti. “... selam Ella.”</p>

  <p>“Selam,” diye cevap verdi Ella ve ona öyle soğuk bir bakış attı ki, neredeyse ona acıdım. Ama Angus bakışını fark etmedi. Kavanozu görmüştü.</p>

  <p>“Bu da ne?”</p>

  <p>“Hiçbir şey!” diye cevap verdim, bir yandan kavanozu arkama sakladım. Ve sonra... Evet inkâr edemem, sakallı beni kurtardı.</p>

  <p>“Merhaba,” dedi sütunların arasından çıkarken ve Angus’a elini uzattı. “Jon son günlerde benimleydi. Ben onun gelecekteki üvey babasıyım. Sanırım sen onun oda arkadaşısın.”</p>

  <p>“Ah selam,” diye kekeledi Angus, gergin gözlerle bana baktı. “Selam Bay Sakal... şey demek istediğim bay...”</p>

  <p>“Littlejohn,” dedi sakallı, Angus’un kendi kendine çenesinde tek bir kıl izine rastlanmayan birine neden ‘sakallı’ dediğimi merak ettiğine emindim. “Ben Ella’nın amcasıyım ve ona az önce katedralde en sevdiğim anıt mezarı gösterdim. Bu anıt&nbsp;mezar orta çağ taş sanatının en etkileyici örneklerinden biri.”</p>

  <p>“Evet bunu Bonap... demek istediğim Bay Rifkin de anlatmıştı,” diye mırıldandı Angus, tekrar Ella’ya bakarken.</p>

  <p>Sakallı ortaçağ sanatını ve katedraldeki anıt mezarlar hakkında konuşmaya devam etti. Gerçekten elinden gelenin en iyisini yapıyordu ama ben Angus’un sadece bir şey düşündüğünü biliyorum: Stu’yu uyandırıp ona beni yine Ella Littlejohn’la gördüğünü söylemeyi.</p>

  <p><i>Eee, ne olmuş Jon Whitcroft?</i> diye düşündüm sakallı durmadan konuşurken. Angus’un Stu’ya anlatacağı şey seni neden ilgilendiriyor? Sen Longspee’nin kalbini buldun! Buna rağmen o gece yine Zelda’da kalacağım için mutluydum.</p>
</body>
</html>
