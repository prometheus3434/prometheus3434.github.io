<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2>2</h2>

  <p class="baslik2"><b>ÜÇ ÖLÜ ADAM</b></p>

  <p>Yeni okulumu ertesi gün gördüm. Katedral avlusu üzerinden yürüyerek gidilen kısa bir mesafedeydi ve Alma Popplewell bu sefer beni önünden geçirirken katedrale uykulu gözlerle baktım. Ardındaki sokağın kenarına kitaplar dizilmişti ve ortalık enerji dolu birinci sınıf öğrencilerinin çığlıklarıyla&nbsp;inliyordu. Alma korurcasına kolunu sırtıma dayadı, bu utanç&nbsp;vericiydi çünkü yanımızdan kızlar geçiyordu.</p>

  <p>Okul caddenin sonunda, üzerine tırmanılacak olsa kolaylıkla bir pantolonu paramparça edecek demir kapının arkasındaydı ama bu sabah ardına kadar açıktı. Onu süsleyen arma insanı hayal kırıklığına uğratıyordu: mavi bir fonun üzerinde&nbsp;beyaz bir zambak! Ne tek boynuzlu bir at, ne de kent surları&nbsp;üzerinde olduğu gibi bir aslan vardı. “Çünkü bu aynı zamanda kraliyet arması Bay Whitcroft!” diye açıklayacaktı yeni tarih öğretmenim Bay Rifkin sinirli bir yüz ifadesiyle. Bunu eleştirdiğimde ise işkence gibi geçen bir saat boyunca, korkutucu&nbsp;arma hayvanlarının katedral okullarına neden tamamen uygunsuz olduğunu anlatmıştı.</p>

  <p>Eski okulum çimentodan bir kutuya benziyordu. Yenisi bir saraydı. “1225 yılında Piskopos’a saray olarak inşa edilmiş,”&nbsp;diye açıkladı Alma sesini yükselterek, çünkü yanımızdan gürültücü ve huzursuz edecek kadar uzun boylu bir erkek sürüsü&nbsp;geçiyordu.</p>

  <p>Korkudan kendimi kötü hissediyordum ve sakallıyı okul bahçesindeki çimlerin üzerinden yükselen devasa ağaçlardan&nbsp;birine bağladığımı hayal etmenin de pek faydası olmuyordu.</p>

  <p>Biz çakıl taşlarının üzerinden girişe doğru ilerlerken Alma aktarmaya devam etti. “Ana bina 1225’te inşa edilmiş, Piskopos Beauchamp doğu tarafına bir kule yaptırmış, ön cephesi...” vesaire vesaire. Hatta dua edercesine burada daha önce&nbsp;yaşamış piskoposların ismini de saydı. Portreleri merdivenli&nbsp;büyük salonda asılıydı ve sözüm ona alınlarına kâğıt toplar&nbsp;atmak insana şans getiriyordu. Ama bana hiç getirmedi. Her&nbsp;neyse... Alma’nın o ilk sabah yorgun kafamın içine doldurduğu bilgilerin içinden zihnimde kalan tek şey, ikinci kattaki pencerelerden birinin ardında yaşamış olan II. Jakob’un&nbsp;burnunun korkunç şekilde kanadığı ve Oranien’li Wilhelm’le&nbsp;mücadele etmek yerine günlerce yatak döşek yattığıydı.</p>

  <p>O ilk gün çok şey öğrendim, isimleri ve yüzleri hafızamda tutmakla, koridorlar ve merdivenlerden oluşan labirentte kaybolmamakla meşguldüm.</p>

  <p>İtiraf etmem gerekir ki okul arkadaşlarım açlıktan ölüyormuş gibi görünmüyordu ve rüyalarımda gördüğüm o karanlık salonlardan eser yoktu. Öğretmenlere bile katlanmak mümkündü. Ama tüm bunlar benim sürgüne gönderilmiş olmamı değiştirmiyordu ve bu sebeple her akşam, sabah banyo aynasında takındığım sert bakışlı ifademle Angus ve Stu’nun yanına&nbsp;dönüyordum. Ben ada hapishanesinden geri dönüp intikam&nbsp;alacak olan Monte Kristo kontuydum. Ben sürülmüş ve St. Helena’da yalnız başına ölüme mahkûm edilmiş Napolyon’dum.</p>

  <p>Sürgün gecelerimi geçirdiğim evde kraliyet hikâyeleri anlatılmıyordu. Okulun yatılı bölümü piskopos sarayının içinden buraya, ben gelmeden kısa bir süre önce taşınmıştı. Popplewell’lerin anlattığına göre bu bina da oldukça eskiydi ama&nbsp;yattığımız yerler 21. yüzyıla göre modernize edilmişti: Mineflo zemin, ranzalar, çamaşırhaneler ve zemin katta bir televizyon odası vardı. Kızlar birinci katta, erkekler ikinci katta&nbsp;kalıyordu.</p>

  <p>Üç kişilik odamızda Angus, tartışmasız olarak tek kişilik yatağın sahibiydi. Angus benden bir kafa kadar uzundu, dörtte üç oranında İskoçya kökenliydi (diğer çeyrek oranı konusunda&nbsp;tek kelime etmiyordu), oldukça iyi bir ragbi oyuncusuydu ve&nbsp;‘seçilmişlerden’ biriydi! Eski okulumda koroda görev alanlara&nbsp;asla seçilmiş denmezdi. En az piskopos kadar yaşlı olan koro&nbsp;kostümleri giyiyorlardı, provalar yüzünden derse girmiyorlardı ve sadece katedralde değil, Moskova veya New York gibi&nbsp;kulağa egzotik gelen yerlerde de ilahiler söylüyorlardı. (Testi&nbsp;geçememiş olmam beni hiç şaşırtmamıştı ama annem hayal&nbsp;kırıklığına uğramıştı çünkü babam bir koristti.)</p>

  <p>Angus’un yatağının başucunda köpeğinin, iki kanaryasının ve evcil kaplumbağasının resimleri asılıydı ancak aile bireylerinden hiçbirinin resmi yoktu. Stu ve ben onlarla nihayet&nbsp;tanıştığımızda, gerçekten de bir köpek veya kanaryadan daha sevimli olmadıklarını anladık. Gerçi Angus’un dedesinin kaplumbağayla oldukça benzer tarafları vardı. Angus bez hayvanlardan oluşan bir dağın altında uyuyordu ve pijamalarında köpek desenleri vardı ancak İskoç usulü kucaklaşmanın nasıl bir şey olduğunu kendi bedenim üzerinde öğrenmek istemiyorsam asla bu konularla ilgili herhangi bir yorum yapmamam&nbsp;gerektiğini çabuk öğrenmiştim.</p>

  <p>Stu ranzanın üst bölümünü işgal etmişti, bana da altı kalmıştı ve tepemde, her döndüğünde gıcırdayarak beni uykumdan eden bir şilte vardı. Stu bir sincaptan biraz daha büyüktü ve yüzünü çiller istila etmişti. Ayrıca o kadar gevezeydi ki Angus zaman zaman ağzını kapattığında ona minnettar kalıyordum. Stu’nun bez hayvanlara veya köpekli pijamalara ilgisi&nbsp;yoktu. O, Alma Popplewell’in onu haftada iki kez acımasızca&nbsp;keselemesine rağmen, zayıf bedeninin ulaşabildiği her köşesine suyla kolay kolay çıkmayan sahte dövmeler boyamayı seviyordu.</p>

  <p>İkisi beni neşelendirmek için ellerinden geleni yapıyorlardı ama yeni arkadaşlarım kovulmuş ve mutsuz olmamı katlanılır&nbsp;hale getirmiyordu. Neyse ki Angus ve Stu benim sessiz, suratsız halimi üstlerine alınmıyorlardı. Yatılı okulda ikinci yılı&nbsp;olmasına rağmen Angus da bizzat ev hasreti nöbetleri geçiriyordu ve Stu benimle kafa patlatmaktansa, okulda ortalama&nbsp;güzellikteki her kıza âşık olmakla meşguldü.</p>

  <p>Ev hasretimin Salisbury’deki en küçük sorunum olduğunu anladığım gece, oradaki altıncı gecemdi. Angus uykusunda koroda prova ettikleri bir ilahiyi mırıldanıyordu ve bense uzanmış kendi kendime hangimizin önce pes edeceğini düşünüyordum: Sakallı bir diş doktorunun oğlundan daha önemli&nbsp;olmadığını nihayet kabul edecek olan annem mi, yoksa kurşun gibi ağırlaşan kalbime acıyıp, ona beni eve götürmesi için&nbsp;yalvaracak olan ben mi?</p>

  <p>Angus’un mırıl mırıl şarkı zırvalığından kurtulmak için kafama yastığı çekmek üzereydim ki, bir at soluması duydum. Bir yandan pencereye giderken, Edward Popplewell’in son zamanlarda birahaneden eve atla mı döndüğünü merak ettiğimi&nbsp;hatırlıyorum. Angus’un uykulu mırıltıları, yerdeki kıyafetlerimiz, Stu’nun çalışma masasına koyduğu sevimsiz gece lambası... Tüm bunlar bende, dışarıdaki yağmurlu gecede tehditkâr&nbsp;bir şey olmadığı izlenimi bırakmıştı.</p>

  <p>Ama oradaydılar.</p>

  <p>Üç süvariydiler, o kadar soluktular ki sanki gece üzerlerini küfle kaplamıştı. Başlarını kaldırmış bana bakıyorlardı.</p>

  <p>Her şeyleri renksizdi: Pelerinleri, çizmeleri, eldivenleri, kemerleri ve yanlarından sarkan kılıçları. Gecenin tüm kanlarını bedenlerinden emdiği adamlara benziyorlardı. En iri olanın&nbsp;uzun saçları omuzlarına kadar geliyordu ve bedeninin içinden&nbsp;bahçeyi çevreleyen duvarın tuğlalarını görüyordum. Onun yanındaki fare suratlıydı ve o da saydamdı, öyle ki arkalarındaki&nbsp;ağaç göğüs kafeslerinde büyümüş gibi görünüyordu. Boyunlarında derin kesik izleri vardı, sanki birileri gırtlaklarını kör&nbsp;bir bıçakla kesmişti. Ama en korkunç olanı gözleriydi: Yanmış&nbsp;delikler cinayet arzusuyla doluydu. Bugün bile hâlâ kalbimde&nbsp;yanıcı delikler açıyorlar.</p>

  <p>Atlar da tıpkı binicileri gibi soluktu, etsiz kemiklerini örten tüylü derileri yırtık pırtık kumaşlar gibiydi.</p>

  <p>Kansız yüzlerini görmemek için ellerimle gözlerimi kapatmak istedim ama kollarımı bile kaldıramıyordum.</p>

  <p>“Hey Jon, dışarıda neye bakıyorsun?”</p>

  <p>Stu’nun yataktan aşağıya indiğini bile duymamıştım.</p>

  <p>En iri olan hayalet kemikli parmağıyla beni işaret etti ve dudaksız ağzından sessiz bir tehdit çıktı. Geriye tökezledim&nbsp;ama Stu yanımdan geçip burnunu pencere camına dayadı.</p>

  <p>“Hiçbir şeye!” dedi hayal kırıklığıyla. “Görünürde bir şey yok!”</p>

  <p>“Onu rahat bırak Stu!” diye mırıldandı Angus uykulu bir sesle. “Herhalde uyurgezer. Uyurgezerler onlarla konuşulunca&nbsp;delirirler.”</p>

  <p>“Uyurgezer mi? Kör müsünüz?” Panikle o kadar bağırmıştım ki Stu endişeli gözlerle kapıya baktı. Ama Popplewell’ler derin uykudaydılar.</p>

  <p>Fare suratlı hayalet sırıtıyordu. Ağzı, soluk yüzünde sadece bir yarıktı. Sonra yavaş, çok yavaşça kılıcını çekti. Kılıçtan kan damlamaya başladı ve ben göğsümde derin bir acıyla nefes&nbsp;almaya çabaladım. Dizlerimin üzerine çöktüm ve titreyerek&nbsp;pencere pervazının altına çömeldim.</p>

  <p>Bugün bile o korkuyu hatırlıyorum. Her zaman da hatırlayacağım.</p>

  <p>“Lanet olsun Jon. Haydi yat artık!” Stu sendeleyerek yatağına gitti. “Dışarıda birkaç çöp tenekesinden başka hiçbir şey yok.”</p>

  <p>Onları gerçekten görmüyordu.</p>

  <p>Cesaretimi topladım ve pencere pervazının üzerinden dışarıyı gözetledim.</p>

  <p>Gece karanlık ve boştu. Kalbimdeki acı yok olmuştu ve kendimi aptal gibi hissediyordum.</p>

  <p>Şahane Jon, diye düşündüm, kaşındırıcı battaniyemin altına süzülürken. Ev hasreti yüzünden şimdi bir de deliriyorsun. Belki de Stu’nun ve Angus’un şekerlemeleri dışında hiçbir şey&nbsp;yemediğim için halüsinasyonlar görmeye başlamıştım.</p>

  <p>Angus yine uykusunda bir ilahi mırıldanmaya başladı ama ben birkaç kez daha kalktım ve yavaşça pencereye gittim.</p>

  <p>Ancak dışarıda gördüğüm tek şey ışıklandırılmış katedralin önündeki insansız sokaktı. Ve nihayet, bundan böyle yatılı okul yemeğini yalayıp yutmaya karar vererek uykuya daldım.</p>
</body>
</html>
