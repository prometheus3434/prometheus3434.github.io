<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2>21</h2>

  <p class="baslik2"><b>O KADAR DA KÖTÜ BİR YER DEĞİL</b></p>

  <p>Üç gün sonra annem Salisbury’ye geldi. Sabah dişlerimi fırçalarken yüzüme yine ustaca becerebildiğim o huysuz yüz&nbsp;ifadesini takınmaya çalıştım ama birden aynada Aleister Jindrich’in kırgın yüz ifadesini görür gibi oldum.</p>

  <p>“Evet Jon Whitcroft, itiraf et!” diye fısıldadım aynadaki aksime, yanımda sahte dövmelerinden birini teninden çıkartmaya uğraşan Stu’nun bana tedirgin bakışlarını yakalamama&nbsp;rağmen. “Şeytan köpekleri tarafından neredeyse paramparça&nbsp;edilecek olsan da, az kalsın kilise kulesinden aşağıya itilecek&nbsp;olsan da burayı seviyorsun.”</p>

  <p>Tabii ki bunu anneme söylemeye niyetim yoktu.</p>

  <p>Beni okuldan aldı ve çarşıda, Angus’un bazen rüyasında bile bahsettiği, pastaların harika olduğu kafeye gittik. O da benim kadar gergindi. Bunu, sakallının nişanlanırken anneme hediye ettiği zevksiz çantanın kayışını sıkıca tutmasından anladım. Tıpkı sözleştiğimiz gibi onsuz gelmişti ama Angus ve&nbsp;Stu’nun önünde beni öpüp, sarıp sarmalamayı ihmal etmedi.&nbsp;Neyse ki onlarında anneleri vardı ve gerçek dostların yapması&nbsp;gerektiği gibi bunu görmezden geldiler. Okul kapısına doğru&nbsp;yürürken Ella’nın iki arkadaşıyla birlikte önümüzden yürüdüklerini gördüm ama arkasından seslenmeye cesaret edemedim, çünkü arkadaşları korkunç dedikoducuydular. <i>Ella seni&nbsp;annemle tanıştırmak istiyorum</i> demek onlara haftalarca kıkırdama ve gevezelik etme malzemesi olurdu. Yine de arkasından&nbsp;baktım. Koyu renk saçları sırtından aşağıya dökülüyordu, tıpkı Salisbury’li Ella’nın fularının Lacock’ta yaptığı gibi.</p>

  <p>“Neyin var?” Annem elini omzuma koydu.</p>

  <p>Ella caddenin sonundaki ağaçların arasında kaybolurken, “Hiiç,” diye mırıldandım. Ona Longspee’nin hâlâ katedralde&nbsp;olduğunu söylemiştim. Yine onunla birlikte koyun otlakları&nbsp;arasından Zelda’nın evine yürümek ve hem her şeyden konuşmak hem de bazen susmak istiyordum. Bu Ella’nın dışında&nbsp;kimseyle olmuyordu.</p>

  <p>“Hiç mi?” dedi annem. “Başka bir şey düşündüğünü görebiliyorum.”</p>

  <p>Eyvah! Bu oldukça zor olacaktı. Onunla ne konuşacaktım? Okul mu? Öğretmenler mi? İnsanın gönlünde yatan şeyleri&nbsp;anlatmaktan kaçınması biriyle sohbet etmesini zorlaştırıyordu. Ama ben hâlâ anneme Stourton’dan veya Longspee’den&nbsp;bahsetmemeye kararlıydım.</p>

  <p>“Jon,” diye başladı yine. Bu ciddi olduğu anlamına geliyordu. “Buraya seninle konuşmaya geldim.”</p>

  <p>Yo, hayır!</p>

  <p>“Anne!” diye böldüm hızla. “Konuşmamız gerekmiyor. Gerçekten.”</p>

  <p>Bu, bütün High Caddesi boyunca derin bir sessizliğe gömülmesine sebep olmuştu, ta ki konunun dışına çıkıp en küçük kız kardeşimin eve bacağı kırık bir kuş getirdiğini anlatana kadar.</p>

  <p>Çarşıdaki kafe doluydu, biz de çaylarını yudumlayan ve pencere kenarındaki masamıza otururken bize meraklı gözlerle bakan birkaç yaşlı kadının bulunduğu birinci kata çıktık,&nbsp;ikinci eklerimi ısırmak üzereydim ki annem hafifçe öksürerek&nbsp;peçetesine düğümler atmaya başladı (bunu kâğıt peçetelerde&nbsp;yapabilmek bir sanattır).</p>

  <p>“Jon!” dedi tekrar. “Buraya eve dönebileceğini söylemek için geldim.”</p>

  <p>Kola boğazıma kaçtı. Biliyorum, tüm o köpüklerin burnumdan çıkması ve annemin panikle sırtıma vurması çok utanç vericiydi. Tekrar nefes alabildiğimde, okul müdürüyle&nbsp;bile konuştuğunu gururla anlattı. Ben kazanmıştım! Gerçekten kazanmıştım! Ama tek düşünebildiğim şey artık Ella’nın&nbsp;olmayacağıydı, Angus ve Stu olmayacaktı. Zelda’nın bahçesindeki kurbağalar artık olmayacaktı, Alma ve lavanta kokusu&nbsp;da öyle. Popplewell’ler, piskopos sarayı, okul koridorlarındaki&nbsp;koro kıyafetleri, Tinkerbell’in sabah selamlaşmaları (Merhaba&nbsp;Jon, ne harika bir gün öyle değil mi?) olmayacaktı. Bonapart’ı&nbsp;bile özleyeceğime emindim ve ölü Aleister’i de... Longspee’yi&nbsp;söylemeye gerek bile yoktu.</p>

  <p>“...yanı sıra,” dedi annem. “Bunu duyduğunda sevineceğine eminim ama Matthew’in de benim için doğru adam olup olmadığına pek emin değilim...”</p>

  <p>“Ne?”</p>

  <p>Ona öyle donakalmış bakıyordum ki, masa örtüsü kadar kırmızı oldu.</p>

  <p>“Birkaç gün önce annesine gitti. Ben onu bir kez görmüştüm. Biraz tuhaf biriydi. Evde kurbağa beslediğini sana söylemiş miydim bilmiyorum? Neyse... Matthew bir aile toplantısı için onu ziyarete gitti ve döndüğünden beri garip davranıyor.&nbsp;Sakalını kesmiş, iyi de olmuş çünkü hiç hoşuma gitmiyordu&nbsp;ama bana acayip sorular soruyor. Hayaletlere inanıp inanmadığımı, şövalyeler hakkında ne düşündüğümü ve...” hızla kahvesinden bir yudum içti, “...o öldükten sonra bahçeye kalbini&nbsp;gömüp gömmeyeceğimi sordu. Ben... ben ondan hoşlanmadığını biliyorum ve sanırım sana neden diye sormalıydım. Yani&nbsp;onunla evlenmeyeceğim.”</p>

  <p>Gözlerinin dolduğunu görüyordum ama benden kesinlikle sevinç çığlıkları bekliyordu. Onun yerinde eklerden yapış yapış olan parmaklarımla oturmuş, sakallının Zelda’nın tüfeğiyle Kilmington mezarlığındaki çalılıkların arasına nasıl saklandığını düşünüyordum.</p>

  <p>“Sanırım bu aptalca bir fikir anne,” dediğimi duydum. Dilimi koparabilirdim.</p>

  <p>Annem peçeteyle gözyaşlarını sildi ve rimelini bulaştırdı. “Benimle dalga mı geçiyorsun?”</p>

  <p>“Hayır, gerçekten!” dedim alçak bir ses tonuyla (üç yaşlı kadın bize bakıyordu). “Ve sana sorduğu şu sorular... ben...&nbsp;bence güzel sorular.”</p>

  <p>Bana ne olduğunu bilmiyordum. Longspee asil tarafımı öne mi çıkartmıştı? <i>Geri zekâlı! Sonsuza dek sakallıdan kurtulabilirsin!</i> diye tısladı hiç de asil olmayan tarafım. <i>Haydi saldır!</i> Ama&nbsp;asil tarafım kurnazca fısıldadı: <i>Öyle mi? Bu Ella’yı hayatında istemediğin anlamına mı geliyor? Sonuçta o onun lanet olası amcası</i>!</p>

  <p>Annem hâlâ bana inanamaz gözlerle bakıyordu.</p>

  <p>“Gerçekten güzel sorular!” dedi.</p>

  <p><i>Yanlış konu Jon! Haydi yap ve onun dikkatini başka tarafa çek!</i></p>

  <p>“Anne,” dedim ve eklerimden konuşmamı zorlaştıracak kadar büyük bir ısırık aldım. “Aslında... aslında eve dönmek&nbsp;istemiyorum. Burayı seviyorum. O halde sen de neden sakallıyla evlenmiyorsun? Ben de iki haftada bir, hafta sonları ziyaretinize gelirim.”</p>

  <p>Annem, “Ah Jon!” diye kekeledi ve gözyaşlarına boğuldu.</p>

  <p>Yaşlar fışkırıyordu ve yaşlı kadınlardan biri gelip ona bir mendil uzattı (üzerinde gül işlemeleri olan, uçları pembe dantelli oldukça iğrenç bir mendil). Bana bakışından benden ve&nbsp;genelde çocuklardan pek hoşlanmadığı açıkça görülüyordu.&nbsp;Ama annem gül işlemeli mendili siyah rimeliyle boyadı ve&nbsp;kıkırdamaya başladı. Üç yaşlı kadının birbirlerine bakışı, kıkırdayan annelerden de pek hoşlanmadıklarının göstergesiydi.</p>

  <p>“Anne!” diye fısıldadım masanın üzerinden. “Her şey yolunda! Her hafta sonu da gelebilirim!”</p>

  <p>“Jon!” diye fısıldadı ve gözlerini yine hızla sildi. Sonra beni kendine doğru çekti ve kendine öyle sıkıca bastırdı ki beni bir&nbsp;daha asla bırakmayacağını sandım. Ama sonunda bıraktığında&nbsp;oldukça mutlu görünüyordu. Hatta yaşlı kadınlara doğru gülümsedi. Sonra siyah lekeli, ıslak mendili geri verdi ve merdivenlerden inip eklerlerle kahvenin parasını ödedik.</p>

  <p>Salisbury’de daha önce görmediğim kadar sıcak bir gündü ve kız kardeşlerim hakkında konuştuk. Annem köpeğimizden&nbsp;ve sakallının onun tüylerine alerjisi olduğundan bahsetti. Bir&nbsp;süre sonra da kendimizi Dom meydanında bulduk.</p>

  <p>“Gel katedrali gezelim. En son babanla gelmiştim,” dedi annem.</p>

  <p>Revaklarda neredeyse hiç insan yoktu ve katedral de boştu. Ana girişten yürüdük, ta ki annem ansızın durana kadar. Longspee’nin mezarının önünde.</p>

  <p>“Baban bu anıt mezarı çok severdi,” dedi. “Bu şövalye hakkında her şeyi bilirdi. Adını hatırlıyorum...”</p>

  <p>“Longspee,” dedim. “William Longspee.”</p>

  <p>“Evet! Adı buydu. Bu okulda sana çok şey öğretiyorlar. Baban ona hayrandı. Bir seferinde beni Old Sarum’a götürmüştü, sırf Longspee’nin öldüğü yeri bana göstermek için. Biliyor musun birinin onu zehirlendiği söyleniyor.”</p>

  <p>“Evet,” dedim. “Ve karısına âşıktı.”</p>

  <p>“Öyle mi?”</p>

  <p>“Anne, babam sana Longspee’yle görüştüğünü söyledi mi?” “Görüşmek mi? Ne demek istiyorsun?”</p>

  <p>Bana boş gözlerle bakıyordu. Demek ki hayır. Ya da ona anlatmamıştı. Tıpkı benim gibi.</p>

  <p>“Hayaletlere inanıyor musun anne?”</p>

  <p>Longspee’nin mermer yüzünü inceledi ve gözlerini sütunlar arasında uyuyan diğer ölmüşlerin heykelleri üzerinde gezindirdi.</p>

  <p>“Hayır,” dedi sonra. “Hayır inanmıyorum. Çünkü eğer hayaletler olsaydı baban öldükten sonra beni ziyaret ederdi.”&nbsp;Elini çantasının içine soktu. “Yaşlı kadına o iğrenç mendili neden geri verdim ki?” diye mırıldandı ağlamaklı bir ses tonuyla.&nbsp;“Ona ihtiyacım olacağını tahmin etmeliydim.</p>

  <p>Elini tuttum. “Geri gelmemesi güzel anne,” dedim alçak sesle. “Bu onun gittiği yerde mutlu olduğunu ispat ediyor.&nbsp;Hayaletler mutlu değiller, biliyor musun?”</p>

  <p>Bana, beni ilk kez görüyormuş gibi bakıyordu. “Ne zamandan beri hayaletleri düşünüyorsun Jon? Herkes birden hayaletlerden bahsetmeye başladı. Yoksa bu fikirleri aklına Matthew mi soktu?”</p>

  <p>“Hayır!” diye cevap verdim. “Okulda bunun hakkında konuştuk.” Katedralde yalan söylemek hoş bir duygu değildi ama annem o gün bütün Stourton-Longspee hikâyesini kaldırabilecekmiş gibi görünmüyordu. Sakallıyla ben ona yıllar sonra anlattık ama hâlâ bize inanıp inanmadığı konusunda emin değilim.</p>

  <p>“Okulda mı?” diye sordu annem inanamaz gözlerle. “Sizinle hayaletler hakkında mı konuşuyorlar? Hangi derste?”</p>

  <p>“Ah., şey... İngilizcede,” diye kekeledim. “Bilirsin Shakespeare falan.”</p>

  <p>“Öyle mi?” dedi. “Tabii öyledir.” Sonra hafifçe elimi sıkıp saçımı okşadı (on bir yaşında biri için utanç vericiydi) “Ölü&nbsp;şövalyeyle vedalaşıp yemeye gitmeye ne dersin?”</p>

  <p>“Güzel fikir,” diye mırıldandım ve Longspee’yi bir anlığına sütunların arasında gülümserken gördüğümü sandım. Birkaç&nbsp;hafta sonra ona, yaklaşık 35 yıl önce Laurence Whitcroft diye&nbsp;bir adamla tanışıp tanışmadığını sordum. Ama babam onu hiç&nbsp;çağırmamıştı, belki sadece o zamanlar mutlu olduğu içindi.</p>

  <p>“Arkadaşların nasıllar?” diye sordu annem yan yana katedralin önündeki çimlerin üzerinden yürürken. “En yakın arkadaşların okulda gördüğümüz o iki çocuk mu?”</p>

  <p>“Angus ve Stu mu?” diye sordum. “Evet. Gerçi... hayır, aslında değil.”</p>

  <p>“Bu da ne demek şimdi?” diye sordu annem.</p>

  <p>Akşam güneşi etraftaki eski evlere vuruyordu ve Stourton’un beni yakaladığı, Bonapart’ın ise yerden topladığı noktada durduğumuzu fark ettim.</p>

  <p>“En iyi arkadaşım bir kız,” dedim. “Ve sen onun amcasını tanıyorsun. Hatta onunla evleneceksin.”</p>
</body>
</html>
