<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2>13</h2>

  <p class="baslik2"><b>HARTGİLL’LERİN KİLİSESİ</b></p>

  <p>Kilmington mezarlığı, aslında geceleri evlerin önünde atlı katiller geziyormuş gibi görünmeyen, dar, sessiz bir sokağın&nbsp;sonundaydı. Sağında, bir zamanlar Hartgill’lerin yaşadığı ev&nbsp;duruyordu. Elbette geçen beş yüz yıl içerisinde değişmişti ama&nbsp;hepimizi şaşırtan şey bahçe kapısındaki SATILIK yazısıydı.&nbsp;Hepimizin aynı şeyi düşündüğüne emindim: Ya orada oturanlar, hayalet çetesinin dolandığı bir mezarlığın dibinde olmaktan bıkmışlardı, ya da eğer sakallı haklıysa artık yaşamıyorlardı. Öncelikle ikinci olasılığı düşünmemeye karar verdim.</p>

  <p>Mezarlığı çevreleyen yüksek çitin kapısı kilitliydi, bu sebeple ben ve sakallı diğer tarafa tırmandık. Zelda da denedi ama sonra sert bir ifadeyle bizden yardım almaya mecbur kaldı. Sanırım yetmiş beş yaşında olduğunu kabullenmekte güçlük çekiyordu.</p>

  <p>Çitin diğer tarafı o kadar sessizdi ki kendi kalp atışımı duyuyor gibiydim ama bu sessizlik huzur verici değildi. İnlemeler ve sessiz çığlıklarla dolu gibiydi, sanki uzun zaman önce burada olan anıları toprak muhafaza etmişti. Mezar taşlarının&nbsp;arasında duran kilise duvarları, yaşlı bir adamın yüzü gibi çatlaklarla doluydu ve pencereleri de bizi izleyen gözler gibiydi.</p>

  <p>“Stourton’un ismini burada aramana gerek yok,” dedi Zelda ben mezar taşlarına bakarken. Bazıları o kadar yıpranmıştı ki, kısa çimlerin arasından çürük dişler gibi yükseliyorlardı.&nbsp;“Stourton’ların arazisine, Stourhead’a gömüldü. Kendime hep&nbsp;neden hayaletinin orada dolanmadığını sorarım. Bu mezarlık&nbsp;cinayetin olduğu yer bile değil. Üstelik oğlu William Hartgill’i&nbsp;burada kahramanca kurtarmıştı.”</p>

  <p>“Kim bilir belki Stourton Stourhead’deki turistleri sevmiyordur,” dedi sakallı bir yandan etrafına bakarken.</p>

  <p>Hava kararmaya başlamıştı ama güneşin batmasına daha en az bir saat vardı. Ya Ella’yı ölümüne korkutmuşlarsa? Yüreğim sıkışmıştı.</p>

  <p>“Ella!” diye bağırdım. “Ella!”</p>

  <p>Tabii ki cevap gelmedi. <i>Sakın ağlayayım deme Jon Whitcroft!</i> diye emrettim kendime. Bu, sakallı için bir kez daha nazlı bir&nbsp;sümsük olduğumun ispatı olurdu, üstelik Ella’nın da hoşuna gitmezdi! Ama bunu bir yardımı olmadı, yine de gözlerim&nbsp;doldu.</p>

  <p>Neyse ki Zelda dikkatimi dağıttı.</p>

  <p>“Gel Jon,” dedi. “Sana bir şey göstermek istiyorum.”</p>

  <p>Kilise de kilitliydi ama sakallı, kapıyı bir parça telle açtı.</p>

  <p>“İçinde sözüm ona hayaletlerin dolandığı terk edilmiş evlere bakabilen insanlar böyle şeyler yapabilmeli,” dedi sakallı benim şaşkın bakışlarımı fark edince.</p>

  <p>Kendi kendime annemin acaba sakallının bu yüzünü bilip bilmediğini sordum, ama ona bundan bahsetmemeye karar&nbsp;verdim. Belki onun bu yetenekleri yüzünden daha heyecan&nbsp;verici biri olduğunu düşünecekti.</p>

  <p>Kilise balmumu ve solmuş çiçek kokuyordu. İçerisi bir hayaletin nefesi kadar soğuktu.</p>

  <p>“Buradan,” dedi Zelda ve bana eliyle orta koridoru işaret etti. Sunağa birkaç adım kala durdu.</p>

  <p>“İşte oradalar,” dedi ve kilise zeminine yerleştirilmiş anıt taşlarını gösterdi. “Hartgill’lerin bunlar. Büyük bir ihtimalle&nbsp;cinayete kurban gidenlerden ikisi de buraya gömülmüş. Annen seni buraya hiç getirmedi mi?”</p>

  <p>Zemin taşma oyulmuş isimleri inceledim. “Sanırım annem böyle bir yer olduğunu bile bilmiyor,” diye mırıldandım. “Soyağacı araştırmasıyla pek ilgilenmez.”</p>

  <p>“Evet bu doğru.” Sakallı hafifçe güldü. “Aksine. Imogen, sülalesindeki insanları komik bulur.”</p>

  <p>Ona attığım bakış dostane olmaktan çok uzaktı. Onun annem hakkında birçok şey bilmesine alışamamıştım.</p>

  <p>Zelda eliyle sağımızdaki pencerelerden birine işaret etti. “Bu pencere John ve William’ın anısına yaptırıldı,” dedi.&nbsp;“Sonraki nesillerden biri yaptırmış. Güzel, öyle değil mi?”&nbsp;Başımla onayladım. Vitray camlarda gördüğüm ve kilise&nbsp;zeminlerine gömülü bir soyum olduğunu bilmek tuhaftı. Ortada gurur duyulacak bir şey var mıydı bilmiyorum ama gurur duyuyordum. Birden annemin soyadını taşıyanları uzun&nbsp;bir sıra halinde arkamda gördüm. Bir zamanlar benim kadar&nbsp;gençtiler. Annelerini sevmişlerdi ve kız kardeşlerini kızdırmışlardı, hatta belki bazıları bir sakallıyla dövüşmüştü. Onları kemiklerimde ve kanımda hissediyordum. Seslerini koro halinde kalbimde duyuyordum. Çok kişiydiler ve bu düşünce hem huzursuz edici hem de korkutucuydu. Kilise zeminindeki tüm&nbsp;o isimler günün birinde benim de adımın bir mezar taşının&nbsp;üzerine yazılacağının göstergesiydi.</p>

  <p>Zelda yine beni düşüncelerin arasından sıyırdı, ona bu sefer de şükran duymuştum.</p>

  <p>“Birazdan karanlık olacak,” dedi. “Biz kilisede kalacağız, Matthew sen en iyisi kapının yanındaki ağaçların arasına saklan. Dışarıda birini ya da bir şey gördüğünde beni cep telefonumdan ara. Senden haber geldiği anda dışarıya çıkarız. Sonra&nbsp;sanki Jon’la Ella’yı değiş tokuş yapıyormuşuz gibi davranacağız&nbsp;ama sonra Ella’yı bıraktıkları anda, çocukların kilisenin içine&nbsp;koşabilmeleri için dikkatlerini dağıtacağız.”</p>

  <p>Stourton ve canlı kanlı bir adamla mücadele edeceğimiz düşünülürse bu pek parlak bir plan değildi (tek umudum&nbsp;Stourton’un yardımcısının canlı biri olması ve sakallının kehanet ettiği gibi, hizmetkârlarından birinin içine girdiği o boş&nbsp;kozalardan biri olmamasıydı). Ayrıca kilisenin içinde sonsuza dek güvende olmayacaktık. Ama her neyse, benim aklıma&nbsp;daha iyi bir şey gelmiyordu ve sakallıysa oynayacağı oyundan&nbsp;memnun gibi görünüyordu, bu yüzden çenemi tuttum.</p>

  <p>“Tamam bu şekilde hareket edelim,” dedi sakallı Zelda’ya . “Tüfeği benim almam daha doğru olacak, öyle değil mi?”</p>

  <p>Tüfek mi? Yutkundum.</p>

  <p>“Matt küçükken tavşanlarını kapmaya gelen tilkilere ve şahinlere ateş ederdi,” dedi Zelda ben yine sakallıya inanamaz gözlerle bakarken. “Böylelikle iyi bir nişancı oldu. Bugüne kadar sadece bir tane tilki ıskaladı.”</p>

  <p>“Evet, hâlâ o tilkiyi düşünürüm,” diye mırıldandı sakallı ve ilk defa onu küçük bir çocuk olarak hayal ettim. Bir tek&nbsp;sakalını yok edemedim, bu da onun hayalimde oldukça tuhaf&nbsp;görünmesine sebep olmuştu.</p>

  <p>“Tamam,” dedi. “Biraz paslanmış olabilirim ama elimden gelenin en iyisini yapacağım. Peki tam olarak neye ateş edeceğim? Av tüfeği saçması hayaletlerin üzerinde pek etkili olmaz&nbsp;öyle değil mi?”</p>

  <p>“Canlı olana ateş et!” diye karşılık verdi Zelda acımasız bir yüz ifadesiyle, “İğrenç devedikeni! Ella’yı kaçıran o!”</p>

  <p>Sakallı yutkundu.</p>

  <p>“Tekrar ediyorum anne,” dedi. “Canlı biri olmayacak. Ve umarım haklıyımdır çünkü ölü birine ateş etmek benim için&nbsp;çok daha kolay olacak. Bir şarjör av tüfeği saçmasının yetmeyeceğinden korksam bile!”</p>

  <p>Zelda bunun üzerine hiçbir şey söylemedi.</p>

  <p>“Kurbağalarımın üzerine yemin ederim,” diye mırıldandı sadece öfkeyle. “Bu mezarlığa gelecek olan her kimse, buradan&nbsp;ancak, torunumu bana saçının tek bir teline bile zarar gelmeden teslim ettiği zaman çıkabilecek.”</p>

  <p>Palto cebinden mendil çıkartıp buğulanmış gözlüklerini silerken elleri titriyordu. Sakallı teselli edercesine kolunu onun omzuna doladı. Sonra dönüp kilise kapısına doğru yürümeye&nbsp;başladı. Açtığında Zelda’nın haklı olduğunu gördük. Hava kararmıştı.</p>

  <p>“Matthew bekle!” diye seslendi Zelda sakallının arkasından. “Arabada doktorun bana verdiği koltuk değnekleri var. Saklanmadan önce onları bana getir. İşe yarayabilirler.”</p>

  <p>Bir av tüfeği ve koltuk değnekleri. Kulağa Stourton’a karşı özel bir silahlanma şekliymiş gibi gelmiyordu. Hâlâ Longspee’nin mührünün net olarak göründüğü avucuma baktım. Parmaklarımı üzerine kapamaya çalıştım ama sonra kolumu&nbsp;aşağıya indirdim. Koristi bir türlü unutamıyordum. Belki&nbsp;Longspee’ye eziyet eden şey, içinde bulunduğu karanlıktı.&nbsp;Beni koruduğu kişilerden farklı biri olmamasıydı... Belki sırf&nbsp;bu yüzden hâlâ buradaydı. Belki de tüm hayaletler ya katildi&nbsp;ya da onların kurbanlarıydı. Acaba babam hayalet olarak dolanıyor muydu? Hayır!</p>

  <p>Korku karanlık düşüncelere sebep oluyor ve bu düşüncelerin pek mantıklı olduklarını söyleyemem.</p>

  <p>Her neyse. Boş ellerle Stourton’u beklemek güzel bir his değildi.</p>

  <p>“Koltuk değneklerinde birini sen al Jon!” dedi Zelda sanki düşüncelerimi okumuş gibi. Belki de gerçekten bir cadıydı.&nbsp;Beni kendine öyle sıkı bastırdı ki bir an kaburgalarımı kırmaya çalıştığını düşündüm.</p>

  <p>“Geldiğin için çok teşekkür ederim!” dedi. “Sen gerçek bir dostsun. İnsan hayatında daha değerli bir şey olamaz. Ella&nbsp;sana sahip olduğu için gerçekten şanslı.”</p>

  <p>“Önemli değil,” diye mırıldandım. “Ella da benim için aynısını yapardı.”</p>

  <p>“Evet işte bu konuda haklısın. Bunu yapardı,” dedi Zelda. “Ama yine de teşekkürler.”</p>
</body>
</html>
