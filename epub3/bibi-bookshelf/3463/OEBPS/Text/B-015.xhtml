<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2>15</h2>

  <p class="baslik2"><b>BİTTİ</b></p>

  <p>Ella’yla birlikte kilise kapısından dışarıya çıktığımızda Zelda’yla sakallının başında nöbet tutan iki hizmetkâr endişeli gözlerle kuleye bakıyorlardı. Onları mezar taşlarına bağlamışlardı ve biri sakallının kullandığı tüfeği tutuyordu.</p>

  <p>Zelda ne yazık ki görür görmez Ella’nın ismini bağırdı. Gözyaşları yanaklarından süzülüyordu ve sakallının yara bere&nbsp;içindeki yüzünü neredeyse ikiye bölen tebessümü çok büyüktü. Ama ne yazık ki Stourton’un hizmetkârları da bizi görmüşlerdi. Öyle inanmaz gözlerle bakıyorlardı ki gözleri o an&nbsp;dışarıya fırlamış olsa şaşırmazdım.</p>

  <p>“Kilisede kal Ella!” diye bağırdı Zelda, sakallı tüfeği tutan adama tekme atarken. Oltadaki balık gibi tüfeğe asılıyordu ve pek başarılı sayılmazdı ama denemesini bile saygıya değer bulmuştum.</p>

  <p>“Ne bakıyorsunuz? Efendinizi cehenneme gönderdik, üstelik bu sefer sonsuza dek!” diye bağırdım hizmetkârlara. “Belki ona yetişebilirsiniz!”</p>

  <p>Av tüfeğinin saçması yüzüme bir karış mesafede olan kapıya isabet etmişti ve Ella, bir sonrakinin burnumu kopartmaması için beni geriye doğru çekiştirdi.</p>

  <p>“Delirdin mi?” dedi dişlerinin arşından. “Onları Longspee’ye bırak.”</p>

  <p>Longspee. Bizimle birlikte kuleden inmişti ama şimdi neredeydi? Etrafa bakındım. Koridorda durmuş sunağa bakıyordu. Ella eliyle, gözlerini Stourton’un hizmetkârlarından ayırmadan ona doğru yürümemizi işaret etti. Neyse ki efendileri olmadan ne yapacaklarını bilmiyormuş gibi görünüyorlardı.</p>

  <p>“Nereye gitti?” Longspee yine neredeyse görünmez olmuştu, sanki kuledeki mücadelede tüm gücünü kullanmıştı. “Nereye gitti Jon? Cehennem var mı? Ölüm beni nihayetinde&nbsp;yakaladığında ben de mi oraya gideceğim?”</p>

  <p>Ona nasıl cevap vermem gerektiğini bilmiyordum. Zihnimde koristin sesinin okul kilisesinde yankılanışını duydum. <i>Beni öldürdü!</i></p>

  <p>“Dışarıda,” dedim, “Stourton’un iki hizmetkârı daha var. Ella’nın büyükannesi ve... amcası ellerinde. Onlara yardım&nbsp;edebilir misin?”</p>

  <p>Tabii ki edebilirdi. Longspee eski kilisenin duvarlarından geçtiğinde sakallı ona tıpkı ilk kez yılbaşı ağacı gören bir çocuk gibi hayran gözlerle bakıyordu.</p>

  <p>Stourton’un hizmetkârlarının boş bakışlarından kaçmaya niyetlendikleri okunuyordu ama bunu yapmadılar. Belki hâlâ</p>

  <p>efendilerinin kuleden inip onlara yardım edeceğini düşünüyorlardı. Biri Longspee’ye ateş etti, hayalet olarak bunun ne kadar budalaca olduğunu bilmeliydi. Diğeri mezar taşlarının&nbsp;arasında, ıslak toprağa saplanmış olarak duran küreği aldı. Bu&nbsp;da pek akıllıca sayılmazdı. Sonra ikisi de Longspee’ye saldırdı&nbsp;ama ölü insan uzuvlarıyla kendilerini ona karşı koruyamadılar&nbsp;ve sonunda çaldıkları ölü bedenlerin içinden kirli sis şeklinde&nbsp;çıkıp tıpkı efendileri gibi gecenin içinde kayboldular. Longspee kılıcını kınına soktuğunda Kilmington Mezarlığı rahat bir&nbsp;nefes almaya başlamış gibiydi. Mezarlar arasındaki sessizlik,&nbsp;tıpkı kuvvetli yağan yağmurdan sonraki hava kadar saftı.</p>

  <p>“Şövalyelerden ne anlıyorsun?” demişti annem bana, beşinci doğum günümden dokuzuncuya kadar başka bir kostümü asla kabullenmediğimde. Evet, ne anlıyordum? Belki zırh ve&nbsp;kılıçla kötülüğü yenebileceğime inandığım için.</p>

  <p>Ella Zelda’yı ve sakallıyı çözdü (ona annem gibi Matt diyordu).</p>

  <p>“Beni neden daha önce çağırmadın Jon Whitcroft?”</p>

  <p>Sonra sorusunu cevaplayamadan ortadan kayboldu.</p>
</body>
</html>
