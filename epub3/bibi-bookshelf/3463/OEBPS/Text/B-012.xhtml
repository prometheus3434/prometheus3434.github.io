<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2>12</h2>

  <p class="baslik2"><b>ELLA’NIN AMCASI</b></p>

  <p>Zelda’nın evine kadar koştum. Bildirmeden ikinci kez okuldan kaçtığım için beni kovacak olmaları umurumda değildi. Hiçbir şey umurumda değildi. Ella neredeydi?</p>

  <p>Tökezleyerek salona girdiğimde etrafı kurbağalarla kuşatılmış olan Zelda koltuğa oturmuş, elinde bir mektup tutuyordu. Gözlüğünü çıkartmıştı ve gözleri ağlamaktan kıpkırmızı olmuştu.</p>

  <p>“Ne oldu?” Gözümün önüne Ella’nın bir kamyon tarafından ezildiği veya değirmen suyunda boğulduğu geldi.</p>

  <p>Zelda mektubu bana uzattı. Yazı beceriksizce yazılmıştı, sanki sağ eliyle yazan biri değişiklik olsun diye soluyla yazmayı denemişti.</p>

  <p>Önce tek kelime anlamadım ama sonra olduğum yere, Zelda’nın çiçekli halısına oturmak zorunda kaldım. Dizlerim tutmuyordu (ve neredeyse iki kurbağa eziyordum).</p>

  <p><i>Zelda Littlejohn, hava kararır kararmaz Hartgill çocuğunu Kilmington mezarlığına getir yoksa torunun güneş doğarken cehennemi boylayacak.</i></p>

  <p>Kelimelerin altında hanedan mührü vardı. Bulaşmıştı, sanki sakar parmaklar ıslak mürekkebe değmiş gibiydi ama yine de tanıdım. Onu en son ölü bir atın derisinin üzerinde görmüştüm.</p>

  <p>“Ama... bu imkânsız!” diye kekeledim. “O ölü. Yani demek istiyorum ki... bu sefer gerçekten! Biz onu gördük. Longspee&nbsp;onu öldürdü.”</p>

  <p>Zelda gürültüyle burnunu temizledi.</p>

  <p>“Longspee mi? Jon siz ikiniz benden ne sakladınız? Bu Lord Stourton’un hanedan mührü ama hayaletler mektup&nbsp;yazmazlar!”</p>

  <p>Zelda bana suçlayıcı gözlerle bakıyordu ve buna hakkı vardı.</p>

  <p>Böylelikle ona her şeyi anlattım. Ella’nın benimle katedrale geldiğini, orada Longspee’yi çağırdığımızı ve bizi Stourton’la&nbsp;hizmetkârlarından kurtardığını... Bir tek ölü korist ve çalınmış kalp hakkında bir şey anlatmadım. Longspee’nin katil olduğunu söylemeye dilim varmıyordu.</p>

  <p>Zelda inanamaz gözlerle dinliyordu. Bittiğinde beni gönül rahatlığıyla Stourton gibi öldürmek istiyor gibi bakıyordu.</p>

  <p>“Tüm bunları bana nasıl anlatmazsınız?” diye bağırdı. “Peki Stonehenge mevzusu neydi? İddiaya girerim oraya da&nbsp;Viking hâzinesi için gitmedik!”</p>

  <p>Başımı eğdim. Gözlerine bakamıyordum.</p>

  <p>“O başka bir hikâye,” diye mırıldandım. “Gerçekten. Stourton’la ilgisi yok.” Tekrar ayağa kalktım. “Nasıl mektup&nbsp;yazabildi, Ella’yı nasıl kaçırabildi Zelda? O bir hayalet. Bir kalem bile tutamaz!”</p>

  <p>“Lanet kök, nereden bileyim?” dedi Zelda. “Benim tanıdığım hayaletler çocukları kovalamıyor ve şeytan köpekleri yok! Birkaç kez inlerler ve onlara bağırdığında yok olurlar! Ella’yı&nbsp;ne tür bir belanın içine soktun Jon?”</p>

  <p>Sonra, ben hâlâ elimde duran mektuba bakarken yine mendilinin içine hıçkırmaya başladı.</p>

  <p>Kapı çaldığında, sanki Stourton kemikli parmaklarıyla sırtımı dürtmüş gibi irkildim. Ama Zelda rahatlamış bir ifadeyle mendilini indirdi.</p>

  <p>“Bu benim oğlum,” dedi burnunu çekerken. “Mektubu alır almaz onu aradım,” dedi elinin tersiyle gözlerini silerken.</p>

  <p>“Umarım gerçekten önemlidir Zelda!” dedi bir ses arkamda. “Beni aradığında kanal tedavisinin ortasındaydım! Evet, Ella’ya ne oldu?”</p>

  <p>Arkamı döndüm ve orada duruyordu.</p>

  <p>Sakallı.</p>

  <p>Hayatım boyunca bu kadar aptal baktığımı hatırlamıyorum ve umarım bir daha da asla yapmam. Ancak beni annesinin salonunun ortasında gören sakallı da pek mantıklı gözlerle bakmıyordu.</p>

  <p>“Ah Matthew hâlâ şu iğrenç sakalın duruyor!” dedi Zelda güçlükle koltuktan kalkarken. “Sana bu sakalla bir geri zekâlı&nbsp;gibi göründüğünü daha kaç kez söylemeliyim?”</p>

  <p>“Onu neden kesmediğimi biliyorsun,” dedi sakallı bir yandan normal bir ifade takınmaya çalışırken. “Yoksa yara izinin yok olduğunu mu sanıyorsun?”</p>

  <p>“Hangi yara izi?” diye mırıldandım.</p>

  <p>“Bana hayalet turlarında yardım ettiğinde atlattığı bir kazaydı,” dedi Zelda sakallının yanağına telaşlı bir öpücük kondururken. “Jon Matthew’e korkunç hikâyeyi anlat. Benim bir kahveye ihtiyacım var. Artık net düşünemiyorum. Bir parça&nbsp;mantığım vardı onu da ağlayarak kaybettim.”</p>

  <p>Sonra tekrar mendile sümkürdü ve beni sakallıyla yalnız bıraktı.</p>

  <p>Bir anlığına rahatsız edici bir sessizliğe büründük. Hâlâ daha Zelda’nın oğlu olduğuna inanamıyordum. Bir diş doktoru olmasına rağmen kurbağalardan rahatsız olmaması beni&nbsp;şaşırtmıştı.</p>

  <p>“Şu sürprize de bakın,” dedi sonunda. “Evet, Ella’ya ne oldu? Kız kardeşlerine yaptığın gibi onu da saçma sapan bir&nbsp;işin içine mi soktun?”</p>

  <p>Şuna bakın. Gizlemiyordu! Düşmanlığı netti! Bu benim hoşuma gitti.</p>

  <p>“Eğer annemi beni buraya göndermesi için ikna etmeseydin hiçbir şey olmayacaktı!” diye çıkıştım. “Beni ölü bir katilin beklediği şehre göndermek gerçekten akıllıca. Ella olmasaydı&nbsp;ben de onun gibi ölü olacaktım! Ama onun geri dönüp beni&nbsp;değil de Ella’yı yakalayacağını nereden bilebilirdim?”</p>

  <p>Elbette pek mantıklı değildi ve sakallının da tek bir kelime anlamadığı ortadaydı. Ama benim yüzümdeki rahatlık ifadesi&nbsp;onun bakışlarını da sakinleştirmişti.</p>

  <p>“Ella’ya saldıran kim?”</p>

  <p>Ona mektubu verdim ve kahrolası hikâyeyi bir kez daha anlattım. Ben anlatırken o kurbağaları yakalıyordu, herhalde bu onun sinirlerini yatıştırıyordu ve ben kendimi annemin erkek&nbsp;arkadaşının Ella Littlejohn’un amcası olduğu fikrine alıştırmaya çalışıyordum. Ona amcasından hoşlanıp hoşlanmadığını sormak isterdim ama Ella yok olmuştu ve korkudan midem o kadar bulanmaya başlamıştı ki, sanki çarşamba günleri bize okulda verdikleri iğrenç mantar çorbasından üç kâse içmiş gibiydim.</p>

  <p>Stourton onu nereye götürmüştü?</p>

  <p>Acaba hayatta mıydı yoksa onu da hayalet mi yapmıştı?</p>

  <p>Bunu yapabilir miydi?</p>

  <p>Longspee’nin kılıcını Stourton’un göğsüne sapladığını anlatırken Zelda elinde kahve fincanıyla geldi. İtiraf etmeliyim ki sakallı o ana kadar aptalca tek bir soru sormamıştı. Aksine.&nbsp;O kadar sakin dinledi ki sanki dondurma yerken hangi dişlerimin sızladığını söylüyordum ve sonunda anlatmaktan yorgun&nbsp;düşüp sustuğumda, sanki hastaları tüm gün ona öldürülmüş&nbsp;hayaletlerden ve ölü şövalyelerden bahsediyormuş gibi başıyla&nbsp;onayladı.</p>

  <p>“Ne yazık ki tüm bunların mantıklı bir açıklaması var,” dedi ve kendini eski püskü koltuğun üzerine bıraktı. “Stourton Jon yerine Ella’yı yakaladı çünkü o yatılı okul öğrencisi&nbsp;değil ve ona yanaşmak çok daha kolay!”</p>

  <p>“Peki nasıl mektup yazabildi ve bir çocuğu kaçırmayı nasıl başarabildi? O gölgeden başka bir şey değil!” diye bağırdı Zelda sakallıya vereceği fincana titreyen ellerle kahve koyarken.</p>

  <p>“Nasıl mektup yazabildi? Birinci olasılık: Katil hayalet Lordumuz, yaşayan bir adamı öylesine korkuttu ki adam Stourton’un emriyle Ella’ya pusu kurdu ve mektubu yazdı. İkinci olasılık...” Tereddüt etti ve bana baktı.</p>

  <p>“Ne?” dedim sinirle. “İkincisi için yeterince büyük değilim diye mi düşünüyorsun? İddiaya girerim daha önce beş yüz yaşında bir katil seni kovalamamıştır ve onların şeytan köpekleriyle boğuşmamışsındır!”</p>

  <p>Her şey ağzımdan o kadar saldırgan bir şekilde çıkmıştı ki Zelda şaşkın gözlerle baktı. Ne de olsa oğlunu ilk kez gördüğümü sanıyordu.</p>

  <p>“... İkinci olasılık,” diye devam etti sakallı ikna olmuş bir ifadeyle. “Stourton bir adamı ölümüne korkuttu ve hizmetkârlarından birini onun bedeninin içine soktu.”</p>

  <p>“Onun bedenine mi? Hayaletler bedenleri kullanabiliyorlar mı?” Sesim ürkütücü bir karga sesine dönüşmüştü.</p>

  <p>Zelda fincanı kenara koydu ve dimdik ayağa kalktı.</p>

  <p>“HAYIR bunu yapamazlar!” dedi kararlı bir şekilde. “Çocuğa böyle şeyler anlatmayı kes Matthew! Bunun saçmalık olduğunu düşündüğümü biliyorsun. Bunlar batıl inanç, hurafe! Başka bir şey değil. Stourton geceleri ahırına girerek ürküttüğü bir çiftçiyi öylesine korkutmuş olmalı ki, aptal adam mektubu yazmış sonra da okula giderken Ella’yı kaçırmış olmalı!”</p>

  <p>Sakallı kahvesini aldı (elbette şekersiz içiyordu) ve sessizliğe gömüldü.</p>

  <p>“Ama... ama hâlâ Stourton’un nasıl burada olduğunu anlamıyorum!” diye kekeledim. “Longspee onu cehenneme yolladı. Gözlerimle gördüm.”</p>

  <p>Sakallının dudaklarına ciddi bir tebessüm yayıldı. “Stourton’dan geriye boş bir kozaya benzer bir beden kaldığını söyledin.”</p>

  <p>“Evet!”</p>

  <p>“O sadece bir kılıf!”</p>

  <p>Zelda gözlerini devirdi ama sakallı gözle görünür bir biçimde kendi davasındaydı. Onu sadece anneme limonatanın çocuk dişleri üzerindeki etkisini anlatırken bu kadar tutkulu&nbsp;görmüştüm.</p>

  <p>“Orta çağda,” diye devam etti, “... asılacak bir adamın soğanın kabuğunu kanına batırıp dilinin altına koyduğunda ebedi lanetten korunacağına inanılırdı. Rivayete göre bu şekilde ruhu onu cehennemden koruyacak bir kozayla sarılırdı ve&nbsp;yedi kez uyanabilirdi. Bu yüzden cellatlar idam mahkumunun&nbsp;dilinin altına bakmakla yükümlüydüler ama Stourton cellada&nbsp;rüşvet verebilecek kadar zengindi.”</p>

  <p>“Yedi mi?” diye mırıldandım.</p>

  <p>“Evet.” Sakallı başıyla onayladı, sanki ağzında kaç tane diş dolgusu olduğunu soruyordum. “Sadece senin gördüğünün&nbsp;yedinci olduğunu umut edebiliriz. Yanında kaç tane hizmetkârı var demiştin?”</p>

  <p>“Dört,” diye mırıldandım.</p>

  <p>“Onlar da arkalarında içi boş bedenler bıraktılar mı?” Hayır anlamında başımı sağa sola salladım.</p>

  <p>“Hmm!” sakalını sıvazladı, tıpkı her düşünmeye daldığında yaptığı gibi. “Eğer şansımız varsa sadece birini geri getirebilmiştir. Bir rivayete göre hayaletler, onlara bir ölünün bedeni sunulduğu zaman geri çağrılabilirmiş. Stourton bütün hizmetkârlarını geri çağırabilmek için dört adam öldürmek&nbsp;zorunda. Bu Kilmington gibi ufak bir yerde dikkat çekerdi.&nbsp;Diğer taraftan, eğer cesetleri beden gibi kullandıklarında...”</p>

  <p>“Yeter Matthew!” Zelda eliyle onu ağzını kapattı. “Karanlık hikâyeleri her zaman sevmişsindir. Jon yaşındayken bile!” “Ama neden hayaletler hakkında bu kadar şey biliyor?”&nbsp;diye sordum Zelda’ya. “Diş doktorları ne zamandan beri böyle&nbsp;şeyleri biliyorlar ki? Yoksa anneme yalan mı söyledi, gerçekte&nbsp;hayalet avcısı falan mı?”</p>

  <p>“Annen mi?” Zelda sakallıya inanamaz gözlerle baktı. “Jon’un annesiyle ne ilgin var?”</p>

  <p>“Birlikte yaşadığım kadın anne. Imogen Whitcroft. Seni onunla tanıştırdım ya! Kurbağalardan biri kucağına sıçramıştı!”</p>

  <p>Zelda bana kocaman gözlerle bakıyordu. “Ah o halde Jon şu nazlı küçük...”</p>

  <p>Sakallı Zelda’nın cümlesini bitirmesine izin vermedi ve bana döndü.</p>

  <p>“Tabii ki bir diş doktoruyum!” dedi onun yerine gücenmiş bir ses tonuyla (oysa ben ona iltifat etmekten daha çok endişemi dile getirmeye çalışmıştım). “Ama Zelda gibi bir anneyle&nbsp;başka ne beklersin? Beni senin yaşındayken düzinelerce hayalet turuna götürdü. Bazılarında hayalet kılığına girmem bile&nbsp;gerekti! O zamandan beri haklarında bulabildiğim ne varsa&nbsp;okumaya çalışıyordum. Bu güne kadar bir tanesine bile rastlamamamın hayal kırıklığını yaşamama rağmen.”</p>

  <p>“Sanırım bu durum, bu akşam değişecek,” dedi Zelda karanlık bir yüz ifadesiyle.</p>

  <p>Sakallı sevinmiş gibi bakmıyordu. Bu beni şaşırtmamıştı. Onun kitapları, gerçek hayata kıyasla çok daha iyi tanıdığını&nbsp;düşünüyordum ve onun bize Stourton konusunda nasıl yardım edeceğini hayal dahi edemiyordum. Ama herhalde Zelda’nın aklına daha iyi biri gelmemiş olacaktı. Bir dişçi, yaşlı&nbsp;bir kadın ve on bir yaşında bir çocuk. Zavallı Ella!</p>

  <p>Sakallı, mektubu yere düşürmüştü. Kurbağalardan biri de üstüne oturmuştu. Onu kenara itip mektubu tekrar okudum.</p>

  <p>“Hâlâ neden oturuyoruz? Hemen Kilmington’a gitmeliyiz!” dedim. “Belki Ella’yı hava kararmadan bulabiliriz.”</p>

  <p>Ama Zelda kafasını umutsuzca iki yana sallıyordu. “Stourton’un ancak güneş battıktan sonra Ella’yla birlikte mezarlıkta olacağına eminim.”</p>

  <p>“Peki o halde onu nerede tutuyor?” Sesim birinci sınıf çocukları gibi titriyordu; bu durum sakallının önünde utanç vericiydi ama bunu engelleyemedim. Ella’yı, şu siyah köpeklerin nöbet tuttuğu karanlık bir bodrumda hayal ediyordum. Bir&nbsp;kez daha, Stourton’un derisini yüzüp onu cehenneme gönderebilmek için Longspee’nin bana kılıç kullanmayı öğretmesini&nbsp;diledim.</p>

  <p>“Hâlâ onun bir çiftçiyi, korkutup kendine suç ortağı yaptığına eminim,” dedi Zelda. “Yani Ella büyük bir ihtimalle onun evinde. Stourton senden öncekilere de aynısını yaptı&nbsp;Jon! Onları önce bir çiftlikte tuttu ve sonra...” Cümleyi tamamlayamadı.</p>

  <p>“O zaman neden o evi aramıyoruz?” dedim yüksek sesle.</p>

  <p>“Nasıl yapacağız?” diye cevap verdi Zelda. “Kilmington’daki her zili çalıp, ‘Affedersiniz, sizi bir hayalet korkuttuğu için on bir yaşında bir kız çocuğu kaçırdınız mı?’ mı diyeceğiz?”</p>

  <p>“... veya öldürdüğü için,” diye bitirdi sakallı onun cümlesini ve Zelda’nın sert bakışlarına maruz kaldı.</p>

  <p>Sonra hepimiz sessizlik içinde oturduk. Korkunçtu. Ella’yı yarı yolda bırakmış gibi hissediyordum ve üstelik başına tüm o&nbsp;belayı sardıktan sonra. Son kez birlikte olduğumuzda tartışmış&nbsp;olmamız her şeyi daha berbat ediyordu.</p>

  <p>Sessizliği bozan Zelda oldu.</p>

  <p>“Evet, Matthew,” dedi. “Jon haklı. Neden hâlâ oturuyoruz? Haydi Kilmington’a gidelim. Torunumu geri istiyorum.”</p>

  <p>Sakallı yutkundu ama sonra başıyla onayladı ve ayağa kalktı.</p>

  <p>“Sen en iyisi okula geri dön Jon,” dedi sakallı. “Belki anneni arayıp senin nerede olduğunu sormuşlardır bile.”</p>

  <p>“Mektubu okumadın mı?” diye çıkıştım. “Ella’yı sadece Zelda beni onlara götürdüğünde bırakacaklar! Ben de geliyorum.”</p>

  <p>Zelda sakallıya çaresiz gözlerle baktı.</p>

  <p>“Ben de geliyorum!” diye tekrar ettim. “Tartışmaya gerek yok!”</p>

  <p>Zelda bana baktı ve gözyaşlarını sildi.</p>

  <p>“Teşekkürler Jon,” diye mırıldandı. “Kahrolası devedikeni! Yine gözlüklerim buğulandı!”</p>

  <p>“Ama onu götüremezsin!” diye itiraz etti sakallı. “Annesi beni öldürür! Bu çok tehlikeli Zelda.”</p>

  <p>“Matthew, eğer Jon gelmezse bu mektubu yazan kişi Ella’yı öldürecek!” diye yanıtladı Zelda.</p>

  <p>Sakallı verecek cevap bulamadı.</p>

  <p>“Belki de polisi aramalıyız,” dedi en sonunda ikna olmamış bir ses tonuyla.</p>

  <p>“Polisler hayaletlere inanmazlar Matthew,” dedi Zelda ve araba anahtarının bulunduğu dolaba doğru topallayarak ilerledi. “Ayrıca yalnız gelin denmiş!”</p>

  <p>“Peki Jon’un şövalyesine ne oldu?” Sakallı ceketini giydi.</p>

  <p>“Tabii ya!” Zelda döndü ve umut dolu gözlerle bana baktı.</p>

  <p>“Jon, Longspee’yi neden çağırmadın?”</p>

  <p>Nereye bakmam gerektiğini bilmiyordum. “Çünkü belki o da bir katil olabilir,” diyebildim sonunda. “Ve bu akşam bize&nbsp;yetecek kadar katilimiz olacak, öyle değil mi?”</p>
</body>
</html>
