<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2>17</h2>

  <p class="baslik2"><b>KORİSTLERİN ADASI</b></p>

  <p>İtiraf ediyorum: Ella ertesi gün bir kez daha onun yardımına ihtiyacımız olduğunu söylediğinde sakallı kesinlikle can sıkıcı sorular sormadı. Ella’yla benim yukarıdaki okul kilisesine sızabilmemiz için anlaştığımız gibi derslerin bitmesine az kala&nbsp;gelip bizi denetleyen öğretmenimizi (Bayan Banegal, matematik ve kimya öğretmeni) diş sağlığı ile ilgili bir konuşmayla&nbsp;oyaladı.</p>

  <p>Pis şantajcıyı iyice korkutup kendiliğinden kalbin nerede olduğunu söylemesini sağlamayı teklif ettim ama Ella alnını&nbsp;buruşturup bunu nasıl yapacağımı sordu. Elbette hiçbir fikrim yoktu, böylelikle onun yöntemini kullanmaya karar verdik: Ben bankların arasına saklandım ve on dakika sonra Ella kiliseye gelip sanki içeride kimsenin olmadığına emin olmak istercesine etrafa bakındı. (Oldukça iyi bir oyuncu olduğunu&nbsp;o gün anladım).</p>

  <p>“Aleister! Aleister Jindrich!” dedi sessizliğin içine. (İsmini bize Longspee söylemişti.) “Neredesin? Seninle konuşmam&nbsp;lazım.”</p>

  <p>Gelmesi uzun sürmemişti. Ella her zamanki gibi çok güzel görünüyordu ve şüphesiz ki böyle bir kızın onu çağırması Aleister’in kibrini okşuyordu.</p>

  <p>Önce sunak merdivenlerinin önünde bir dalgalanmadan başka bir şey değildi. Sonra kafası belirmeye başladı. Yüzüne,&nbsp;<i>Alice Harikalar Diyarında</i> romanındaki kedinin gülümsemesi&nbsp;yayılmıştı ve en sonunda çocuğun tamamı Ella’nın karşısında&nbsp;duruyordu. Üzerinde Angus’un koro kostümünün soluk renklisi vardı.</p>

  <p>“Şuna da bir bakın!” diye mırıldandı ve Ella’ya öyle kışkırtıcı bir ifadeyle güldü ki ona o anda temiz bir dayak atmaktan keyif alabilirdim. “Tanışıyor muyuz? Sanmam ama!”</p>

  <p>Ella ona o kadar ifadesiz bakıyordu ki sanki dünyada ölü bir koriste bakmaktan daha doğal bir şey yoktu.</p>

  <p>“Adım Ella Littlejohn,” dedi. “Büyükannem Salisbury’de hayalet turları düzenliyor. Bu yüzden buradayım.”</p>

  <p>“Öyle mi?” Aleister, tıpkı kedinin süt tenceresinin etrafında gezindiği gibi Ella’nın çevresinde dönmeye başladı. “Daha ayrıntılı anlatır mısın?”</p>

  <p>Ella kollarını göğsünde kavuşturdu. Sakallı bize bunun sözüm ona insanın içine girmesini engellediğini anlatmıştı. Diş doktoru olduğunu unuttuğunda gerçekten işe yarar bazı şeyler&nbsp;söylüyordu.</p>

  <p>“Büyükanneme senden bahsettim,” dedi Ella. “Ne de olsa okulda herkes senin hakkında her şeyi biliyor. Ama Zelda turlarında, ev hasreti çektiği için pencereden aşağıya atlayacak kadar çocukça davranan ve o zamandan beri de hayalet olarak eski&nbsp;okuluna musallat olan bir oğlandan bahsetmek istemiyor.”</p>

  <p>Mükemmel. Aleister bir çarşaf kadar beyaz olmuştu (normalde zaten çok renkli olduğundan değil ama bir fark olmuştu).</p>

  <p>“Demek büyükannen bunu söylüyor?” diye tısladı. Gerçekten bir kediye çok benziyordu.</p>

  <p>“Evet bunu söylüyor,” diye karşılık verdi Ella kımıldamadan. “Ama ben başka bir hikâye duydum.”</p>

  <p>Konuşmasına etkileyici bir ara verdi ve kıyafetini eliyle düzeltti (kızların okul üniformasının pek heyecan verici olduğu söylenemez ama Ella onun içinde bile güzel görünüyordu).</p>

  <p>“Benim sınıfımda bir çocuk,” diye devam etti, “katedralde bir şövalyenin hayaletinin dolaştığını, kalbini çaldığın için seni öldürdüğünü söylüyor. Bu tabii ki kulağa ev hasreti hikâyesinden daha iyi geliyor. Ama hangisi gerçek?”</p>

  <p>“Gerçek bu işte! O lanet olası şövalye beni öldürdü!” Aleister Ella kadar uzun olabilmek için parmak uçlarına kalktı. Kendini beğenmiş küçük ucube! Cennetle cehennemin onu&nbsp;istememesine şaşmamalı.</p>

  <p>Ella eliyle saçını düzeltti. “İspat et!”</p>

  <p>“İspatlamak mı?” Aleister şaşkın bakıyordu. “Nasıl?”</p>

  <p>“Bana kalbi göster!”</p>

  <p>Bir anlığına neler döndüğünü anladığını sandım. Ancak, bir pencereden düşmüş olması ve yüzyıllarca bir hayalet olarak&nbsp;eski okuluna musallat olması hoşuna gitmemesinin dışında,&nbsp;ben de kibrini küçümsemiştim.</p>

  <p>“Tamam,” dedi. “Ama onu sana gösterdiğimde seni öpmem lazım.”</p>

  <p>Küçük pislik! Ella’nın yutkunduğunu ve göğsünde kavuşturduğu ellerini yumruk yaptığını görüyordum ama sesinden o nefret anlaşılmıyordu.</p>

  <p>“Tabii ki,” dedi tamamen sakin bir ses tonuyla. “Seni hep öpmek istemişimdir. Dışarıdaki resimde çok hoş görünüyorsun.”</p>

  <p>Yutmuştu. Zavallı küçük şantajcı bunu, balığın oltadaki yemi yuttuğu gibi yutmuştu. Herhalde Aleister insanlara dokunamadığını tamamen unutmuştu. Ella kadar güzel olanlara&nbsp;bile.</p>

  <p>“Kalbi güvenli bir yere gizledim!” diye fısıldadı Ella’ya. “Buradan uzakta değil.”</p>

  <p>O halde onu yine Stonehenge’e gömmemişti. Ella ona yapacağı sürprizi ustaca gizlemeyi başarıyordu.</p>

  <p>“Güzel. Göster onu bana.”</p>

  <p>Aleister başını sağa sola salladı.</p>

  <p>“Karanlık olmak zorunda. Tenim çok fazla gün ışığı gördüğünde korkunç kaşınıyor.”</p>

  <p>Ella renkli kilise pencerelerine baktı.</p>

  <p>“Ama bu saatler sürer,” dedi. “Neden bana nereye gizlediğini söylemiyorsun. Ben onu gidip alırım.”</p>

  <p>İyi denemeydi ama Aleister o kadar da aptal değildi. Kurnaz gülümsemesi hemen kayboldu.</p>

  <p>“Yo yo, onu sana kendim göstermek istiyorum güzelim!” diye mırıldandı. Hafif yankılanan sesi kulağa saçma geliyordu.&nbsp;“Karanlık olduğunda beni burada okulda bekle!”</p>

  <p>“Peki.” Ella gerçekten beklenti dolu bir gülümseme sergilemeyi de başarmıştı. “Bir sorum daha var. O şövalyenin günün birinde buraya gelip kalbini geri isteyeceğinden korkmuyor&nbsp;musun?”</p>

  <p>Aleister’in kahkahası o kadar haindi ki, ona uygun tek cevap gökyüzünden inecek bir şimşek olurdu ama herhalde gökyüzü adaleti bir kilisede bile bu tarz araçları kullanmıyordu.</p>

  <p>“Zavallı köpek, katedrali ancak biri onu yardıma çağırdığında terk edebiliyor,” diye kıkırdadı. “Bunu kendi ettiği saçma yeminine borçlu.”</p>

  <p>“Ne aptallık!” Ella’nın o pislik herife attığı bakış içindeki nefreti açıkça belli ediyordu ama anında Aleister’e yine o en&nbsp;tatlı Ella tarzıyla gülümsedi.</p>

  <p>“Tamam!” dedi. “O zaman güneş battıktan sonra görüşüyoruz.”</p>

  <p>Sakallı pek iyi zaman geçirmemişti (“Tanrım, şu öğretmen bütün arkadaşlarının çürük dişlerinden bahsetti!” diye söylendi, onunla tekrar okulda buluştuğumuzda) ve ona hava kararır&nbsp;kararmaz tekrar okula gitmemiz gerektiğini söylediğimizde&nbsp;çok şaşırdı. Zaman dolana kadar bize eşlik etmekte ısrarcıydı.&nbsp;Böylelikle High Caddesi’nde bize dondurma ısmarlamasına&nbsp;izin verdik ama nihayet karanlık olduğunda ve kilitli okul kapısına geldiğimizde Ella ona açık bir dille bundan sonrasını&nbsp;yalnız halletmemiz gerektiğini söyledi. Bize sözde baba rolleri&nbsp;oynayarak vaaz vermeye çalıştı. Ama nihayet, bu sefer neredeyse Ella’dan bir kafa boyu kadar kısa olan bir hayaletle buluşacağımız için karışmamayı kabul etti.</p>

  <p>Piskopos sarayı ay ışığında gerçekten bir okul gibi görünmüyordu ve Ella’yla birlikte demir kapıdan diğer tarafa tırmanırken, Aleister’in geceleri boş koridorlarda nasıl gezindiğini ve çoktan ölmüş olan öğretmenlere ve öğrencilere ne tür soytarılıklar yaptığını düşünüyordum.</p>

  <p>Okulun arkasında gündüzleri futbol ve ragbi oynadığımız çayır olağan çocuk kalabalığı olmayınca dolunay kadar yabancı görünüyordu.</p>

  <p>“Sen hâlâ burada ne yapıyorsun?” diye fısıldadı Ella bana, çimlerin üzerinde yanında durduğumda. “Seni görmeden saklanmalısın!”</p>

  <p>Onu yalnız bırakmaktan nefret ediyordum. Ay aniden bir bulutun arkasında kayboldu ve gece zifiri karanlığa büründü.&nbsp;Ama Ella tabii ki haklıydı. Ben de kendime okulun önündeki&nbsp;çalılıklar arasında bir yer bulmaya çalıştım ve Aleister’in Ella’yı&nbsp;benim onları çaktırmadan takip edebileceğim bir yere götürmesini umut ettim.</p>

  <p>Neyse ki pis herif Ella’yı görmeye pek meraklı olduğundan fazla bekletmedi. Okul duvarlarının içinden beyazımsı bir şekil süzüldüğünde Ella çimenler üzerinde bir yukarı bir aşağı&nbsp;yürüyordu. Evet hayaletler uçmuyorlar, yürüyorlar. Tuhaf bir&nbsp;görüntü, çünkü bunu çoğu kez yerden bir karış yukarıda yapıyorlar.</p>

  <p>İkisinin ne konuştuğunu anlayamıyordum. Sadece Aleister’in soluk renkli bedeniyle Ella’ya çok yakınlaştığını görüyordum. Bunun için onu memnuniyetle tekrar pencereden aşağıya itebilirdim. Çimenlerin üzerinden çekip gittiklerinde&nbsp;gizlendiğim yerden fırlayıp peşlerinden koşmamak için kendimi zor tuttum. Ama kendimi anlaştığımız gibi Ella’yı nereye&nbsp;götürdüğü netleşene kadar beklemeye zorladım.</p>

  <p>Neresi olduğu kısa süre sonra netleşti.</p>

  <p>Aleister ‘adaya’ doğru gidiyordu.</p>

  <p>İsim oldukça yanıltıcı. Ada, okul alanının içinden geçen bir derenin ortasında, çamur ve sığ suyla çevrelenmiş yassı bir tepeden başka hiçbir şey değil. Birinci ve ikinci sınıf öğrencileri&nbsp;orada deniz kazazedeleri veya korsancılık oynuyorlardı, üçüncü sınıf öğrencileriyse zaman zaman onlara saldırı düzenlemek için dallardan ve ağaç parçalarından bir baraj inşa etmişlerdi.&nbsp;Ella dengesini sağlayarak adaya geçer geçmez saklandığım yerden çıktım ve kız kardeşlerimle yıllarca oynadığımız saklambaç&nbsp;oyununda olduğu gibi sessizce karanlık çimlerin üzerinden ilerledim. Ancak barajı geçmek neredeyse imkânsız bir işti. Dallar&nbsp;öyle büyük bir gürültüyle çatırdıyordu ki her adımda durmak&nbsp;zorunda kalıyordum, ancak Ella şüpheli sesleri bastırmak için&nbsp;yüksek sesle konuşuyordu. Nihayet adadaydım ve Aleister’in&nbsp;soluk renkli şeklini çalılıkların arasından görüyordum.</p>

  <p>“Kalp kavanozunu şuradaki taşların oraya gömdüm,” dediğini duydum. “O zaman buralar çok farklı görünüyordu ama nehrin orası olduğuna eminim.”</p>

  <p>O zaman. Tabii ya! Ölüme düştükten sonra onu bir daha çıkaramamıştı. Demek ki yüzyıllardır gömüldüğü yerde duruyordu; bu arada onu kimse bulmadıysa elbette.</p>

  <p>Çalılıkların arasından gözetliyorum ve Ella’nın ceketinin içinden, Stonehenge’e de getirdiği küreği çıkarttığını gördüm.&nbsp;Gerçekten her şeyi düşünüyordu.</p>

  <p>“Kavanoz nasıl görünüyor?” diye sordu.</p>

  <p>“Kapağında sihirli sembollerin olduğu kurşun bir kavanoz. Ama o bana ait, sakın bunu unutma!”</p>

  <p>“Tabii ki!” dedi Ella ve kazmaya başladı.</p>

  <p>Aleister tam arkasında duruyordu. Hayalet gözlerini Ella’ya dikmiş bakarken sakin kalmak çok zordu ama ona, pislik herif&nbsp;Ella’yı doğru yere götürdüğünde kendimi göstereceğime dair&nbsp;söz vermiştim.</p>

  <p><i>Ona dokunma Aleister Jindrick!</i> diye düşündüm. <i>Sakın!</i></p>

  <p><i>Ona dokunamaz aptal!</i> diye itiraz ettim kendime. Ama pek yardımı olduğu söylenemezdi.</p>

  <p>“Burada hiçbir şey göremiyorum. Burada olduğuna emin misin?” diye sordu Ella bir süre sonra.</p>

  <p>“Evet kesinlikle. Orada olması lazım.”</p>

  <p>Ella küreği tekrar yağmurla ıslanmış olan toprağa sapladı. Bana sanki saatlerdir kazıyor gibi gelmişti ama birden boğuk&nbsp;bir şangırtı duydum. Metal metale çarpmıştı. Ella küreği bıraktı ve elini kazdığı deliğe daldırdı.</p>

  <p>“Onu hissediyorum!” diye bağırdı. “Bir kavanoz. Tıpkı söylediğin gibi.”</p>

  <p>“Gördün mü?” Aleister tıpkı karanlıkta parlayan bir mantar gibi gururla ışıldamıştı. Sanki ölü bir adamın kalbini çalmak&nbsp;çok etkileyiciymiş gibi, “Eee?” dedi. “Öpücüğüm nerede?”</p>

  <p>Ella şüpheci gözlerle baktı.</p>

  <p>“Önce kalbi görmeliyim. Ya aşağıdaki şey bir kek kutusundan başka bir şey değilse?”</p>

  <p>Aleister’in soluk renkli yüzü öfkeye boyanmıştı. “Orada kalp var ve sen beni öpeceksin! Şimdi!”</p>

  <p>Ella ayağa kalktı. Hâlâ ondan uzundu.</p>

  <p>“Öyle mi? Peki bu nasıl olacak? Sen bir hayaletsin. Ama etten kemikten de olsan büyükannemin kurbağalarını öpmeyi&nbsp;tercih ederdim!”</p>

  <p>Ella’ya sarılmaya çalıştı ama kolları vücudunun içinden geçti. Ella’nın da onu itmeye çalışması hiçbir işe yaramamıştı.</p>

  <p>“Onu rahat bırak pis, ölü hırsız!” diye bağırdım ve çalılıkların arasından öyle hızla fırladım ki ayağım dosdoğru yeni kazılmış deliğin içine girdi. İçinden çıkarmaya çalışırken de bileğimi burktum ama buna rağmen korurcasına Ella’nın önünde durmayı başardım. Bana öyle rahatlamış bir ifadeyle baktı ki&nbsp;kırık bir bileğe bile değerdi.</p>

  <p>“Sen kalbi al!” dedim ona Aleister’den gözlerimi ayırmaksızın. “Bu küçük pislikle ben ilgilenirim.”</p>

  <p>Kulağa güzel geliyordu ama ne yazık ki bunu nasıl yapacağımı bilmiyordum. Tabii ki Longspee’yi çağırabilirdim. Ama benden daha kısa olan bir hayaletle bile başa çıkamayacaksam,&nbsp;bir şövalyenin öğrencisi olduğumu nasıl söyleyebilirdim.</p>

  <p>Aleister çürümüş portakal rengine dönmüştü ve öfkeden titriyordu.</p>

  <p>“SEN burada ne arıyorsun?” diye çıkıştı bana, gözleri bir çift kor parçasına dönüşürken. “Yoksa o lanet olası şövalye mi&nbsp;gönderdi seni?”</p>

  <p>“Öyleyse ne olacak?” diye cevap verdim. “Bu hâlâ onun kalbi değil mi?”</p>

  <p>“Seni öldüreceğim!” diye feryat etti Aleister. Bu esnada başı cadılar bayramında yanan balkabakları gibi yanıyordu.</p>

  <p>“İşte bunu yapamazsın!” dedim alay edercesine. “Ve inan bana ne söylediğimi biliyorum. Son günlerde senin gibilerle&nbsp;yeterince uğraştım.”</p>

  <p>O anda arkamdaki Ella keyif çığlığı attı.</p>

  <p>“Buldum onu Jon!” diye bağırdı.</p>

  <p>Elinde tuttuğu kavanoz gri metaldendi, tıpkı Aleister’in söylediği gibi kurşundu ve üzerinde bir takım semboller vardı.&nbsp;Onlara bakınca Aleister’i tamamen unutmuştum. Tam üzerime atlayacakken Ella beni uyardı ama çok geçti. Soluk renkli&nbsp;bedeni benimkiyle iç içe geçti; kalbimi, zihnimi öfkesiyle ve&nbsp;birçok resimle, gürültüyle doldurdu. Öyle ki kendi adımı bile&nbsp;bilemez hale gelmiştim.</p>

  <p>“Onu rahat bırak!” diye bağırdığını duydum Ella’nın.</p>

  <p>Korumak istercesine kollarını bana doladığını, Aleister’in soğukluğuyla onun sıcaklığının arasındaki farkı hissediyordum.</p>

  <p>“Jon!” diye bağırıyordu. “Jon!” Ve bana ismimi tekrar hatırlattı.</p>

  <p>Aynı anda Aleister de bana saldırdığı gibi yok olmuştu ve ben titreyerek nemli zemine diz çöktüm. Kendimi kesinlikle&nbsp;bir şövalyenin öğrencisi olarak değerli görmüyordum.</p>

  <p>“Bilmeliydim!” dedim öfkeyle kekeleyerek. “Yana atlamak zorundaydım veya kollarımı göğsümde kavuşturmak ya da...”</p>

  <p>“Unut bunu!” dedi Ella ve ayağa kalkmama yardım etti. “Beni de gafil avladı. Adi, pis herifin teki ve umarım bir daha&nbsp;onu hiç görmeyiz.”</p>

  <p>Kavanoz hâlâ, Ella’nın bana yardıma koştuğu anda elinden düşürdüğü yerde duruyordu. Tıpkı eski moda bir çiçek vazosuna benziyordu. Ella onu yerden alıp koluyla sildi. “Siyah&nbsp;büyü,” dedi ben sembollere bakarken. “Endişelenme. Zelda&nbsp;hep, ‘Sadece ona inandığından etki eder,’ der. Hadi kapıya geri&nbsp;gidelim, Matt bizim için endişelenmeye başlamıştır.”</p>

  <p>Tabii ki sakallıyı tamamen unutmuştum. Piskopos sarayının önünden geçerken (ve gerçekten gece asla bir okula benzemiyordu) pencerelerden birinin ardında öfkeli bir dalgalanma gördüğümü sandım, zihnimin içindeyse camın parçalanma&nbsp;sesi yankılandı ve Aleister Jindrich’in soğuk kış günü ölüme&nbsp;düşüşünü hissettim.</p>

  <p>Bugün bile Aleister’in zihnimin içinde bıraktığı kocaman izlerden biri ansızın aklıma geliyor.</p>

  <p>İnanın bana, hiç iyi bir his değil!</p>
</body>
</html>
