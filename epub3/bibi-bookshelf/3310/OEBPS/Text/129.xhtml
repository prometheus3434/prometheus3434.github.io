<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Hayat Eşit Ölüm<br/>(Kierkegaard’dan)</h2>

  <p><i>Kopenhag, 6 Ocak</i></p>

  <p>Everett’in yayınlanmamış el yazıları koleksiyonu arasında Kirkegaard’ın küçük bir not defteri vardı, Danimarka dilinde yazılmıştı. Buraya gelirken yanıma almıştım. Genç bir profesör, Olaf Rasmussen, defteri gördükten sonra varoluşçuluğun babası ünlü Soeren Kirkegaard’ın el yazısını tanıdı ve notların ölçülemeyecek kadar değerli olduğunu söyledi. Anlaşılan Kirkegaard ölümünden önce yeni bir eser yazmak istemişti, elimdeki notlar da onun son düşüncelerini taşıyordu. Profesör Rasmussen defterin bütün sayfalarının fotoğraflarını çekti ve benim için dikkatli bir tercüme yaptı.</p>

  <p>Talihsiz filozofun kitabı “Hayat Eşit Ölüm” başlığını taşıyor ve şöyle başlıyordu:</p>

  <p>“Eflatun felsefenin ölüme bir hazırlık olduğunu yazar. Hayatın ta kendisinin, toplu olarak, ölüme bir hazırlık, gelişen bir gerçekleşme olduğunu söylemesi gerekirdi. Hayat dediğimiz şey, boşluktan çıkıp boşluğa dönüşümüz arasında, uzun veya kısa bir can çekişmeden başka bir şey değildir. Boşluğu insani ve maddi anlamda alıyorum. Doğrusunu söylemek lazım gelirse asıl adının Tanrı olduğunu bize iman öğretmektedir, ama işin niteliği değişmiyor, çünkü yeryüzünde kısacık misafirliğimizden önceki ve sonraki kutsal uçurumdaki varlık, insan düşüncesi için bir sır, yani boşluğa benzer bir şey olarak kalmaktadır.</p>

  <p>İnsan daha doğar doğmaz ölmeye başlar. Fizikçilere ve doktorlara göre her gün bizden bir parça yok olmaktadır. Demek hayat, düşünüldüğü gibi ölüme bir karşı koyma değil, onun bir gündelik kabulü, yani bir çeşit ölüm biçimidir.</p>

  <p>Tasavvuf, mistik, “dünyada ölmek gerektir” dediği zaman, her gün gerçekten başımızdan geçeni tekrarlamaktadır. Çünkü yaşamak, her andan vazgeçmek, durmadan kaybetmek, kendini yok etmekten başka bir şey değildir. Mistikler, münzeviler, azizler evrensel yok oluşlarını hızlandırmaya, dünyada kalış sürelerini kısaltmaya çalışmaktan gayrı bir şey yapmamaktadırlar. Tanrı insanlara yaşamakla ölmek arasında esas bakımından fark olmadığını, bu gerçeği hatırlatmak için onları gündelik uykuda gömülmeye mahkum etti. Tanrı, belki de hayatın ancak ölümden doğabileceğini öğretmek için Havva’yı Adem’in uykusunda (gecenin bir aynı) yarattı.</p>

  <p>Roma gündelik dualar kitabında şu cümle vardır: “Media vita in morte sumus”, insanlar arasında bir tek din farkı vardır: Ölüler olduklarını zannederler, halbuki bazı diriler “hayat yolumuzun yarısına” gelir gelmez öldüklerini kesin olarak bilirler. Birçok insan aşkı, yaratmayı, saadeti, yaşamanın birer varlığı sayarlar. Filozofa ve Hıristiyana göre bu olanaksızdır. İki kişinin birbirine katılarak erimeleri demek olması gereken aşk, yalnız kalmış iki bencilin hayalinden başka bir şey değildir. En güçlü dehalarda bile yaratma nihayet bir aczin itirafıdır. Saadet geçmişe göre veya geleceğe yönelmiş bir hayal olduğu zaman vardır. Demek gerçekte hayat yoktur, yalnız aksi vardır: Ölüm.</p>

  <p>Benim can çekişmem -ortak hayale kapılarak çoğunlukla hayatım demişimdir- sonuna gelmiştir. Bununla beraber hayatta yalnız ölümü buluyorsak, aksi mantıkla düşünerek ölüm diye isimlendirdiğimiz halin yeryüzünde uzun can çekişmemiz esnasında boşuna aradığımız gerçek hayatın ta kendisi olduğunu düşünmeye etmeğe hakkımız vardır.</p>

  <p>İsa, ölüme doğar doğmaz mahkum olmuştu (Bethléem katliamı). Bu, gelişinin son ve kesin amacını ifade eder: Öldürülmek. İsa’nın hayatı bütün anlamını, bütün kıvamını Herode ile Caiphe’in verdikleri iki idam hükümleri arasında almaktadır. O, ölümün ta kendisidir; bu bakımdan başkalarını ve kendisini yeniden diriltmek iktidarına yalnız o sahiptir.</p>

  <p>Hayat ile ölüm arasındaki ayniyet kabul edilmezse İsa’nın şu sözü anlaşılmaz: “bırakınız ölüler, ölülerini gömsünler”. Nasıl olur da ölüler (kelimenin sıradan anlamıyla) mezarlar kazıp içine cesetleri koyabilirler? İsa sadece şunu söylemek istiyor: Aynı şartlar içinde, yani ölü oldukları için, mezarcılarla ölülere aynı isim verilebilir.</p>

  <p>Ölüler hâlâ yaşamaktadırlar: İlkel insanların büyük buluşları bu olmuştur. Diriler ölmüşlerdir: Varoluşçuluk felsefesinin tek son buluşu budur.</p>

  <p>Şu uzandığım yatakta, Tanrım, hayatımın sonuna gelmekte değilim, ölümümün sonuna gelmekteyim. Yeniden dirilişin anlamı…”</p>

  <p>Kirkegaard’ın düşünceleri bu yarıda kalmış cümlede bitiyor. Defterin öteki sayfaları bembeyaz ve boştur.</p>
</body>
</html>