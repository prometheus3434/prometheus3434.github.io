<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Pedokrasi</h2>

  <p><i>New York, 2 Eylül</i></p>

  <p>Bir zamanlar ihtiyarlar kumanda ederlermiş, derler. İktidar, saygı, itaat monopolü, gerontokrasi, yani, ihtiyarlar idaresi! Şimdi, pedokrasi içinde yüzüyoruz. Her şeye, toylar, çoluk çocuk hâkim. Uygarlığa renk ve yön veren onlar. Rüştlerini ispat etmemiş çoluk çocuk dindeyiz.</p>

  <p>Etrafa şöyle bir bakınmak yetişir. Hemen herkesin zevki çocuklaşmış. Mesela edebiyat sahasında, son yılların en gözde kitabı, Fransa’da Radiguet isimli bir delikanlının <i>Le Diable au corps</i>’u ve İngiltere’de, dokuz yaşında bir kız çocuğu olan Daisy Ashford’un <i>The Young Visiters</i>’ı.</p>

  <p>Asırlarca dünyada yokluğu duyulmamış bir edebi tür olan romanın bugün en çok okunan ve yazılan bir şey oluşunu nasıl açıklarsınız? Sebebi şu ki, insanlar çocuklaştı ve masal dinlemek istiyorlar. Büyükannelerimizin hikâyeleriyle mesela Branch Cabel veya Garnett’in romanları arasında, esasta, bir isim farkından başka bir şey yoktur. Sürrealizm ile dadaizm ilk gençliğin anlaşılmaz kekelemelerini yeniden gözde yapmadı mı?</p>

  <p>Resimde, en modernler çocuklar gibi çiziyorlar, zamanında okul defterlerinde ve ayakyollarının duvarlarında görülen tasvirlerin saf ve gülünç bir birleşimine dönmüşler. Şimdi pek moda olan gümrükçü Rousseau on, on iki yaşında bir çocuk gibi düşünüp fırça kullanan bir adamdır.</p>

  <p>Eğlence tarzında da aynı karışıklık. Eski zaman Grekleri, zevklerini tiyatroda ararlardı, onu tadabilmek için de kültür ve düşünce gerekirdi. Bugün, sinemalara koşanlar yalnız çocuklar değil, her yaşta adamlar ve kadınlardır; sinema dediğiniz de, vaktiyle küçüklerin bayıldıkları hayal perdesinin geliştirilmiş şeklinden başka nedir ki! Film düşkünlerinden düşünce üretmeleri istenmemektedir ve olgun kimselere özgü olan zekâ bir tarafa atılmıştır. Bugünün bütün halk eğlenceleri fikirlerden çok göze hitap ediyor. Yani çocukçadır.</p>

  <p>Oyun oynayan çocuğun ihtiras halinde duyduğu bir şey de, ötekilerini geçmek, “Birinci olmak”tır. Bugünün insanları, en anlamsızından en ciddisine kadar bu çocukça hevesi, her şeye sokmuşlardır. Bugün, rekor kırmak herkes için amaç olmuştur. Eskilerin amacı, olgunluk, barış, özveri idi.</p>

  <p>Spor çılgınlığı, hastalığın bir başka “belirtisi”dir. Sporlar, büyüklerin yapabilecekleri şekle sokulmuş, reklam ve spekülasyon ile daha muhteşem bir hale getirilmiş eski çocuk oyunlarından başka bir şey değildir. Küçük çapkınların koşu, top oyunu, yumrukla döğüşme dedikleri şeylere büyükler kros kantri, futbol, boks diye isim takmışlar.</p>

  <p>Ve en gözde, en çok kullanılan makineler büyütülmüş oyuncaklardan başka nedir ve üstelik tehlikeli değil midir? Sahiden iş çıkartan makinelerden değil, herkesin kullandıklarından bahsediyorum. Mesela, otomobil, gramofon, radyo gibi. Otomobil kullanan yüz kişiden belki ancak on kişi gerektiği için ona binmektedir. Ötekiler için bir oyun, bir vakit geçirme, bir eğlencedir: Başkalarını geçme oyunu, hızla zaman öldürme ve kaçamak eğlencesi, hem de klakson öttürerek… Çocukluk.</p>

  <p>Bu gittikçe ilerleyen çocukluk felsefede dahi kendini gösteriyor. Olgun insanın niteliği olan akıl ve kuvveti olan mantık yerine, gittikçe, ilham, bilinçaltı ve seziş, yani genç yaşlara mahsus olan “irrasyonel” geçiyor.</p>

  <p>Çocuk oyunlarında, ticaret, değiş tokuşa dayanır, halbuki, bu, kendini insanlığın en ileri gideni zanneden ülkelerde, mesela Rusya’da, muhtelif eşyayı değiş tokuş etmek yöntemine dönülmüştür. Moskova’da gizli pazarlarda yapıldığını gördüğüm trampalar tamamıyla eski öğrencilerin öteberi değişmelerine benziyordu.</p>

  <p>Rüzgârın nereden estiğini sezmekte daima önde olan kadınlar ne yapmak gerektiğini çoktan anlamışlardır. Onun için delikanlılara benzemeye çalışıyorlar. Eski zamanlar kadınının amacı “hanımefendi” olmaktı, modern kadınınki ise “erkekleşmek”tir.</p>

  <p>Ve rahip anlamına gelen “prêtre” kelimesinin eski Grekçede “presbutes”ten alınmış olduğunu düşünüyorum. Bu kelime ihtiyar anlamına gelmektedir. Yeniyetmelerin hegemonyasına doğru giden modern uygarlık acaba ruhaniliğe karşı mı gidiyor?</p>
</body>
</html>