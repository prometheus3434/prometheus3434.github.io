<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Benzerler Koleksiyonu</h2>

  <p><i>New Parthenon, Ekim sonu</i></p>

  <p>Koleksiyon konusunda hiç talihim yok. Devler Koleksiyonum dağıldı. Kalp Koleksiyonum çabucak tekdüze oluyor, üstelik sürekli tazelemek lazım. Bir başkasını düşünmüştüm. Bunun orijinalliğinden başka can sıkıntısına karşı büyük yararı olacaktı. Fakat o da daha başlangıçta büyük ümitler verdiği halde fena bir şekilde bitti.</p>

  <p>Bazen en hayran olduğumuz insanlarla beraber yaşamış kimselerin ne talihli olduklarını düşünürdüm, Sokrates’ın talebelerine, Kristof Kolomb’un tayfalarına, Shakespeare’in aktörlerine, Mikel Angelos’un yardımcılarına, Korkunç İvan’ın, Bismark’ın hizmetçilerine bile, çoğunlukla, gıpta ederdim. Her asırda pek o kadar çok büyük adam yoktur, fakat değişik asırların, Dante’nin “Limbes”lerinde, Fontenelles’in “Ölüler Muhaveresinde olduğu gibi, bir araya getirmek olanağı elde edilse, şerefli bir topluluğa sahip olunurdu. Onları tablolar, heykeller halinde bir araya getirmek bir şey ifade etmezdi. Sir Conan Doyle ile mektuplaşan birine, bir gün bu hayalimden bahsetmiştim, o da, yeter derecede birinci sınıf medyum temin edildiği takdirde, ruhlarının çağırılmasının olanaksız olmadığını söylemişti. Fakat, sinirli ihtiyar kadınlar veya şüpheli profesyoneller tarafından, ölmüş dehalardan nakledildiği ileri sürülen sözlere güvenim yok. Ben ancak gözümle gördüğüme inanırım, ben canlı mahluk isterim, şüpheli mesajlar veya ispiritizma saçmaları değil.</p>

  <p>Hasretini çektiğim bu fanteziden vazgeçmiştim ki, bugün bir eğlence yerinde Byron’un resimlerine tamamen benzeyen bir delikanlı gördüm. Boynu, göğsü açık olup, bir korsan ceketi giyinmiş olsa, herkes “Don Juan” şairi ile karşılaştığını zannederdi. Kim olduğunu sordum. Zengin ve mağrur bir felsefe talebesiyimiş. Bu itibarla, kendisine, koleksiyonumun ilk numarası olmak üzere evime gelip yerleşmesini teklif edemezdim. Fakat bir başka çıkar yol görür gibi oldum.</p>

  <p>Doğa, zaman zaman tekrar eder. Beyaz ırkı oluşturan yüz milyonlarca insan arasında, dünyanın bir köşesinde ve her nesilde, geçmişteki dahilerin birer benzeri elbet bulunacaktır. Birkaç retuş, ölmüş dahininkine uygun bir elbise ile hemen hemen modelin aynı bir benzerlik elde edilebilir.</p>

  <p>Zaman kaybetmedim. Bir hafta sonra bir yüz bilgisi profesörü ile tarihi resimler yapmış bir portre sanatkârı buldum, onlara, Avrupa’da, büyük ve küçük şehirlerde dolaşarak, masrafa bakmadan, bir zamanlar yaşamış ünlülerin benzerlerini bulup, mümkün olduğu kadar fazla sayıda toplamaları görevini verdim.</p>

  <p>İkisi de işi ciddiye aldılar, kitaplardan, dergilerden toplanarak albümler haline getirilmiş resimlerle, bir ay sonra yola çıktılar.</p>

  <p>Ara sıra mektup yazıyorlardı, fakat çoğunlukla para istemek ve girişimin düşündüklerinden güç olduğunu söylemek içindi. Beş ay her tarafta dolaştıktan sonra, ancak bir Cervantes ile bir Raphael bulup angaje edebilmişlerdi ve bir İbsen ile görüşme halindeydiler. (Kendilerine bütün dünyaca meşhur dahiler getirmeleri emrini vermiştim).</p>

  <p>Bir süre sonra, bir Tolstoy, bir Voltaire ve bir Napoléon bulduklarını öğrendim.</p>

  <p>Daha sonra bir Sokrates ile bir Shelley bulabilmişlerdi. Ama yeterli değildi. Hiç olmazsa bir düzine ile başlamak istiyordum. Geri kalan dört dehayı bulmak için bir yıl uğraştılar ve sonunda bir Victor Hugo, bir Schiller, bir Neron ve bir Cromwell buldular.</p>

  <p>On iki meşhur “benzer” New-Parthenon’a gelince onları görmek istemedim. Ressam önce yüzlerine rötuş yapacak, saçlarını gerekirse boyayacak, hepsine, zamanında giydiği elbiselerden yaptırtacaktı. Sonra, bu kopyaların çoğu kültürsüz kimseler oldukları ve İngilizce bilmedikleri için onları rollerine göre hazırlamaları için dil ve tarih öğretmenleri tuttum. Bu sebeplere, yenileri katılınca koleksiyonumdan, ancak, bu fikir doğduktan iki buçuk yıl sonra yararlanabildim.</p>

  <p>Fakat bütün yaptığım masraflar ve bu hususta bana yardım edenlerin çabaları beni düşündüğüm kadar hoşnut etmedi.</p>

  <p>Ünlülerin canlı koleksiyonunu bir arada gördüğüm ilk gün bende büyük bir etki yarattı. Hepsinin benzerlikleri şaşırtıcı idi. Maşlahına bürünmüş göbekli Neron bana, bir zümrütten bakıyordu ve mükemmeldi. Onun yanında, küçük İbsen, kısa ve yassı burnunun üzerindeki kocaman gözlükleri ve kaba gerdanlık sakalı ile sahiden “Peer Gynt”in yazarı gibi görünüyordu. Voltaire’in kurnaz ve kaçamaklı ağzı ile perukası çok hoşuma gitti. Portrelerindeki gibi biraz sararmış, bitkin ve muzdarip genç Raphael, pırıl pırıl zırhları içinde ciddi ve azimli Cromwell ile tezat teşkil ediyordu. Beyaz sakalı ve kurşuni gözleriyle Victor Hugo, bizzat Eflâtun’un Sokrates olduğundan şüphe etmeyeceği muzip bakışlı, ufak tefek bir tür “Faune”un yanına haşmetle oturmuştu. Cervantes’in uzun, mahzun ve vakur yüzü, Tolstoy’un ihtiyar mujik suratı ile hiç uyumlu değildi. Uzun ve sıska Schiller, feci bir sanatoryumdan yeni çıkmış gibiydi. Sert ve sararmış yüzü ve yuvarlak karnını şişiren koyu redingotu ile Napolyon, kenara çekilmiş, herkesten uzak duruyordu.</p>

  <p>Facia, davetim üzerine hepsi birden konuşmaya başladıkları zaman koptu, öğretmenler, öyle zannediyorum ki, onlara, benzedikleri ünlülerin hayatlarına ait birkaç cümle öğretmişlerdi. Fakat hep birden patronun karşısına çıkınca, çoğu şaşırmıştı ve dünyanın en gülünç karışıklığı oldu.</p>

  <p>Bükreş’te sokakta bulunmuş bir dilenci olan sahte Sokrates, kötü bir Romanya şivesi ile, saksağan gibi durmadan:</p>

  <p>– Ben bir şey bilmediğimi biliyorum! Ben bir şey bilmediğimi biliyorum diye tekrarlıyordu. Buna kimse aldırış etmiyordu. Fakat küçük İbsen boğuk ve kalın bir sesle:</p>

  <p>– Sen, sen ol! deyince bir kahkahadır koptu.</p>

  <p>Sahte Voltaire -Bordeaux’lu bir pastacı- Fransızca olarak:</p>

  <p>– İftira ediniz! İftira ediniz! Alçağı eziniz! diye sanki utanıyormuş gibi söyleniyordu. Napoleon, küçük siyah şapkasını çıkartarak:</p>

  <p>– Askerler, şu ehramların üzerinden kırk asır sizi izliyor, diye haykırıyor, mahmuzlu çizmesiyle ayağını yere vuruyor fakat hiçbir etki yapamıyordu.</p>

  <p>Neron haşmetle ayağa kalktı ve hemen hemen bir mırıltı halinde şunları söyledi:</p>

  <p>– Hıristiyanları yırtıcı hayvanlara atın! Annem hâlâ sağ mı?</p>

  <p>Hepsine aşağılayarak ile bakan sahte Cervantes, ezberden okumağa başladı:</p>

  <p>– En un lugar de la Mancha de cuyo nombre no guiero acordarme, no ha mucho tiempo vivia un hidalgo…</p>

  <p>Schiller sözlerini kesti:</p>

  <p>– Bütün insanlar neşelensinler? Ey kalabalıklar, benimle sevinç ilahisini söyleyiniz!</p>

  <p>Fakat öyle kederli ve mahzun bir hali vardı ki, onu susturdular.</p>

  <p>Liverpool’lu sağlam bir deniz işçisi olan Cromwell konuşmak istediğini bildirdi, fakat artık öyle bıkmıştım ki, cesaretim kırılmış, tiksinmiştim, çıkıp gittim.</p>

  <p>Birkaç gün sonra, misafirlerimle teker teker konuşmayı denedim. Kiev vilayetinden bir zavallı köylü olan Tolstoy, mahcup bir hal ile bana söyleyecek bir şeyi olmadığını, memleketine dönmek üzere lazım gelen parayı verirsem pek memnun kalacağını bildirdi.</p>

  <p>Brighton civarında bir mağazada çıraklık eden Shelley’i çağırttım. Bana, şiirin kâinatta biricik ilahi ses olduğunu, Prometeus’un kişiliğinde, tutucular tarafından işkence edilen medeniyetin timsalini görmek gereğini muhteşem bir eda ile beyan etti. Sahiden beklenmedik bu açıklama üzerine ona izin verdim.</p>

  <p>Victor Hugo ile konuşma, daha iyi bir sonuç vermedi. Nice’de oturan eski bir banka memuruydu. Ezbere öğrendiği Notre-Dame de Paris’i bana okudu, sonra, sağlığına zararlı gelen yemeklerden, arkadaşlarının bayağılıklarından şikâyet etti.</p>

  <p>– Bir tanesi olsun, diye inledi, altmış altı oynamasını bilmiyor.</p>

  <p>Son bir deneme olarak ikili ve üçlü tartışmalar düşündüm. Fakat o da bir şey vermedi. Neron ile Voltaire’in karşılaşmaları âdeta facia olarak sonuçlandı.</p>

  <p>Çünkü, bilmem hangi sözden hakaret anlamı çıkaran Voltaire, bir anıt halindeki Neron’un üzerine atılıp suratını tırmaladı, az kalsın gözlerini çıkartacaktı.</p>

  <p>Sokrates, Cervantes ve Cromwell arasında bir görüşme, mensup oldukları memleketlerin kıymetleri ve zaferleri ile başlayıp, uykusuzluğun nasıl önüne geçilebileceğinin çareleri ile sonuçlandı.</p>

  <p>On iki “benzer” henüz buradalar, fakat gelecek haftalarda, birer birer gidecekler. Buna çok memnun oldular. Bununla beraber hatıra olarak merasimlerde giydikleri elbiselerin kendilerine bırakılmasını benden istediler.</p>
</body>
</html>