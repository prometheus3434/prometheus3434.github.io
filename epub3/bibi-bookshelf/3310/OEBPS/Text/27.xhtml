<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>İntikam</h2>

  <p><i>New York, 27 Temmuz</i></p>

  <p>Çok büyük bir para sarfederek sabit gelirimi birkaç milyon azalttım, fakat gençliğimin en eski rüyalarından biri hakikat haline geldi. Şehir bu sebepten bir tokat yedi ve tabiatın intikamı alınmış oldu.</p>

  <p>Yıllarca, dünyanın en kalabalık, en tozlu, en gürültülü şehirlerinin üst üste kaynaşan mahallelerinde, korkunç odalarda yaşadım. Bu odalardan, evlerden, sokaklardan, şehirlerden nefret ediyordum, fakat elimden bir şey gelmiyordu. Ve düşünüyordum ki, bu iğrenç lâğımların, leş gibi kokan uğursuz kışlaların, birbirine karışmış asfalt ve çamur sokakların bulunduğu yerlerde, elli yıl evvel çiçeklerin güneşte açtıkları çimenler, yemişlerin yetiştiği, kuşların cıvıldaştığı, tavşanların koşuştukları, rüzgârların rahat rahat estiği çayırlar, tarlalar, sular içinde, otları güzel kokan, sıhhatli, sessiz ve serserilere iyi kabul gösteren topraklar vardı. İstiyordum ki, çok kudretli bir insan -bir zengin veya bir diktatör- bir gün gelip de bu iğrenç şehirlerin birer parçasını olsun tabiata iade etsin; gelip evleri yıksın, kaldırımları söksün, çukurların kokuttuğu yerlere temiz hava, gürültünün uğuldadığı yerlere sükunet ve binlerce adamın üst üste yığılmış oldukları tuğladan mezarların yerine de tenhalık getirsin.</p>

  <p>Beni, New York’un en kalabalık bir mahallesindeki şu ev topluluğunu almaya belki de, farkında olmadan, bu hatıram sevketmiştir. Paramı şehrin merkezine, şurasında burasındaki yerlere yatırmaktan ise, komisyoncularıma yalnız bu mahallede emlak satın almaları emrini verdim. Bir müddet sonra, orasını hale yola koyup üç misli bir kâr temin edebilirdim. Fakat birkaç adacık hariç iki üç yol ile bütün mahallenin benim olduğunu görünce, eski rüyalarımın ve hatıralarımın sevkiyle garip bir kuvvetin tesiri altında kaldım.</p>

  <p>Hayal, bütün hesapları altüst etti, dayanamadım. Yavaş yavaş benim olmayan evleri de satın almaya muvaffak olarak New-York’un otuz dönümüne kadar yani seksen bin metreden fazla parçasının yegâne hâkimi oldum. Oturanları çıkartmak için altı ay, evler yıkmak için on ay gerekti. Enkaz arasında, bana ait olmayan birkaç genel yol kalıyordu. Bunların da bana tahsisini temin için New-York hükümeti ve belediyesi nezdinde bir yıl uğraşmak lazım geldi. Madem ki, artık bu mahallede oturan kimse yoktu, yıkılmış evler için yola da lüzum kalmamıştı. Fakat son zorlukları da yenmek için, düşündüğüm parkı halka açmak niyetinde olduğum izlenimini uyandırdım. Her şey yoluna girince de, keyfime göre davrandım.</p>

  <p>Bu otuz dönüm arazinin etrafına, penceresiz, parmaklıksız, kapısız yüksek bir duvar çektirttim. -Kapı, yeraltından bir tünel ile açıldı, yalnız bana özeldir- ve mühendis, tarım ve bitki uzmanlarından oluşan bir ordu, üç sene çalıştıktan sonra mucizeyi meydana getirdiler.</p>

  <p>Vaktiyle işçilerin, küçük memurların ve küçük esnafın oturduğu o iğrenç mahallenin yerinde, şimdi benim, gölleri ve koruları, çimenleri ve kanalları ile, içinde kuşların cıvıldadığı, çiçeklerin açtığı, o cehennem gibi şehrin gürültüsünün, çok uzaklardan, o da ancak bir mırıltı halinde duyulabildiği bir tür balta değmemiş ormanım var. Bir kısmı hayvanat bahçesi halinde hazırlandı: Eskiden koca-karıların çene çaldıkları, çocukların çığlık attıkları yerde şimdi aslanlarla panterler kükrüyor. Fundalık haline getirttiğim yere tavşanlar, kirpiler, sincaplar koydurdum ve kimsenin onları öldürmeye hakkı yok. Genç olarak getirilen ve en etkili yöntemlerle yetiştirilen bitki-1er öyle kuvvetli ve sık büyüdüler ki, lâtif gölgeli yollar, çok hoş girinti çıkıntılar teşkil ediyor. İnsan, kendini dünyanın en kalabalık şehrinden yüzlerce mil ötede zannediyordu.</p>

  <p>Bahçıvanlar ve yabani hayvanların seyisleri için ağaçlar arasına gizlenmiş olanlar hariç, tek ev yoktu. Dışarıdan geçenler, bir şey görmüyor, bir şeyden yararlanamıyor, ancak, o da geceleri, uzaktan uzağa bir aslan kükremesi veya bir bülbül sesi duyabiliyorlardı. Bu dünya yüzüne inmiş cennet parçasından yalnız ben faydalanıyorum. Kimseyi içeri sokmuyorum. Kimseyi davet etmiyorum. Sermayemin büyük bir kısmını bana hayran olsunlar, beni tebrik etsinler diye sarfetmedim, bunu, sadece yıllarca evvel, benim adımı taşımış, şehirlerin pis yığınından ve boğucu havasından hasta olmuş ve nihayet insanların feci hücre küpleri altında bıraktıkları tarlaların hiç olmazsa bir parçasını ışığa kavuşturarak intikam almak ve o delikanlıyı memnun etmek için yaptım.</p>

  <p>Vaktiyle herkesin geçtiği sokaklardan şimdi geçen yalnız benim; tozu dumana katıp böğüren otomobillerin yerinde şimdi sakin ayılarım dolaşıyor; eskiden bir meyhanenin olduğu yerde şimdi berrak sularıyle bir çeşme var; tefecinin kurbanlarını gözleyerek pusu kurduğu yerde şimdi çakallar güneşleniyor.</p>

  <p>Mağrur ve muazzam bir şehrin ta göbeğinde kendime, modern insan için lükslerin en pahalısı ve sahicisi olan şeyi, yalnızlık ve sessizliği sağladım. Dışarıdan geçip bu yüksek ve çıplak duvarlara bakan ve içeride ne olduğunu bilenler “Deli hevesi” diyorlar.</p>

  <p>Ben ise, muazzam bir deliler evinin içinde, küçük ama sevimli bir akıl hücresi yaptığımı sanıyorum.</p>
</body>
</html>