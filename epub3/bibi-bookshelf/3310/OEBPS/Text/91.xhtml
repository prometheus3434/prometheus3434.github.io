<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Çamura Övgü</h2>

  <p><i>Kahire, 2 Şubat</i></p>

  <p>Mısır tarihi uzmanlarından en kendine özgü, duyulmamış düşünceleri olan Profesör Denis Poissard, Kahire’deki Fransız lisesinde vereceği bir konferansa beni de davet etti. Çeşitli bilgileri olan Profesörün bu kişiliğinden çok konferansının konusu beni ilgilendirdi. Çamura övgü.</p>

  <p>Profesör, konferansına, genel olarak çamur kelimesine verilen küçültücü, alçaltıcı anlama karşı koyarak başladı. Günümüzde “çamur atmak” bir insanı ya da bir milleti hor görmek, suçlandırmak, ona iftira etmektir. Bu deyim politikacılar arasında ileri düşünceleri kötülemek için kullanılır.</p>

  <p>Profesör, heyecanlı bir dille bu gibi anlamların gerçeğe hakaret demek olduğunu anlattı. Halbuki cansız maddelerin bile saygıya değer olduğunu söyledi, onlara haksızlık edilmemesi gerektiğini ekledi:</p>

  <p>– Çamur, dedi, pislik ve utanç anlamlarına kullanılır bir kelime olamaz. Çünkü çamur olmasaydı insanlar uygarlığa ulaşamazlardı. Dünyanın her yerinde binalarımızın çoğu tuğladan yapılmıştır. Tuğla ise fırında pişirilmiş çamur parçalarından başka bir şey değildir. Felemenkin tertemiz küçücük evleri, NewYork’un küstah gökdelenleri fırınlardan çıkmış çamur yığınlarından başka bir şey değillerdir. Eski Babil’de tuğlaya daha da büyük önem verilirdi, çünkü, üzerlerine çivi yazılarıyla tanrılara ilahiler, kırallara övgüler kazılırdı. En faydalı, en asil sanatlardan biri, heykelcilik, balçık, yani çamur olmasaydı düşünülemezdi bile. “Terrakota”lar, ki pişmiş toprak demektir, isimlerinden de anlaşılacağı gibi, sanatçıların elleriyle ahenkli biçimde yoğurulmuş balçık parçaları olmakla kalmıyor, aynı zamanda, mermer ve tunç heykellerin çoğu, önce, çamur kalıplar halinde yapılmış sonra yontulmuş, dökülmüştür. Elinde çekiç, mermer yontan bir dev gibi düşünülüp heykelleri yapılmış olan Mikel Ancelo bile yarattığı yapıtların taslaklarını Arno veya Tiber nehirlerinin çamurlarından hazırlardı. Kutsal kitaplarda, en büyük ve ilk heykelci Tanrı, Ademi çamurdan ve kendini örnek tutarak yarattı denilmiyor mu? Omiros, nilüfer yiyen ve her şeyi unutan “Lotofajlar” diyarında birtakım ilkel toplumların çamurla beslendiklerini anlatır. Zaten yediklerimizin çoğu güneşte gelişip büyüyen bir çeşit çamur özünden gayrı nedir? Herodotus, Mısır’ın, dillere destan bereketini, Nil nehri çamuruna borçlu olduğunu yazar. Nil’in bıraktığı çamur az olunca Firavunlar memleketinde kıtlık olurmuş. Çamurun yenilen ve içilenle her zaman ilgisi olmuştur. Eski devirlerin çoğu boyalı ve süslü çömlekleri, günümüzde fakirleri sevindiren kap, kaçak hep fırınlanmış çamurlardan yapılmıştır. Etrüsk, Grek, İspanyol, Peru testileri, sürahileri, Rönesans fayansları dünya müzelerinde cemakânlarda saklanır. Ama çamurun değerlerinden en şereflisi, en dikkati çeken, en açıklayıcı olanı, şimdiye kadar tarihçilerin gözünden kaçmıştır. Dünyada en büyük medeniyetler çamurda doğup gelişmiştir. Firavunlara imparatorluk kuran Afrikalı göçebeler, yerleşmek için Nil vadisini seçmişlerdir. Asur ve Babil, şehirlerini Mezopotamya’nın sulak topraklarında kurmuşlardır. Çin’in ilk medeniyet ocağı Hoang-Ho göllerinde idi. Felemenk, topraklarının çoğunu denizden zaptetmiştir. Avrupa’nın en ünlü şehirleri de çamurdan çıkmıştır. Floransa vadisi Arno nehri ile dağlar arasında bir bataktır. Paris, Sen nehrinin balçık kıyılarından yükselmiştir, eski adı olan Luteçya kelimesi de balçık anlamına gelir. Venedik, geniş sığlığının çamur adacıkları üzerine kurulmuştur. Berlin, Spre ırmağının ve Petrograd Neva’nın ağzındaki bataklıklar üzerinde gelişmiştir.</p>

  <p>Profesör Poissard sözlerini bu sonuca vararak bitirdi:</p>

  <p>– Dünya tarihi şöylece özetlenebilir: Medeniyetler çamurda başlıyor, kanda bitiyor.</p>

  <p>Konferans sona ermişti. Alkışlayan pek az oldu. Oldukça eğlendiğim için kürsüye yalnız ben yaklaştım, çamura bir destan yaratan bu zeki profesörün elini sıktım.</p>
</body>
</html>