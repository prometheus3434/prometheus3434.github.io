<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Wright’ı Ziyaret veya Geleceğin Mimarisi</h2>

  <p><i>Taliesin, Wisconsin, 15 Aralık</i></p>

  <p>Bu sarp ve soğuk memlekete yalnız ihtiyar mimar Frank Lloyd Wright ile tanışmak için geldim. Hem benim vatandaşlarım hem de onun vatandaşları kendisini pek sevmezler, takdir de etmezler. Bu belki de büyük merkezlerin ve gökdelen binaların düşmanı olduğunu söylemek cesaretinde bulunuşundandır. Cesaretle, dedim, çünkü bu memlekette gerçekleri söylemek için buna ihtiyaç vardır. Evrensel aptallıkla savaşan böyle adamları her zaman ararım, onun için Wright ile görüşebilmek üzere bu uzun ve yorucu yolculuğu göze aldım.</p>

  <p>Kendisini aradığımı öğrenince Wright beni okulunda çaya davet etti. Yalnızdı. Seksen yaşlarında, sağlam ve diri, iri yarı, ciddi yüzlü bir ihtiyardı. Fakat gözlerinde alaycı bir gururun ateşi parlıyordu. Bana:</p>

  <p>– Madem ki, dedi görmek istediniz, mimaride yapmak istediğim devrimin dayandığı fikirler üzerinde az çok bilginiz vardır. Bugüne kadar bütün mimarların yaptıkları, ortaçağda ve Japonya’da birkaç istisna bir tarafa, gülünç bir yanlışlıktır. Doğaya eklenen, boş benliğin ve salaklığın doğurduğu her şeyi, cepheleri, kitle tesirlerini, tenazurları, zevk endişesini, gösterişi, süsleri, ihtişamı, debdebeyi, fazlalıkları, estetik hayranlık uyandırmak için yapılanları, insanları üst üste yığıp boğan şehirleri inkâr edip ortadan kaldırmalıdır. Doğayı değiştiren, örten ve arkada bırakan ne ki varsa cinayettir. Eğer bir karşılaştırma istiyorsanız ben mimarinin Rousseau’suyum.</p>

  <p>Benim yaptığım binalar doğanın, kırların dekoruna rahatça ve ustalıkla uyar. Yahut doğadan ilham alırım. Ormana benzer bir ev yaptım, bir tane de kanatlarını açmış bir kuşa benzerini meydana getirdim. Şimdi, eski dostum Walt Whitman’ın dediği gibi, daha ilerisine gitmek istiyorum. Mimari, benim anladığım tarz da dahil, her zaman doğaya bir ektir, manzarayı bozan bir parazit, küstah bir müdahaledir. İnsanlar, taş, demir ve çimento binalarla sade ve hür kırlara yığılarak onları çirkinleştirmekten vazgeçmelidir. Şuraya dikkatinizi çekmek isterim ki bu vardığım hükme benim geçmişteki inşaatımı da dahil ediyorum. Bundan böyle konutlar doğanın içinde esasen mevcut ve kendisini kabule hazır yerlerde aranıp yapılmalıdır. Bunun için büyük bir rötuş ve uygulama yetecektir. Temizlenip genişletilmiş bir dağ oyuğu, oturulabilecek hale getirilmiş bir in, rasyonel bir tarzda düzenlenmiş bir mağara, lav duvarlarla örülmüş sönmüş bir yanardağ ağzı, iri gövdeli bir ağacın ılık kovuğu yüz asır önce insanın konutuydu. Gelecekte de öyle olacaktır. Şimdiye kadar ortaçağ insanları ile Japonlara hayran olmuştum. Artık vazgeçtim. Yalnız tanrısal ilkellerle dahi paleolitik ve neolitik insanlara hayranım. Gökdelenler doğaya, yani tanrıya hakarettir. Yalnız doğanın birer parçası olacak kadar ona uymuş, içine girmiş oyuklar mükemmel birer meskendir, çünkü insani gururumuzdan, ormanların ve dağların kutsal bekâretlerine lüzumsuz ve lagar duvarlar dikmeye kalkışan o gururumuzdan vazgeçtiğimizi gösterir. Size ilk olarak mimari devrimimin vardığı son ve kesin noktayı açıklayacağım. Gerçek mimari, geleceğin mimarisi, bence, her türlü mimari şekillerini kaldıran mimaridir. Esasen devrimim mimarinin yok edilmesi ile sonuçlanacaktır. Bundan böyle mimarinin rolü inler ve mağaralar arayıp düzenlemekten ibaret olacaktır. Eski mimari ölmüştür. Yaşasın yeni mimari.</p>

  <p>Sözlerini bitirir bitirmez ihtiyar Frank Lloyd Wright kıs kıs gülmeye başladı ve ağzında eski fildişi ve yepyeni altın dişlerinin çift klaviyeri göründü. Sonra bir ikinci bardak çay ile sert bir bisküvi ikram etti. Fakat teorileri üzerine tek kelime daha söylemek istemedi, daha da sonra yalnız kalmayı anlatır şekilde gözlerini bana dikti.</p>
</body>
</html>