<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Hermosilla de Salvatierra Dükü</h2>

  <p><i>Burgos, 13 Nisan</i></p>

  <p>Ramon’dan daha orijinal bir İspanyol buldum. Hiçbir şey yazmamış ve yazmayacak da; fakat şimdiye kadar onun hakkında kimsenin bir şey yazmamış olmasına şaşıyorum.</p>

  <p>Bu zat, eski Kastil hanedanının en şereflilerinden birinin son temsilcisi olan Almagro Hermosilla de Salvatierra düküdür.</p>

  <p>Burgos’a, Şid Kampeador’un mezarını görmeye gelmiştim ve dükü bu ihtiyar Kondotiere sayesinde tanıdım. Saint-Piere de Cordena Kilisesinde, 1808 yılında Fransız Generali Thibault’un, Magripliler düşmanının hatırasına yaptırttığı abidenin önündeydim ki, orada, başını elleri arasına almış, dua eden durumda siyahlar giyinmiş bir ihtiyar gördüm. Biraz sonra kalktı. O zaman, yanan mumlardan daha solgun yüzünü gördüm. Kısa boyluydu, fakat orantılı vücudu ile ancak buralarda rastlanan doğal bir vekar ile büyük görünüyordu. Beni de mezarın karşısında dalmış görünce durdu, baktı, sonra yanıma yaklaşarak sordu:</p>

  <p>– Demek siz de, bizim Ruy Diaz de Bivar’ımıza sadıksınız?</p>

  <p>Kendisine, oraya, tercümanın önerisi üzerine gelmiş bir yabancı olduğumu söyleyince düş kırıklığına uğradı ve biraz üzüldü, fakat sonra düzeldi.</p>

  <p>– Ben, dedi, öldüğü günü hatırlayan tek kişi olarak kaldım. Buraya her yıl gelir aziz hatırasına saygılarımı sunarım. Sid’in savaş arkadaşlarından birinin neslindenim ve öyle sanıyorum ki, Sid, saygıya değer işler yapmıştır. Biliyor musunuz ki, kralların en büyüğü İkinci Philippe onun azizler arasına katılması için Papa nezdinde girişimlerde bulunmuştu?</p>

  <p>Kiliseden çıktık. Hermosilla de Salvatierra Dükü, Burgos’u bir arkeologdan daha iyi tanıyor. Şehrin her taşı onun için canlıdır, bir tarih parçasıdır.</p>

  <p>– Fakat, dedi, sarayımı ziyaret etmeyecek olursanız Burgos’u tanıdığınızı iddia edemezsiniz. Ben kimseyi kabul etmem. Ama, madem ki, sizi Sid’in mezarı başında, ölümü yıldönümünde gördüm, size ayrıcalıklı davranacağım. Sizi yarın, öğleden sonra beklerim.</p>

  <p>Otele dönünce, dük hakkında bilgi istedim. Benimle görüştüğüne hayret ettiler. Otel müdürü:</p>

  <p>– “Kimseyle, dedi, konuşmaz ve Burgos’a nadiren gelir. Fevkalade zengindir. İspanya’nın hemen her şehrinde sarayları, her sarayın bir özelliği, bir rengi vardır. Avila’daki siyah saraydır, bütün eşyalar, perdeler matem içindedir. Toledo’da yeşil saray var, her tarafı çinilerle kaplanmıştır, öyle ki, her odası bir pergola, bir koruluk veya bağ manzarası arzeder. Sevil’de kırmızı sarayda, her salonda cehennemin değişik yerlerini canlandıran duvar resimleri görülür. Gençliğinde, ünlü dört, beş boğa güreşçisi ile birlikte orada otururdu. Madrid’de herkes ünlü altın sarayını bilir. Burası, atalarından birine yirmi milyon reales’e mal olmuş. Ancak kral gelirse kapıları açılır. Burada, Burgos’da, ailenin eski sarayı olan çıplak sarayı göreceksiniz. Garip olan taraf, bu saraylardan her birinde, kapıcısından, aşçısına kadar, sanki ev sahibi oradaymış gibi bir sürü hizmetçi bulunmasındadır. Kahya, her gün öğle ve akşam yemeklerini hazırlatır. Avila’da olduğu gibi Toledo, Madrid, Sevilla ve Burgos’da, her gün, iki defa, sofra, gayet zengin bir şekilde donanır, uşaklar, dumanı üstünde yemek tabaklarını, içinde kimsenin oturmadığı dükün koltuğunun önüne getirirler. Gece, sarayların bütün ışıkları yanar, hizmetçiler, görünmeyen efendilerini bekler, dururlar. Dük, bazen yıllarca yabancı memleketlerde seyahat eder ve ailenin reisi olduğu günden beri, bazı sarayında, onu ancak iki veya üç gün görmüşlerdir. Fakat emirleri harfi harfine yerine getirilir. Her gün bütün bu şehirlerde beş öğle, beş akşam yemeği hazırlanır. Eğer dük gelmezse -ki hemen hiçbir vakit gelmez- uşaklar bir saat beklerler, sonra efendileri için yapılmış yemekleri yerler. Çocuğu olmamış ve milyonlarını nasıl harcayacağını bilemeyen bir manyağın zıpırlıkları! Bundan başka, dük etrafında modern keşiflere ait hiçbir şey istememiştir. Saraylarında ne elektrik vardır ne de telefon, seyahate çıktığı zamanlar trene, otomobile binmez. Dört katır bağlı bir arabası vardır, ona biner. Arabanın peşinden atlı uşaklar gelir. Bu manzaraya kimse şaşmaz. Bütün İspanya onun kaçık olduğunu bilir.”</p>

  <p>Jose’nin bu gevezelikleri, ihtiyar kaçığın özel yaşamını bilmek merakımı artırdı.</p>

  <p>Ertesi gün saat üçte çıplak sarayın kapısının üstündeki ağır tokmağı çalıyordum. Eski usulde giyinmiş, elbiseleri Titien’in tablolarındaki portreleri hatırlatan bir adam kapıyı açtı ve beni geniş bir avlu etrafında dönen bir merdivenden çıkardı. Gayet derin, üç pencereden sızan ışıkla ancak aydınlanabilen bir salona girdim. İçinde, hiçbir eşya yoktu. Bir sandalye dahi yoktu. Bir kapının iki yanına, üzerlerinde bütün takımlarıyla iki zırh duruyordu. Adam, beklememi işaret ederek kayboldu. Hemen aynı zamanda, nereden geldiğini farkedemediğim dükü yanıbaşımda buldum.</p>

  <p>– Sizi, dedi, bir yere oturtamadığım için üzgünüm. Fakat bu ev benim değil, atalarımın. Buyurunuz.</p>

  <p>Beni hemen tamamen karanlık ve içi adam dolu zannettiğim bir başka odaya soktu ve:</p>

  <p>– Korkmayınız, dedi, kimse yok.</p>

  <p>Bunu söylerken istavroz çıkarıyordu.</p>

  <p>Etrafıma bakındım. Kadınlı, erkekli ve ancak Meyerbeer ile Verdi’nin operalarında görünür garip tarzda giyinmiş on kişi kadar görülüyordu. Erkeklerin üzerinde zırh, bacaklarında baldırlıklar vardı ve mağrur birer eda ile ayakta duruyorlardı. Atlas eteklikleri ve başörtüleri arasında yarı kaybolmuş kadınlar, arkaları çok yüksek tahta iskemlelere oturmuşlardı. Yüzleri açıktı ve balmumundan yapılmış heykellerin hayaletlere benzer renkleri vardı.</p>

  <p>Solgun benizli dük:</p>

  <p>– “Bu fikir, dedi, on beşinci asırda yaşamış atalarımdan birinindir. Ailemiz efradından hiçbirini unutmamamız gerektir. Değişik kiliselerdeki mezarlar bizden ölülerimizi saklarlar, portreler pek gerçek izlenimi vermiyor. 1423 yılında Dördüncü Gomez’den beri, ölenlerin balmumundan maskeleri çıkartıldı ve böylece, asırlar boyunca, gerçek yüzlerinin korunması yoluna gidildi. Elbiseleri de, aynı boyda, mankenlere giydirildi. Gördükleriniz son günlerinde giydikleridir. Kısacası, atalarımın herbirinin sağlıklarındaki asıllarına olabildiğince benzer birer kopyası çıkartıldı. Böylece beş asır ara ile ailemiz, zaman ile ayrılmış olmasına rağmen hiç olmazsa mekânda daima birleşmiş oluyor. Aralarından bir tanesi eksiktir. On sekizinci asırda daima Paris’te yaşamış olan Sanche VII. bir kendi başına buyruktu, atalarının emirlerine uymamak için böyle yaptı.</p>

  <p>Bir başka salona, daha bir başkasına geçtik. İlerledikçe elbiseler değişiyor, fakat yüzlerde ilk simalardaki karakteristik çizgiler daima belli oluyordu. İçlerinde, siyah elbiseleri, altın gerdanlıkları ile İspanyol büyükleri; eldivenli ellerinde iri elmaslı taşlar tutan Karmelit rahibeleri; balmumu yüzleri dantel yakalıklara nazlı nazlı bükülmüş dal gibi gençler; bir tören kılıcının işlenmiş kabzasına dayanan gümüş sırmalı muhteşem cepkenli generaller; inci işlemeli muazzam kırmızı etekliklerden gövdeleri yükselten tombulca genç kızlar; ağır kürkler içinde belleri bükülmüş çok yaşlı kişiler vardı. Son salonda ilk silindir şapka, romantik pardesüler, bol paçalı pantolonlar başlıyordu ve kadınlar muazzam krinolin etekliklerinin içine gömülmüş oturuyorlardı. Dük devam etti:</p>

  <p>– Dünyada hiçbir aile böyle bir şey düşünmüş değildir. Salvatierra’lar yalnız savaşta değil, ölülerine saygı göstermekte de birincidirler. Ben hiçbir zaman yalnız değilim. Bu salonlara gelince, bütün aile fertlerinin hatta içlerinden tanımadıklarımın dahi arasındayım. Başka aileler kaybolan minyatürler, boyalarının renkleri kararan, çatlayan tablolarla yetinirler. Burada ise, hayatın sadık birer canlandırmasını buluyorsunuz. Bu duvarlar arasında, gözle görülür bir şekilde korunmuş beş yüz yıllık bir varlıkla beraberiz.”</p>

  <p>Gerçekte, bu morarmış maskelerden çoğu, zamanın ve sıcaklığın etkisiyle daha da korkunç bir hale gelmişlerdi. Buruşmuş bazı ağızların bükülmüş dudakları, dük arkasını dönünce gülüyormuş gibiydiler. Kıtıklaşmış perukaların altında, cam gözler, asırlardan beri yokluğu seyrede seyrede şaşılaşmışlardı, burunlardan bazıları düşmüştü, kulaklar kopmuştu. Çoğu oldukça güzel elbiseler tozlarla örtülüydü ve güvelerle delik değişikti. Fakat dük hiçbir şeyin farkında değil görünüyordu. Zaman zaman bu matemli kuklalardan birinin önünde duruyor ve anlatıyordu:</p>

  <p>– “Bu 1625’te Büyük Enkizitör idi. Binden fazlası yakılmaya olmak üzere, yedi bin kişiyi mahkum etti. Bu, Santiago Komandörü ve meşhur Tenorio’nun dostuydu. Bir düelloda öldü. Şu rahibe meşhur Calderon de la Barca’yı tanıdı ve manastıra girmeden evvel “autos sacrementales”leri yazdı. Şu ilerdeki Peru’da Kral naipliği yaptı, hep iftiradan hoşlanan yazıcılar onun çok kan dökücü olduğunu iddia ederler. Ama yalan. Eğer krala karşı ayaklanmış üç binden fazla asiyi astırdı ise, suç onun değil, mahkemelerin…”</p>

  <p>…artık söylediklerine dikkat edemiyordum. Canlıymış gibi görünen fakat ölülerden daha korkunç bu yüzler, etrafını çevirmiş olan ve aralarından geçmek için sürtünmeye -o kadar sıkışıktı ki- mecbur olduğum bu yüzler, nihayet korku değil de, nefesimi kesen bir bulantı vermeye başlamışlardı. Pencereler kapalıydı, ışık pek azdı, hava kâfuru ve donmuş tarih kokuyordu. Dük beni dışarı çıkartırken:</p>

  <p>– “Bir tek düşünce, dedi, beni üzüyor. Ben ailemin sonuncusuyum. Beni ölülerimin arasına koymak işini kim üzerine alacak ve öldükten sonra, Kastil’in en eski bir ailesinin bu saygın yüzleri ne olacak? Bu sarayda sonsuza dek ve yalnız başlarına bırakılacaklar mı? Yahut aşağılık avam tabakasının bir ihtilali veya bir barbarlar istilası, beş asırdan beri dünyanın hâkimi olmuş bu asil şahsiyetleri çöplüğe mi atacak?”</p>

  <p>Gözlerim, sonunda, avlunun ışığı ile merdiveni bulmuştu. Havanın tadını tekrar tadıyorum ve gökyüzünden bir parça görüyorum. Almagra Hermosilla de Salvatierra düküne acele teşekkür ettikten sonra, koşar gibi saraydan çıktım. Onunla tanıştığıma ve ev mezarlığını ziyaret ettiğim için hoşnut, hemen bu akşam Burgos’tan ayrılmaya karar verdim.</p>
</body>
</html>