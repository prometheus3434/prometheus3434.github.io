<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Walt Whitman’ın İnsan Destanı</h2>

  <p><i>Cambridge, Mass, 3 Şubat</i></p>

  <p>Bu üniversiteye Walt Whitman uzmanı ünlü bir bilgini görmeye geldim.</p>

  <p>Koleksiyonumun yayınlanmamış elyazıları arasında büyük şairin bilinmeyen bir şiirinin ilk müsveddeleri bulunuyordu. Bugün unutulmuş görünen fakat bana kalırsa Amerika’nın en kudretli, en gür sesi olmakta devam eden Manhattanlı senfonik peygamber, kendinin de dediği gibi, evrenselin şairi idi. Bir gün, aklına, mağara adamından büyük kurtarıcılara kadar, insanların acı, yorucu, utandırıcı ve şanlı serüvenini büyük bir destan halinde vermek geldi. Walt Whitman notlarından birinde: “Elimizde, diyordu, Akhileus’un, Odysseus’un, Ene ve Sezar’ın, Tristan’ın, Roland’ın, Siegfried’in destanları var, ama kimse, bugüne kadar, insan’ın, her memleketin ve bütün devirlerin insanının binlerce yıl tabiata, birbirine karşı savaşlarında yiğitçe dövüşerek zafere ulaşmış insan’ın destanını yazmadı. İnsanoğlunun şarkısını ilk olarak ben söylemek, bütü insan kuşağının Omiros’u ben olmak istiyorum.”</p>

  <p>Walt Whitman bir başka notunda da: “Tarihçiler, diyordu, hatta en büyükleri, insan tarihi olaylarını gazetecilerin cinayetleri, törenleri anlatışları gibi günü gününe, durgun, acele, renksiz, donuk bir şekilde veriyorlar. Ne bir isim, ne de olayların bir yönünü atlıyorlar, ama en önemli olanı, derin ihtiras ları, prenslerle ayak takımının çılgınlıklarını, özel tarihlerin bütününü yapıp dramını çıkartan delilikleri unutuyorlar. Dünya tarihi panoramalardan ve fıkralardan yapılmış bir koleksiyon değildir, baş aktörleri, karşılıklı düşmanları, tanrılaşmaları ve felaketleri ile karmakarışık ve ulu binlerce perdelik kutsal ve beşeri bir tragedya, gözyaşları ve sevinç haykırışları ile kesik mısralarda bir dev destandır, başlangıcı vardır, sonu daha gelmemiştir”.</p>

  <p>Bendeki elyazısı “İnsanın Destanı” adını taşıyor. Gözlerimin önündeki kısa özete göre Walt Whitman’ın en büyük ve en iddialı eseri olsa gerektir.</p>

  <p>Goethe’nin Faust’unu sadece adı ile hatırlatan “Gökte Başlangıç” bölümünde, şair, kızıl bir kütük gibi güneşten kopup birçok değişiklikten geçerek denizler, çamur ve buharla kaplandığı güne kadar dünyanın doğuşunu ve gençliğini anlatmak istemişti. Ana yıldızın bu tutuşmuş parçası bugün insanın meskeni ve krallığı olmuştur. Gezegenin asıl tarihi ortaya insanın çıkışı ile başlar. İlk insanlar hayvanlar gibi mağaralarda yaşıyor, postlara bürünüyor, hayvan eti yiyor, biribirini onlar gibi ısırıp parçalıyor, açıkta, hayvanlar gibi çiftleşiyor. Ama yavaş yavaş insanların zekâları uyanıyor, taştan silah, silahtan alet yapıyorlar, mağaraları ev ve tapmak, kucaklaşmaları aşk, büyücüyü rahip, rahibi hükümdar, avcıyı çoban, çobanı çiftçi, yaban sürülerini kabile, kabileleri millet haline getiriyorlar.</p>

  <p>İnsan ateşe, öküze hâkim oluyor, tekerleği ve sabanı icat ediyor, tohum ekmeyi ve resim yapmayı öğreniyor, boğuk haykırışlarını dil, sembollü çizgilerini anlaşılır yazı haline getiriyor.</p>

  <p>Ama insan savaşmak, daima savaşmak, sonsuza dek savaşmak zorundadır. İlk savaşı açlığa, yırtıcı hayvanlara, esrarlı ve tehlikeli doğaya, komşu düşman kabilelere, iradesini kötüye kullanıp kendini sömürenlere karşıdır. İnsan hep bir savaşçı olacaktır, bir savaşçı ve bir kahraman. Soğuk ve buzlu, bataklıklarla ve sellerle, karanlık ve korku ile, zehirli cangıl ile, fırtınalarla, nihayet kralları ve tanrıları ile savaşacaktır.</p>

  <p>İnsanlar çöllerde, ormanlarda yollar açacak, dağları aşacak, rüzgâra hâkim olacak, suları küreklerle döverek nehirlerde, denizlerde hızla ilerleyecektir. Kayalardan desteklerle, mermerlerden sütunlarla tanrı evleri ve hükümdar sarayları yapacaklar, ölülerin ve tanrıların resimlerini taşlara oyacaklardır. Ama insanla insan arasında savaş hiçbir zaman durmayacaktır. Müttefik veya fethedilmiş siteler krallık, imparatorluk halinde büyüyüp genişleyecek, imparatorluklar sitelere ve krallıklara hâkim olmak için aralarında savaşacaklar, büyüyecekler, zafere ulaşacaklar, zayıflayacak ve yıkılacaklar. Yerlerine başka imparatorluklar geçecek. Onlar da sırası gelince çökecekler. Batı doğuya saldıracak, doğu batıya dönecek, Asya Avrupa’ya karşı, Avrupa Afrika’ya karşı, kıtalar kıtalara, ırklar ırklara, dinler dinlere karşı duracak.</p>

  <p>Göçebe milletlerin göçüşleri ve barbarların saldırışı yeni savaşlar doğuracak, tarih sahnesinde yeni görünen bakir ve ilkel milletler yerlerini savaşarak sağlayacaklar, Memfis ile Teba yıkılacak, Babil ile Persepolis yakılacak, Atina ile Roma yağma edilecek, buğdaya, güneşe, zenginliğe acıkmış kıllı atlılar güneyden kuzeye sınırları geçecek, denizleri aşacak, ihtiyarlamış ve bunamış eski efendileri boyunduruk altına alıp soyacaklar. Bu arada imparatorlar ölecek ve öldürülecekler, yeni krallar katliamlar emredecek, kendileri de boğdurulacaklardır.</p>

  <p>Bununla beraber ve kinlere, kanlara, hıyanetlere ve ihanetlere rağmen insanlar yaşayacak, yenileşeceklerdir. Çöken, yıkılan şehirlerin yerlerine yenileri kurulacak, gömülmüş şaheserler ışığa kavuşacak, şairler galiplerin, mağlupların destanlarını yazacak, filozoflar İlisus kıyılarında, Atina kemerleri altında dünyanın özünü arayacaklar, Akdenizin güzel göklerine bakan açık hava tiyatrolarında bakireler ve ihtiyarlar korosu amansız kaderden şikâyet edecekler, katedraller, amfiler, adalet sarayları yükselecek. Ve bütün bu dağınık mucizeler üzerinde zaman zaman saz şairlerinin şarkıları, trampetlerin gürültüsü, saçlı, sakallı haydutların ulumaları duyulacak.</p>

  <p>Fakat bir gün meçhul bir köyün karanlık bir ahır köşesinde, bir köle ve hor görülen bir millet arasından yeni bir tanrı doğacak, kanı ile dünyanın suçunu ödeyecek, sözü ile ona yeni bir yön verecek, ölümü ile de bir yeni devir açacaktır.</p>

  <p>Ne yazık ki Walt Whitman’ın, benim yaptığım zavallı özetle en güzel ve parlak tarafını kaybetmiş olan elyazısı burada bitiyor. Alt tarafındaki parçalar o kadar kısa ve karışık ki bir devin şaheseri olması gereken fakat burada sadece büyük bir hayalin gölgesinden ibaret şiirin bütününü meydana çıkartmak olanaksızdır.</p>

  <p>Acaba yeryüzünde, Walt Whitman’ın bu “bitmemiş senfoni”sini ele alacak kadar kahraman ruhlu ve ilham kudreti olan bir şair bulunacak mı?</p>
</body>
</html>