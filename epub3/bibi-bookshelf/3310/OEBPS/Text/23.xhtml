<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Aktörsüz Tiyatro</h2>

  <p><i>Moskova, 30 Mart</i></p>

  <p>Burada fabrika temsilcisi olarak bulunan Amerika’nın Pittsbourg şehrinden bir mühendis, geçen akşam beni hem meyhane, hem kahve, hem tiyatro, hem de kumarhane olan bir yere götürdü. Her yerde olduğu gibi burada da içiliyor ve can sıkılıyor. Ara sıra, kırmızı ve altın renkli bir perdeden elbisesi kötü, alçısı kötü bir dişi iskelet fırlıyor, berbat edilmiş suratından daha hazin bir şarkı uluyor. Yahut da işsiz kalmış bir palyoça ile verem olmuş bir ayyaş veya ihtilalci şair arası, sarı pantolon, mor yelek, kıpkırmızı ceket giymiş, erkek cinsinden, büyütülmüş bir bodur çıkartılıyor, serbest nazımla, yerliler tarafından alkışlarla karşılanan küfürler savuruyor. Genellikle ölüm kasveti olan bir yer.</p>

  <p>Bereket versin, geceyarısından sonra arkadaşımın bir dostu(?) gelip masamıza oturdu. Dünyanın yarısını dolaşmış, dört beş dil konuşan, dansörlük, aktörlük, dekor ressamlığı, eleştirmenlik, dramaturgluk ve herhalde casusluk da yapmış bir genç Rus. Fakat aklı, fikri tiyatroda kalmıştı ve derhal sabit fikirleri üzerinde başladı:</p>

  <p>– “Bizde de, diyordu, tıpkı Almanya’da olduğu gibi, birçok ahlakı bozuk burjuva, tiyatroyu değiştirmek için kafalarını yoruyorlar. Ama kimse esas yeniliği yapacak mantıki deliliğe varamıyor. Tiyatroyu reel yapan hayatın bir “taklidi değil, onun tamamıyla bir aynı” olmasıdır. Bu itibarla, ilk yenilik, en sonuna kadar, meslekten yetişmiş aktörleri atmakla başlayacaktır. Proleterya devrinin temel teorisi olan radikal realizm, sahnede dahi olsa, asılsız, uydurma şeylere izin veremez. Yazarın yazmış olduğu, aynen, ciddi surette, hilesiz dalaveresiz bir şekilde verilmelidir. Gerçeği ustalıkla nakleder gibi görünmek yöntemi zamanımıza layık değildir. Jül Sezar oynarken, Sezar rolünü yapan sahiden, sahici hançerlerle vurulup, sahiden ölmelidir ve Othello’da Dezdemona olacak kadın, yastıklar altında boğulmalıdır. Kan yerine kırmızı mürekkep yok, sahte cesetlere de paydos! Kan, sahici insan kanı olmalıdır. Cesetler, kulise nakledilir nakledilmez ilk alkış sesleriyle dirilecek değil, doğruca morga kaldırılacaktır.</p>

  <p>Görüyorsunuz ki, mesele böyle olunca, aşağı bir cins olan ve hayata bağlı profesyonel aktörleri kullanmak söz konusu edilemez. Bu gibi roller, ölüme mahkum edilmiş canilere veya başkalarının yararına hareketi amaç edinmiş ve bu maksatla, halkın zevkine hizmet için ölmekten çekinmeyen gözü pek kimselere verilecektir.</p>

  <p>Dahice de olsa, bir taklit, realitenin yerini tutamaz. Hayatta kendisine belli bir vazife verilmiş olan kimse aynı şeyi sahnede de yapacaktır. Bir generale ihtiyaç varsa, azledilmiş bir general veya hiç olmazsa bir yarbay çağırırım; mesela sahne için pop lazımsa, düzinelerle bulmak kolay; esnaf, asilzade, köylü de öyle. Fakat, kral veya imparator bulmak güç olacak. Onun için repertuarımdan öyle şahısları olan piyesleri çıkartacağım. Esasen “Hamlet” gibi bir piyesin vakası, Danimarka sarayında olacak yerde, büyük asilzadelerin bulunduğu bir başka şehirde geçse, derinliğinden bir şey kaybetmez.</p>

  <p>Tiyatronun selameti, bir tek kelimede toplanıyor: Gerçek-Jik. Binaenaleyh tiyatroyu yapaylık ve gözboyacılığı gibi paslı, küflü ayıplardan ancak bütün aktörleri, şiddetle hareket edip, defetmek suretiyle kurtarmakla, temizlemek mümkün olacaktır. Tiyatro, halkın bizzat “Mystère”leri oynadığı ortaçağda büyük oldu. Antoine ile Copeau, aktörleri atmak lüzumunu pek iyi anlamışlardır. Ama işi yarıda bıraktılar ve artistleri yavaş yavaş profesyonel, hatta daha da beter oldular. Komedi ve trajedi artistleri tiyatroyu kemiren iki urdur ve onları söküp atmadıkça, mabetlere bedel olan tiyatronun yeniden doğup kurtulduğunu bir türlü göremeyeceğiz.”</p>

  <p>Çekine çekine yaptığım itirazda, böyle yapılacak olursa, mesela Shakespeare ile Gozzi’nin şaheser örnekler verdikleri halis hayal eserlerinin sahneden uzaklaştırılmış bulunacağını bildirdim.</p>

  <p>Aktörlerin düşmanı şu cevabı verdi:</p>

  <p>– “Tam ve radikal realizm, hayattan alınmış eserler olunca gerçekten uygulanıyor. Hayali eserlerin de hakkını vermek icap ederse bunların benim sistemimde faydalı olabilmesi için bir çare var. Bu da, içinde insan bulunmayan sahneler tertip etmekle mümkündür. Mesela ben böyle bir şey yaptım. Bir “Dört perdelik imkânsızlık” yazdım ki, şahısları melekler, şeytanlar, gölgeler, hareket ettirilen putlar, dilsiz kantoroslar ve maymunlardır. Ne bir erkek, ne de bir kadın. Ama “Hiçliğin Çevresi” isimli bu piyesimi hiçbir tiyatronun -Berlin’de bile— kabul etmediğini düşünüyorum da! Eğer Moskova’da kalacak iseniz ve eserimin temsili için yarım milyon cervonetz sarfetmeğe hazırsanız, onu size ithaf edebilirim. Bu “insanüstü” ilk sahne eseridir ve bu küçük fedakârlığa karşılık benimle şerefimi paylaşabilirsiniz.”</p>

  <p>Konuşmamızın sıkıcı bir yola girdiğini görünce, dostuma yorgun olduğumu, otele dönmek istediğimi bildirdim. Genç heveskâr, bizi otomobile kadar uğurladı ve “İmkânsızlık” eserinin basılabilmesi için lazım parayı almadan yakamızı bırakmadı.</p>
</body>
</html>