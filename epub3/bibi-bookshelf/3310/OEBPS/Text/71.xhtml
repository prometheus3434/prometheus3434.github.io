<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Çelik Kitaplık</h2>

  <p><i>Boston, 20 Aralık</i></p>

  <p>Eski dostum Gabriel Pascal’ın tavsiye mektubu ile gelen Mr. Harry Golding’i kabule mecbur oldum. Kendisi güney eyaletlerinin birinin bilmem hangi üniversitesinde papirologya profesörü idi. Kısa boylu, bir mongoldan daha sarı yüzlü, peruka duygusu veren uzun, beyaz saçlı, ufak tefek bir adamdı. Bana, teklifleri birçok enstitü ve hükümet tarafından geri çevrildikten sonra başvurduğunu gizlemedi ve şöyle başladı:</p>

  <p>– Bir üçüncü dünya savaşı patlak verirse, ki bu, çok yazık bir evham olmaktan uzaktır, bizimki dahil, bütün ülkelerin uğrayacakları akıbetin ne olacağını pekâlâ biliyorsunuz. Günümüz insanlarının ellerinde öyle korkunç silahlar var ki, büyük küçük hiçbir şehir yıkılıp yakılmaktan kurtulamayacaktır. Özel ve genel kitaplıklardaki değerli ve hemen tutuşabilen kitaplar ve maddeler birer birer kaybolacak ve savaş uzarsa, üç bin yıllık uygarlık, düşünce, şiir ve tarih belgeleri duman haline gelecektir. Otuz asırlık yaratıcı deha eserlerinden geriye ancak hiçbir anlam taşımayacak birtakım kavrulmuş kâğıt parçaları kalacaktır. O da bir şeyler kalırsa! Eğer kıyamet kopmakta gecikir ve vaktimiz de olursa, insan zekâsının en ünlü yemişlerini korumayı şimdiden düşünmeliyiz, ta ki, geleceğin barbarları, felaketten sonra yeniden uygarlaşmak için onları bulup gıdalanabilsinler. Kitaplıkları gömmek bir şeye yaramaz, çünkü, kâğıt çok naziktir, herhangi bir şekilde mahvolabilir. Bunun için insanlığın temel eserlerini daha dayanıklı ve sürekli bir madde, yani çelik üzerine oyarak bir kitaplık kurulmasının önermeyi düşündüm. Kitaplardan bazılarının tamamen, daha az önemlilerin özetleri iki dilden yani doğru çevirileri yapılarak çelik levhalara oyulacaktır. Grek eserleri Latinceye, Latinceler İtalyancaya, İtalyancalar Fransızcaya, Fransızcalar İngilizceye, İngilizceler Almancaya ve öteki diller birer başka dile çevrilecektir Bütün eserler çelik levhalara derin derin kazılacak, yazarı ve zamanı üzerine açık bilgiler verilecek, sınıflandırıp şehirlerden uzak, ıssız yerlerde yapılacak zırhlı bodrumlarda saklanacaktır. Geriye kalanlar kolayca bulunabilsinler diye de yerlerini belli edecek paslanmaz çelikten kuleler dikilecektir. Çelik kitaplığa girmeye değer eserleri ayırmak için milletlerarası bir komite yapılacak. Yer ve masraf göz önünde tutulacak olursa kitaplığa alınacak eserlerin sekiz, on düzineyi aşamayacağı meydana çıkar. Ben, kendimce geçici bir katalog hazırladım. Canınızı sıkmazsa birkaç isim vereyim.</p>

  <p>Profesör Harry Golding’e beni hiç de sıkmadığını söyledim. Kitapları seçmekte de serbest olduğunu, kendisine bu konuda güvenim bulunduğunu bildirdim. “Ben, diye ekledi, zavallı bir cahilim, bu konuda fikir sahibi olmak küstahlığında bulunsam bile faydalanabileceğinizi sanmam.”</p>

  <p>Sarılıklı bücür haykırdı:</p>

  <p>– Katiyen… bu kitaplığın masrafını siz ödeyeceksiniz, herkesten fazla bilgi edinmek hakkınızdır. Sizi fazla oyalayacak da değilim, çünkü liste ister istemez kısadır. Ahdi atik ile Ahdi cedît baştan sona kadar, ayet ayet alınacak ilk kitaplardır. Konfüçyüs’ün yazıları, Avesta ve Kur’an için özetlerle yetineceğiz. Doğuyu feda etmek gerekiyor, buna üzülüyorum ama başka türlü davranamayız, çünkü Veda’larla, Râmayana, Mahabahrata, Upanishat’lar, Kalidasa, Laotze, Çungtze ve Firdevsî için binlerce çelik levha gerekecek. Buna karşılık bütün bilgilerin anası eski Grekler üzerinde duracağız. Omiros’un iki destanı, Ehileus ile Sofokles’in birer tragedyası, Eflatun’dan iki, üç diyalog, Öklidus’un Unsurlardı, Aristoteles’in Metafiziğe Giriş’i, Heraklit ve Epikur’dan parçalar Grek mucizesi dediğimiz şey hakkında belirli belirsiz de olsa, fikir vermeye yetecektir. Roma daha az zahmet verecek. Tam metin olarak yalnız Virgilyus’un Eneide’si alınacak, Horasyus’tan, Tasitus ve Juvenal’dan kısa seçmeler yeter. Buna karşılık Saint Augustin’in İtiraflar’ının tamamı ile Saint Thomas’ın birkaç parçasını vereceğiz. Roland’ın şarkısı ile Tristan’ı ve Dante’nin Tanrısal Komedya’sını baştan sona vermek isterdim! Daha yenilerden Rotterdam’lı Erasmus’un Deliliğe Övgü’sünü, Makyavel’in Prens’i ile yetineceğim. Shakespeare’in üç, dört tragedyası ile Milton’un Kaybolmuş Cennet’i ve Cervantes’in Don Kişot’unu da alacağım. Aristo ile Rabelais’den de birkaç parçayı memnuniyetle, ama Galile’nin Yeni Bilimler’ini ve Newton’un Prensip’lerini aynen alacağım. Fransa’dan Rochefoucauld’un Meseller’ini, Pascal’in Düşünceler’ini, Voltaire’in bir küçük romanını, belki Candide’i ve Beaudelair’den Elem Çiçekleri’ni seçtim. Almanya’dan Goethe’nin Faust’u ve Nietzsche’nin Zaratustra’sı yeter. Rusya’dan Dostoyevski ile Tolstoy’un birer romanı. Bilim tarafını da unutmamalı. Darwin’in Cinslerin Kaynağı, Freud’un Psikoanaliz Dersleri ile Einstein’in başlıca denemelerini almalıyız. Bu küçük kataloğuma ne dersiniz?</p>

  <p>Çok iyi bulduğumu, ne bir şey çıkarılması ne de bir şey eklenmesi konusunda diyeceğim olmadığını bildirdim. Profesör Harry Golding:</p>

  <p>– Ne yazık ki, dedi, çok eksikler var. Mesela Shelley ile Leopardi’yi, Hume, Kant, Victor Hugo ve Rimbaud’yu düşündükçe yüreğim daralıyor. Ama dediğim gibi fazla masraf endişesi birçok eseri acıyarak çıkartmama sebep oldu. Tasarladığım çelik kitaplık için üstünkörü bir hesap yaptım. Birkaç milyon dolar yetecek. Bana söylediklerine göre Karun kadar zenginsiniz, insanları, kültürü seviyorsunuz. Düşününüz ki bir miktar kâğıt para fedakârlığı ile insan uygarlığının en harika hazinelerini kurtarmış olmak şerefini elde edeceksiniz. Bu güne kadar boşu boşuna kendilerine başvurduğum bir sürü zenginden daha akıllı ve daha cömert davranacağımıza eminim.</p>

  <p>Profesör Golding’e fikrinin dahiyane ve muazzam olduğunu, kendisine cevap vermeden ciddi bir şekilde düşünmem gerektiğini bildirdim. Sarımtırak küçük adam acı acı güldü:</p>

  <p>– Hepsi aynı cevabı veriyorlar, dedi, sonra kendilerinden bir daha söz edildiğini bile duymuyorum. Sizin onlar gibi davranmayacağınızı ümit etmek isterim.</p>

  <p>Ayrılmamız soğukça oldu. Bu akşam NewYork’a gideceğim sanıyorum. Oradan da galiba Avrupa’ya hareket edeceğim.</p>
</body>
</html>