<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Bernard Shaw’ı Ziyaret</h2>

  <p><i>Londra, 15 Ekim</i></p>

  <p>İhtiyar G.B.S. ziyaretimi çok fena karşıladı:</p>

  <p>– “Beni, dedi, bütün aptallar gibi siz de bir palyaço sanıyorsunuz ve can sıkıntınızı tuhaflıklarımla defedeceğinizi ümit ediyorsunuz. Sizi düş kırıklığına uğratacağım. İngilizler ve umumiyetle kitap okuyan, tiyatroya giden işsiz güçsüzler beni bir maskara zannederler. Tamamen aksine, ben yaradılışım ve yeteneğimin gereği olarak Birleşik Krallığın en ciddi adamıyım. Biliyorsunuz ki, Fabian ve İbsen’in bir tilmizi olarak işe başladım. Bu iki tercih, başlı başına antikomik bir düşünceyi ispat eder. Ne Fabian’da, ne İbsen’de bir damla “humour” vardır.</p>

  <p>Fabian, iki üç asır sonra bütün işçileri birer küçük burjuva haline getirmek üzere bir sistem kurmuştur. İbsen’e gelince, o insanlar arasındaki münasebetlere samimiyeti hâkim kılmak, yani onları tahammül edilmez hale getirmek ister. Fabianizm bir omeopatya sosyalizmidir; İbsenizm, bir anarşist ahlakıdır. Ne onda, ne ötekinde neşe denilen şey vardır. Bu sistemler iyi niyetli iki aptallıktır, yani hiç de hoşa gidecek bir şey değildir.</p>

  <p>Görüyorsunuz ki, benim maskaralık şöhretim Byron’ın şairlik, Shakespeare’in yazarlık şöhretleri kadar sahtedir. Birincisi amatör bir polemikçi, İkincisi felsefe meraklısı bir şairdir. Bunu onlarla kendimi bir tuttuğum için söylemiyorum. Aramızda mantıki bir karşılaştırma yapılamayacak kadar kendilerinden üstün olduğumu herhalde kabul edersiniz, insanlara, hiçbiri Bernard Shaw olmak mutluluğuna sahip bulunmadıklarından dolayı acıyorum.”</p>

  <p>– O halde sizin “humorist” şöhretiniz nereden geliyor?</p>

  <p>– “Anlatayım. Ben İrlandalıyım. Londra halkının aşağı tabakası için, yani kitap ve gazete alanlar için, bir İrlandalı ya sıska bir züğürt, yahut bir maskaradır. Hiç de açlıktan ölmeye niyetim olmadığı için maskaralığı seçtim. Şüphesiz biliyorsunuz ki, İngiltere’nin bütün şöhretlerini İrlanda sağlar. Sayayım: Scot Erigene, Goldsmith, Sheridan, Burke, Sterne, Berkeley, Swift, Wellington, Thomas Moore, Yeats, Oscar Wilde, James Joyce İrlandalıdırlar. İrlandalılar olmasaydı, İngilizler Lilliput’un ne olduğunu bilmeyecekler ve Napolyon’u yenemeyeceklerdi. Baltıklı olan Kont Keyserling İngilizlerin hayvanlara benzediğini söylemiştir. Bendeniz, bu hayvanlar için bostan korkuluğuyum. Bu dilsizlerin söz söylemeye cesaretleri yoktur, onların yerine gerçekleri ben söylüyorum. Bu melankoliye tutulmuş insanlar gülmeyi bilmiyorlar, onları hiç olmazsa benim gülümsetmem gerekiyor. Bu mazoşistler haz duymanın ne olduğunu bilmiyorlar, ufacık bir zevk ürpermesi verebilmek üzere onları kamçılamaya ben mahkumum. Benim layık olmadan elde ettiğim başarı İngilizlerin bu özelliklerine dayanıyor.</p>

  <p>Eğer İngiltere saygısızlıkta sanayideki kadar ileri olsaydı, ben az ücret alan sıradan bir gazeteciden başka bir şey olamazdım. Fransa’da kimsenin dikkatini çekmeyen en az yüz Shaw vardır. Hem bakınız ben harbin sayısız kurbanlarından biriyim: 1918’den beri Viktoriya İngilteresi artık ölmüştür. İngilizler bâtıl inançlarını, peşin hükümlerini kaybetmek üzeredirler ve ahlaksız, şüpheci, “sinik”, bir parça bolşevik, bir parça Freudcu oluyorlar, iyi hazırlanıp sunulmuş bir rezalet karşısında artık şahlanmıyorlar. Bu da benim şöhretimin gittikçe azalmasına sebep oluyor. John Bull’un etrafında ona kırmızı örtü sallayarak dolaşan tek boğa güreşçisi ben olduğum sürece işler yolunda gidiyordu. Fakat İngiliz boğaları, kırmızının bütün nüanslarına alışmaya başlıyalı beri artık benden korkmuyorlar. Yani bu, onları artık eğlendiremiyorum demektir. Eğer yakında bir “püriten” tepkisi olmazsa ben de antolojilere Oliver Goldsmit ile Macaulay’in yanına konulacağım. Mahvolacağım. İngilizler bana benzemeye kalkışırlarsa Mrs. Grundy’nin yanına metodist papazı olarak girmekten başka çare kalmayacak. Artık yalancılık çıraklığına yeniden başlayamayacak kadar ihtiyarlamış bulunuyorum.”</p>

  <p>– İhtiyar mı? Hiç görünmüyorsunuz. Zekânız daima yirmi yaşından aşağı.</p>

  <p>– “Ya öyle mi? Bir acemi için hiç de fena değil. İltifata bürünmüş bu suçlamanız oldukça başarılı. Ama ne de olsa, bana bir çocuk gibi düşündüğümü söylüyorsunuz. Kızmıyorum. Çünkü yaşımdan memnun olmamam için altmış sebep var. Hayatın tek üzüntüsü ölümdür. Bir insanı eğitmek için bir asır ancak yetişir, elde edilenlerin meyvalarından faydalanmak için ise en az iki asır lazımdır. Bu olamayınca elimizde bir Voronoff kalıyor ki, o da, insanların ölümsüzlüğünden ziyade maymunların hadımlığını sağlayabilir. Bilimin ilerlemekte olduğuna dair yapılan bütün gevezelikler küstah palavralardan başka bir şey değildir. Bilim ortadan ölümü kaldırmadıkça bir şey yapmış sayılmaz. Beni bir gün bir taşın altında çürümeye atacaklarına göre Londra’dan New York’a yarım saatte uçmuşum, bana ne?”</p>

  <p>Bu arada, G.B.S.’ın suratı asıldı ve sustu. Bir süre öyle düşündü. Sonra bana dönerek hiddetle sordu:</p>

  <p>– “Ölmenin sırrını biliyor musunuz? Hayır mı? Öyle ise çek bakalım. Bir başka idam mahkumu ile daha işim yok. Ben maskara değilim, insanların en ciddisiyim ve cenaze merasimi denilen o gülünç rezaletten bahsedildiğini duymak istemeyen tek adam da benim.”</p>

  <p>Bu sözler üzerine sırtını bana döndü ve koşarak gidip köşküne saklandı.</p>
</body>
</html>