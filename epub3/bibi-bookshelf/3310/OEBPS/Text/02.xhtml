<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Musiki</h2>

  <p><i>New Parthenon, 26 Nisan</i></p>

  <p>Güzel sanatları koruduğum öğrenilince Makedonyalı bir besteci geldi. Tepesinde kırmızı, karmakarışık saçları, üç köşe bir suratı vardı. Bir dev. Isırgan yeşili pardösüsü dizkapaklarına ancak geliyordu:</p>

  <p>– Ne yapmasını bilirsiniz?</p>

  <p>– Ben yeni bir musiki buldum: Aletsiz musiki. Eski musiki bağırsakları inletmekten, maden boruları üflemekten, ölmüş eşek derilerini tokmaklamaktan başka bir şey bilmiyor. Ses meydana getirmek için yapay araçlardan kendimi kurtardım, hiç beklenmedik etkiler veren, artık modası geçmiş bir sanat kolunda devrim başlangıcı olacak doğal sesler için bir senfoni yazdım.</p>

  <p>– Senfoninizin adı ne?</p>

  <p>– Kuyrukluyıldızların atlıkarıncası!</p>

  <p>– Ne zaman dinleyebilirim?</p>

  <p>– İki gün sonra.</p>

  <p>Üçüncü gün, her şeyin hazır olduğunu haber verdiler. Konser salonunun dibi, gümüş rengi bir ipek perdeyle örtülmüştü, ne alet, ne de müzisyen görülüyordu.</p>

  <p>Konserin başladığını uzun, iniltili, duvar yarıklarından esen poyraz sesi gibi bir ıslık bildirdi. Sonra perdenin arkasından, arı kovanlarına benzer, donuk ve aralıklı bir uğultu yük seldi. Görünmeyen bir fıskiyeden salıverilen bir su hortumu, boğuk fışkırmalarla uğultuya eşlik ediyor, aynı zamanda, çılgına dönmüş eğe sesleri gibi tiz ve gıcırtılı bir melodi duyuluyordu. Fakat o anda, çöllerin yakıcı açlığını, yırtıcılığın öfkesini, olanaksızlığın dehşetini veren aslan kükreyişlerinden muhteşem bir koro vükseldi ve hepsine egemen oldu. Perdenin ipeği titredi, arkadaşlarımdan bazıları sarardılar.</p>

  <p>Birden her şey sustu: İlk bölüm bitmişti.</p>

  <p>İkinci bölüm, örslere vurulan bir sürü çekiçlerle açıldı, ardı sıra, bir motorun aksırır gibi patlamalarının güçlendirdiği, havai fişeklerin birbiri ardından atılırken çıkardıkları sesler duyuluyordu. Allegro’nun başlangıcını bir kristal ordusu ahenkle sallanır gibi cam şıngırtıları haber verdi. Fakat bunları kadın bağırtıları örtmekte gecikmedi. Gırtlaktan, boğulurken gelen bu bağırışlar, düzenli aralıklarla kışkırtıcı bir kahkahanın aşağılamalarıyla kesiliyordu. Dörtnala kaçan hayvanlarınki gibi tarakalı ve kuru bir gümbürtü, ikinci bölüme de son verdi.</p>

  <p>Üçüncüsü, parmak şakırtılarıyla başladı. Sanki perdenin arkasında sayısız el yazı makinelerine vuruyordu. Sonra, bir sağanak bitişi gibi, yavaş yavaş duyulmaz oldu ve açlıktan kızışmış dev kurtlarınkine benzer ulumalar yükseldi. Bunlar bitince, ipekböceklerinin dut yaprakları arasındaki hışırtılarını hatırlatan, tomurcuklanan asmaların neşeli çıtırtıları ile serpilmiş bir vantilatör mırıltısı salonu kapladı. Buna kaynayan bir tencere gurultusu arı uğultusu halinde eşlik ediyordu. Sonra karatavuk gıdaklamaları, kumru dem çekişleri, baykuş ötmeleri ve ısrarla vurulan değneklerin kreşendosu…</p>

  <p>Sonunda çekiçler vurulmaya, aslanlar kükremeye, eğeler gıcırdamaya, motorlar patlamaya, yeniden başladılar. Yavaş yavaş lokomotif düdükleri, canavar düdükleri, inlemeleri, silah patlamaları, klakson sesleri, bir sürü demir, zincir şakırtısı birbirine karıştı ve öyle şiddetli bir hal aldı ki, artık hiçbir ses fark edilmez oldu, yalnız korkunç bir böğürtü sanki yıkmak istediği duvarlar arasından gittikçe şişiyor ve kulakları sağır ediyordu.</p>

  <p>Bunu izleyen sessizlik bize doğaüstü bir ferahlık, bir boşluktan yeniden doğuş gibi geldi. Senfoni bitmişti. Kimse alkışlamadı. Birkaç dakika sonra perdenin arasından, kan ter içinde ve çekingen, Makedonyalının mısır püskülü göründü. Çini mavi gözleri bir iltifat sadakası yalvarışıyla yerlerinden fırlamıştı. Zerre kadar merhamet etmedim: Bu Balkanlı maskarada bir parçacık olsun gurur yoktu.</p>

  <p>Ertesi gün bana, “Dev-Horozlar” adlı bir ikinci senfoni dinletmeyi önerdi. Reddettim. Kendisine imzalayıp verdiğim bin dolarlık bir çekle, mahzun gitti.</p>

  <p>Bir hafta sonra bir başka besteci ortaya çıktı. New Parthenon’un doğu kapısına muazzam sandıklarla gelmişti. Kendisini kabul ettim. Bu, bakırlaşmış, bıçak ağızlı, yüzüne hançer gibi saplı burnu ile bir Bolivyalı idi:</p>

  <p>– Ben, dedi, sessizliğin musikisini icat ettim. İlk olarak siz dinlemek ister misiniz?</p>

  <p>– Sessizlik musikisi mi?</p>

  <p>– Bütün musiki sessizliğe doğru gitmektedir ve onun gücü sesleri ayıran aralardadır. Eski bestecilerin, sessizliği gizeminden çözebilmek için bu ahenkli desteklere henüz ihtiyaçları vardır. Fakat ben notaların gereksiz kalabalığını ortadan kaldırmak yöntemini buldum ve sessizliği aslındaki saf haliyle veriyorum.</p>

  <p>Ertesi akşam konser salonuna giriyordum. Yirmi kadar icracı sahneye yarım ay şeklinde sıralanmışlardı. Ellerinde bütün orkestralardaki bildiğimiz aletler vardı: Keman, viyolonsel, flüt ve trompetler. Hatta davul. Siyah giysileri içinde kıpırdamadan, mumyalaşmış duruyorlardı. Hiçbiri başım çevirmiyor, notasına eğilmiyordu. Daha iyi baktım. Beyaz gömleklerin üstündeki bütün başlar birbirine benziyordu: Yapay cesetlerin, balmumu mankenlerin esrarlı ve susan başları; hepsinde aynı cam gözler, aynı kırmızı dudaklar, hafifçe parlayan aynı pembe burun.</p>

  <p>Bolivyalı sahneye çıktı, uzun beyaz bir orkestra şefi değneğiyle uvertür için kürsüye vurdu. Kimse kıpırdamadı, tek ses duyulmadı. Fakat orkestra şefi hareket ediyor, yalnız kendisi tarafından duyulan ahenkleri dinliyormuş gibi gözlerini havaya kaldırıyor, sonra, tayf müzisyenlerin balmumu yüzlerine bakarak ve can çekişen bir hayalet akla getiren kalça sıçratışlarıyla sağa sola, çubuğu ile, bazen bir “pianissimo”, bazen bir “presto” işareti veriyordu. Kırk cam göz ona aciz bir kinle dikiliydi.</p>

  <p>Sonunda, maestro başını eğip kıpkırmızı olmuş geniş kulaklarını son bir kez uzatarak bizlere zafer kazanmış bir gülümseyişle döndü.</p>

  <p>Yürüdüm, defterimden bir çek kopardım, imzalamak tenezzülünde bulunmadan uzattım. Ertesi sabah, kurşunlu sandıklarıyla, pek hoşnut gitti. Haber verdiklerine göre şu mısraları mırıldanıyormuş:</p>

  <p>Para Marchar yo solo par lo tierra</p>

  <p>Non hay fuerzas en mi alma <span class="color">[Dünyada tek başına dolaşmaya ruhumda güç yok.]</span></p>

  <p>O günden sonra evimde konser istemedim.</p>
</body>
</html>