<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Altında Yüzmek</h2>

  <p><i>New Parthenon, 19 Eylül</i></p>

  <p>Öyle eski deyimler vardır ki kitap ve gazete okurken beni deli eder. Mesela “altın içinde yüzmek”, “gırtlağına kadar altına batmak” gibi. Hayalleri işlemeyen zavallı kıskançlar tarafından uydurulmuş laflar!</p>

  <p>Ben dünyanın en zengin adamlarından biriyim, fakat hiçbir zaman “altın içinde yüzmedim”. Zaten pek az altın gördüm ve pek de az kullandım. Masraflarım için üzerimde hiç altın para bulunmaz. Altın, şüphenin hâkim olduğu yarı barbar memleketlerde kullanılır, ancak avam takımının üstünde görülür ve bu maddede, sahiden ilkel ve adi bir şey vardır.</p>

  <p>Birkaç gün oluyor, bu ifadeler canımı her zamankinden fazla sıkınca, salakların “altın içinde yüzmek” dedikleri şeyi denemek istedim. Hiç uyumayan bir Ermeni olan hazinedarıma mümkün olduğu kadar çok miktarda -para veya herhangi eşya- altın bularak, Tiberius adı verilen mahzenin dibindeki kırmızı somaki havuzu doldurmasını emrettim. Gece olunca, hazinedarımla yalnız olarak mahzene indim, bütün demir parmaklıkları kapattırarak soyundum. Sekiz metre kadar uzun olan havuzda, Ermeniye göre, yirmi iki milyon altın bulunuyordu. Değişik memleketlerin değişik devirlerine ait liralar -bu iş için para koleksiyonlarımı da kullanmıştım- yüzükler, saat kordonları, yürek şeklinde madalyalar, nazara karşı altın boynuzlar, kaplama dişler, bir sürü ziynet ve ufak tefek havuzu dolduruyordu. Ama çoğu para idi: Roma ve İran dinarları, İspanyol dublinleri, Venedik dukaları ve fındık altınları, Fransız luileri, Hollanda kuronları ve en çoğu sterling ile dolar.</p>

  <p>Bu sarımtırak kitleye dalmak girişiminde bulunum. Her şeyden evvel şunu söylemeliyim ki, “altın içinde yüzmek” mümkün değildir. Olsa olsa, ellerinizin yardımıyle, o da zorla, belinize kadar gömülebilirsiniz, sonra da kımıldamak çok güçtür: Esir kalırsınız, kurban gidersiniz.</p>

  <p>Vücudun yarısı maden içindeyken hissedilenler çok, pek çok tatsızdır. Ressam ve şairlerin sıcak renkli, güneş gibi, yakıcı diye nitelendirdikleri altın… buz gibi soğuktur. Katlanabildiğim birkaç dakika, hafakanlar içinde kaldım ve sırtımdan titremeler geçti. Hayatımın en kötü anlarını yaşadım, zorlu bir direnme, esaret ve donma hissi içinde kaldım.</p>

  <p>Manzarası da teselli vericiydi denilemez. Şüphesiz altın sarısı doğadakilerin en güzeli değildir. Kınakınanın, hatta adi ayçiçeğinin sarısı daha parlak, daha şiddetlidir. Boticelli veya Van Gogh’un tablolarındaki sarılardan bahsetmiyorum.</p>

  <p>Eski çağların donuk ve hafif limoni liralarında olsun, ortaçağın silik ve koyu, daha fenası, zamanımızın kırmızımtrak ve parlak liralarında olsun, altında murdar ve düşman bir şey var. Hem altın, öyle küçük şeylerde kullanılarak alçaltılmıştır ki -takma diş, salyalık, kalem ucu, gözlük çerçeveleri gibi- âdeta sizi utandırıyor. Ve en iğrenç ellerden geçmiş yutulmuş, ağızlarda veya başka yerlerde saklanmış bütün bu paralar.</p>

  <p>Güya yüzdüğüm havuzdan çıkar çıkmaz, hazinedarıma, sterlinglerle dolarları, madalyon vesaireyi satması, merak bakımından bir kıymeti olan eski paraları yerlerine koyması emrini verdim.</p>

  <p>Eğer zenginlerin masal olduğu nispette orta malı bir hale gelen “gırtlağına kadar altına gömülmek”ten gayri eğlenceleri yoksa, dünyanın en gülünç zavallıları olurlardı. “Altında yüzmek” olsa olsa müthiş bir işkencedir ki, buna ben, kötü yazarları mahkum ederdim.</p>
</body>
</html>