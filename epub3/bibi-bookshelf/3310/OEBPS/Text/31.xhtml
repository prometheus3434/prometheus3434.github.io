<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Tanrıların Sesi</h2>

  <p><i>New-Parthenon, 26 Ekim</i></p>

  <p>Tanrının varlığı inkâr edilebilir, fakat dinlerin varlığı edilemez. Eğer bu kadar çok din varsa ve asırlar boyunca bize kadar gelmişlerse, bu, insan ruhunun derin bir ihtiyacına cevap verdiklerini ispat eder. En zeki ve en uygar ülkelerde bile halkın çoğunluğu bir dine mensuptur. O halde benim de bir tane seçmem lazım.</p>

  <p>Fakat bu seçim çok güç. Genellikle Hıristiyan memleketlerde yaşıyorum, dinimin de Hıristiyanlık olması gerekir. Lâkin bilebildiğim kadarıyle, Hıristiyanlığın beni korkuttuğunu itiraf ediyorum. Onun dinlerin en mükemmeli ve en yükseği olduğunu kabule hazırım, ama ne yazık ki, şartları en kökleşmiş içgüdülerimle çarpışıyor, onları mahkum ediyor. Ben insanlardan nefret ediyorum: Hıristiyanlık onları sevmemi emrediyor; dostlarıma zorla katlanıyorum: Hıristiyanlık beni düşmanlarımı kucaklamaya mecbur ediyor; ben dünyanın en zengin adamlarından biriyim; Hıristiyanlık serveti hakir görmeyi ve vazgeçmeyi öğretiyor; ben gaddarlıktan bir zevk duymaya eğilimliyim: Hıristiyanlık beni yumuşaklığa, tatlılığa ve çarmıha gerilmiş peygamberine ağlamaya zorluyor.</p>

  <p>Bunun için, maalesef Hıristiyanlıktan vazgeçmeye mecburum. Aksi takdirde âsi ve ikiyüzlü bir Hıristiyan olurum. Hıristiyanlık benim gibiler için çok yüksek dindir.</p>

  <p>Bereket versin, tabiatıma belki daha uygun başka dinler yok değil. Fakat hepsini fiilen incelemeden bir tanesini seçmek kolay olamıyor. Onun için, bir süredir, deneme yöntemine başvurmuş bulunuyorum.</p>

  <p>Geniş parkımın uzakça bir köşesinde, bir meydana, yalnız kendime ait olarak bir Tanrılar Yolu ve iki tarafına dünyanın başlıca dinlerine ait tapmaklar yaptırdım. İçlerinde, o dinlerin çıkmış olduğu ülkelerden getirilmiş rahipler var. En başta bir Hind tapınağı geliyor. Yöntem ve kurala uygun olarak tapınak, mihrabı, hücresi, minberi ile üçe ayrılmıştır. Bizzat seçtiğim tanrılara -Tanrıça Kali ile gaddar Siva- hakiki bir brahma hizmet ediyor. Yanında bir kayyum ile kutsal dansçılardan oluşan bir “bayader”ler heyeti var. Günde beş defa dini merasim “sandhia” yapılır ve ara sıra Tanrıça Kali şerefine bir keçi kurban edilir.</p>

  <p>Birkaç adım ötede Budha tapınağı yükselmektedir. Çin mezhebine göre yapılmıştır. Kapısını canavarların koruduğu büyük bir salon. Dipte Budha’nın gelecekteki halini tasvir eden Maitreya heykeli ve ortada Sakyamuni yani tarihi Budha, en sevdiği iki tilmizi olan Ananda ile Kasyapa’nın arasında bulunuyor. Çe-Kiyang’dan gelmiş sarı renkte elbiseler giyinen iki rahip gayet sade olan ayinleri idare ediyorlar.</p>

  <p>Karşı tarafta mermerden, dorik üslupta Zeus’ün tapınağı yükseliyor. Hakikatte putperestlik ölmüştür. Fakat Fransa’da, büyük ihtilal zamanında Ruintus Nantius adıyla bu eski dini diriltmeye teşebbüs etmiş olan Gabrile Auclerc’in bir gecikmiş talebesini buldum. Bu, gür sakallı bir ihtiyardır. Müşrik Jülyanus’un büyük hayranı olan bu adam, elinden geldiği kadar flaminlerin geleneklerini canlandırdı. Ara sıra kurban etmek için benden bir inek veya boğa istiyor, ama kesilmesi için kurbana yerine, benim ahır uşaklarından biriyle yetinmek zorunda kalıyor.</p>

  <p>Onun yanında, Şinto dininin “miya” tapınağı var. Japon geleneklerine göre, dört köşe olarak ve mukaddes kereste ile yapıldı. İçinde, güneşin sembolü olan gümüş ayna ile “mitama”nın yani tanrının ruhunun içine girmesi icap eden meşhur “Şintai” yani bir yuvarlak taş bulunuyor. Bu mâbede iki kannuşi hizmet ediyor, fakat cemaatleri olmadığı için ne yazık ki, Şinta merasimini yapamıyorlar.</p>

  <p>Bu Tanrılar Yolunda, bir de Zaratusta tapınağı olmasını istedim. En sadesi bu. Taştan bir yapı, Bombay’dan getirttiğim bir parsı rahip günde beş defa ödağacı atarak mukaddes ateşin devamına özen gösteriyor. Rahip duasını bitirdiği zaman, ocaktan bir parça kül alıp alnına götürüyor. O kadar.</p>

  <p>Yanıbaşında onuncu asır üslubunda yapılmış küçücük bir cami var. Mihrabı Mekkeye bakıyor. Fas’tan getirilmiş bir imam ile müezzin her gün namazlarını kılıyorlar.</p>

  <p>Nihayet, bir küçük sinagog. Amsterdam’da olanın bir ufak taklidi. Romanyalı fakat Levi kabilesinden bir haham, yanında Ukraynalı bir hazzan olduğu halde dini görevlerini yapıyorlar.</p>

  <p>Böylece, şimdilik yalnız yedi tapmak var. Ama ileride sayılarını artırmaktan ümidimi kesmiş değilim. Nerede kaldı ki, henüz kararımı vermedim. Burada kaldığım zamanlar, Tanrılar Yolu’na sık sık gidiyorum, yapılan bazı ayinlere katılıyorum. Ara sıra İngilizce bilen Budha rahibi, haham, bazen de Zeus tapınağının Fransız rahibi ve imam ile görüşüyorum. Bu dinlerin hepsinin beni çeken tarafları var, ama hemen daima, bana uygun gelmeyen bazı kurallar buluyorum.</p>

  <p>Bir İlahiyat filozofu, bütün tanrıların tasavvurlarını -hatta artık tapınılmıyanları bile- bir tek geniş tapmakta toplamayı ve ortak bir ayin yapsın diye, tekcil kilisenin, daha doğrusu İlahiyatçı kilisenin bir temsilcisini çağırmamı teklif etti. Fena fikir değil. Nerede kaldı ki, masrafı azaltır, fakat şimdilik bütün bu dinleri ayrı ayrı saklamak istiyorum.</p>

  <p>İki ay oluyor, daha cesaretli bir girişimim oldu. Canlı etten ve kemikten tanrıları yanımda bir meclis halinde toplamak istedim. Çünkü, dünyada, tanrının gerçek görünüşleri olarak kabul edilip ulu sayılan bazı insanlar olduğunu öğrenmiş, dostum İlahiyat filozofunu, onları davet etmekle görevlendirmiştim. Ama iş istediğim gibi olmadı. Bu yaşayan tanrıların en meşhur olanı Fhassa’daki Dalay Fama temsilcimi kabul etmek istemedi ve alelade bir kırmızı Fama aracılığıyla önerimi hafife alarak reddetti. Bir hafta gelsin diye ona muazzam bir ücret vermek istediğimi düşünüyorum da!!… Mongolistan’da Urga’nın yaşayan Budhası, Ayzar’da oturan meşhur Krişnamurti ile beraber buraya kadar sürüklenmeye razı oldu. Amma iki tanesi benim için yeterli değil. Bunun üzerine temsilcim, Paris’in dış mahallelerinden birinde, 1896 da ölen fakat 1836 da kendini Ruh-ul-Kudüs’ün varlığı olarak ilan eden Guillaume Monod’un halefini keşfetmeyi başardı. Kendine III. Guillaume diye ad takmış bulunan bu sıska Fransız da bir gerçek tanrı olduğuna inanıyor. Bu üç davetliye, kendinin tanrı babanın yeryüzündeki varlığı olduğunu iddia eden Saratov’lu Bojkiler (küçük tanrılar) mezhebinden bir Rus ile mensupları tarafından Ruh-ül-Kudüs’ün son varlığı olarak tanınmış bir sağır Sicilyalıyı ekleyebilirim. Fakat bu beş tanrının konuşmalarından hiçbir yarar sağlamadım. Canlı Budha ihtiyar bir ayyaş. Biraz aklını başına topladı mı, Tibet’in meşhur “om mani padme hum” düsturunu tekrarlıyor duruyor. Krişnamurti, vakur bir eda ve kötü bir İngilizce ile Mrs. Blavatsky’nin kitabında zaten bulunan birtakım şüpheli teorileri tekrarlamakla yetindi. Mujik, bilmemhangi ilahi güvercin gelmedikçe bir şey söyleyemeyeceğini bildirdi. Sicilyalı kendi icadı gülünç şiirleri tekrarlamaktan başka bir şey yapmıyor. Fransıza gelince, Ruh-ül-Kudüs’ün gelişini bekleyen Protestan mezheplerinin bildik nakaratını tekrarlamaktan başka bir şey yaptığı yok.</p>

  <p>Bir hafta vakit kaybedip bir hayli de sıkıldıktan sonra, bu beş canlı tanrıyı memleketlerine iadeye karar verdim.</p>

  <p>Böylece ne sabrımı ve ne de dolarlarımı esirgemediğim halde keyfime göre bir din bulamadım. Hatta, şu ana kadar, bana en uygun tanrının hangisi olduğunu da bilemiyorum. Bir gün olup da, anamın dini olan Maori dinine dönersem? Sakın aradığım sahici tanrılar Tangora ile Atua olmasın!</p>
</body>
</html>