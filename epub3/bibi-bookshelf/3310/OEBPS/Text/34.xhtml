<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Wells’i Ziyaret</h2>

  <p><i>Londra, 1</i> 7 <i>Mayıs</i></p>

  <p>H.G. Wells beni bir gazeteci zannetti. Bana bir koltuk göstererek hemen başladı:</p>

  <p>– Ben, 1866’da, Kent’te, Bromley’de doğdum. Bir moda mağazasında çıraktım, sonra biyoloji öğrenimi gördüm. 1866 da <i>Science Schools Journal</i> isimli gazeteyi kurdum, orada Sokrates hakkında, ilk makalelerimi neşrettim.</p>

  <p>Kendisine kim olduğumu ve <i>Who’s Who</i>’da esasen okumuş olduğum hayatını bir de kendi ağzından dinlemek istemediğimi söylemek zorunda kaldım:</p>

  <p>– O halde, dedi sizin için ne yapabilirim?</p>

  <p>H.G. Wells, bir yazardan çok bir çiftlik kâhyasına benzer kendinden emin, şişman bir adam. İyi besili, parlak renkli yuvarlak ve okkalı yüzü ile size adeta:</p>

  <p>– Açık konuşalım; diyen bir hali var. Ne bir şair, ne hayalperest, ne de metafizikle uğraşan bir kimseye benziyor. Ebedi bir “moda tezgâhtarı” kalmış, fakat şal veya şapka yerine, otuz yıldan beri bilimsel ütopyalar, romanlaştırılmış “son havadis”ler, pazar günlerine özgü hikâyeler, hikâye haline getirilmiş paradokslar satıyor.</p>

  <p>Onu konuşturmak için, kendisine, Avrupa’da insanlığın gelecekteki kaderi hakkında bir anket yaptığımı söylemek zorunda kaldım. “Gelecek” kelimesini duyar duymaz, Wells dirildi:</p>

  <p>– Biliyorsunuz ki, dedi, geleceğin araştırılması ve tahmini benim sahamdır ve kimse, bu memlekette, bu tekeli elimden alamadı, İngiltere’nin “edebiyat” şubesinde yüksek memur vardır. Bir milli destancı -Kipling; bir milli soytarı- Shaw; ve bir milli peygamber - Ben. 1901 yılı Aralık ayından, yani “Anticipations” isimli eserimi yayınladığım tarihten beri devamlı işim kehanet oldu. Fen, makine, astronomi, biyoloji, politika, askerlik ve sosyal alanlarda kehanet. Elimden bir şey kurtulmadı. İnsan zekâsının bundan daha yüksek bir şeyle uğraşamayacağını kabul ediniz. Din, ister keramet sahipleriyle pagan dini olsun, isterse peygamberleriyle Yahudi dini, hep kehanet üzerine kurulmuştur. İlmin tek amacı da, Ostwald ile Poincaré’nin ispat ettikleri gibi, kehanette bulunmaktır. Ben de edebiyat piyasasına, büyük bir başarıyla, kehanet tarzını kabul ettirmek şerefini kazandım.</p>

  <p>Wells’in parlak sözleri telefonun zili ile kesildi. Kâhin, uzaktaki muhatabına haykırıyordu:</p>

  <p>– Kaç kelime? Ne gün için? Well, 25 Mayıs için altı bin kelime! Well, good bye!…</p>

  <p>Bana dönerek, açıkladı:</p>

  <p>– Mesele, dedi, <i>Westminster Gazette</i> için yeni bir kehanet. Okuyunuz isterseniz. Size ait bir iş. Fakat size şimdiden ana fikrin ne olduğunu söyleyebilirim. Asrımız yarısına gelmeden kıtalararası bir korkunç harp olacak ve insan neslinin dörtte üçünü mahvedecek. Hava ve kimya savaşı taktiği, ki yeniden korkunç gelişmeler gösterecek, askerlerle sivil halk arasındaki farkı ortadan tamamıyla kaldıracaktır. En büyük şehirler imha edilecek, küçükleri ortadan kaldırılıp halkı dağıtılacak, yüksek kültür merkezleri kül haline getirilecek, endüstri bölgeleri yok edilecek. Harp, daha doğrusu milletlerin bu ortak intiharı gaz ve bomba yokluğundan dolayı sonuna gelince, yeryüzünde ancak, en fakir ve en az uygar bölgelerde beş on milyon ürkek, aç insandan başka bir şey kalmayacaktır. Aydınlar, şefler, mühendisler hep ölmüş olacaklar, yarı barbar vaziyette sağ kalmış olanlar da, ancak dış tarafını bildikleri bir uygarlığı, yeni baştan yaratamayacaklardır. Kumanda kolları yok edilmiş, iktidar ve bilimin sırları bilinmez veya unutulmuş olacak. Geriye kalanlar, kiliselerin ve fabrikaların harabeleri arasına çömelerek, ısınmak için, yangınlardan arta kalmış kütüphaneleri yakacaklardır, yavaş yavaş, son aletler de harap olacak ve insanlar yenilerini yapacak yetenekte olamayacaklardır. Parçalanmış makinelerin paslanmış enkazı yeni çöllerde sürünüp duracak, ama kimse onları eski hallerine getirebilecek bilgiye sahip olamayacaktır. Ne de onlar gibilerini yapmaya! Ve bu asır, sonuna gelmeden, ölenlerin eserlerini diriltmeyi başaramayacak, sağ kalanlar kafile halinde vahşete döneceklerdir. Artık sürülmeyen tarlaların yerlerinde üreyecek ormanlar arasında, birbirlerine düşman kabileler, bir parça yiyecek peşinde dolaşıp duracaklardır. Elli yıla kalmaz, kültürü ile o kadar iftihar eden Avrupa ile serveti ile mağrur Amerika’da, medeniyetin on yedinci asırla yirminci asır arasındaki geçici gelişmesini unutmuş “neoprimitif” kabileler bulunacaktır. O zaman, uzun ve zorlu bir yeni dünya tarihi devresi başlayacaktır. Bunun ayrıntılarını ve bunu gerektiren sebepleri <i>Westminster Gazette’in </i> gelecek mayıs sayısında okursunuz.</p>

  <p>Bu, beni kalkıp gitmeye davetti. Odadan henüz çıkmıştım ki, yazı makinesinin tıkırtısını duydum. Wells, yetmiş yedinci kehanetini makineye geçirmeye başlamıştı.</p>
</body>
</html>