<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Siao-Sin</h2>

  <p><i>Singapur, 12 Ağustos</i></p>

  <p>Kartvizitin üstünde şunları okudum:</p>

  <div class="block">

    <p class="center"><i>Siao-Sin<br/>Birinci sınıf medyum</i></p>

    <p class="right"><i>Batavia</i></p>

  </div>

  <p>Hileleri, gizli kapaklı usulleri ile medyumlardan nefret ederim. Rahatsız olduğumu, kendisini kabul edemeyeceğimi bildirdim. Ertesi gün şu mektubu alıyordum:</p>

  <p>“Aziz Mösyö Gog, Hata ettiniz. Beni bir dakika dinleseydiniz peşin hükümleriniz kendiliğinden yok olurdu. Zira, uzaktan düşünceleri okumak kabiliyetinde olduğum için beni kabul etmek istemeyişinizin sebebini de öğrendim. Düşüncelerinize hürmet ederim, hatta katılıyorum da. Ben de ölülerle ilişkide bulunmak istemem. Cisimlerinden ayrılmış olanları davetle ancak aşağı sınıftan medyumlar meşgul olurlar ve Richet ile Oliver Lodge’un aflarına mağruren - bunun doğruluğunu ispat edebilecek pek de bir şeyleri yoktur. Ölenlerin ruhları yaşamaya devam ediyor mu? Onlarla temasa geçebilmek için emin bir usul var mı? Bütün bunlar beni ilgilendirmez.</p>

  <p>Fakat diriler Mösyö Gog, yaşıyorlar. Varlıklarından şüphe edilemez. Burada, dünyanın üstünde yaşıyorlar ve onlarla çok uzaklarda olsalar bile, temasa geçebiliriz.</p>

  <p>Bu ileri sürdüğüm iddialarda esrarlı bir şey yok, aksine, sağlam iddialardır. Sanatım -daha doğrusu bendeki vergi- dirileri davet etmektir. Buna hayaletleri diyebilirsiniz, ama, dünyanın başka yerlerinde sahiden yaşayan kimselerin hayaletleri! Bendeki medyum kudreti, ayrı düşenlerin, bahtsızların, dostların, âşıkların ve meraklıların emrindedir.</p>

  <p>Hiç sevdiğiniz bir kimseden uzak yaşadınız mı? Günde kaç defa, bir an için olsun, onu görmek, onunla konuşmak istemişsinizdir. Mektup var, doğrudur, ama o kendisi midir, ancak ondan bir küçücük parçadır. Fotoğrafları, resimleri de onun gerçek ve tatlı varlığının yerini tutamaz. Bazen rüyada görürsünüz, fakat bu ne kadar belirsizdir ve uyanış ne hazin!</p>

  <p>Benim medyum kudretim birbirlerinden uzak yaşayanların acılarına harikulade bir merhemdir. Odanızda, bir saat içinde, her nerede olursa olsun hatta kutuplarda bulunan istediğiniz bir kimseyi size göstermeyi garanti ediyorum. Ve bunu da hiçbir merasime, hiçbir sihir ayinine ihtiyaç olmadan! Çünkü benim ölülerle ilgim bulunmadığını herhalde hatırlıyorsunuz. Ölüleri Mr. Conan Doyle ile onun saf tilmizlerine bırakıyorum. Ben dirilere hizmet için dirilerle meşgulüm. Benim için karanlıkça bir oda, bir soba ve bir koltuk yeter. Başka bir şey istemem; bana görmek istediğiniz adamın veya kadının adını, eşkâlini ve oturduğu yeri bildirir bildirmez çevremden soyutlanır, kendi içime kapanırım. Bizden yüz, isterse on bin mil uzakta olan bu adam veya kadın, hafiften içinin geçtiğini duyar ve uyur. Eğer davet, istenilen kimsenin her zamanki uyku saatlerinde yapılırsa daha iyi, etki daha çabuk olur.</p>

  <p>Nadir olarak kırk dakikayı geçen bir bekleme sonunda, odanızda sapsarı veya horoz ibiği renginde bir nevi bulut peyda olur. Yavaş yavaş bu sisli lekeden görmek istediğiniz kadın veya erkeğin yüzü ayrılır, etiyle, kemiğiyle olduğundan birazcık farklı, daha seyyaldir. Şaşkınca bir hali varsa hayret etmeyiniz. Vakit kaybetmeden soracaklarınızı sorunuz: Size alçak sesle ve güçlükle, ama tamamen anlaşılır surette cevap verecektir. Fakat sokulmayınız, ona dokunmayınız: Hem siz hem de sevdiğiniz kimse için feci olur. Bu görünüş ancak birkaç dakika sürebilir, sonra onun havadaki lekede eriyip kayboluşunu göreceksiniz. Bugünlerde hayaletin daha uzun bir müddet kalması çarelerini aramakla meşgulüm, ümitsiz de değilim.</p>

  <p>Şuraya dikkatinizi çekeyim ki, kimi isterseniz seçebilirsiniz. Tanıdığınız bir kimse olması şart değildir. Mesela, bir gün, siz Amerika’da iken Lloyd Gorge, Stravinsky veya sabık kral Alphonse <span class="color">[Bu kitap yazıldığı tarihte adı geçen kişiler sağ idi. - ÇN]</span> ile görüşmek isteseniz, bunda hiç güçlük yoktur. Anlattığım şartlar içinde hayaletleri siste görünecektir ve bu ünlü kişilere istediğiniz sualleri sorabileceksiniz. Sistemimle dünyanın ünlüleriyle görüşmek için artık beklemelere ve uzun yolculuklara ihtiyaç kalmamıştır. Hakkınızda öğrendiklerime göre, böyle bir oyunun hoşunuza gideceğini sanmıştım.</p>

  <p>Size yazdıklarımın doğruluğuna şüphe etmeyeceğinize eminim. Artık klasik sayılan Myers, Gurney ve Podmore’un “Phantasms of Living”lere ait eserini herhalde biliyorsunuz. Bu kitap birtakım sıradan telepati ve ölüm halinde kimselerin uzak yerlerdeki insanlara görünüşleri vakalarından bahseder. Kendiliğinden ve irade dışında olabilen şeyler metodlu bir şekilde ve belirli bir yol ile elde edilebilir diye düşündüm, denedim ve başardım.</p>

  <p>Ben, adımdan da anlaşılacağı üzere, Çinliyim, yıllarca Avrupa’da; Cenevre, Leipzig ve Londra’da okudum. Tao mektebinin eserlerinde gördüğüm bazı kıymetli bilgiyi Batı prensiplerine göre geliştirdim. Üst tarafını, yani başarımı sağlayan yolu ise doğuştan yeteneklerim ve çok ciddi çalışmalar ve denemelerle elde ettim.</p>

  <p>Eğer bu kabiliyetimin size faydalı olacağını zannediyorsanız, bana Word’s Hotel’de 354 numaraya telefon edebilirsiniz. İki gün daha buradayım. Derin saygılariyle,</p>

  <p>Siao-Sin”</p>

  <p>Mektuba cevap vermedim. Telefon da etmedim. Bu Siao -Sin akıllı ve ciddi bir kimseye benziyor. Belki iddiaları da boş değildir. Ama iyice düşündüm. Dünyanın hiçbir yerinde, şu anda, erkek veya dişi, görmek istediğim, özlediğim kimse yok.</p>
</body>
</html>