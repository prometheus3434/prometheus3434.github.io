<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Sir J.-G. Frazer ve Büyü</h2>

  <p><i>Londra, 3 Kasım</i></p>

  <p>Beklenmedik hoş bir rastlantı, vahşi kavimlerin putlarını toplayan bir meraklının evinde, birkaç dakika, dünyanın en büyük antropolojisti (insan bilgini) diye anılan Sir James Georges Frazer’i dinleme olanağı sağladı. Belki de atalarımdan gelen bir ihtirasla vahşilerin hayatını merak ettiğim için bir süre önce meşhur “Golden Bough”ı ziyaret etmiştim, bu sebeple insan ruhunun pek ünlü paleontolojitinin (müstehase bilgini) sözlerini daha kolaylıkla anlayabildim.</p>

  <p>Çay masası etrafında geçen konuşma, koleksiyon meraklısı ve ev sahibinin masum bir oyunu ile büyücülük konusuna atladı. Sir Frazer de kaçınamadı, Yaşlı ve bütün ömrünce dinlenmeden çalışmış olmasına rağmen gayet genç görünüyor ve gözleri daima uyanık bir zekâ ışığı ile parlıyordu. Bir hâkim ve aynı zamanda bir mizahçı gözleri vardı.</p>

  <p>– “Modern insanlar, dedi, büyücülüğü çok hakir görüyorlar. Bilim ve deney ile uğraşanlar da ona, hatta ihtiyar sihirbazlarla bu hususta incelemeler yapanlara acıyarak bakıyorlar. Bunlar nankör kimselerdir ve analarına karşı saygısızlık ediyorlar. Bütün modern uygarlık -modern demekle Sokrates’in Yunanistan’ı ile başlayıp birkaç asır unutulduktan sonra çiçeklerini ve meyvelerini Rönesans’tan bugüne kadar veren uygarlığı anlıyorum- büyücülüğün yasal kızıdır. Bütün sanatlarımız, kanunlarımız, politika geleneklerimiz, bütün bilimlerimiz ve tekniğimiz doğrudan doğruya ilkellerin büyülerinden çıkmadır. Sihirbazlıkla alay edenlerin hepsi, eski sihirbazların oğulları veya yeğenleridir, bugün dahi, vahşiler arasında işlerini yapan büyücülerin akrabalarıdır.</p>

  <p>Bu gerçeklere, kitaplarımın şurasında, burasında dokundum, fakat kimse şimdiye kadar bunların varlığına veya bağlarına dair tek kelime söylemedi. Güzel sanatlardan başlayalım. Musikinin böyle olduğunu bir Fransız musiki bilgini, Combarieu çoktan kanıtladı. En eski zamanlarda, musiki, büyücülük sanatının bir kolundan başka bir şey değildi. Tiyatro, biliyorsunuz ki, ilkel dua törenlerin bir kaymasından başka bir şey değildir, yani sihir köküne dayanır ve Hirn’in kanıtladığına göre, dans da aynı yerden geliyor. Şiir için de bunu tekrar edebiliriz. Elde bulunan en eski parçalar, Vedalarda olsun, eski Latin edebiyatında olsun, uyumlarıyla Tanrıların lütuflarını kazanmaya veya kötülükleri önlemeye yarayan kuvvetli sözler ve sihirli formüllerdi. Mağaralarda bulduğumuz ilkel resimler, taş devri insanları arasında av bolluğu sağlamak için büyünün ana prensiplerinden birine dayanan sihirbazların eseridir. Bir “tasvir” yaratmak, bir sihirbaz için temsil edilen şeyin üzerinde hâkimiyet kurmak demektir. Heykelin esası da budur. Biliyorsunuz ki, ortaçağda, bir düşmanı ortadan kaldırmak için, topraktan veya balmumundan onun küçük bir heykelini yapmak, sonra yüreğini delmek veya ateşe atmak âdetti. Heykele yapılanı, model hissederdi. Çok realist olan Mısır heykelleri, öldükten sonra dirileceği zaman için vücudu olduğu gibi korumak maksadıyle kullanılan sihirli bir araçtı. Mimarinin en eski şekilleri olan dolmenler ile kromlekler, biliyoruz ki, dinden ziyade sihirle ilgili gizemli ayinlerde kullanılıyordu. Eğer bu konuda daha geniş bilgi almak istiyorsanız dostum Salomon Reinach’ın 1903’de “Antropoloji”de çıkmış incelemelerini okuyabilirsiniz.</p>

  <p>Ahlak ve kanunlara gelince, “The Psyche’s Task” isimli kitabımda, bugün dahi hayatımızı şekillendiren ve kanunlarımıza ilham veren ilkel ahlak kurallarımızın, batıl inanç dediğimiz şeylerden alınmış ve yerleşmiş olduğunu kanıtladım ve bunlar hemen daima sihirle alakalıdır. Ahlakımızın esasında yasaklar vardır ki, “tabu” fikrine dayanır. Mesela bir erkekle bir kadın arasında yasal olmayan ilişkilerin avcılığın ve ürünün bolluğuna zarar verdiği sanılıyor, bunun için şiddetle yasak ediliyordu. Böylece, insanlar arasında ihanetten nefret duygusu uyandırıldı ve oldukça azalmış olmasına rağmen, hâlâ da devam etmektedir. Bugün, başka sebeplerden dolayı yasak ediliyor, fakat sihirbazlık fikirleri ve bu ilk hazırlama faaliyeti olmasaydı, belki de bu sonuca hiç varılmazdı.</p>

  <p>İlk kabilelerin ilk kralları büyücülerdi. Sonradan savaşçılar geldilerse de, büyücülerin hâkimiyeti altında kaldılar.</p>

  <p>İlk teokrasi sihirbazlar tarafından kuruldu ve onların savaşçılar üzerindeki hâkimiyetleri, zekânın kuvvete hâkimiyeti oldu. Eski krallarda, daima mukaddes ve sihirli bir etkinin izleri görülmektedir. Daha birkaç asır evveline kadar Fransız ve İngiliz hükümdarlarına, bazı hastalıkları sadece elleriyle dokunmakla iyileştirmek uzmanlığı gibi mucizeli bir iktidar verilirdi. İlkel milletlerde sihirbaz-kralın, bir felaket olduğu zamanlar, kendini kurban etmesi lazımdı. Bu âdeti modern hükümdarlar, felaket bölgesine, hayatını tehlikeye koymak pahasına da olsa, gitmek şeklinde devam ettiriyorlar.</p>

  <p>Fakat bilimi bile, Lenormand’ın kanıtladığı gibi, büyücülüğe sıkı surette bağlı görüyoruz. Büyücülük bazı olayların, yabancı bir gücün etkisi olmadan kesin olarak başka olayların izlemesi gereğini düşünür. O da, bilim gibi, determinizme (gerekircilik) yani, düzenli ve maddi bir gerçeği içine alan bir imana dayanır. Büyücü hiçbir zaman olayları zorlamak iddiasında değildi, fakat, birbirini takip sırasını ve gizli ilişkilerini bildiği için, istenilen olayı elde etmek üzere, doğal olarak ondan evvel geleni tekrarlamakla yetiniyordu. Hataları ve başarısızlıkları bu zincirlemenin değişmeyen bağlarını yetersiz incelemiş, gerçek olmaktan çok görünürdeki ilişkilere dayanmış olmasından ileri geliyordu, fakat hareket ettiği prensip, modern ilmin üzerine kurulmuş bulunduğu prensibin aynıydı. Çocuklar bile kimya’nın simya’dan, heyet ilminin (astronomi), ilm-i nücum (astroloji) den, ilm-i tıbbın da (hermetik)ten çıktığını bilirler. Eski zamanları bilenler için büyü ile ilgisi açıkça belli olan dinden bahsetmiyorum. Nerede kaldı ki, bugün dahi, öyle şeyler var ki, onları kaba büyücülükten ayırt etmek kabil değildir. Bugün dahi, en uygar ülkelerde, milyonlarca insan için teozofik mezheplerin ve gizli bilimlerin gördüğü rağbet, bunların bir ruh ihtiyacını karşıladığına delildir. O halde, bütün uygarlığımız tamamen sihirbazlık imanı ve uygulamasından çıkıyor demektir, öyle ki, bir parçacık safsata ile, bir kötümser, bugünün kültürünün henüz sihirbazlık derecesinden ileri gidemediğini iddia edebilir. Milletler, mucizelere açtır ve herkesten, mugalatacılardan, uykuda gezenlerden, elektrikçilerden, medyumlardan, falcı karılardan, fizik profesörlerinden ve bakıcılardan bunu istiyorlar. Şüphe yok ki, vahşiler babalarımızdır, bazen da kardeşlerimiz, sihir de, başlarken dediğim gibi, güzel sanatlarımızın, ahlaki değerlerimizin ve bilimlerimizin anasıdır. Bütün aydınlar, daha ileri, daha tedbirli ve daha açık birer büyücüden başka bir şey değillerdir.”</p>

  <p>Sir James George Frazer sustu ve kimse verecek cevap bulamadı. Birkaç dakika sonra da Antropolojist çıktı. Anamın Polinezyalı olduğunu hatırlardım, öyle ki birkaç saatten beri kendime karşı duyduğum yüksek takdir düşüncesi artmış bulunuyor.</p>
</body>
</html>