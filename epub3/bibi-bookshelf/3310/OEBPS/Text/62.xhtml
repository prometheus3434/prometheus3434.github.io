<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Tasvir Öldürmek</h2>

  <p><i>New Portbenon, 13 Haziran</i></p>

  <p>Adam öldürmek güdüsü çocukluğumdan beri içimde yer etmiştir. Sinirime dokunan bazı sesleri ebediyen susturmak, katlanamadığını bir suratı altı kadem toprak altına gömmek fikri sürekli kafamda dolaşır durur. Fakat, ne yazık ki, az sayıda, küçük ölçüde adam öldürmek Batı uygarlığında fena sayılmaktadır ve bu uğraşı -ki kurtarıcıdır- yalnız aşağı tabaka halk arasında rağbet görür. Tarih kitaplarını okumaya başladığım zaman kahramanlarım kelleden piramitleriyle Timurlenk, kitle halinde katliamlarıyla Herod ve gündelik idamlarıyla ile Kaligula oldular.</p>

  <p>Ne olurdu, her mal sahibinin karıları, çocukları, köleleri üstünde hayat, memat hakkına sahip bulunduğu çağlarda yaşasaydım! O zamanlar her namuslu insan, cinsine özgü bu arzuyu vicdan azabı duymadan, kanundan korkmadan yerine getirebilirdi. Hatta, belki de, aile fertlerinden birini öldüren, geri kalanlara daha insanca, daha cömertçe davranırdı.</p>

  <p>Bugün, savaştan başka bir şey yok. Fakat savaşta kimi öldürdüğünüzü bilmezsiniz ve öldürdüğünüzü pek nadir olarak görürsünüz. Esasen “seçme” diye bir şey yoktur ve seçme olmayınca, memnuniyet de olamaz. Evleneceğiniz bir kadını piyango ile mi seçersiniz? Hoş, ben savaşa gidemedim ve en şiddetli arzularıma karşı koydum. Fakat deriden ve üzerinde elbise olan insan boyunda kuklalar yaptırdım. Düşmanlarıma ve varlıklarına dayanamadığım insanlara tıpatıp benziyorlar. İçlerinde, can alacak taraflarında al bir sıvı ile dolu küçük keseler. Ara sıra, canım istediği zaman, onları parkımda ağaçlar arasına diktiriyorum ve gezerken, bir tanesini gördüm mü, hemen ateş ediyorum, düşüyorlar ve yaralarından sahte kanlar akıyor.</p>

  <p>Güzel bir eğlence bu, hatta ferahlamaya iyi bir çare. Ama, bu aynı şey değil, onların feryat edişleri yok, benim de, tamiri imkânsız, sahici bir şey yapmış olmaktan duymam lazım gelen çarpıntım yok… Hayır, bu, aynı şey değil.</p>
</body>
</html>