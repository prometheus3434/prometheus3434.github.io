<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Manevi Cerrahlık</h2>

  <p><i>Londra, 18 Haziran</i></p>

  <p>Doktor Anosh-Uthra, gelip beni Claridge Oteli’nde buldu ve İngiltere’de iyi karşılanmaya başlanmış olan tedavi yöntemini önerdi. Sömürgeler dairesi müsteşarlarından biri bu tedavi yöntemini denemiş, bana da hararetle önermişti. Zaten bu doktoru, daha doğrusu operatörü de bana o göndermişti.</p>

  <p>Kendinin aslen İranlı ve hemen hemen kral ailesinden olduğunu iddia eden Anosh-Uthra daha genç. Fakat o kadar ciddi tavrı var ki, böylesini henüz görmedim. Kurşun rengi suratında, midesine kadar inen koyu ve gür sakalı, onu “British Museum”da görülen Asûr krallarına benzetiyor ve yalnız vapur dumanı yuvarlak gözlüklerle kapanmış gözleri farkediliyor. Onunla konuşurken, kendinizi, orada bulunmayan ve yüzü maskeli biri ile telefonda görüşüyorsunuz sanırsınız. Bana dedi ki:</p>

  <p>– “Bilmem ortak dostumuz size yeni tedavi sisteminden bahsetti mi? Esası gayet basit. Öğrenimim ve incelemelerim esnasında iki nokta dikkatimi çekti. Evvela şu: Kimse hatta çok övülen Freud bile akıl oynaklıklarını iyileştiremiyor, sonra da, kesin tedavi olarak, genel tıp, cerrahlık kadar etkili olamıyor. Benim keşfim, akıl hastalıkları tedavisine cerrahlığı sokmak olmuştur. Ben, eğer bir sıfat almamı istiyorsanız, ilk ruh cerrahıyım.</p>

  <p>Bazı operatörlerin sinir hastalıklarının tedavisinde müdahalelerde bulunduklarını, sar’alıları, böbreklerini çıkartmak suretiyle ve vaktinden evvel bunaklığı “endokrin” iğnelerle iyi etmeğe çalıştıklarını biliyorum. Fakat burada, kendimizi akıl hastalıklarına karşı tamamen fiziksel ameliyatlar girişimi karşısında görüyoruz. Ben, aksine, ruh üzerine doğrudan doğruya ruhi ameliyatlar yapıyorum. Kişiliğimizin öyle tarafları var ki, ötekilerin aleyhine fazla şişmekte, kangren olmaktadır. Manevi kanserler, fikir urları, günah ve fesat apandisitleri vardır. Ben, istediğim zaman, ruhumuzun size sıkıntı veren şu organını veya bu bölgesini kesip atabilirim. Şimdiye kadar değişik müşterilerimden kimini tembellikten, kimini şehvetten, kimini hesap düşüncesinden, kimini hasislikten, kimini de güvensizlikten ameliyat ettim. Eğer ölüm korkusu size hafakan veriyor, fazla kültürden hazımsızlık duyuyorsanız, politika veya spor hırsı rahatınızı kaçırıyorsa, bana başvurunuz. Ameliyatlarım gayet çabuktur ve acı duymazsınız. Viyanalı sihirbazın yaptığı gibi sizi itiraflara zorlamıyorum. Nancy’deki yöntemlerde olduğu gibi ipnotizmaya da başvurmuyorum. Zürich’teki gibi rüyalarınızı anlattırmıyorum. Ne de etinizi kesip acıtıyorum.”</p>

  <p>– Nasıl hareket ettiğiniz hakkında biraz ayrıntı verebilir misiniz?</p>

  <p>– “Söylesem bile anlayamazsınız. Şunu biliniz ki Anosh -Uthra benim asıl adım değildir. Bu Farsça sözler Melek- İnsan anlamına gelir ki, Mesih’in adıdır. Bütün sırlar gibi, benim sırrım da Asya’dan gelmektedir, onu Batı terimiyle aydınlatmaya imkân yoktur. Fakat öyle sanıyorum ki, başardığım denemeler, her türlü teoriden daha açık ve daha inandırıcıdır. Kendinizi bana tedavi ettiriniz ve sizi rahatsız eden ne varsa onlardan kurtarayım.</p>

  <p>Şuraya dikkatinizi çekerim ki, müşterilerimi, ahlakçıların “fesat” veya akıl doktorlarının “delilik” dedikleri ve yalnız fena huylarından ameliyat etmiyorum. Mesela hemcinsinize karşı ölçüsüz bir sevgi duyuyorsanız yahut rahatınızı kaçıran felsefe veya din tutkunuz varsa aynı şartlar içinde müdahaleye hazırım. Bazen günahlardan daha fazla acı veren faziletler vardır.</p>

  <p>Manevi cerrahlık bütün dünyaya yayılınca cinsimizin nasıl değişeceğini düşününüz. Nihayet herkes istediği ruhu edinebilecek. Vicdan azapları ile endişelerin sistemli bir şekilde kesilip atılması, insana şimdiye kadar imanla metanette, “stoisizm” de boşuna aradıkları sükun ve rahatlığı verecektir. Buna, iradesizlikten doğan maddi hastalıkların sebebini tedavi edince, ortadan kalkacağını ve tam bir sağlığa kavuşacağınızı da ilave etmelisiniz. Bir tecrübe ediniz. Para hırsı, evham, batıl inanç, çekememezlik veya kıskançlıktan mı dertlisiniz? Kökünden çıkarıp atmak kolay. Yalnız haberiniz olsun ki, bir seferde olmuyor. Saydığım rahatsızlıkların her biri için en azından üç ay lazım. Sinir doktorlarının bitip tükenmek bilmeyen tedavilerini düşünürseniz çok az bir süredir. Bir de önceden ve açıkça haber vereyim ki, ruhunuzdan bir şey kesip atabilirim amma, bir şey ekleyemem. Keramet sahibiyim ama Tanrı değilim.</p>

  <p>Her ameliyatın fiyatı güçlüklere göre değişik. Ücretim beş yüz ile üç bin İngiliz lirası arasındadır, yarısını tedaviye başlayınca peşin alırım.”</p>

  <p>Sordum:</p>

  <p>– Eğer bir kimsenin bütün ruhu bozulmuşsa, onu tamamen söküp atabilir misiniz?</p>

  <p>Anosh-Uthra sakalını sıvazlayarak cevap verdi:</p>

  <p>– “Şimdiye kadar böyle bir ameliyat yapmadım ama, deneyebilirim.”</p>
</body>
</html>