<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Dünyayı Yeniden Yapalım</h2>

  <p><i>New-Parthenon, 20 Kasım</i></p>

  <p>İnsanın, doğayı hükmü altına aldığına dair sözler duyduğum zaman âdeta kuduruyorum. Tek başına bir parka bırakılmış bir çocuk düşününüz ki, üç, dört saat içinde, on karınca ile kertenkele yakalamayı, çimenler arasından bir keçi yolu çizmeyi, ırmağın içine bir oyuncak şelale yapmayı ve ağaçların en olgun yemişlerini koparmayı başarmış olsun, işte, bütün oranları korumak şartıyla, dünya üzerindeki gücümüz hemen hemen bundan ibarettir. Bana öyle geliyor ki, bu işin henüz başlangıcındayız.</p>

  <p>Hava akımlarını ve nehirlerin sularını kullanmasını bilebildik, fakat med ile cezirin kuvvetine boyun eğdirebildik mi, yanardağların ateşini kullanabildik mi? Depremleri enerji halinde kullanabildiğimiz gün, ancak o gün gurur duymaya başlayabiliriz.</p>

  <p>Şimdiki halde, tabiat karşısında utandırıcı ve gülünç bir boyun eğme içindeyiz. Hemen daima gökyüzünün ve toprağın keyfini bekliyoruz ve o kadar övdüğümüz teknik ne mevsimleri değiştirebildi ne de onlara hükmedebiliyor. Ne kışın soğuğunu ne de yazın sıcağını azaltacak durumundayız. Fırtına gelince geliyor ve kasırgaları uzaklaştıramıyoruz, kar yağdı mı sabırla bekliyor ve kuraklığa karşı bir şey yapamıyoruz.</p>

  <p>Mesela neden yapay olarak rüzgâr estiremiyor, tayfunlar yapamıyoruz, istediğimiz zaman yağmur yağdıramıyoruz ve sipariş üzerine deprem olmuyor? Nasıl oluyor da sisli ülkeler için bütün bir vilayeti aydınlatıp ısıtabilecek büyük bir yapay güneş yaratamıyoruz? Ben, vaktim olsa, Groenland’da, serler içinde, ekvator kuşağının bütün bitkilerinin yetişeceği bir büyük bahçe yaptırırdım. Ve sahranın göbeğinde, öyle bir köşk yaptırırdım ki Laponya’daki havanın aynı olsun diye, her odasına buz makineleri koydurturdum.</p>

  <p>Öyle zannediyorum ki, gece ile gündüzün tekdüzeliğinden kurtulmak çok kolay olurdu. Bunun için dağların üzerlerine, güneş battıktan sonra bütün dünyayı aydınlatsın diye muazzam reflektörler koydurmak yeterli olurdu. Nitekim, güneşin, bize kadar gelmesine engel olmak için de gündüzleri, kalın duman tabakaları çıkartmak bu işi halleder.</p>

  <p>İşin fenası şu ki, eski zamanların köylüleri gibi, biz de, dünyanın bıkkınlık veren yavaşlığına uyup geziyoruz. Hızın zaferi olan bugün, en modern çiftçi, buğday arpa ve yemişler olsun diye aylar boyunca bekliyor ve tarım ürünlerinin yetişme süresini kısaltmak için hiçbir girişimde bulunamıyor. Bu, taşıma işinin hâlâ yaya yapılmasına razı olmakla aynıdır. Bir lokma yiyecek için efendilerinin keyiflerini bekleyen köleleriz!</p>

  <p>Hem sonra, bir şeye hâkim olmak, onu değiştirebilmek, ona istenilen şekli verebilmek de demektir. Halbuki biz, dünyayı, hemen bulduğumuz halde, bütün biçimsizlikleri, çarpıklıkları, engelleri ve yapılış hatalarıyla bırakmışız. Ormanları sökmekten, demiryolları için tüneller açmaktan gayri esiri bulunduğumuz bu küçücük gezegenin bünyesine pek az dokunduk. İnsan cinsinin şanı, damgası, geometri fikridir. Öyleyse ne diye dünyanın bir rezalet olan eğriliklerini geometrik bir şekle koymaya henüz başlamış dahi değiliz? Şayet tabiata karşı böbürlendiğimiz gibi sahiden mutlak hükümdar isek, şu dakikada gölleri dört köşe, haç veya yıldız biçimlerinde kaplar, şehirleri birbirini kesen kanallar, kudretimize meydan okuyan dağları, kenarları gayet muntazam çizilmiş piramit, küp veya konik şekiller haline getirmiş veya bu höngürtüleri köklerinden kaldırmış değiliz!</p>

  <p>Boşuna veya “espri” olsun diye konuşmuyorum. Bu haliyle, gezegenemizde fazla deniz var. -Dörtte üçünü sular kaplıyor- halbuki nüfus gittikçe artıyor. Daha şimdiden iki milyardan fazla insan var ve her birinin bağırsakları dört metredir. Her gün sekiz milyon kilometreden fazla işkembeyi doldurmak lazım. Birçok ülkenin az ürün verdiğini ve dağların çoğunlukla kısır olduğunu düşününüz. Eğer, insan sahiden dünyanın pek güçlü hâkimi idiyse dağları yıkıp elde edilen milyarlarca ton malzeme ile, Okyanuslarda yapay adalar meydana getirmiş olması gerekirdi. Böylece insanlığın yiyecek stokları için iki mükemmel sonuç elde edilirdi: Bütün kıtalar rahat ve bereketli ovalar haline getirilmiş ve yeni adalarla, sağlam, tarıma elverişli arazi miktarı artırılmış olurdu.</p>

  <p>Şüphesiz devlere mahsus bir teşebbüs! Amma, her gün bilimin muazzam gelişmelerini öven ve yenilmez makineleriyle evreni yeni baştan yapacakmış gibi tavırlar takman zamanımızın mühendisleri için bunun olanaksız olmaması gerekir. Dünya, bir bakıma, insan cinsinin malikânesidir. Fakat malikânesini daha iyi bir hale getirmek, genişletmek istemeyecek bir mal sahibi düşünülebilir mi? Ya hükümranız yahut değil.</p>

  <p>Fakat hakikaten bu soğumuş ateş pıhtısının hakimi olmak istiyorsak, onun kabuğunu tırmıklamak, şurasında, burasında birkaç delik açmakla yetinebilir miyiz?</p>

  <p>Estetikçiler dünyanın böylece korkunç surette tekdüze olacağını ileri süreceklerdir. Fakat, estetik karın doyurmaz. Yeryüzünde nüfus dört, beş milyara yükselince, ya benim teklif ettiğim şey yapılacak, yahut da yamyamlık devrine dönülecektir.</p>

  <p>Esasen bugün birçok başka tekdüzeliklere katlanamıyoruz. Bu arada insan renklerinin fakirliğini ele alalım. Derimizin üç rengi var: Beyaz, siyah ve sarı. Hem de en güzellerinden değil, balmumunu, isi ve sarılığı hatırlatıyor. Bir defa, bu fıkaralıktan kurtulmak için uşaklarımdan birini güzel bir kurşunî yeşile, bir başkasını açık al renge ve bir hizmetçi kızı da kobalta boyattım. Amma misafirler delirdiğimi sandılar; hizmetçiler de bırakıp gitmekle tehdit ettiler.</p>

  <p>Bir gün, siyah kayalar arasından akan bir süt nehri meydana getirdim. Kaynağa bol kireç yığmış, kayalara da kömür tozu döktürmüştüm. Herkes benimle alay etti.</p>

  <p>Bir başka sefer, hep bu tekdüzeliğe isyan amacıyla, parkımın içinden geçen nehrin sularına güzel bir kırmızı renk vermek için tonlarca zincifre döktürdüm. Yine rezalet kopardılar.</p>

  <p>Demek insanlar pekâlâ tekdüzeliğe katlanıyorlar. Bütün yaprakları daima yeşil, her altın parçasını sonsuza kadar sarı görmekten bıkıyorlar mı? Zorunluluk onları, dağları ortadan kalkmış görmeye razı edecek ki, bu da, ayrıca modernizmin en gözde ideallerinden birinin elle tutulur zaferi olacaktır; evrensel düzenleme!</p>
</body>
</html>