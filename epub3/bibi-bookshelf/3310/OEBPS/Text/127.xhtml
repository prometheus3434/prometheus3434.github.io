<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Hitler’i Ziyaret</h2>

  <p>Beni, başbakanlıkta, akşam saat onda kabul edecekti. Fakat duvarları deri kaplı bir salonda Prusyalı Frederik II’nin diktatör portresi ile karşı karşıya bir saatten fazla bekledim. Führer son dakikada generallerle bir toplantı yapmıştı.</p>

  <p>Nihayet beni çalışma odasına götürdüler. Onu görünce şaşırdım. Karşımda bir imparatorluğu hükmü altında tutan birisinden çok, sivil giyinmiş babacan bir polise benzeyen biri duruyordu. Alnına düşen meşhur perçemi bile ona romantik ve savaşçı bir hal vermiyordu. Bir süre yüzüme sessizce baktıktan sonra dedi ki:</p>

  <p>– Sizin hakkınızda her şeyi biliyorum. Ne diplomat, ne gazeteci, ne de rahipsiniz. Bunun için bir şey saklamadan, kelimeler üzerinde oynamadan sizinle eski Cermen dürüstlüğü ile görüşebilirim. Siz buraya yeni biçim bir diktatörü yakından görmek, gücünün sırrını öğrenmek merakı ile geldiniz. İki yüzlü önsözlere girişmeden sizi hemen memnun edeceğim.</p>

  <p>Ben bir halk adamıyım ve büyük efendilerden, politikacılardan daha çok iyi halk mizacını, hınçlarını bilirim. Modern devletlerin başlıca suçu, birbirlerine karşı olsun, sınırları içindeki sınıflar arasında olsun, duydukları hasettir. Demokrasilerde millet meclisleri, heyet ve komitelerin çokluğundan emir vermek durumunda olanların sayıları çoktur, ama yeteri kadar değildir. Bir kenara itilmiş olan halk yığını sürekli bir kıskançlık içindedir. Eğer iktidarın esası bir tek adamın eline verilse bu kıskançlık azalır, hemen hemen kaybolur. Köylü, işçi, küçük memur, esnaf boyun eğmek durumunda olacaklarını bilirler, ama aynı zamanda dünkü efendilerinin de -bankerler, politikacı müsveddeleri, demagoglar, asiller- kendileri gibi bir tek iktidarın hükmü altında bulunduklarını da bilirler. Bu bakımdan diktatörlük bir çeşit eşitlik kurmakta, kıskançlık acılarını, işkencelerini azaltmaktadır. Diktatörlüğün bugünkü şekli ile çeşitli ülkelerde rağbet görüşü, hatta tapınılırcasına aranışı böylece açıklanmış oluyor.</p>

  <p>Hitler, burada bir an sustu, dudaklarında bir gülümseme belirtisi oldu, daha yüksek bir sesle devam etti:</p>

  <p>– Bildiğiniz gibi, din bilginleri çok tanrılı dinlerden tek tanrılı dinlere geçişin bir ilerleme olduğunu söylerler. Bununla beraber “ölmez prensipler” bilginleri aynı geçişin politikada bir yanlış, bir utanç olduğunu ileri sürerler. Asıl politik düşüncemi açıklamak isteseydim, benim için ideal rejimin herkes için tam özgürlük, yani anarşi olduğunu söylerdim. Fakat anarşinin olanaklar içine girebilmesi için insan doğasının kökünden değişmesi zorunluğu vardır. İdeal sosyete, dahi birkaç aziz idaresinde namuslu ve zeki bir halk tarafından kurulabilir. Ama biliyorsunuz ki namus, iyilik ve zekâ her devirde ve bütün milletlerde oldukça nadir şeylerdir. Yine biliyorsunuz ki azizler de pek azdır. Bulunsa bile halk idaresini ele almak isteyecekleri pek şüphelidir. Azizler öteki dünya mutluluğuna ulaşabilmek için bu dünya işlerinden vazgeçmişlerdir.</p>

  <p>Eğer insan doğası tamamen değiştirilmiş olsaydı ne şeflere ihtiyaçları olurdu, ne de benim gibi diktatörlere. Fakat antik devir bilgelerinin faziletleri insanları düzeltmeyi başaramamıştır, Hıristiyanlık bile, iki bin yıla yakındır, onları değiştiremedi. Şayet filozoflar, düşünürler, eğiticiler, havariler ve rahipler kaba insanları sevgi nedir duyabilecek veya düşünebilecek hale getirebilmiş olsalardı ne hükümdarlara, ne başkanlara, ne de hâkimlere ihtiyaç duyulurdu, pek tabii diktatörlere de!</p>

  <p>İnsanlar bencil ve yırtıcı olarak kaldılar. Yaban hayvanları terbiye için sihirbazın sözünün büyüsü ve özellikle terbiyecinin kırbacı lazımdır. İnsan sürüleri mantık ve his ile idare edilemez. Eski ve yeni tarih, hayal gücünün harekete geçirilmesi, korku telkin edilmesi lüzumunu öğretiyor. Hayvan - insan avcılık hırsı uyandırıldığı, ölümle, kölelikle tehdit edildiği zaman boyun eğer. Politikanın hammaddesinin bu kadar aşağı oluşu onun suçu değildir. Diktatörlüğün zaferi üç şeyin iflas edişine dayanır: Felsefenin iflası, dinin iflası, yalanları, yavaşlıkları ile liberal kapitalizmin iflası. Filozoflar, rahipler, parlamento üyeleri yüzlerini buruşturarak diktatörlüğü mahkum ederler, ama, baskı adını verdikleri şeyin en büyük sorumlularının kendileri olduklarının farkında değillerdir. Daha yetenekli, daha kuvvetli ve daha şanslı olsalardı ben burada olamazdım. Ve madem ki aramızda konuşuyoruz, vatandaşlarımdan hiçbirisine söylemeyeceğim şeyi bir yabancıya açabilirim. Çok sert olan şu diktatörlük mesleğinden vazgeçmek olanağı olsaydı ve buna zorunlu olmasaydım, size itiraf edeyim ki çok memnunluk duyardım. İktidar, her istediğimiz şey gibi, henüz onu elde edemediğimiz zaman daima daha güzel görünür. Sizi temin ederim ki milyonlarca dilsiz köle hesabına düşünmek, istemek, karar vermek, konuşmak korkunç bir yorgunluktur. Eski arkadaşların ihtiraslarından, karar makamında olanların hımbıllıklarından, dostların ikiyüzlülüklerinden, düşmanların fenalıklarından bahsetmiyorum ve iktidarı kendisinde toplamış olanların karşılaşacakları daha başka tehlikelerden… Sizi temin ederim ki yorgunum, tiksiniyorum, hatta pişmanım. Hayatımda öyle dayanılmaz hafakanlar içinde kaldım ki, şimdi söylerken utanıyorum, intihar etmeyi düşündüğüm oldu. Hakkımda hüküm verenler aldanıyorlar, benden nefret edenler haksızlık ediyorlar, fakat bana gıpta edenler aptalların aptalıdırlar. Derdim o kadar büyük ki kimsenin bilmediği bu zavallılıktan kurtulmak için günün birinde bir savaş, geçenkinden daha korkunç bir savaş açacağım. Kazanırsam yeryüzünün imparatoru, yani yöresel, sıradan bir diktatörden daha fazla bir şey olacağım; kaybedersem beni öldürürler, ben de kumanda etmek hafakanının yükünden kurtulmuş olurum. <span class="color">[Bu satırlar yazıldığı zaman İkinci Dünya Savaşı başlamamıştı.]</span> Sizinle bu kadar açık konuşmama karşılık söylediklerimin bir kelimesini bile, hiç olmazsa ölümümden önce, kimseye tekrarlamamanızı rica edeceğim. Bana ihanet ederseniz eğer, dünyanın neresine gizlenirseniz gizlenin, intikamım sizi bulur. Şimdi gidebilirsiniz. Yine görüşelim demiyorum, çünkü yarın Berlin’den sonsuza dek ayrılacağınızı sanıyorum.</p>

  <p>Adamın söylediklerinden öyle afallamıştım ki kalkıp selam vermeye ancak gücüm kalmıştı. Bitişik odada beni bir subay bekliyordu, otelime, odama kadar götürmek için ısrar etti.</p>
</body>
</html>