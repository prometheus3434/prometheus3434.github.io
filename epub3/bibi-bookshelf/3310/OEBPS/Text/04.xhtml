<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Evde Mucize</h2>

  <p><i>New Parthenon, 17 Temmuz</i></p>

  <p>Bir mucize görmeye her zaman büyük istek duydum ve bunun için de bilenlere başvurdum. Yolculuklarım boyunca herbiri kendi ülkesinde olmayacak şeyler yapmakla tanınmış, şaşılacak güçte beş adam buldum, alıp getirdim, burada emrimde tutuyorum.</p>

  <p>Bana pahalıya mal oldular. Hiçbiri, tazminat olarak yüklü bir para almadan memleketinden ayrılmak istemiyordu. Ama, öyle sanıyorum ki, dünyada hizmetçileri arasında en az beş keramet sahibi bulunan benden başka kimse yok. Bir tane olsaydı, aldanabilir, her zaman keyfi yerinde ve kıvamında olmayabilirdi, ama böylece, her istediğim zaman “emrime amade” bir mucize görme olanağı vardı.</p>

  <p>Keramet sahiplerinden birincisi Tibetlidir ve adı Adjrup Gumbo’dur. Kendisinin bir “sarı lama” olduğunu ileri sürüyor; uzun yıllar, Tibet’in en tenha dağlarından birinde, bir “gompa”da yaşamış, meşhur Ladak’lı Ralpa’nın çömeziymiş, bu sayede keramet sahibi olmuş.</p>

  <p>İkincisi Orta Afrika’da Vambagveli Tiufas adlı bir zenciydi; kabilesi tarafından göğün ve yerin tek egemeni sayılıyordu.</p>

  <p>Bengal’de iken, Hindistan’ın en sayılı fakirlerini çıkartan “Sanyasî”lerden meşhur Baba Bıharad’ı yanıma almayı başardım.</p>

  <p>Dördüncüsü, Fang-Yong, Çinli bir “Taoist” idi; doğunun en saydı sihir ocağı “Tantrik” okuluna, önce öğrenci, sonra da öğretmen olmuştu.</p>

  <p>Sonuncusu Volareg, bir Avrupalıdır. Kendisinin, ermişlerin en eski geleneklerini bildiğini, gizli bilimlerin batıdaki başkanlarından biri olduğunu ileri sürüyor. Nerede doğduğunu, o kadar zorladım, söylemedi. Dört beş dil konuşur, durmadan da yazar. İki metreye yakın boyu, Mongolların ve ihtiyar çocuklarınkine benzer bir suratı var. Kan çıbanları ve şirpençesi olduğu için boynu daima sarılıdır. Çocuk gibi, incecik ama saygı hissi veren bir sesi var.</p>

  <p>Böyle seçilmiş kimselerle hilesiz mucize görmek isteğimi gidereceğimi sanıyordum. Hiç olmazsa son günlerde birtakım yanlış hesaplar, boş ümitler yüzünden peşimi bırakmayan korkunç can sıkıntısına, bu ara sıra bir değişiklik getirebilirdi. Ama bizim ünlü büyücülerden, bir yıldır yanımda yiyip içtikleri halde, bugüne değin mucize denilebilecek bir şey görmek nasip olamadı.</p>

  <p>İyi niyetleri yok diyemem. Ne zaman içlerinden herhangi birine şaşılacak bir şey göstermesini emretsem, elinden geleni yapmaya çalıştı. Mucizenin biçimini ve zamanını seçmekte kendilerini serbest bırakıyor, verilecek her süreye razı oluyordum. Doğrusu çok parlak vaadlerde bulunuyorlardı. Tiufas, güzel havada yağmur yağdıracağını ve bir fırtınayı durduracağını söylüyordu; Fang-Yong her dediğimi yapacak cinler göstereceğinden emindi; Adjrup Gumbo gözümün önünde bir ölüyü diriltmeye ve istediğim ölü ile beni konuşturmaya hazırdı; Baba Bıharad yerçekimi yasalarını yok etmekte uzmandı. Bir gün, hiçbir yardım olmadan havalanacağına, kaybolana kadar yükseleceğine, sonra ben çağırınca ineceğine güvence veriyordu; en son, Volareg eşyayı, uzaktan, elini sürmeden kıpırdatabileceğim veya kıracağını, maddenin niteliğini değiştirebileceğini, altın yapacağını, konuşan hayaletleri çağırabileceğim ve beni gizli alemin egemeni kılacağını bildiriyordu.</p>

  <p>Ama her deneme boş çıktı. Bir gün mucizenin olabilmesi için gerekli bir taşın ya da tütsünün bulunamadığı fark edili yordu, bunları Asya’dan ya da Afrika’nın göbeğinden getirtmek için de aylarca beklemek gerekiyordu. Bir başka sefer, kozmik güçlerin veya yıldızların kavuşmaları uygun değildi, töreni geri bırakmak zorunda kalıyorduk, yahut, keramet sahibi kaskatı kesilip düşünüyordu. Kendine gelince, bunun hazırlıkları öğrenen düşman bir başka büyücü tarafından yapıldığını söylüyordu.</p>

  <p>Volareg, yeraltında bir mağara olmadıkça hiçbir keramet gösteremeyeceğini bildirdi. Mağaranın duvarları bazalt taşından örülmüş olacak, tarifi üzere ve işaret edeceği yerde yapılacak, içinde üç ayaklı buhurdanlar, ölmüş ermişlerin kemiklerinden çubuklar ve bir mihrap bulunacaktı. Mağarayı, parkın en ücra köşesine, istediği gibi yaptırttım. Ama Volareg’e kalırsa, ne olduğu belli değil, fakat esaslı bir şey hep eksik kalıyordu. Doğrusu bana en pahalıya mal olan ve en az verimlisi de bu mağara idi.</p>

  <p>Ötekiler, boşuna vaat ettikleri mucizeler yerine ara sıra bazı elçabuklukları öneriyorlardı. Önceleri sesimi çıkartmıyordum. Sahtekârlıklarını sonradan meydana çıkartıp eğlenecektim. Nihayet dolarlarımı pencereden atmak da istemem. Kendimi aptal yerine koydurmamak için hokkabazlığa, ispritizmaya ve fakirlere ilişkin kitaplar aldırmış, okumuştum, öyle ki hiçbir hilenin kurbanı olmam ihtimali kalmamıştı.</p>

  <p>Bir gün, uşaklarımdan biri öldü. Adjrup Gumbo önce diriltmeyi üzerine aldı. Ölüyle birlikte odaya kapandı, birkaç saat sonra, dumanla doldurulmuş odaya beni çağırttı. Tütsü kokuları ve bulutları arasında zavallı uşağımın başını ve ayaklarını oynattığını farkettim. Pencereleri açtırdım ve gördüm ki, Tibetli büyücü, lamaların bilgilerinden çok Avrupalıların elektrik akımından yararlanmak istemiş. Ertesi gün, sözde diriltilmiş uşağı komşu mezarlığa gömdürdük.</p>

  <p>Baba Bıharad, gözlerimin önünde, ünlü tohum mucizesini yapmaya razı oldu. Hintkirazı tohumu toprağa gömülüp sulanıyor, bir iki saat içinde ağaç olup yemişini veriyordu. Ancak, elime bir kazma alıp, bu kerametin sırrının bana hiç de yabancı olmadığını gösteriverdim. Gerçekte, bu küçük bitki, bir mantar tabaka üstüne konup, önceden toprağa gömülüyor, sulandıkça, mantar onu yükseltip ortaya çıkartıyordu.</p>

  <p>Fang-Yong, loş bir odada yeşilimtrak bir şekil ortaya koydu. Ona göre bu, yeraltı dünyasının en dehşetli ecinnilerinden, korkunç Fang Ling’lerden biriymiş. Cep fenerimi yakıverince, her şey aydınlandı. Aşçı yamaklarından bir zenci, bir şişe cin karşılığında bu rolü yapmaya razı olmuş ve bir yeşil örtüye bürünmüştü.</p>

  <p>Tiufas’a gelince, iri iğneler saplanmış isli ve yağlı vücudunu seyretmekle yetindim. Birkaç yerinden kan damlıyordu, ama onu beslemek için sarf ettiğim paranın yanında hiç sayılırdı.</p>

  <p>Artık bu işe yaramaz üfürükçüleri başımdan savmalıyım. Volareg, iki metre yüksekten, uygun hava yokluğundan, vecde gelememekten şikâyet ediyor, bu maddeci memlekette manevi enerjilere yer olmadığını ve nihayet benim şüpheciliğimin, görünmeyen şeylere inancım bulunmayışının kendisinin ve meslektaşlarının gücünü hiçe indirdiğini söylüyor.</p>

  <p>Kayda değer bir nokta: Beş üfürükçü pek dost oldular ve öyle bir iştahları var ki, yemek yerken görenler… mucize sanırlar.</p>
</body>
</html>