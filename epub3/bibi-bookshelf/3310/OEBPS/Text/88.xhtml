<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Bahadır’ın Ordusu</h2>

  <p><i>Nippur (Hindistan), 24 Ocak</i></p>

  <p>Bütün Asya memleketlerini gezmiş olduğunu söyleyen, kısa sakallı, ihtiyar bir dilenci-meddah bana dün akşam şunları anlattı:</p>

  <p>– Bahadır Şah’ın ordusu, mart sonlarına doğru, Kara Vadideki karargâhından ayrıldı. Bu ordu Keşmir’i zaptetmeye hazırlanıyordu ve o güne kadar kurulanlardan büsbütün başka idi. Gerçekten de dünyada insanlar hiçbir yerde böyle bir ordu toplamış değillerdi. Bahadır Şah Tanrının bütün yaratıklara üstün tuttuğu insanlara savaşın yakışmadığı kanısındaydı. Akıllı ve büyük Bahadır (insanların, hemcinslerinin hayatlarını yok etmekten daha yüksek görevleri vardır) derdi. Isırmak, parçalamak, boğmak, zehirlemek hayvanlara özgü şeylerdir. Tabiat da bu iş için onlara diş, boynuz, pençe, zehir vermiştir. Ve Bahadır Şah, yalnız savaş için eğitilmiş hayvanlardan düzenlenmiş bir ordu kurulmasını düşünen ilk hükümdar oldu. Böylece, sefere çıkan ordunun öncüleri aç bir kurt sürüsü idi. Peşlerinden zincirler vurulmuş bir bölük pars, bir bölük iri, yırtıcı ayı, bir bölük yaban öküzü, bir tabur mağrur aslan geliyordu. Artçı olarak da bir alay fil vardı ki, bunlar, öteki yırtıcılardan kurtulabilen düşmanı çiğneyerek ezeceklerdi.</p>

  <p>Savaşa eğitilmiş hayvanları sevk ve idare için ne de olsa birtakım insan gerekiyordu. Akıllı Bahadır bu nankör ve tehlikeli işi hür ve masum insanlara yaptırtmak istememişti. Zindanlarda idama mahkum bekleyenleri bu görevi almak şartıyla çıkartmış bulunuyordu. Ama onların bile savaşa girmelerini istemiyordu, sadece hayvanları eğitip alıştıracaklar, götürüp düşman üzerine salacaklardı. Bahadır, adam öldürmenin katillere bile yakışmadığını söylerdi.</p>

  <p>Eğiticilerin çoğunun doğanları da vardı. Savaş başlayınca onları salıverirlerdi, doğanlar da gider düşmanların gözlerini oyarlardı. Birtakımların da sepetler içinde zehirli yılanları vardı. Zamanı gelince onları düşman ordusu içine koyuverirlerdi, yılanlar zehirleri ile ölüm saçarlardı.</p>

  <p>İşte, bir mart sonu sabahı, Kara Vadi’den sefere çıkan büyük ve insanları seven Bahadır’ın ordusu böyle bir ordu idi. Ve ordu günlerce dağlardan, ormanlardan geçerek ilerliyordu. Kurtların ulumaları, aslanların kükreyişleri, ayıların homurtuları, öküzlerin böğürtüleri, fillerin haykırışları, ordunun önüne çıkan her canlı yaratığı kaçırıyordu. Ve yırtıcılar ordusu, mızrak ve oktan başka silahları olmayan zavallı, zayıf insanların savundukları Keşmir’e girdi, Keşmir Şahının ordusunu darmadağın etti, parçaladı, yedi, bitirdi, Ama yenilen bahtsız savaşçılardan kimi ölüp, kimi kaçıp kurtulduktan sonra korkunç bir şey oldu. Kan kokusu ile sarhoş olan yırtıcı hayvanlar azmışlar, eğiticilerinin, bakıcılarının sözlerini, emirlerini dinlemez olmuşlardı. Bunlar haykırarak, kamçılarını şaklatarak, çivili gürzlerini savurarak çılgına dönen hayvanları sıraya ve kafeslerine sokmaya boşuna uğraşıyorlardı. Doğanlar doğancıların, yılanlar şerbetli sahiplerinin ıslıklarına kulak asmıyorlardı. Böylece ikinci facia başgösterdi. Savaştan çılgına dönen hayvan sürüleri eğitimcilerine saldırdılar, kısa bir sürede paramparça ettiler. Sonra, artık kana doyarak ormanlara daldılar, gizlendiler. İşte Keşmir’in kısa süren fethi böyle oldu ve insanları öldürtmek istemeyen Bahadır Şahın hayvan ordusu da böyle dağıldı.</p>

  <p>İhtiyar dilencinin masalını doğu ülkelerine yakışır bir ağırbaşlılıkla ve saygı ile dinledim, ama içimden gelen ve gittikçe kabaran bir kahkahayı güç tutuyordum. Ya ihtiyar meddah bu masalı baştan sona kadar uydurmuştu, ya da akıllı Bahadır, şahların en delisi olacaktı.</p>
</body>
</html>