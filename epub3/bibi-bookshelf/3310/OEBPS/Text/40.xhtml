<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Ufacıcık</h2>

  <p><i>New York, 21 Ocak</i></p>

  <p>İnsanların pek azla yetinmelerine, bu cinsin temsilcilerinden biri olarak, daima şaşar ve utanırım. Her an büyüklükten -The biggest in the world- söz eder dururlar, bir de bakarsınız ki onlara kocaman görünen, ufacık bir şeydir. Hiçbirinde dev gibilik duygusu yoktur. Hepsi Samson gibi konuşur da Parmak Çocuk gibi davranır. Onlar için, altmış metre boyunda bir heykel gayet büyüktür, yüz elli katlık bir ev, gökyüzüne meydan okur, üç yüz metrelik bir kule dünyada eşsiz bir mucizedir, bin metrelik bir köprü, insan dehasının zaferidir. Altı, yedi milyon nüfuslu olan bir şehir, yani bazı karınca yuvalarından yüz defa daha tenhası, onlara muazzam gelir ve yüz milyon kişilik bir millet gayet büyük görünür. En miskin müteahhitlerin yapıları karşısında böyle hayran kalan kimselerden daha aşağısı düşünülebilir mi? Eyfel kulesine ilk gittiğim zaman gülmekten kendimi alamadım. Bir zavallı nehrin kenarına atılmış bir mühendis oyuncağına benzeyen bu paslanmış gülünç demir kafes sahiden dünyanın en yüksek yapısı mıydı? Bu, insan olduğumuzdan ve bu asırda doğduğunuzdan sizi utandıracak bir şeydir. Roma’daki San Petro dünyanın en geniş kilisesidir, derler, değilse bile, avlu olarak hülyalarımdan bazılarına küçük ölçüde örnek olabilecek bir meydanı var. Ama mahfile girince şaşırıp durursunuz; ne, bu mu? Birkaç adım sonra kubbenin altına gelirsiniz. Buna çirkin diyemem, bütün mimari uzmanları güzelliğinde hemfikir. Fakat ölçüleri inanılmayacak kadar ufak. Er veya geç, krallık ve cumhuriyet denilen şu küçük vilayetleri hâkimiyeti altına alacak olan Dünya imparatoru kendine layık bir saray yaptıracak olsa, Michel-Ange’ınki gibi böyle bir kubbe, bu sarayın hizmet kapılarından birine ancak kümbet olabilir. Kolizeye gelince, öyle sanıyorum ki, mutfaklar tarafında küçük bir geçidin avlusu diye kullanılır. Harabelerin hayalimizde yapabileceği tesirleri göz önünde tutmakla beraber, Babilliler ile Mısırlılar, galiba bizden biraz daha fazla büyüklük fikrine sahiptirler. Fakat bugünkülerin, eski devirlerinkine bu derece üstün makinelere ve vasıtalara malik oldukları halde, mikromanyaya tutulmuş mimarlarımızın yapıları karşısında ağızları açık kalacaklarına, daha çok ileri gitmeleri icap ederdi.</p>

  <p>Kimsenin dünyanın efendileri sıfatımıza layık bir hayal gücü yok. Mesela, binlerce yıl evvel, aşağılık bir batıl inançtan dolayı yapılmasından vazgeçilen Babil kulesine yeniden başlayabilirdik. Bulutların hizasını aşacak ve ayakları altında bütün bir memleketi bulunduracak bin metrelik bir kulenin yapılması bizim için olanaksız değildir.</p>

  <p>Michel-Ange’ın sahici bir insana layık olan düşüncesinden beri dört asır geçti. O, bir dağı yontarak bir dev heykel meydana getirmeyi düşünüyordu. Kimse ona yardım etmedi, kimse onu desteklemedi. Fakat meydana getirilmemiş olmasına rağmen, bunun Buonarotti’nin şaheseri olduğunu ısrarla iddia ediyorum. Hâlâ Apuana Alplerinde mermerden bir dağ var ki, bu düşüncenin gerçekleşmesini bekliyor.</p>

  <p>İnsan gücüne tamamen layık bir köprüyü Avrupa ile Amerika arasına atmayı kim düşünecek? Kendileriyle görüştüğüm teknisyenler bunun mümkün olduğunu söylüyorlar. Mesele para, vakit ve cesaretten ibaret. Fakat bu asırda yaşayanlar iğrenç derecede çekingendirler. Bu her şeye razı olmuş cüceler için, en azdan otuz milyonluk bir şehirden geçecek, etrafı dünyanın en büyük dahilerinin eseri binlerce dev-heykelle süslü iki yüz metre genişliğinde ve iki yüz kilometre uzunluğunda bir şahane yol düşüncesi bile saçma bir rüyadır. Onlara, denizler arasından birkaç bin insanı ağır ağır taşıyan iki, üç yüz metrelik gemilere hayran kalmak yetişir. Fakat zamanımızın ölçülerine göre, gemi, sahici toprağa dikilmiş bahçeleriyle, sokakları, binalarıyla sahici bir ada olmalıdır. Hem de, iki kıta arasında gidip gelen değil, fakat bütün kıtalardan devamlı bir akışı sağlayacak bir ada.</p>

  <p>Bugünün yolcu gemileri, bir asıra kalmaz, şimdi bizim üzerimizde, geçen asırların yolcu arabaları ne tesir yapıyorsa, aynısını bırakacak, onları buharla işleyen birer büyük mavna gibi göreceğiz.</p>

  <p>Eğer biz, Titan’lara yaklaşıyorsak, bu ancak sözdedir, zira, eserlerimiz karıncalarla tosbağalarınkinden farksızdır. Onlar, büyük görme hususunda bize bile ders verirler. Bugünün adamı Gulliver gibi düşünüyor, ama, palavralarına rağmen, Lilliput ölçüsünde yaşıyor.</p>
</body>
</html>