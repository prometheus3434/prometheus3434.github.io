<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Güç Temizlik</h2>

  <p><i>Chicago, 17 Eylül</i></p>

  <p>Bazı akşam, şehirlerde itişip kakışan insan sürülerinden nefretim beni o kadar boğuyor ki, yeryüzünü kesin olarak bunlardan kurtarmak için bir çare var mıdır diye araştırmaya kalkışıyorum.</p>

  <p>Geçim peşinde bazı hayvan suratlar, üstlerine birer çene iliştirilmiş pislik çuvallarından başka birer şey olmayan bazı rezil vücutlar, cinsimizin topyekûn katli fikrini, bana, gerçekten ivedi bir temizlik vazifesi, bir borç gibi gösteriyor.</p>

  <p>Daha şimdiden, bütün dünyayı kılıçtan geçirmek için çok kesin, hiç de saçma görünmeyen bir planım var. Gayet basit, çünkü sadece iki şey kullanacağım: Zehirli gazlar ve patlayıcı maddeler.</p>

  <p>Şehirler için, su yollarını ve lağımlarını kullanarak yöntemine göre konulacak üç ila yüz bomba yetişir. Kasaba ve köyler için, binlerce zehirli gaz fabrikası düşündüm. Bunlar öyle hesap edilip öyle bir şekilde dağıtılacak ki, hükmün infaz edileceği gün bir karış yer zehirlerin etkisi dışında kalmayacak.</p>

  <p>Benim tayin edeceğim dakikada, bütün dinamitler patlayacak, bütün fabrikalar boğucu gazlarını koyuverecektir. Şehirler, bir an içinde koyu duman bulutları altında enkaz yığınları haline gelecek, kırların havası zehirlenecek, solunamaz olacaktır. Yaptığım hesaplara göre, iki saat içinde, dünyanın hiçbir bölgesinde canlı tek insan kalmayacaktır. Temizleme işi, öyle sanıyorum ki, tam ve kesin olacaktır.</p>

  <p>Ne yazık ki, zorluklar var. En birincisi masraf. Bir tek kişi, ne kadar zengin olursa olsun, bilhassa sayısız zehirli gaz fabrikasının inşasına yetişemez. Bir anonim şirket kurmak, zannedersem güç olacak, zira, zenginler arasında, insanlara karşı benimki kadar nefret besleyeni pek azdır. Hükümetlere başvurmak da yersiz olur, şüphesiz böyle bir düşünce için yardım edecek memleket bulunur, ama kendi halkının korunması şartıyla ki, bu da benim amacıma aykırı düşer.</p>

  <p>Fakat en büyük engel işçi, kimyager, mühendis vesaire gibi suç ortağı bulmak zorunluluğudur. Oldukça uzun sürecek hazırlık devresinde işi gizli tutmak hemen hemen olanaksızdır ve mesele meydana çıkar çıkmaz, bir tek kişi ölür: Bu fikri tasarlayıp uygulamaya kalkan.</p>

  <p>Hem sonra, insanların alçakçasına korkularını, hayata karşı duydukları gülünç, kaba ve ahmak bağlılıkları da düşünmek lazım. İdam hükmünü yerine getirecek olanlar benim hayırsever makinemin sırrını önceden bilecekleri için, muhakkak ölümden kurtulacak çare bulurlar ve yeryüzünde bu. iğrenç yaratıklardan binlercesi yine de kalır.</p>

  <p>Bu itibarla ve sonsuz üzüntülerle bu merhametli düşüncemden vazgeçmem lazım. Kim bilir dünya, ne zaman bu tiksindirici çanak yalayıcılardan kurtulacak? Yazık! Kendimde fakirliğin ve aczin bütün ümitsizliğini duyuyorum ve kendimi, bu muhteşem ve korkunç sahneyi, bir rüya gibi, sadece hayale mahkum görüyorum. Durmadan sinirlerimi kemiren tiksintiye karşı pek miskin bir avunma çaresi.</p>
</body>
</html>