<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Ernest O. Lawrence’ı Ziyaret veya<br/>Atom Bombası Üzerine</h2>

  <p><i>Los Angeles, 2 Aralık</i></p>

  <p>Hiroşima’ya atom bombasının atıldığından beri hayli zaman geçti, ama ben korkunç buluşun sahibi ünlü fizikçiyi ancak bugün görebildim. Profesör Ernest O. Lawrence’ın yanına sokulabilmek kolay iş değildir, çünkü atom bilginleri en azılı gangsterler gibi göz hapsinde tutulmaktadırlar. Fakat Oppenheimer ile birlikte atomun parçalanmasını ve meşhur bombanın yapılmasını sağlayan siklotron bulucusu ile görüşmeyi çok istiyordum. Birkaç boşa giden girişimden sonra nihayet Lawrence ile karşılaşabildim. Öğrenmek istediğim, özellikle, pek az kimse ile birlikte yaptığı bu korkunç buluşun manevi sorumluluğunu duyup duymadığıydı. Onun için kendisinden, esasen söylemeyeceği, söylese bile anlamayacağım bilimsel bilgiler istemekle zaman kaybetmeden doğrudan doğruya ve açıkça sordum:</p>

  <p>– Buluşunuzun sebep olduğu ve ileride daha da çok olacağı ölümler hakkında ne düşünüyorsunuz, Mr. Lawrence?</p>

  <p>Kanlı Profesör hiç bozulmadan ve bir melek kadar sakin cevap verdi:</p>

  <p>– Öyle sanıyorum ki Mr. Gog, bilimin ve bilginlerin, hiç olmazsa Thales’ten beri durumları hakkında aşağı yukarı bir fikriniz vardır. Bilginler, araştırmalarının ve teorilerinin sonuçlarıyla kesinlikle ilgilenmezler, yalnız evrenin ve kanunlarının kabule değer birer yorumunu ve temsilini verebilecek formüllerle ipotezler bulmakla yetinirler. Yeni nükleer fiziğin temellerini atan Ruthenford, Niels Bohr ve ötekiler, buluşlarının bir gün binlerce insanın birkaç dakika içinde ölümüne sebep olacak bir bomba yapılmasında kullanılacağını ne düşünmüşler, ne de akıllarına getirmişlerdir. Tek istekleri, asırlardan beri her türlü tahlile karşı koyan, bölünmez görünen en küçük madde atomun sırrını öğrenmekti. Sizin anlayacağınız yakıp yıkmak değil, bilmek istiyorlardı. Ben bile siklotron ile elektriklenmiş parçacıkların hareketlerini çoğaltmayı düşünüyordum, amacım deneme idi. Ama sonra askerler, politikacılar geldiler, buluşlarımızı dünya yarışmasında üstünlüğü sağlamak, yani insanları toptan ve çabuk yok etmek için kullanmak istediler. İnsanlığın sonsuz tragedyası budur. Aramaktan, araştırmaktan, öğrenmekten kendini alamaz, ama hemen daima buluşları facialara, ölümlere sebep olur. Nükleer fizik bu tragedyanın en kanlı perdesidir. Atomun sırrını bulup açıklamak istediği için insan, şimdi, elinde kendi kendini, her türlü şekli ile hayatı, belki gezegenini bile yok edecek araca sahiptir.</p>

  <p>– Çok iyi anlıyorum, diye karşılık verdim, ama her şeye rağmen içinizden bazen bir pişmanlık ürpertisi geçtiği olmuyor mu? Acaba insanları korumak pahasına bilim isteklerinden vazgeçmek daha iyi olmaz mı dersiniz?</p>

  <p>Profesör Lawrence heyecansız sesiyle:</p>

  <p>– Bir noktaya dikkatinizi çekerim ki, dedi, hastalık, ihtiyarlık yüzünden ölenler bir tarafa, insanlar barış yıllarından, savaşta atom bombasının sebep olduğundan daha çok fazla sayıda ölmektedirler. Atom bombası bir dakika içinde çok kurban alıyor, ama öteki sebepler, zaman ve mekân içinde, şurada burada dağınık olduklarından daha çok insan öldürüyor. Bir hesap edelim. Silahla, zehirle işlenen cinayetleri, intiharları, otomobille ezilenleri, tren kazalarında ölenleri, uçaklarda yananları, denizlerde, nehirlerde boğulanları, fabrikalarda makinelere kapılanları, madenlerde gömülü kalanları, ipe çekilen ve kurşuna dizilenleri, ayaklanmalarda polis ve jandarma tarafından vurulanları, yangınlarda, patlamalarda kül haline gelenleri, boks maçlarında, otomobil yarışlarında birden ölenleri, elektrik akımına kapılanları bir toplayınız. Depremlerde, yanardağ patlamalarında, yıldırım çarpmalarında, çığlar altında ölenleri hesaba katmıyorum. İnsanların kendi kendilerine sebep oldukları ölüm sayısının bir yılda milyonları aştığını görürsünüz ki, bu, iğrenç bombanın kurbanlarından bin kere fazladır. Ama bu zavallıların cesetleri değişik yerlere, memleketlere, günlere dağılmış durumda olduklarından -bunların korkunç toplamını yalnız istatistikçiler bilir- sokaktaki adam Hiroşima faciasıyla altüst oluyor, yeryüzünde her gün olan ve sayısı daha pek fazla öteki faciaları düşünmüyor, acımak duygusu, daha ziyade toplu halde ve aynı zamandaki ölümlerden etkileniyor. Halbuki bu sayısız ve feci gündelik ölümlerin daima sorumluları vardır. Bunlar fabrikatörler, teknisyenler, şoförler, katiller, tembeller, cahiller ve daha başkalarıdır. Neden yalnız ben vicdan azabı duyayım? Ben ki insanın özellikle ve yalnız evren bilgisini artırmak için çalışmış, vatanımı korumak veya öcünü almak için hazırlanmış bir silahın meydana getirilişine sadece vatandaş sıfatıyla işbirliği yapmışım.</p>

  <p>Görüşmemiz epeyce sürmüştü. Profesör Lawrence nazik birkaç kelime ile bana yol verdi.</p>
</body>
</html>