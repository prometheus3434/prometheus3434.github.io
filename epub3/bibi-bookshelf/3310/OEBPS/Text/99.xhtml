<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Ölülere Ölüm</h2>

  <p><i>Meksiko, 25 Nisan</i></p>

  <p>“İhtilal Bar”ının tenha salonunda yanıma oturmuş, siyahlar giyinmiş bir delikanlı bana sordu:</p>

  <p>– Mösyö, siz diriler tarafında mısınız yoksa ölüler mi?</p>

  <p>Karşılık verecek yerde dikkatle yüzüne baktım, çünkü, bu lafları edene kadar onun farkına varmış değildim. Greko’nun bazı modellerinde olduğu gibi uzun, kupkuru, esmer bir yüzü, kısa bıyıkları, av peşinde bir yaban kedisininki gibi deli gözleri vardı. Bir haydutu veya bir şairi andırıyor, bazı çizgileri dedelerinin Kızılderili olabileceğini düşündürüyordu.</p>

  <p>Önce fazla içmiş sandım ve sarhoşlarla açık görüşmenin gerektiğini hatırladım, onun için ne demek istediğini kavrayamadığımı söyledim. Meçhul delikanlı dudak bükerek:</p>

  <p>– Siz, dedi, ihtiyarsınız. Ölülerin dirilere birçok bakımdan hâkim olduklarını benden daha iyi bilirsiniz. Ölüler ölmüşlerdir, anladık, ama dirilerden çok fazladırlar ve her savaşta, eninde sonunda, zafer, sayı üstünlüğü olan tarafta kalır. Hem ölülerin çekinecek bir şeyleri kalmamıştır, kendilerine bir şey yapılmayacağını pekâlâ bilirler. Ölüler zalim, kurnaz, fenadırlar. Kendilerini onlara karşı savunmak durumunda olanların vay hallerine. Kendilerine karşı koyan herkes yenilir. Ve onların çok kuvvetli bir ortakları var: Dirilerin korkuları ve batıl inançları. Dinliyor musunuz?</p>

  <p>– Dinliyorum ama neyi kanıtlamaya uğraştığınızı, nereye varmak istediğinizi kavrayabilmiş değilim.</p>

  <p>– Siz meşhur Mr. Gog değil misiniz? Bana sadece zengin değil, aynı zamanda zeki de olduğunuzu söylemişlerdi ki, böylesine zenginler arasına pek rastlanmaz. Belki de yanlış bilgi verdiler. Eğer öyleyse, sadece birçok dolar sahibi olmakta ileri geçemeyen zekânızın kavrayamayacağı bir konuyu açtığım için sizden özür dilerim.</p>

  <p>– Biraz sabırlı olunuz dostum. Eğer daha açık konuşursanız belki ne demek istediğinizi anlayabilirim. Ne olursa olsun her çeşit fikir beni ilgilendirir, hiçbirinden de çekinmem.</p>

  <p>– Size on dakikamı daha verebilirim, daha fazla değil, çünkü kaybedecek zamanım yok. Şu kadarını söyleyeyim ki, tufandan beri dünyada görülmüş en büyük ihtilali ilan ve idare etmek istiyorum. Bu, dirilerin ölülere karşı ayaklanması olacaktır. Bizler ölülerin ortadan yok olduklarını sanmak gafletine düşmüş kimseleriz. Aksine, onlar asırlardan beri dünyayı işgal ediyorlar, elimizden zamanımızı alıyorlar, düşüncelerimize hâkim oluyorlar, keyifleri ve iradeleri ile bize eziyet ediyorlar. Ölüler dirilerin efendileridir. Bu sinsi ve sürekli köleliğe bir son verilmelidir. Okullarımızda yapılan eğitime bakınız: Zamanımızın büyük bir kısmı ölülerin gördükleri işleri, serüvenlerini, utandırıcı davranışlarını, teorilerini öğrenmekle geçiyor. Zamanımızın gözdesi olan tarih uzun ve sıkıcı bir Ölüler Kitabı’dır. Politikada, hemen hepsi ölülerin düşüncelerinin mahsulü kanunlara, âdetlere, formüllere boyun eğmek zorundayız. Özel hayatımızda onların son arzuları denilen maddi ve manevi vasiyetlere uymaya mecburuz. Katolik ülkelerde papazlar, hergün ölülerin selameti için dualar, törenler yapmakla meşguldür. Müzelerimiz meşhur ölülerin eserleriyle doludur, eskimiş olmanın verdiği üstünlükle gençleri etkilerine alırlar, fikirleri körletirler, yenilerinin gelişmesini önlerler. Birçok sanatçı hâlâ yirmi beş asır önceki Grek heykelciliğinin ve öleli beş yüz yıl olmuş ressamların kaidelerine körü körüne bağlanıyorlar. Şehirlerimizin meydanlarında kimi at üstünde elinde kılınç, kimi oturup düşüncelere dalmış, hepsi de modası geçmiş elbiseler giyinmiş ünlü ölülerin cakalarını görürüz. Dünyanın her yerinde binlerce aptal, bakıcı, ispiritizmacı ölülerle görüştüklerini, onları çağırdıklarını ileri sürer, dururlar. Sonra ölüler yeryüzünün en büyük kısımlarını işgal ederler. Günden güne büyüyüp genişleyen mezarlıklar büyük birer kıtlık tehlikesidir. Bir taraftan nüfus artıyor, öteden dirilere yiyecek sağlayacak topraklar ölülerin “son istirahatgâh”larına tahsis ediliyor. Eğer geçmiş devirlerin kabristanları yavaş yavaş kaldırılmamış olsaydı, bugün buğday ekecek bir dönüm tarla bulunamazdı. Ama yine de ve hâlâ yeryüzünde çok fazla mezar, türbe, hazine var. Ya ölüleri bir daha öldürürüz, ya da biraz sonra hepimiz aç köpekler gibi gebeririz. Şimdi artık çıkartmak istediğim ihtilalin gerekliliğine, ne diyorum, zorunluluğuna kanaat getirdiniz ümit ederim. Mümkün olduğu kadar kısa bir zamanda, geçmiş varlıkların diriler üzerindeki hâkimiyetlerini sağlayan bu durumu değiştirmek gerekir. Parolamız da hazır: Gebersin ölüler, yaşasın diriler. Bana paranızla yardım etmek ister misiniz? Fikrimin yayınlanması, mezarların, türbelerin yıkılması, aramızda ölülere taraf tutanların, hainlerin şiddet kullanılarak ortadan kaldırılmaları için çok para lazım. Bize bir destek mi olmak istersiniz, yoksa kurbanlarımızdan biri mi?</p>

  <p>Cevap verdim:</p>

  <p>– Nihayet sözlerinizin anlamını, ne demek istediğinizi kavradım. Beni ölülerin dirilerden kuvvetli olduğuna inandırdınız. Onun için ve başlarken hatırlatmak lütfunda bulunduğunuz gibi artık ihtiyar da olduğumdan, kuvvetliler tarafını tutmak isterim.</p>

  <p>Siyahlar giyinmiş delikanlı bu sözlerimden donakaldı. Ben de şaşkınlığından faydalanarak bardan çıkıverdim, kapıda bekleyen otomobilime kendimi dar attım.</p>
</body>
</html>