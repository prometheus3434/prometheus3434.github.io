<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Çirkin Venüsler</h2>

  <p><i>Mozambik, Batı Afrika, 28 Mayıs</i></p>

  <p>Dün, Portekizli çok zengin bir armatör ile tanıştım. Yılın dört, beş ayını işlerine bakmak üzere burada geçirir. Fransisco de Azevedo kibar, açık yüzlü, ince zevki, oldukça derin kültürü olan bir adam. Birkaç gün evvel, şehirden biraz uzakta olan evine beni yemeğe davet etti. Orada tek başına, kadınlı erkekli ve hepsi zenci hizmetçilerle yaşamaktadır.</p>

  <p>Kahvelerimizi içip purolarımızı yaktıktan sonra sevimli ev sahibim bana gizli bir şey söyler gibi:</p>

  <p>– Burada, dedi, hiç de rahat değilim, sıkıntılı bir yaşayışım var. Görünüşe aldanmayın. Sevdiğim kadın öldü. Kızlarım Amerikadalar, orada evlendiler. Dünyada kimsem kalmadı, artık kimseyi de sevemem. Mozambik’te yaşayan insanlar, erkek ya da kadın, hangi ırktan olurlarsa olsunlar, korkunç denilecek kadar çirkindirler. Hem de öyle ilkel insanlar gibi değil. Onlarda ne de olsa bir çeşit büyü var. Bizimkiler ya piçtir, ya da kırma ve medeniyetin bütün kötü huyları ile vahşilerin barbarlığını kendilerinde toplamışlardır. Onlara kızmıyorum, acıyorum. Bununla beraber üzerimde bıraktıkları kötü etkilerden kurtulabilmek için bir çare aradım. Ne olduğunu size göstereceğim.</p>

  <p>Kalktık. Birkaç boş odadan geçtikten sonra oymalı, çok değerli bir kapı önünde durduk. Ev sahibi gümüş bir anahtarla açtı, elektrikleri yaktı. Geniş, yuvarlak bir salondu burası. Duvarlar koyu kırmızıya boyanmıştı ve salonun ortasında bembeyaz, kıpırdamadan duran bir sürü heykel vardı. Fransisco de Azevedo:</p>

  <p>–Bakınız, dedi, burada dünyanın en zengin Venüs heykelleri koleksiyonunu görüyorsunuz. Çeşitli memleketlerin müzelerinde görülen ne kadar Venüs varsa hepsinin tanınmış sanatçılara birer aynını çıkartıp bir araya getirdim. Nasıl buldunuz?</p>

  <p>Gerçekten de tanıdığım ve çoğunu gördüğüm en ünlü Afroditler oradaydı. Milo Venüsü, Medicis, Kirenya, Kapitol Venüsleri, Çellini ve Canova’nın yaptıkları ile daha tanımadığım başkaları. Kiminin başı, kiminin kolları yoktu. Ama hepsi göğüslerinin çiçeklerini, karınlarının tatlı kalkanını, bacaklarının kusursuz çizgilerini gösteriyorlardı. Bu beyaz, çıplak kadınların kimi çömelmiş edepli duruşları, çoğu kendilerini veren ve meydan okuyan mağrur dikilişleri ile bir araya toplanmış olmaları şaşırtan bir manzara idi, ne diyeceğimi bilemiyordum. Elektrik ışıklarının aydınlığı altında kıpırdanmadan duran bu beyaz kalabalık, iyi taranmış saçları, güzel yuvarlanmış göğüsleri ve kalçaları, balmumu gibi süzülmüş kollarıyla sevgi ve istek uyandırmaktan uzak kalıyordu, daha çok garip bir rahatsızlık duyuyordum ve bir çeşit utanç.</p>

  <p>Sustuğumu gören evsahibi dalgınlığımı kesti:</p>

  <p>– Bir şey dememenizi anlıyorum, benim sonraları kavradığım şeyi siz hemencecik duydunuz, karşı koyuyorsunuz. Bu ünlü Venüslerden bir tanesini, tek başına bütün haşmeti ile bir müzede seyrettiğimiz zaman, kendimizi eski zamanların bir güzellik mucizesi karşısında sanıyoruz. Roma’da, Terme müzesindeki Kirenya Venüsünün kendisine ayrılan küçük salonda ilk gördüğüm gün tam bir güzellik örneğinin verdiği arı bir vecit içinde kalmıştım. Ama buraya bir tapmakta gibi bütün Venüsleri topladığım zaman düşündüğüm ve beklediğim temi, öz sevinci bulamadım. Sonsuz kadınlığın bu sonsuz yapıtları, her gün etrafımda görmek zorunda kaldığım yaratıkların çirkinliklerinden beni teselli edecek sanmıştım. Fakat bu Venüsler, kendilerini teker teker, ayrı ayrı gördüğüm zamanlar bende birkaç dakika için uyandırdıkları şehvetten uzak ruh hazzını, bir araya toplanınca veremediler. Mükemmel vücutlar yanyana sıkışınca insana bıkkınlık, adeta tiksinti veriyor. Bu arada acı bir şey keşfeder gibi oldum. Venüslerin en ünlüleri bile çirkindir. Kadın bir zevk, bir şehvet va’dettiği zaman bize güzel görünüyor. Ama yaşlanıp aklımız başımıza gelince, içimizden herhangi biri bu Venüslere, yeryüzünün hayvan cinslerini inceleyen bir zooloji bilgininin soğukkanlı gözleriyle bakacak olursa, onların da, birer harikadan çok, birer hayvandan farkları bulunmadığını görecektir. Burun denilen o küçük hortum, ağız diye açılmış o vahşi yarık, birer besleyici kabarık olan göğüsler… daha ziyade üzerinde durmayacağım, yalnız size, sanatçıların bütün gün canlı olarak karşılaştığımız daha çok iğrençlerinden bizleri kurtarmak amacı ile suretlerini değiştirerek birer soyut ahenk aramak üzere yarattıkları bu mermer memeli dişileri göstermekle belki fenalık ettim. Beni bağışlayın Mr. Gog, gidip birer porto içelim.</p>

  <p>Ve Fransisco de Azevedo sözlerini şöyle tamamladı:</p>

  <p>– Venüs koleksiyonuma rağmen bir türlü neşemi bulamadım, ömrüm hep üzüntüler içinde geçiyor. Onun için, kiminin kendini kumara, kiminin savaşa verişi gibi, ben de kendimi işe verdim, böylece avunuyorum.</p>

  <p>Portekizli armatörü o günden sonra görmedim, aramadım da.</p>
</body>
</html>