<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Roman Fabrikası</h2>

  <p><i>Chicago, 2 Mart</i></p>

  <p>Şikago’da bulunduğum sırada en büyük hissedarlarından olduğum “Novels Company Limited”in fabrikasını görmek istedim.</p>

  <p>Halka satılan basılı eserler arasında en çok aranılan ve en geniş sürüm sağlayan romandır. Genç arkadaşlarımdan biri bir endüstri kurarak tüketiciye büyük ölçüde standart bir mal sağlamayı düşünmüş, bu fabrika kuruldu. Hoş bir de döviz bulundu: Hayal gücü, kendilerini unutma gereği duyanların emrinde!</p>

  <p>Gündelik istihlâk maddesi, hatta birçokları için zorunlu ihtiyaç haline gelmiş olan roman eskimiş bir usul olan kişisel üretime, esnaf eline, özel teşebbüse bırakılamazdı.</p>

  <p>Seri halinde roman imal eden “Novels Company Limited” tesisleri Erie gölünün kıyılarındaydı. Çeşitli bölümlere ayrılmış fabrika bahçesinde birçok baraka vardır. Seri üretimin sırrı olan işbirliği burada dikkatle uygulanıyordu.</p>

  <p>Barakalardan birinde şehir ve köy manzaraları uzmanları çalışıyorlar, ötekinde zenci kulübelerinden milyarder şatolarına kadar çeşitli ev içi dekorasyon uzmanları bulunuyordu. Bir üçüncü barakada her sınıftan, her çeşitten, her renkten kadın uzmanları toplanmışlar, orta halli maceracılar, zengin bakireler, kocalarını aldatanlar, katil melezler ve bitirim fahişelerin özelliklerini veriyorlardı. Bir başka barakada da erkek tiplerini, gangsterleri, kovboyları, politikacıları, dansörleri, salon züppelerini, kadınları işletenleri iyice tanıyanlar vardı. Sonra yepyeni cinayet yöntemleri, entrikalar yaratılan bir baraka, onun yanında şehvet bilginlerinin, cinsel sapıklar uzmanlarının, psikanalistlerin, emekli fahişelerin barakaları geliyordu. Pek tabii bir de kütüphane vardı. Burada en eskilerinden en yenilere, her dilden yazılmış romanlar vardı. Bunlardan taklit, aşırma yoluyla yararlanılıyordu. Lügatlar bölümünde dil bilginleri teknik kelimeleri, lehçeleri, argoları acemilere, işe yeni başlayanlara öğretiyorlardı.</p>

  <p>Bahçenin ortasında Müdüriyet binası yükseliyordu. Burada, dolgun ücretli ayarcılar çeşitli bölümlerden gelen parçaları bir araya getirerek halk tarafından tutulan örneklere göre romanlar üretiyorlardı.</p>

  <p>Zamanında bütün Amerika’da tanınmış bir eski romancı olan Genel Müdür, bu ara, ekonomik sebepler yüzünden, üretimin iki tip roman topladığını söyledi: Şehvet romanları ile cinayet romanları. Birincisine ölçülü erotik parçalar katılıyordu. İkincisi iki tipe ayrılmıştı: Katillerin üstün geldikleri, polislerin kazandıkları, duygulu romanlar, psikolojik olanlar tutulmuyordu, piyasaları düşüktü. Tarihi romanlarla, sosyal romanlar da öyle. Genel Müdür:</p>

  <p>– Ortalama üretim, dedi, ayda iki yüz üzerindedir. Gelecek yıl artırmayı düşünüyoruz. Üretim için kullandığımız personelin sayısı beş yüzdür. Çoğu üniversiteliler, doktorlar, ihtiyar gazeteciler, başarı elde edememiş edebiyatçılar arasından seçilmiştir. Kadınlar da var. Bunlar çok çalışkan oluyorlar. Pek tabii içinde en modern baskı makineleri olan büyük bir matbaamız da var. Bir de, romanları memleketin en uzak köşelerine gönderen, her tarafta şubeleri, temsilcileri bulunan bir dağıtma ofisi. Romanlarımız milyonlarca okuyucu buluyor, çünkü orta tabakanın zevklerine uyuyor. Yıllık tirajımız, üst üste milyonları aşıyor, başarımız çok büyüktür. Fabrika verimli olmaya başladı. Gelecek Genel Kurul toplantısında pay sahiplerine yüzde on iki kâr dağıtılacak.</p>

  <p>Fabrikadan ayrılırken memnundum. İş yolunda ve iyi gidiyor. Dolarlarımı buraya boşu boşuna yatırmamış olduğuma seviniyorum.</p>
</body>
</html>