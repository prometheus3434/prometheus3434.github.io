<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Dünya Yıkıcıları Kongresi</h2>

  <p><i>Setebos, 5 Mart</i></p>

  <p>“Dünya Yıkıcıları” kongresi saat beşte açılacaktı, ama, Çingeneler arasında geciktiğim için ancak bir saat sonra yetişebildim.</p>

  <p>Kongre bir sirkte toplanıyordu. Geniş çadıra girince insan, ahır ve mezbaha karışımı bir koku ile boğulur gibi oluyordu. Sıralara her yaşta, her renkte bir sürü kimse oturmuştu. Garip ve korkunç, kimi idama mahkum edilip son dakikada affedilmiş, kimi tımarhane kaçkınını andırır, kimi sar’alı yüzler arasında ömürlerinde çocuk olmamış, gözleri çakmak çakmak bir sürü acuze de görünmüyordu. Yer yer ak saçlı zenciler, kiremit yüzlü Hintliler, kirpiksiz ve dudaksız, ekşimik yağı renkli Çinliler de fark ediliyordu.</p>

  <p>Tozlu meydanın ortasına konulmuş bir sandık kürsü diye kullanılıyordu. İçeri girdiğim zaman kürsüde, topuklarına kadar uzanan bir entari giyinmiş olan iriyarı bir ihtiyar uluyarak diyordu ki:</p>

  <p>– Bu iğrenç şakaya artık bir son verilmelidir. Artık aldatılmak ve soyulmak istemiyoruz. Bize hürriyet, bütün hürriyetler adandı. Ama aksine, her zamandan fazla köle olduk. Söz hürriyeti, basın hürriyeti, toplantı hürriyeti, vicdan hürriyeti, bütün bunlar hürriyetlerin ancak başlangıcıdır, kısmi hürriyetlerdir ve yalnız aydın, burjuva azınlıkları yatıştırmaya yarar. Bunlar bize yetişmez, bizi doyurmaz. Bunlar, bizim için, bir ziyafet masasında çerez, salata nevinden şeylerdir, halbuki biz tam hürriyete açız. Biliyorsunuz ki bu hürriyet kırıntıları yanında, ahlakın çürümüş yasakları, kanunun eskimiş kölelikleri var. Bunlar, bizim inançlarımıza göre, insanların en doğal içgüdülerine, hürriyetlerine, cinsimizin en sıradan isteklerine birer hakaret, küçük de olsa birer engeldir. İnsanın ana isteklerinin neler olduğunu biliyorsunuz. Başlıcaları, başkasına bile ait olsa, kendisine faydalı bulduğu şeye sahip olma, menfaatlerine, zevklerine karşı koyanları yok etme, hoşuna giden her kadına, evli olsun, bakire olsun, sahip olmadır. Hangi ırktan olursa olsun, mevkii ne olursa olsun bütün erkeklerin, hatta kanunları yapanlarla uygulayanların, hâkimlerin, hapishane gardiyanlarının cellatların derin ve gizli eğilimleri budur. Bugün hâlâ, insanların zevk duyarak yapacakları, yaradılışımızın gerçek temeli olan hırsızlığı, yağmacılığı, adam öldürmeyi, zinayı yasak eden ve cezalandıran kanunlara bağlıyız. Bu bakımdan kanun insani hürriyetlere karşı en utandırıcı bir zorlama olmuyor mu? Ve bu keyfi emirlere karşı gelenlere haydut damgası vuruluyor, hapis ve ölüm cezaları veriliyor. Sonra da hürriyetten bahsediliyor. Biz her hürriyeti, her şeyden evvel kişisel ve özel bütün hürriyetleri istiyoruz. Yasaklarla çevrili bir hürriyet gerçek hürriyet değildir, bu köleliktir Biz, son kanun yapıcıları, son hâkimler, son polisler ortadan kaldırıldığı gün hürriyete kavuşacağız.</p>

  <p>Entarili hatibin sözlerini bir alkış tufanı ve ulumalar kesti:</p>

  <p>– Kahrolsun mebuslar.</p>

  <p>– Kahrolsun bakanlar.</p>

  <p>– Kahrolsun polisler.</p>

  <p>– Kahrolsun öğretmenler.</p>

  <p>– Kahrolsun hainler.</p>

  <p>– Kahrolsun herkes.</p>

  <p>– Yaşasın anarşistler.</p>

  <p>Etraf biraz yatışınca iriyarı ihtiyarın sesi tekrar yükseldi:</p>

  <p>– Kulağıma yaşasın anarşistler diye bir ses geldi. Bu kadar aptallık karşısında susamayacağım. Anarşistler, bizim yanımızda sıradan birer mürteci durumunda kalırlar. Bunlar, ürkek, uzlaşmalarla kardeşlik ve sevgi üzerine kurulmuş ideal bir cemiyet hülyası peşindedirler. Onlar için de adam öldürmek ve hırsızlık, geçmişte olduğu gibi bu gün de birer cinayettir. Zavallı aptallar, zavallı körler, kişisel mal edinmenin kaldırılması ve işçi topluluklarının özgürlüklerini alışları ile insan karakterinin temeli değişir sanıyorlar. İnsan bütün kralların, bütün başkanların ortadan yok olmalarından sonra bile neyse öyle kalacak, yani bir yırtıcı hayvan, bir şehvetli yaratık. Anarşistler baştakileri kaldırıyorlar ama, köleliklerin en korkuncu olan kanunu alıkoyuyorlar. Yalnız biz, “dünya yıkıcıları”, prensiplerimizin sonuna kadar gidiyoruz, insanlığın kurtarıcıları biz olabiliriz, gerçek insan haklarını ancak biz ilan edebiliriz. 1789 Fransa burjuvalarının insan haklarını değil, gerçekçi, tam ve samimi insanın haklarını: Çalmak, öldürmek, ırza geçmek haklarını.</p>

  <p>Birincisinden daha coşkun alkışlar koptu. Ama hemen sonra kürsüye, saçı başına karışmış, siyah pırtılar giymiş bir kadın kaplan gibi atıldı, sözlerinin duyulmasına engel olan gürültüye aldırmadan bağırıp çağırmaya başladı. Suratı sapsarı olan sıska kadının, ölü kafatasından uğramış gibi gözleri ve büyücü bakışları vardı. Alkış yavaşlayınca sesi duyuldu:</p>

  <p>– Bana öyle geliyor ki arkadaşımız biz kadınların hürriyetleri üzerinde yeteri kadar durmadı. Birtakım büyük gerçekler söyledi ama ne de olsa bir erkek ve düşünceleri de yalnız erkekleri ilgilendirir gibi. Nasıl ki her erkeğin hoşuna giden her kadına sahip olmak hürriyetinden bahsetti, fakat kadınların hoşlarına giden erkeklere sahip olmak konusuna dokunmadı. Şurasını kabul etmeli ki erkekler, dinlere, ahlak kurallarına ve kanunlara rağmen birtakım hilelere başvurarak bu hürriyetleri pekâlâ da kullanabiliyorlar. Biz kadınlar için böylesi çok güç ve tehlikelidir. Mesela fahişeler pis ve iğrenç de olsalar, parasını veren müşteriyi kabul zorundadırlar ve aksine hoşlandıkları erkeklere para verirler. Genç kızlar birden fazla koca alamıyorlar, evli kadınlar üç, dört âşığı, o da ne zorluklarla, hatta çoğu zaman hayatları pahasına ancak idare edebiliyorlar. Çirkin ve yaşlı kadınlar, doğal gereksinimlerini yatıştırmak için sevişmek hakkına sahip olamayacaklar mı? Bu, erkek kadın ayırımına bir son vermeli, bitirmeliyiz. Bu ancak bizim zaferimizle olacaktır. Arkadaşımızın açıkça sayıp döktüğü erkek hakları yanında biz de kadın haklarını istiyoruz. Bu haklar üçtür: Serbestçe sevişme, gündelik ihanet, çocuk düşürme.</p>

  <p>Toplantıda sayıları bir hayli kabarık olan şaşı ve iğrenç kadınlar bir hamlede kürsünün etrafını sardılar, düşüncelerini bu kadar açıkça bildiren hatibi, ellerini, kollarını sallıyarak ve haykırışarak alkışladılar. Bu cadı kazanının kaynaşmasından faydalanarak çadırın bir yan kapısından dışarı fırladım. Artık “Dünya Yıkıcıları”nın programını öğrenmiştim. Kendimi onların aralarında hiç de güven içinde görmüyorum.</p>
</body>
</html>