<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>İhtiyarlar ve Çocuklar<br/>(Leon Tolstoy’dan)</h2>

  <p><i>Prag, 24 Kasım</i></p>

  <p>Prag okullarında Rusça öğreten Profesör Fedor Kuzmanyof bana, Lord Everett’in koleksiyonundaki el yazıları arasında bulduğum Leon Tolstoy’un yayınlanmamış bir hikâyesini olduğu gibi çevirdi. Buraya alıyorum:</p>

  <p>“Anlattıklarına göre, vaktiyle, Çar Aleksandr, etrafındaki yetişmiş ve olgun insanların fenalıklarından ürkerek, gücünden faydalanıp bir garip deneme yapmak istemiş. Çar insan ruhundaki çirkin tutkuların ve kötü içgüdülerin ihtiyarlık ve çocukluk yaşlarında daha az kuvvetli olduğunu görmüştü. Küçük çocuklar henüz ilkel saflığa yakındırlar, çünkü hırs ve şehvet duyguları daha gelişmemiştir. İhtiyarlar, kudretlerinin büyük bir kısmım kaybettikleri ve denemeleri ile edindikleri bilgi ile, insanların uğraşıp tepinmelerinin boşluğunu anlamışlar ve ölüme yaklaştıkça temizlenir gibi olarak ilk yaşlarının masum çağlarına dönmüşlerdir. İnsan yetişkin yaşa gelince bozuluyor, kavgacı ve şehvetli gençlik çağından ihtiras ve kötülükler çağı olgunluğa kadar böyle kalıyor, sonra, düşme başlıyor. İnsan ancak ömrünün başında ve sonunda temizdir, en uzun çağı olan ortasında, kirlenir, çürür.</p>

  <p>Bu buluşuna güvenerek Çar Aleksandr, Karadeniz’de o güne kadar yalnız ağaçların ve kuşların bulunduğu bir adaya mermer ve ahşap evlerle bir şehir kurulmasını emretti. Çiçekli kırlar, korular arasına dağılmış yüz tane, tek katlı ev hazır olunca, bu havası ılık, suyu tatlı adaya, İmparatorluğun dört bucağından özel talimatla seçilmiş yüz ihtiyarla yüz çocuk yerleştirdi. Orada neşeli ve rahat bir ömür süreceklerdi. Çocuklar on iki yaşından yukarı, ihtiyarlar yetmişten aşağı olmayacaklardı, her ihtiyarın yardımcısı ve can yoldaşı olarak bir çocuğu, her çocuğun bir babası ve ustası vardı. Her sabah, ekmek, yemiş, süt dolu bir gemi, Çarın emriyle ve onun hesabına, adaya geliyor, bu iki yüz mutlu yaratığın yaşlarına, sıhhatlerine uygun besinleri bırakıp dönüyordu. Çocuklar ihtiyarlara hizmet edecek, yemeğe ve eve bakacaklardı. İhtiyarlar da çocuklara din, iman gerçeklerini, hayatın faziletlerini, büyüyünce aralarına katılacakları bozulmuş kimselerin içinde yaşadıkları şartları, âdetleri öğreteceklerdi. Adada okul diye bir şey yoktu. Her ustanın bir öğrencisi, her öğrencinin bir tek öğretmeni vardı. Eğitim, bir çınar altında, kırlar ortasından akan bir su kenarında veya bir koruda meşeden bir sıra üstünde tatlı sohbetler halinde yapılıyordu. Ve güneş denize gömülüp kaybolurken ak saçlı ve kıvırcık saçlı başlar, hafif, sade yemeklerini yemeğe, rahat bir uyku uyumaya küçük evlerine dönüyorlardı.</p>

  <p>Yüz ihtiyarla yüz çocuk bu sessiz, rahat, güneşli adada mutlu günler geçirdiler. Ama Çar Alesandr’ın birden ölesi tuttu. Yerine geçen oğlu, babasının kendisine gitmeyi yasak ettiği adayı görmek istedi. Usulden olduğu için yanında bakanları ve saray erkânı da vardı. Adayı gezip ihtiyarlardan birkaçı ile görüştükten sonra nazırlardan biri genç imparatora şunları dedi:</p>

  <p>– Muhterem ve mübarek pederinizin bilgeliği bu çocuklarla ihtiyarların mutlulukları için çok şeyler hazırlamış. Fakat Zat-ı Haşmetpenahileri kendisine bir tavsiyede bulunmama izin verirlerse yapılacak daha bazı şeyler olduğunu söylemek isterim. Bu iki yüz canın din törenleri için bir papazları yoktur, delinmiş pabuçlarını, yırtılmış elbiselerini tamir edecek kimseleri de yoktur. Ve bu kadar çocuğun ana şefkatinden uzak yaşamaları doğaya uygun değildir, hiç olmazsa bu eksikliği onlara duyurmayacak birkaç kadın lazım. Eğer bu hususta gereken emirleri verirseniz mutlulukları iki misli olacaktır.</p>

  <p>Dünya işlerinde henüz tecrübe sahibi olmayan genç imparator bu fena öneriye uydu. Adaya eşi ile birlikte bir papaz, kunduracı, terzi, marangoz, demirci gibi esnaf gönderildi. Bunlara birkaç hizmetçi kız ile dadılar ekledi. Ve biraz sonra da adanın sakin hayatı tamamen değişti. Yeni evler yapıldı, ihtiyar ağaçlar kesildi, eşya için, odun olarak kullanıldı, esnaf, hizmetçi kızlar için birbirlerine girdiler. Kızlar çocukların yetişkinleri ile henüz sağlam yaşlıları baştan çıkartmaya kalkıştılar. Tatlı sohbetler arasında yeni gelenlerin kavgaları, küfürleri duyulur oldu. İhtiyarlardan kimisi hastalanıp, kimisi de kederlerinden isteyerek can verdiler. Öğrencileri tek başlarına kalınca esnaflara karıştılar, onların kötü huylarını aldılar, benimsediler. Birkaç yıl sonra bütün ihtiyarlar ölmüşlerdi ve bütün çocuklar yetişmiş çağlarına girmişler, yani öteki kötü insanlar gibi olmuşlardı.</p>

  <p>Çar Aleksandr’ın denemesi işte böyle üzücü bir sonuca vardı, sahte bilgelerin aptallıkları yüzünden bu masum ihtiyarlar ve çocuklar topluluğu, bu güzel adanın mutluluğu böylece yok oldu.</p>
</body>
</html>