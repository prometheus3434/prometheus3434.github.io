<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Kakavan</h2>

  <p><i>Napoli, 23 Ekim</i></p>

  <p>Pompei’de, bir İsviçre kahvesinde, Profesör Kakavan adında birini tanıdım. Kendini “metazof” diye takdim eden Profesör en modern filozofları “aştığını” iddia ediyor.</p>

  <p>Kakavan, gözle görülür hayvan şekliyle âlemlerin yuvarlaklığına taraftar bir insandır. İlk bakışta bir tam küre ile üç yarımküreden yapılmışa benziyor: İri, tıknefes bir dev başı, en geniş koltuklardan taşan, saklanması imkânsız iki kümbet ve göğüsten başlayıp bacakların doğduğu yere kıvrılarak inen bir yuvarlak.</p>

  <p>Bana söylediklerine göre, çok verimli bir insanmış. Her yıl bir kitap yayınlar ve bir çocuk yaparmış. Herkes kitaplarının hemen hemen aynı olduğunu söylüyor, ama çocukları başka başkaymışlar. Fakat Profesör Kakavan hepsi ile aynı derecede övünüyor. Böylece on dört kitabı ve on dört çocuğu var ve evrensel metazof geniş ailesini besleyebilmek için sayısız işlere girip çıkmıştır.</p>

  <p>Yüz kilometrelik bir çap içinde bir iş, bir memuriyet, bir idare meclisi üyeliği yoktur ki Kakavan onu istemiş, yapmış olmasın veya yapmakta bulunmasın.</p>

  <p>Kendi ilçesinde eğitim müşaviri ve müfettişi idi, deniz akademisinde genel ve daimi kâtipti; Pompei Enstitüsünde Beşeri Hatalar Tarihi Kürsüsünü işgal ediyordu; Boscoreale’de karşılaştırmalı logoloji (lugaz bilgisi) öğretiyordu; Stabia’da Yel hastalıkları uzmanlığında bulunuyor; Angeri’de Frenastenik Enstitüsünü idare ediyordu.</p>

  <p>Bundan başka Bitki Haklarını Koruma Cemiyetinin reisi; doğuştan anlayışı söküp atmak amacıyla kurulmuş milletlerarası komisyonda üye (metazofi bu duyguyu bir acı saymaktadır); Sapıkları Koruma Cemiyetinin ikinci başkanı; üç basımevinin idare meclisinde üye; asırlararası ansiklopedi yüksek murakıbı; lüzumsuz bilgileri yayma merkezinin komiser vekili; hava ile boşaltma milli şirketinin veznedarı; yerçekimi hareketlerini ortadan kaldırma heyeti bölge başkanı; bir Metazofi gazetesinin, bir çocuk yetiştirme dergisinin ve haftalık deneme ötesi politika dergisi ile Atlantiğin keşfi belleteni, daha bir sürü derginin müdürüydü. Ücret, tahsisat, huzur hakkı, harcırah, maaş, vekalet ücreti, prim, tazminat, ikramiye, temettü ve buna benzer ufak tefek paralar ala ala, çocuklarıyla kendisini geçindirebiliyor, evler yaptırabiliyor ve değişik bankalarda cari hesapları bulunuyordu.</p>

  <p>Vücut görünüşüne ve paraya doymak bilmezliğine rağmen Kakavan’ın büyük bir aşkı vardı: Felsefe, daha doğrusu, metasefe!</p>

  <p>Evvelki gün kendisiyle uzun boylu görüştüm (Kendisine, hem başrahibi, hem idarecisi, hem kâhyası olacağı bir metazof manastırı kurmak için para vereceğimi zannediyor) ve düşüncesinin özünü öğrendim. Dedi ki:</p>

  <p>– “Sicilyalı bir filozof, birkaç yıl evvel, meşhur Varlık = Düşünce denklemini kanıtlayarak eski ve yeni metafiziği en basit bir hale getirmeyi başardı. Fakat ideal birleşmenin bir uğursuz ikilik kalıntısı koruduğunu farketmedi. Bir denklem üzerinde durmak, terimlerinin aynılığına dayanılarak dahi olsa, hiç olmazsa dışta ve görünüşte, daima iki terim bulunduğunu kabul demektir. Eğer varlık, düşünceye eşitse ve her şey düşüncede toplanıyorsa, bu basit ve deneme ile varılan anlayış için, varlıkta hiç de düşünce olmayan parçalar bulunduğu manasına gelir… Bu iki anlayışı birbirine katıp karıştırmak için sarfedilen muazzam gayret, onların, ayrılığını doğrudan doğruya bir seziş gerçeği olmaktan öte bir ülkü olduğunu gösteriyor.</p>

  <p>Ben Sicilyalı ileri-ülkücüden daha ileri giderek, aynılığını ispata uğraştığı iki terimi çözmek istedim.</p>

  <p>Varlık, iyi bakılırsa, öyle geniş bir anlayış ki hiçbir anlam ifade etmez. İçine her şeyi alabilir. Böyle olunca da, özel olarak hiçbiri yoktur. Sadece bir çizge işaretidir, o kadar.</p>

  <p>Geriye Düşünce kalıyor ve bütün iş bunda. Bakalım bu, benim çekingen müjdecime göre tek gerçek olan şu meşhur Düşünce ne imiş? Onu da çözelim. Her şeyden önce, orada paylaştırma ve temsil denilen şeyleri görürüz. Fakat Berkeley’in dahice buluşundan beri, bunların ne olduğu anlaşıldı. Yani olduklarından başka bir şey değil, fizikçilerin madde dedikleri! Mesela, bir kırmızı renk duygusu olmak, bizde veya içimizden dışarıda bir kırmızı varlığı kabul etmek demektir.</p>

  <p>Sonra iradeyi buluyoruz. Fakat Loeb ve ondan daha ileri giden Pavlov’un denemeleri, bunların sadece birer tropizm (yönelme) daha doğrusu tepki olduğunu gösteriyor. Erkeğin kendini etin cazibesine kapılır duyması, ayçiçeğinin güneşe dönmesinden daha şuurlu bir seçme, daha istekli bir kararı ispat etmez. İagadis Chandra Bose bitkiler ve madenler arasında bu çeşit çekilişler bulunduğunu ispat etti, fakat hiçbir ülkücü lahanalarla çakıl taşlarının düşünce sahibi olduklarını kabul etmiş değildir.</p>

  <p>Geriye genel bilgiler, soyutlamalar, fikirler kalıyor. Fakat Varlık ile Düşüncede gördüğümüz gibi bunlar içlerinde sahici bir şey olmayan, bomboş birtakım ses veya yazı işaretlerinden başka bir şey değillerdir, çocuklar, oynarken, nasıl kozalakları veya teneke parçalarını para diye kullanıyorlarsa, bizler de konuşmalarımızda onları öylece ileri sürüyoruz. Sonuç şu: Bütünü ile varlığın yerine konulmak istenilen şu meşhur Düşünce, bu kadar basit bir kuruntu veya sıradan, gerçek olmayan bir şeydir. Modern felsefenin kahramanlık devri kapandı. Onu Pascal “düşünüyorum, demek varım” diye açtı. Kakavan ise, mantıkla şu sonuca vararak kapatıyor: “Düşünmüyorum, demek var değilim.” Varlığın gerçek eşanlamı (müteradifi) daha doğru eşdeyişi (mütecanisi) Hiçlik’tir. Biz yokuz, düşünce yok, demek hiçbir şey yok! İşte radikal metafizik veya ona Grekçe bir ad takmak isterseniz, Udeizm yani Hiçizm budur.”</p>

  <p>– Fakat, diye sordum, Almanların “kıymet hükümleri” dedikleri şeyleri yani iyilik ile fenalığı, gerçek ile yalanı, güzel ile çirkini ne yapıyorsunuz?</p>

  <p>– Görüyorum ki, diye cevap verdi, modern felsefenin en son vardığı nokta olan sistemimin hareket ettiği tam ülkücülükten hiçbir şey bildiğiniz yok.</p>

  <p>“Benden evvelki filizof ispat etti ki, bir vakitler doğru, iyi ve güzel görünen şey, zamanla yanlış, fena ve çirkin olabilir. Bugünün yanlışları yarının gerçekleridir, bugünün iyilikleri de yarının fenalıkları olacaktır. Meseleyi böylece koyunca sonucu da görüyoruz; eğer zaman kalburundan geçince her şey fena, yanlış, çirkin oluyorsa bu demektir ki, hiçbir vakit, gerçekten iyi, gerçekten doğru, gerçekten güzel bir şey yoktur. O halde güzellik hükümlerinin bir anlamı yoktur. O zaman, dağdaki İhtiyarın derin vecizesine döneceğiz: “Hiçbir şey gerçek değildir, her şey kabildir.”</p>

  <p>– Müsaade ederseniz, dedim, bir küçük itirazım daha var. Eğer, hiçbir şey yoksa ve her şey mantıken hiçliğe dönüyorsa, nasıl olur da, mesela sizin ve benim var oluşumuzu açıklayabilirsiniz?</p>

  <p>Bu sözlerim üzerine, Kakavan’ın yuvarlak, geniş suratı, gülmekten, etrafı kıllarla çevrili oynayan buruşuklarla dolu bir maske haline geldi ve bir an önce gözlüklerine değecek kadar fırlamış gözleri, gözkapaklarının kıvrımlı perdesi altında tamamen kayboldu. Kendine gelip, konuşabilecek duruma geçince haykırdı:</p>

  <p>– Demek siz de, avamdan herhangi biri gibi, varlığınıza inanıyorsunuz. Gözlerinizin üstünde bu saçma ve batıl inancın bağı hâlâ duruyor? Anlamıyor musunuz ki, sizin varlığınızı, başkalarınınkini ve evreninkini kabul edecek olursak, neticede hepsinin ebedi yaratıcısını, “En Üstün Varlık”ı da kabul zorunda kalırız? Bilmiyor musunuz ki, Tanrı öldü ve onu biz, filozoflar, kesin bir şekilde öldürdük. Rica ederim, varlık fikrini inceleyiniz. Ne demektir varlık? Devam etmek, şuurlu olmak. Ama biliyorsunuz ki, her an kişiliğimiz, maddi veya manevi olsun değişiyor, geçiyor, başka şekle giriyor. Siz, bir saat önce olduğunuz kimse değilsiniz, bir başka Gog doğdu, ihtiyar Gog öldü. Ve tamamıyla ortadan kaldırılana kadar ki zamanın bitip tükenmez sonsuzluğuna göre pek yakındır, bu böyle sürüp gidecektir.</p>

  <p>Nerede kaldı ki, gerçekten kendi kendimizi anlıyor muyuz? Asla ve hiçbir şekilde. Şuurumun şu andaki durumunu gözden geçirmek istediğim zaman, ona dikkatimi üzerine çekmiş olmaktan gelen bir şeye, daha önce onda bulunmayan bir şey ekliyorum, yani şeklini değiştiriyorum, büsbütün bir başka hale sokuyorum ve “hal” dediğimiz şey derhal “geçmiş”, yani ölü, tutulmaz ve tanınmaz oluyor. “Gelecek” ise henüz ortada yoktur, var değildir ve hesaba katamayız. Kısaca, tutmaya durdurmaya davrandığımız zaman “hal” ölüyor. “Gelecek” daha gelmemiştir ve bu sebepten bilinmiyor. Sonuç şu oluyor ki hiçbir zaman, bir dakika dahi olsun, bilinen ve bölünmüş düşüncemizin içinde ne olduğunu gerçekten anlıyor değiliz. Ve çaresiz olarak bilinmeyen, bilinemeyecek olaylardan varlığımız fikrini çıkartmaya hiçbir hakkımız olamayacağı açıkça meydandadır. Durmadan ve yıldırım hızıyla değişen şeyde ne karar vardır, ne gerçek; bu sürekli bir geçiştir ve bir madde değildir. Bu itibarla “Cartésien-aksi” vecizemi tekrarlayabilirim: “Düşünmüyorum, demek var değilim” ve Sicilyalı filozofun meşhur ve saf benzeri yerine cesaretle benimkini koyabilirim: “Varlık = Hiçlik.”</p>

  <p>O dakikada, bu sözlere verecek bir cevap bulamadım. Kakavan dört küresinin haşmetiyle kalktı, içtiği dört biranın parasını vermeden, kahveden çıktı. Hiçizim konusunda “Doğruyu görmek” bana, kuvvetli bir baş ağrısına ve bahşiş dahil on altı lirete mal oldu.</p>
</body>
</html>