<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Picasso’yu Ziyaret<br/>(veya Sanatın Sonu)</h2>

  <p><i>Antibes, 19 Şubat</i></p>

  <p>Yıllarca evvel, Paris’te, Picasso’nun altı tablosunu satın almıştım. Hoşuma gittiğinden değil, moda olduğu için ve beni yemeğe davet eden hanımlara hediye ederim diye. Son zamanlarda “Côte d’Azur”de bulunuyordum. Yalnızdım, ne yapacağımı bilmiyordum.</p>

  <p>Picasso buraya çok yakındı, deniz kenarında bir köşkte pek genç ve hoş eşi ile yaşamaktadır. Kendisi oldukça yaşlıdır ama, sağlam ve güzel vücutludur, sıhhati ve neşesi yerindedir.</p>

  <p>Önce ikimizin de tanıdığı kimselerden konuştuk, sonra söz resme döküldü. Pablo Picasso sadece mutlu bir sanatçı değil, aynı zamanda akıllı bir insandır, gerektiği zaman hayranlarının kendisi için kurdukları teorilerle eğlenmekten çekinmez. Bana:</p>

  <p>– Siz, dedi, ne bir güzel sanatlar ve edebiyat meraklısı, ne de bir eleştiricisiniz, sizinle açık konuşabilirim. Delikanlılığımda ben de her genç gibi sanata, büyük sanata iman etmiştim. Amma yıllar geçince XIX uncu asır sonlarına kadar bilinen anlamıyla sanatın artık mahkum olduğunu, can çekiştiğini, bittiğini fark ettim, sözüm ona “sanat faaliyeti” denilen ve gittikçe artan şeyin gerçekte onun ölümünün çeşitli gösterileri olduğunu anladım. İnsanlar, görünüşün aksine resimden, heykel ve şiirden gittikçe uzaklaşmaktadırlar. Günümüzün insanlarının akılları, fikirleri makinede, bilim buluşlarında, servette, tabiat kuvvetlerini elde etmekte, dünyada yeni topraklar araştırmaktadır. Artık sanatı, öteki asırlarda olduğu gibi, hayati bir ihtiyaç, manevi bir gereklilik saymıyorlar. Çoğu, sanatı henüz meslek olarak yürütmekte, onunla meşgul olmaktalar, ama bunun gerçek sanatla bir ilgisi yoktur. Yani demek istiyorum ki, bunu, taklit hevesinden, geleneklere bağlılıktan, gösteriş ve lüks merakından, tembellikten, bir çeşit fikir oyunundan, modaya uymak için ve birtakım hesaplardan yapmaktadırlar. Alışkanlık ve züppelik onları henüz yakın geçmişin havası içinde yaşatıyor ama, aydınların ve halkın çoğunluğu, sanat için artık içten ve sıcak bir ilgi duymamaktadır, onu nihayet bir eğlence bir vakit geçirme, bir süs saymaktadır. Yavaş yavaş spor ve makineye meraklı, daha samimi, daha sinik, daha da kaba yeni kuşaklar, sanatı, geçmişin anlaşılmaz ve lüzumsuz hatıraları olarak müzelere, kitaplıklara koyacaklardır.</p>

  <p>Sanatın bu sonunu, benim gibi açıkça gören bir sanatçı ne yapabilir? Meslek değiştirmek güç ve tehlikeli bir şey. Özellikle geçim bakımından. Geriye şu kalıyor: Eğlenmeye bakmak ve para kazanmaya çalışmak.</p>

  <p>Sanat artık en seçkinlerin beslendikleri bir gıda olmaktan çıkınca, artist çeşitli ve yeni formüllere, denemelere kendini isteği gibi verebilir, keyfince fantezilere kaçabilir, türlü fikir şarlatanlıklarına girişebilir. Halk artık sanatta bir teselli, bir heyecan aramıyor, fakat ince zevk sahipleri, zenginler, aylaklar, cevher araştırıcılar yeni, garip, orijinal, olmayacak şeyler, kepazelikler ararlar. Ben, daha başlangıçta bu efendileri, eleştiricileri aklıma gelen türlü tuhaflıklarla memnun ettim. Bunlar ne kadar az anlıyor, kavrıyorlarsa o kadar hayran kalıyorlardı. Bu oyunlarla, cambazlıklarla, bulmacalarla, arabesklerle eğlene eğlene çabucak ünlü oldum. Bir ressam için şöhret demek, satış, kazanç, servet demektir. Şimdi bildiğiniz gibi meşhur ve zenginim, ama kendimle yalnız ve başbaşa kalınca, kelimenin eski ve yüksek anlamıyla, kendimi bir sanatçı saymıyorum. Giotto ve Tisyano, Goya ve Rembrandt gerçekten ressamdılar. Ben zamanını anlamış, hemcinslerinin aptallığını, hiçliğini, boşluğunu, oburluğunu elinden geldiği kadar sömürmüş bir oyuncuyum. Size yaptığım itiraf acıdır, zannedebileceğinizden daha da acı, ama samimi olmak içtenliğine sahiptir.</p>

  <p>Ve Picasso ilave etti:</p>

  <p>– Artık şimdi gidip bir şey içelim.</p>

  <p>Görüşmemiz daha da uzadı, ama ihtiyar Katalonyalı ressamın ağzından çıkan öteki sinik paradoksları not etmeye sabrım yetmedi.</p>
</body>
</html>