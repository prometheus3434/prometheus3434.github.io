<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Korkuya Karşı Sigorta</h2>

  <p><i>New-Parthenon, 8 Ağustos</i></p>

  <p>Sıcak günlerde, okumak için, benim çam ağacına çıkar, bir dalın üstüne ata biner gibi otururum. Geçen gün düştüm, bir ayağım kırıldı. Doktor gelip de gerekeni yapıp kendimi yatakta hareketsiz bulunca her zamanki yönteme müracaat ettim. Acele, yanımda bulunmaları için topal arattım. Onlara devlet başkanları kadar aylık veriyorum, buna karşılık işleri önümde yürümek, daha doğrusu topallamaktır. Ertesi gün, bana iki tane buldular. İki ayağı olmayan bir tanesi koltuk değnekleriyle yürüyebiliyor, ötekinin ayakları var, ama o kadar çarpık ve biçimsiz ki, gülünç sıçramalarla güçlükle yürüyebiliyor.</p>

  <p>Sıkıntıdan patladığım, kudurduğum şu günlerde bu iki bedbaht bana tesellidir. Bacakları kesilmiş ve sakat bu iki kişi, yuvarlana, toparlana hareketleriyle “ben de onlar gibi olabilirdim” diye düşündürerek içime ferahlık veriyorlar.</p>

  <p>Bu çok iyi bir yöntemdir. Yıllarca evvel, miyop olmaya başladığım ve bir müddet, gözlerimin önünde uçuşan can sıkıcı siyah benekleri gördüğüm zaman bunu keşfettim. Hemen birkaç kör buldum ve onları misafir etmek bahanesiyle ölü gözbebeklerini veya göz boşluklarını, biraz ebleh, biraz ilahi aşka dalmış gibi görünen sessiz şaşkınlıklarını seyretmek zevkini tatmıştım. Onların yanımda oluşu, onları görmek bana büyük bir teselli veriyordu, az da olsa görebildiğim kadarının bana kıymetini artırıyorlar, güneşin ışığını, eşyanın renklerini, şekillerini daha çok tattırıyorlardı.</p>

  <p>Bazen, bana parkımdaki şatoda -Suffolk’tan parça parça getirtip burada kurduğum şatoda- neden yüz yaşında insanlardan oluşan bir müze beslediğimi sorarlar. Hiç şüphe yok ki, bu, insani bir yardım gayesiyle değil, bana körleri ve topalları davet ettiren sebebin aynı! Kırk yaşımı henüz aşmıştım ki, ihtiyarlıktan korkmaya başladım. Bunun üzerine, bir asırdan fazla ölüme meydan okumuş kimseleri arattım. Şimdiye kadar yedi tane buldum. En genci yüz üç yaşında, en ihtiyarı yüz yirmi iki. Gayet tabii, sahiden asırdide, iyi bir durumda ve yalnız erkekleri alıyorum.</p>

  <p>Ara sıra, kendimi yorgun hissettiğim veya kara düşüncelere saplandığım zamanlar gidip onları görüyor, bir müddet yanlarında kalıyorum. Çizgilerle dolu, parşömen haline gelmiş, şaşkın buruşuk yüzler, pelteleşmiş ve dalgın gözler, salyaları akan ağızlar, titrek ve narin eller üzerimde tuhaf bir etki, iki taraflı fakat rahat ettiren bir etki yapıyor.</p>

  <p>Kendi kendime bazen şöyle diyorum: Madem ki bu adamlar bu yaşa kadar ölümün gündelik tuzaklarından kendilerini koruyabilmişler, bu, insan için, hayatın ortalama sınırlarını aşmanın olanaksız olmadığını gösterir ve benim için de aynı olasılık vardır.</p>

  <p>Fakat bu acıklı çöküşün tiksintisi üstün geldiği zamanlarda şu sonuca varıyorum: Bir parça çorba gevişi getirmekten başka amacı olmadan herkesin kölesi olmaktansa, Aristo’nun belirlediği gibi altmış yaşında veya evvel ölmek daha iyidir.</p>

  <p>Her ne şekilde olursa olsun, bunlar bana yararlı ve masrafa acımıyorum. Körler ve topallar gibi, korkuya karşı, bana canlı ve gözle görünür birer sigorta teşkil ediyorlar ve şuna eminim ki toplum için hayır işlerinin muhtelif şekilleri -hastahaneler, bakımevleri, koruma yurtları gibi- gerçekte bundan başka bir amacı gütmemektedir.</p>
</body>
</html>