<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Elektronik Mahkeme</h2>

  <p><i>Pittsburg, 6 Ekim</i></p>

  <p>Düşünen makineler yapımı son zamanlarda çok ilerledi. Özellikle memleketimiz, vaktiyle sanatta İtalya’nın, zarafette Fransa’nın, ticarette İngiltere’nin, askerlikte Almanya’nın önde oluşları gibi, şimdi teknikte en başta gelir.</p>

  <p>Geçenlerde Pittsburg’da makineler mahkeme işlerinde ilk olarak denenecekti. Matematik, diyalektik, istatistik işlerinde kullanılan elektronik beyinlerden sonra, şimdi, iki yıl çalışılarak adalet üreten bir makine meydana getirilmişti.</p>

  <p>Makinenin yedi metrelik cephesi vardı, geniş mahkeme salonunun dip tarafına yerleştirilmişti. Yargıçlar, savcılar, avukatlar yerlerine oturmuş değillerdi, dinleyiciler arasında bulunuyorlardı. Makinenin kendilerine ihtiyacı yoktu, onların küçücük insan beyinlerinden daha emin, daha tam, daha şaşmazdı. Bu kocaman beynin sorguya çeken, karar veren beş yüz manivelasını, onun foto-elektrik hücrelerinin sırrını bilen bir genç makinist hareket ettiriyordu. Bu madenden hukuk beynin geçmişle tek ilgisi duvarın üzerine yerleştirilmiş bir tunç teraziydi.</p>

  <p>Yeni makinenin ilk celsesi bu sabah saat 9’da açıldı. İlk sanık, çelik fabrikalarında çalışan bir genç işçiydi, kendine teslim olmayan bir genç kızı öldürdüğü ileri sürülüyordu. Sanık hikâyesini kendine göre anlattı, şahitler de gördüklerini anlattılar. Bunun üzerine teknisyen davaya kanunun hangi maddelerinin uygulanacağım öğrenmek üzere bir düğmeye bastı. Hemen aydınlanan bir levha üzerinde maddelerin numaraları göründü ve makine, insan kâtibinin usulen sorusuna karşılık olarak hafifletici sebepler bulunduğunu kabul etti, birkaç saniye işledikten sonra da bir levha üstünde karar okundu: 23 yıl ağır hapis? Sonra otomatik olarak bir küçük karton kustu, üstünde karar yazılı idi. Hükümlüyü getiren jandarma kartonla beraber onu alıp götürdü.</p>

  <p>Ondan sonra müdürün imzasını taklit ederek zimmetine birkaç bin dolar geçirmiş bir kadın memur getirildi. Bu dava ötekinden daha çabuk görüldü. Hukukçu beynin cephesinde sarı, yeşil birkaç göz yanıp söndü, bir buçuk dakika sonra da karar belli oldu: 2 yıl ve 6 ay hapis.</p>

  <p>Üçüncü dava daha önemliydi, daha da uzun sürdü. Sabıkasız olan bir casus milli emniyetle ilgili bazı gizli vesikaları yabancı bir devlete satmıştı. Makine, ışıklı ve sesli işaretlerle casusu iki dakika süren bir sorguya çekti. Sanık savunmak için avukat tutacağını bildirdi. Beyin bir sesli plakla talebin kanuni olduğunu fakat bu utandırıcı suçun hafifletilmesi için ne gibi sebepler ileri sürülebileceğini, davanın nasıl savunulabileceğini sordu. Kısa bir sessizlikten sonra bir başka plak, hemen hemen matematik bir biçimde ve açıkça bu sorulara karşılık verdi. O zaman teknisyen makinenin değişik bölümlerini çalıştırdı, ışıklı numaralar göründü, sonuçta karar sanığa karşı çıktı ve birkaç dakikalık ağır bir sessizlikten sonra makinenin en yukarısındaki levha yandı. Önce bir ölü kafası göründü, sonra altında şu iki kelime okundu:</p>

  <p>Elektrikli sandalye!</p>

  <p>Orta yaşlı, bir profesör gibi ciddi tavırlı hükümlü kararı görünce okkalı bir küfür savurdu, sar’aya tutulmuş gibi kaskatı kesilerek sırt üstü yere yuvarlandı. Bu küfür davanın tek gerçek insan sesi oldu. Casusu bir sedyeye koydular, mahkeme salonundan çıkardılar.</p>

  <p>Daha dört davaya bakılacaktı. Ama bende ne istek ne de takat kalmıştı. Kendimi iyi bulmuyordum, içimde öğürtüler kabarıyordu. Acaba kahvaltıdan mı midem bozulmuştu yoksa bu yeni mahkemeden mi?</p>

  <p>Otele döndüm, yatağa uzanıp gördüklerimi düşündüm. Modern bilimin muazzam buluşlarının uygulanmasına daima taraf tutmuştum, ama kibernetik bilimin bu korkunç uygulaması beni altüst etmişti. Soğuk ve parlak bir makine tarafından, suçlu olmaktan belki daha çok bahtsız bu insanların mahkum edilişlerini görmek, içimde şüphesiz ilkel ama susturamadığım derin bir karşı koyma duygusu uyandırıyordu. Demek insan zekâsının yarattığı ve yaptığı makineler, kendilerini meydana getirenlerin hürriyet ve hayatlarını ortadan kaldırmayı başaracak duruma gelmişlerdi? Sadece elektrik akımı ile işletilen bir sürü rakam insan ruhunun gizli sorunlarını çözmek iddiasında bulunuyordu. Makine canlı bir varlığın hâkimi oluyor, madde, ruh meseleleri üzerinde kararlara varıyordu. Benim gibi ateşli bir ilerleme taraflısı için bile bu makine iğrençti.</p>

  <p>Kendimi toparlıyabilmek için birkaç kadeh viski ile bir parça uyku gerekti. Elektronik mahkemenin şüphe götürmeyen bir üstünlüğü var, gerçek insan etinden yapılmış hâkimlerden kurulmuş bir mahkemeden daha çabuk karar almak.</p>
</body>
</html>