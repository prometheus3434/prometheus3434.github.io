<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Karga Uçuşu Genel Dünya Tarihi</h2>

  <p><i>Iena, 2 Aralık</i></p>

  <p>Frédéric Schiller’in tarih öğrettiği o ünlü üniversitede, şimdi, olağanüstü bilgili, Vollgraf’ın talebesi ve Toynbee’ye karşı bir tarihçi bulunduğunu söylediler. Derslerine asıl öğrencilerden ziyade dışarıdan büyük bir dinleyici topluluğu gitmekteymiş. Ben de onu dinlemek istedim.</p>

  <p>Profesör Eselstein fil gibi, kocaman bir adam. Kırmızı suratı, gür saçları var. İriyarı gövdesiyle tuhaf bir tezat yapan incecik, tatlı bir sesle konuşuyor.</p>

  <p>Söze, bugün öğretilen dünya genel tarihlerinin hepsinin her bölümde yanlış, üstünkörü ve saçma olduğunu ileri sürerek başladı. En az saçması, Eselstein’a göre, suya dayananı ve insan tarihini üç bölüme ayıranıdır: Nehirler Devri, Akdeniz Devri, Okyanuslar Devri. Bununla beraber bu ayrım bile tarih ve dünya ile ilgili olmaktan çok coğrafya ve mekân değeri taşımaktadır, bu bakımdan ötekiler gibi ondan da vazgeçmek gerekiyor.</p>

  <p>Profesöre göre tarih bölümleri aralarındaki ayrım, zamanımıza gelene kadar tarihin süreli, egemen ve temel etkisi göz önünde tutularak yapılmalıdır. Bu etki her milletin iç tarihinde olduğu gibi başka milletlerle ilişkilerinde, içeride iktidarı sağlamak, dışarıda yeni topraklar, yeni servetler edinmek için mümkün olduğu kadar çok sayıda düşman yok etmek iradesinden başka bir şey değildir, bu artık belli olmuştur. Savaş, her şeyden önce savaş, fetih savaşı veya iç savaş. İşte gerçek tarihçinin gözden kaybetmemesi gereken temel etki.</p>

  <p>Fakat savaşlar silahsız yapılamaz, devletlerin zaferleri, birbiri ardından gelen uygarlıkların üstünlükleri hemen daima yeni bulunmuş yani daha öldürücü silahlara bağlı olmuştur. Tarih, silahlarda yani diri insanların daha çok öldürülmeleri çarelerinde yapılan devrimlerin sayısı ne kadarsa o kadar bölüme ayrılmalıdır. İlk bölüm, tarih öncesi bölümü, sivri ve yuvarlanmış taşlarla kendini gösteriyor. İkinci bölüm daha kullanışlı baltanın, kılıcın yapılmasını sağlayan madenin bulunduğu zamanlardır. Fakat asıl devrim, mızrak ve yayın meydana çıktığı üçüncü bölümle başlar. Bu silahlarla, özellikle ikincisiyle, savaşçıların gövde gövdeye ilkel çarpışmalarına son verildi. Ok meydana büyük bir prensip koydu: Düşmanı uzaktan öldürmek olanağı.</p>

  <p>Dördüncü bölüm Rum ateşi ile mancınığın bulunuşudur ki bu, zamanımızı haber veren bir devrimdir. Fakat son ve her şeyi çözen devrim XV inci asırda topçuluğun bulunuşudur. Amerika’nın bulunuşundan ve reformlardan çok fazla yeni zamanların başlangıcı budur. Eğribozlardan mitralyözlere, balyemezlerden uzun menzilli toplara, dum-dum kurşunlarından uçaklardan atılan bombalara sonsuz gayretler, çalışmalar, ilerlemeler saldırılanlardan daima uzakta kalan saldırganlar için ne de olsa bir korunma sağlamış, toplu halde insan öldürme sanatında bir ilerleme, bir yükselme olmuştur.</p>

  <p>Bugün nihayet gürültü ile altıncı bölüme, atom bölümüne girdik. Daha şimdiden atom, onu atan için hiçbir tehlike olmadan bir şehri bütün ahalisi ile yok etmektedir, ama yarın, öbür gün, insan yorulmaz ve yıkıcı dehası ile bütün bir koca bölgeyi içindekilerle birlikte mahvedebilecektir.</p>

  <p>Sözlerine son verirken Profesör Eselstein, atom devri, en sonuncu ve en korkuncu olacak demek değildir, dedi. Uygarlığın geçici harikalarına rağmen insanın temel isteği değişmemiştir, hep aynı kalmıştır; en kısa zamanda, en emin şekilde ve gittikçe daha çok sayıda adam öldürmek! Ve bilginler laboratuarların sessiz korkunçluğu içinde hidrojen bombasının bugünkü haşmetini gölgede bırakacak silahlar yaratmak çarelerini ve prensiplerini araştırmaktadırlar.</p>

  <p>Dünya genel tarihine bu hızlı geçişle bir göz atarken şöyle özetlenebilecek bir kanun ortaya çıkıyor: Düşman, gittikçe daha korkunç silahlarla, gittikçe daha geniş bir ölçüde, daha kısa bir zamanda, gittikçe daha uzun bir mesafeden ve gittikçe artan bir emniyet içinde yok edilecektir. Bu kanun, aziz dinleyicilerim, binlerce yıllık yeryüzü denemelerinin özü, özetidir.</p>

  <p>Bir alkış tufanı Profesör Eselstein’in son sözlerini karşıladı. Bana gelince alkışlamaya ne gücüm, ne de hevesim vardı. Üniversiteden oraya girdiğimden biraz daha düşünceli olarak ayrıldım.</p>
</body>
</html>