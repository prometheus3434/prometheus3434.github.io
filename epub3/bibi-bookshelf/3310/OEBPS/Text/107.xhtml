<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Öç</h2>

  <p><i>Arbuela tras los Montes, 12 Nisan</i></p>

  <p>Toledolu bir avukat, dağlar arasına saklı bir küçük kasabada, asırlardan beri süregelen, öç adı altında ve kutsal haftanın cuma günü yapılan garip bir törenden bahsetmişti. Dini olmakla beraber bu olağanüstü tören laiktir, hiçbir rahip ona karışmaz, dünyada eşi de yoktur. İspanya’da bile bunu bilen pek az kişi vardır, yabancıların hiç haberleri yoktur.</p>

  <p>Arbuelaya kutsal haftanın sonuna doğru, perşembe günü geldim. Kasabanın tek oteli ağzına kadar dolu olduğu için geceyi bir at cambazının evinde geçirdim. Cuma sabahı şafak sökerken kasabanın meydanına yüz kişi kadar toplanmıştı. Hepsi erkekti, olgun yaşta kimselerdi, aralarında genç ve ihtiyar yoktu, töreni bunlar yapacaklardı. Hepsi yüzlerini koyu pembeye boyamışlardı, sırtlarına da kül rengi birer cübbe giymişlerdi ve renkleri koyu eşeklere binmişlerdi. Bir trampet hareket işaretini verdi, ben de bir eşeğe binip peşlerine düştüm.</p>

  <p>Alayın başında, üzerinde beyaz bir iskelet olan bir bayrak dalgalanıyordu, bir keçi yolundan tırmanıyorduk. Kimse konuşmuyordu. İlahi filan da söylenmiyordu. Ara sıra eşeklerin anırtıları duyuluyor, bu çirkin hıçkırıklar, rutubetli havada kaybolup gidiyordu.</p>

  <p>Bir saat kadar çıktık. Gittikçe çıplak ve çorak bir arazide eşeklere binmiş bu kırmızı suratlı sessiz insanların yokuşları tırmanan ve uzayıp giden kafilesi geniş bir yaylaya gelince durdu, orada bekleyenlere katıldı. Yüksek bir kayanın gölgesinde, kabaca kesilmiş on dört meşe direği üzerine oturtulmuş bir taş masada bezlerle örtülü yedi kutu görülüyordu. Masanın arkasında da yedi adam duruyordu. Onların da yüzleri boyalı idi. Masanın yanı başından kuru dallardan bir yığın tutuşturulmuştu. Manzara esrarlı ve korkunçtu. Etrafta Sierra Negra’nın sivri, insafsız tepeleri çepeçevre yükseliyordu. Güneşin tatlı, sarı buharında, çok yüksekte, iki doğan uçuyordu.</p>

  <p>Hacılar eşeklerinden inip taş masanın etrafına yarı çevre oldular. Yüzlerini birer palyaçoya benzeten boyaya rağmen hepsi düşünceli ve ciddiydiler. Törene başlandı. Ayakta bekleyen adamlardan biri kutulardan birini alıp açtı, içinde güzel, kıpkırmızı ibiği dimdik bir horoz çekip çıkarttı, boynunu tutup çekti, koparttı ve:</p>

  <p>– Sen, horoz, bizim gururumuzsun, Ateş seni yok etsin, diyerek can çekişen horozu alevler arasına attı.</p>

  <p>Bir ikinci adam, ikinci kutudan, hemen ciyak ciyak havlamaya başlayan pis bir köpek çıkarttı, gümüş saplı hançeriyle gırtlağını keserek:</p>

  <p>– Sen, köpek, bizim öfkemizsin, ateş seni yok etsin, dedi ve alevlere fırlattı.</p>

  <p>Üçüncü adam, dikkatle, üçüncü kutudan çırpınan, bir kumru aldı, başını bir taşla ezdi ve dedi ki:</p>

  <p>– Sen, kumru, bizim şehvete düşkünlüğümüzsün, ateş seni yok etsin, Ve zavallı kumru, korlar içine, öteki kurbanların yanına fırlatıldı.</p>

  <p>Dördüncü adam, dördüncü kutudan kocaman bir fare çıkarttı, kalın boğumlu parmakları ile boğup hükmünü verdi:</p>

  <p>– Sen, fare, bizim oburluğumuzsun, ateş seni yok etsin.</p>

  <p>Beşinci adam beşinci kutudan bir kara yılan çekip başını kesti:</p>

  <p>– Sen, yılan bizim hasedimizsin, ateş seni yok etsin diye harlı kütüklerin içine attı.</p>

  <p>Altıncı adam altıncı kutudan mavi kanatlarını çırpan ve keskin feryatlar koparan bir saksağan çekip aldı, elleriyle boğuverdi ve alevlere attı:</p>

  <p>– Sen hırsız saksağan, bizim hasisliğimizsin, ateş seni yok etsin.</p>

  <p>Yedinci adam yedinci kutudan kaplan benekli, semiz ve ihtiyar kedi çıkarttı, gırtlağını sıkıverdi ve haykırdı:</p>

  <p>– Sen, kedi, bizim tembelliğimizsin, Ateş seni yakıp ebediyen yok etsin.</p>

  <p>O zaman iskeletli sancağı taşıyan adam ilerledi, bayrağı ateşe tuttu, yaktı.</p>

  <p>Ve o zaman bütün hacılar sırtlarındaki kül rengi cübbeleri attılar, hepsinin altın kordonlu, beyaz güzel elbiseler giymiş oldukları görüldü. Sonra, ilerideki kaynağa giderek, birer birer yüzlerini yıkadılar, boyaları temizlendi, ciddi, namuslu, derin çizgili köylü yüzleri; kuru, zayıf esnaf ve sararmış burjuva suratları meydana çıktı. Her şey tamamlanıp bütün yüzler temizlenince güzel beyaz elbiseleriyle eşeklerine binen hacılar yedi kurbanla tüten odun yığınını yaylada arkalarında bırakıp kasabanın yolunu tuttular. Çıkışın aksine, iniş neşeli oldu. Herkes konuşuyor, gülüşüyordu. Bazıları gür, ahenkli seslerle eski romanslar söylüyorlardı. Eşekler keçi yollarından sıçrayarak iniyorlardı. Yarım saat olmadan Arbuela meydanına varıldı, alay dağıldı.</p>

  <p>Fakat ben bu yarı dini, yarı putperest tören üzerine daha fazla bilgi edinmek istedim, dönüşü seyre gelmiş sıska bir rahibe sordum:</p>

  <p>– Bu, dedi, çok eski bir gelenektir. Yalnız burada yapılan tören şüphesiz ki ortaçağdan kalmadır. İsa’nın çarmıha gerildiği gün yedi başlıca günahın da yok edilmesi gerektiğini temsil ediyor. İnsanlar yüzlerini kırmızıya boyayarak günahlarının utancını göstermek istiyorlar, eşeklere binişlerinin sebebi de İsa Efendimizin alçakgönüllülüğünü taklit içindir. Temsili yedi hayvanı ateşe, yani cehenneme atıyorlar. Tören yapanların hepsi dinleri bütün kimseler olduklarından biz rahipler, bunu hoşgörüyoruz, ama Kilise töreni saf ve gülünç bulduğundan bizim katılmamızı istemiyor. Törene öç adı veriliyor. Ama bu Tanrının öcü mü, insanların günahlarından öcü mü pek anlaşılmıyor. Halk törene, alay olsun diye “eşeklerin çıkışı” demektedir.</p>

  <p>Aynı fikirde olmadığımı söyledim. Ben kendi hesabıma bu büyülü ve vahşi, muhteşem sadelikteki törene, estetik bakımdan bile, katıldığıma çok memnunum.</p>
</body>
</html>