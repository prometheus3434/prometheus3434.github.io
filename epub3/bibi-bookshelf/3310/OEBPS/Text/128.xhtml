<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Tanrıların İsyanı<br/>(Wolfgang Goethe’den)</h2>

  <p><i>Weimar, 6 Nisan</i></p>

  <p>Çok büyük bir para vererek Goethe evinin gizli arşivlerinde bulunan, Faust şairinin bitmemiş bir eserinin sayfalarının fotoğraflarını çekmeyi başardım. Mirasçıları, bir türlü anlayamadığım sebeplerden, hiç yayınlanmamış bu eseri herkesten gizli tutmuşlardı.</p>

  <p>Tanrıların isyanı adını taşıyan 1810’da yazılmış eseri tercüme ettirdim. Hıristiyanlığı pek az anlamış veya hiç kavramamış ihtiyar putperest, eski dinlerin düşük tanrılarının ölmediklerini, cennetle cehennemden aynı uzaklıkta bir çeşit Olimpos dağında yaşamakta olduklarını hayal etmiş. Tahtlarından indirilmiş bu tanrıların yalnız kendileri kalmışlardır, iktidarlarını, tapınaklarını, her şeylerini kaybetmişlerdir, melankolik bir yalnızlık içinde düşünerek, aralarında konuşarak eski şan ve şöhretlerini, iktidarlarını hasretle anarak yaşayıp gitmektedirler.</p>

  <p>Mübarek Zeus, yorgun elinde hâlâ sönmüş yıldırımlarını tutmaktadır. İra hastalıklı bir acuze olmuştur. Afroditi’nin güzelliği solmuş, bitmiştir. Apollon güneş hâlesini kaybetmiş, Pallas Athina, mahzun ve sakat, gittikçe baykuşuna benzemektedir. Aris, evde oturmaktan hamlaşmış bir eski asker gibi gevşemiştir. Okyanusundan atılmış Poseidon karaya vurmuş ve kumsala bırakılmış bir canavarı andırıyor.</p>

  <p>Goethe, Greklerin muhteşem tanrıları diyor, sadaka ümitleri kalmamış pis, iğrenç, dilencilere benzemektedir. Dokuz ilham perisi bile, ihtiyarlıktan donmuş kanlarını ısıtmak için birbirlerine sokulan kırkılmış koyunlar gibidirler. Yalnız Dionisos, bu sarhoşluk ve diriliş tanrısının eski gücünden pırıltılar görülmektedir. Kendisi gibi bağ yemişini sevmiş ve onun gibi dirilmiş muzaffer yeni Tanrıya benzemiyor mu?</p>

  <p>Bir gün, Dionisos, arkadaşlarını miskinliklerinden uyandırmak, uyuşukluklarını silkmek istiyor, onları meclis halinde toplanmaya çağırıyor, heyecanlı sözlerle kendilerine gelmelerini isteyerek diyor ki:</p>

  <p>– Mahkum edilişimiz gerçekten doğru muydu? Tapınaklarımız kapanalı, heykellerimiz yıkılalı on altı asır oldu. İnsanlar daha mı faziletli ve mesut oldular? Biz, fanilerin sefil varlıklarına karşı daha merhametli davranmıyor muyduk? Zeus babanın bir adı da Soter, kurtarıcı idi, İraklis insanların canavarlardan korkularını tedavi ediyordu. Prometheus onlara uygarlığın paha biçilmez iyiliklerini getirdi; Orfeus yırtıcı hayvanları uyutuyor, yeryüzünü şarkılarıyla teselli ediyordu. Biz yenildikten sonra insanların kaderi değişti mi? Vücudu delik deşik, kanlar içinde bir tanrının resmi karşısında daha çok ağladılar, yaşları içinde acılı anasını andılar, dövündüler, başlarına topraklar döktüler. Ama eskisinden ne daha az kötü, ne de daha az bahtsız oldular. Solgun Galileli sevgisine, kendini kurban edişine rağmen onları daha iyi yapamadı. Bugün bile, bu kadar asırdan sonra yine nefret içindeler, yine acı çekiyorlar, yine birbirlerine ihanet edip birbirlerini öldürüyorlar, kendilerini ihtirasların, iğvaların pençesinden alamıyorlar. İnsanları bir ikinci defa kurtarmak saati gelmedi mi? Elimizden iktidarı alan, bizi küçülten, alçaltan haksız mahkumiyete karşı ayaklanmak görevimiz değil mi? Eğer ruhlarınızda tanrılığınızdan bir kıvılcım kalmışsa, sizi hıncınızı almaya, ayaklanmaya davet ediyorum.</p>

  <p>Sarhoş tanrının bu sözleri değişik etkilerle karşılanıyor. Yarı tanrılar, kahramanlar, satiroslar, faunlar Dionisos’un etrafını alıyorlar, savaşa hazır olduklarını haykırıyorlar. Fakat en büyük tanrılar susuyor, aldırış etmiyorlar. Dionisos kızıyor, onlara sert çıkışlar yapıyor, çatıyor.</p>

  <p>O zaman bilge Athina kalkıp diyor ki:</p>

  <p>– Bu kadar asır geçtiği halde hâlâ ayılmamışsın. İnsanlar bizleri inkâr edip başlarından attılarsa, bu, bizden hoşnut olmadıklarını gösterir ve eğer bu ihanetleri onlar hesabına bir hata olmuş ise, cezalarını çekmeleri de doğru olur. İşte bu kadar.</p>

  <p>Pallas Athina’dan sonra tanrıların ve insanların babası mübarek Zeus söz aldı:</p>

  <p>– Dionisos, dedi, söylediklerin acıdan ders almamış bir hımbılın saçmalarıdır. Bizim insanlara nasıl örnekler verdiğimizi hatırlamış olsaydın, şimdi, hınç almak, öç almak gibi sersemce şeylerden bahsetmezdin. Benim çarmıha gerdikleri Tanrıya karşı hiçbir hıncım yok. O, saflığı öğretmek için saf kalmasını bildi, sevmeyi öğretmek için sevgi dolu olmayı bildi, yeniden dirilmek için acı çekmesini bildi. İnsanların gerçekten insanlık üstünde bir tanrıya ihtiyaçları vardı; biz insaniydik ve o kadar mutluyduk ki insanların mutluluğunu kıskanacak kadar ileri gittik. Şunu bil ki…</p>

  <p>Goethe’nin yazısı burada bitiyor, tanrıların bu garip isyanının sonunu, nasıl biteceğini kimse öğrenemeyecek.</p>
</body>
</html>