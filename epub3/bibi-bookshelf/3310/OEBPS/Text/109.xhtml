<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Dünyada Tek Başına</h2>

  <p><i>Positana, 10 Şubat</i></p>

  <p>Bu harikulade kıyıda başımı dinlendirip rahat etmek ümidiyle bir köşk kiraladım. Dün akşam, güneş battıktan sonra eve dönerken, bahçe kapısının önüne uzanmış birisini az kalsın çiğneyecektim. Ölmüş zannederek tiksintiyle geri çekildim, ama yerden bir ses yükseldi:</p>

  <p>– Sen hâlâ yaşıyor musun? Burada oturan sen misin?</p>

  <p>Sesin sahibi doğruldu, elektrik fenerimi yakıp üzerine çevirdim, öteki elimle de tabancamı yokladım. Fakat karşımda, otuz yaşlarında, yüzü gözü toz toprak içinde bir dilenci vardı. Sordum:</p>

  <p>– Kimsiniz? Ne istiyorsunuz!</p>

  <p>Aptal aptal sırıttı:</p>

  <p>– Yatıp uyuyacak bir yerin var mı? Ahır olsun, samanlık olsun, mahzen olsun… Bir lokma da ekmek… İki ceviz, bir baş da sarımsak?</p>

  <p>Zavallı, tehlikesiz bir şey olacaktı. Cevap vermeden uşak odasına aldım, yiyecek getirttim. Çorba istemedi, et de yemedi, peynir, ceviz yedi. Karnı doyunca kim olduğunu, ne diye böyle serseri dolaştığını sordum. Üzerinde kötü dikilmiş bir çul, başında kuru yapraklardan şapkamsı bir şey, ayaklarında samandan kabaca örülmüş sandallar vardı.</p>

  <p>– Adım, dedi Eugène, intikam gününü beklemek için aldım başımı kaçtım. İnsanlar fenadır, birbirlerini öldürüyorlar ve öylesine de öldürecekler ki, Tanrı bir tanesi kalmayana kadar onları yok edecek. İnsanlar beni bir çeşit hapishaneye kapatmışlardı. Beyazlar giyinmiş bir sürü herif bana, durmadan: “Eugène dediklerimizi dinle, seni iyi edelim” deyip duruyorlardı. Ama ben, berberler gibi beyazlar giyinmiş bu fena adamların dediklerini dinlemek istemiyordum, bu iğrenç hapishaneden kaçtım. Tanrının intikam alacağı günü bekleyerek dolaşıp duruyordum.</p>

  <p>– İntikam mı? Ne intikamı?</p>

  <p>– İnsanlar çok fenadırlar, hepsi birer katil. Birbirlerini öldürüyorlar. Tanrı yaptıkları fenalıkların cezalarım çektirmek için hepsinin, en sonuncusuna kadar, ölmelerine izin verecek. Yalnız ben ölmeyeceğim, yeryüzünde sağ olarak bir ben kalacağım, her şey benim olacak, dünyanın tek hâkimi ben olacağım, işte intikam budur. İnsanlar savaşı istediler. Ama ben savaşmak istemiyorum, tutup beni hapse attılar. Tanrı onları birer birer öldürecek, yalnız ben kalacağım. İşte beklediğim intikam.</p>

  <p>– Peki ama yeryüzünde tek başına kalınca ne yapacaksın? Ne yiyeceksin?</p>

  <p>– Koyunları sağıp peynir yapacağım, sonra kar gibi lezzetli peynirleri yiyeceğim. Kırlara çıkıp kiraz toplayacağım, sonra kan kırmızı ve lezzetli kirazları yiyeceğim. Ölenlerin evlerinde o kadar çok şarap bulacağım ki üç yüz yıl yetecek, ve şarap içeceğim, hem beyazı var, hem kırmızısı ve şarap lezzetlidir. Ve dünyanın hâkimi olacağım, keyfim nereye isterse oraya gideceğim, beni taşlayacak yaramaz çocuk kalmamış olacak, kimlik kâğıtlarımı soracak jandarmalar da olmayacak, kimse olmayacak. Çünkü Tanrıya karşı ve Eugène’e karşı fena davrandıkları için hepsi ölmüş, katledilerek öldürülmüş olacaklar.</p>

  <p>Bu zavallıdan başka bir şey öğrenemedim, bekçinin odasına, yatsın diye gönderdim. Bu sabah, ne yapmak niyetinde olduğunu öğrenmek için gidip baktım, Eugène kaybolmuştu. Deli dilencinin sözleri, şimdiye kadar aklıma gelmemiş bir mesele üzerinde beni düşündürdü. Eğer bir gün dünyada tek bir insan kalacak olursa nasıl yaşardı? Uzun zaman sağ kalabilir miydi? Hür olmaktan saadet mi duyardı, yoksa yalnızlıktan ümitsizliğe mi düşerdi?</p>
</body>
</html>