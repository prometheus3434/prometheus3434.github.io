<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Günahkâr Rahip ve Başrahip</h2>

  <p><i>Montpellier, 6 Mart</i></p>

  <p>Beni birkaç yıl önce bir melankoli buhranından tedavi etmiş olan Doktor Gr. Geçen gün dedi ki:</p>

  <p>– Can sıkıntısından kurtulmak için o şehirden bu şehire dolaşarak ilginç insanlar aradığınızı biliyorum. Niçin gidip d’Espenyac başrahibi ile görüşmüyorsunuz? Tanıdığım papazların en garibidir. Ne vaaz eder, ne de kilisede bir görev almıştır. Çok zengin bir ailedendir, Montpellier’in en eski, en güzel konaklarından birinde oturur, güzel bir bahçesi, özel bir kiliseciği, zengin bir kütüphanesi vardır. Bunlar meslekdaşlarının ve yüksek sosyetenin ikiyüzlülüklerine karşı koymasına yardım eder.</p>

  <p>– Peki ama garipliği hangi konuda?</p>

  <p>– Kendisini gidip görünüz, o söylesin. Sürprizin tadını azaltmak istemiyorum.</p>

  <p>Doktor Gr. benim için bir takdim mektubu karaladı, bugün gidip başrahibi gördüm.</p>

  <p>Konağı Montpellier’in en güzel yerlerinden birinde ve aldanmıyorsam XVI ncı asırdan kalmadır. Şimşir çitli, sedir ve çam ağaçlarından korusu, güller arasında mermer vazoları ile İtalyan tarzı bir geniş bahçesi var.</p>

  <p>Başrahip beni kütüphanesinde bir asilzade ve bir kilise adamı karışımı nezaketle kabul etti. Gözlerim derhal bir tabloya takıldı. Bu, Venedik ekolü, Maria-Magdelana’nın gür sarı saçlarıyla İsa’nın ayaklarını silerken yapılmış büyük bir tablosu idi. Nazik başrahip:</p>

  <p>– Doktor Gr., dedi, rahip hayatımı kutlu bir tarzda geçirmek için seçtiğim yolu öğrenmek istediğinizi yazıyor. Hiçbir tarafını gizlemeden, ikiyüzlülük etmeden derhal itiraf edebilirim. Kendimi uzun yıllardan beri tarihin bu dünyada ünlü ettiği fakat ölümlerinden sonra öteki dünyada ızdıraplar içinde inleyen güzel ve zayıf zavallı günahkâr kadınların ruhlarını kurtarmaya adadım.</p>

  <p>Bu ilk sözler beni şaşırttı, karşımdakine daha dikkatle baktım. Altmışını geçmiş olmasına rağmen asil yüzü, ak, ama gür saçları, melekler gibi tatlı bakışlı mavi gözleriyle henüz yakışıklı bir erkekti. Devam etti.</p>

  <p>– Belki, dedi, kutsal Roma kilisesinin hürmetkâr bir hademesi olan bir Katolik papazın ömrünü günahlarından çok güzellikleri ile ünlü bu zavallı bahtsızlara vermiş bulunmasına şaştınız. Fakat düşününüz ki, biz Hıristiyanların, hepimizin, Kurtarıcı Efedimizi elimizden geldiği kadar taklit etmek ödevimiz vardır. Yalnız, biz zavallı fanilerin her yönden yüksek bu kutsal örneğe uyabilmemiz olanaksızdır. Bu sebepten her birimizin onun sonsuz merhametinin en fazla parladığı yönlerinden birisini, bir özel parçasını seçmemiz gerekiyor. Ben kendi hesabıma, gençliğimden beri, Onun Maria-Magdelena ile karşılaştığı sahneyi düşünür dururum. Bazılarının söyledikleri gibi pekâlâ yaşayan günahkâr kızları doğru yola getirmeye çalışabilirdim, ama böyle bir işin genç, sıhhatli, kambur filan olmayan bir papaz için ne kadar tehlikeli olabileceği meydandadır. Hem daha o zaman bile kendimi kiliseye verirken ettiğim yemine sadık kalmaya dikkat ederdim. Onun için uzak ve yakın geçmişi düşündüm, birçok kimsenin tarih veya dedikodu merakı ile hatıralarını sakladıkları ünlü günahkârlar vardı, ama hiçbiri onların azap içindeki ruhları için bir şey yapmayı düşünmemişti. Bu kadınlardan çoğunun, zannedildiği gibi, cehenneme atılmadıklarını, fakat, İsa’nın Maria-Magdelena’ya sözlerinin temin ettiği gibi arafta kaldıklarına inanıyordum. Kutsal dinimize ilham veren barış fikrinin sadık tercümanı olan kilisemiz ise araftaki ruhların ızdıraplarının yaşayanların duaları ile azaltılabileceğini öğretir. Katolikliğin harikulade naslarından biri olan “azizlerin inanç birliği”, ebedi lanete uğramış olmamak şartıyla ruhların ızdıraplarının hafifletilebilineceği ümidini vermektedir. Dualar, yakarışlar, din törenleri günahkâr ruhların cennete ulaşmalarına yardımcı olabilir. İşte başarmak istediğim ve beni tek başıma ayakta tutan eser budur. Bu günahkârların yalnız benim memleketimin tarihinde bile ne kadar çok sayıda olduklarını biliyorsunuz. Kralların, prenslerin gözdelerinden Gabrielle d’Estrée, Madame de Montespan, Madame du Barry var; Ninon de Lanclos ve Dumas’ın kalemi ile ünlü ettiği Marie Duplessis gibi yüksek fahişeler var. Kalbime çok yakın olmakla beraber yalnız bunlarla meşgul değilim. Alexandre VI’nın metresi Vanozza, meşhur Imperia, Tullia d’Aragon, eski Peru tarihinin tanıttığı Perikola, Emma Liona, Lady Hamilton, Napoleon’un sevgilisi Kontes Walewska, Baviera tahtını tehlikeye sokan Lola Montez, Victor Emmanuel II’nin odalığı Kontes de Mirafiori, Mayerling Faciası kahramanı Arşiduka Rodolphe de Habsbourg’un sevgilisi Maria Vetzera ve nihayet İmparator François Joseph’in gizli sevgilisi Catherine Schratt’ın ruhları için ayinler düzenliyorum. Daha birçok isim sayabilirim, çok var. Her birinin hayatını onlara ait belgeleri dikkatle gözden geçirdim. Onları neredeyse şahsen tanımış gibiyim. Hemen hepsinin, ömürlerinde hiç olmazsa bir defa, samimiyetle âşık olduklarına kanaat getirdim ve onlar hesabına, İsa’nın Maria-Magdelena için söylediği şu sözlere inanıyorum: “Birçok günahı bağışlanacak, çünkü çok sevdi”. Ve gerçekten, içlerinden çoğu, yalnız fanileri sevmekle kalmadılar, ama hayatlarında, hiç olmazsa birkaç saat için, insanoğlu’nu, evet Tanrı İnsan’ı bile sevdiler. İşte günahkâr olmuş fakat aynı zamanda ızdırap çekmiş bu çok güzel kadınlar için, her yıl kilise kanunlarının izin verdiği en yüksek sayıda ayinler düzenliyorum, ruhlarının selameti için her gün Tanrı’ya dualar ediyorum. Açık alınla ve yüzüm kızarmadan sizin temin edebilirim ki beni bu kadınlara bağlayan birtakım şehvetli hayaller ve din ulemasının “gamlı hazlar” dedikleri şey değil, fakat serüvenlerini anlatıp para kazananla tarafından bile ihmal ve terkedilmiş bu zavallı ruhlara karşı duyduğum büyük merhamettir. “Öldükten sonra selamete eriş” diye isimlendirdiğim bu teşebbüs bana ne bir Hıristiyan, ne de bir papaz olarak uygunsuz görünüyor. Meslektaşlarım garip bir manyak diye bununla alay ededursunlar, İsa’nın beni suçlandırmayacağına ben eminim ve belki de, gurura kapılmasam, mütevazı dualarımı kabul ediyor diyeceğim. O, insanlar ve her şeyden önce günahkârları kurtarmak için gelmedi mi? Bütün bu bahtsızların ötekiler gibi onun aziz kanı ile ödenmiş ruhları yok mu?</p>

  <p>Bu ziyaretin can sıkıntımı giderecek gülünç bir tarafı olacağını zannediyordum. Aksine, başrahipten ayrılırken hemen hemen imana gelmiştim, hatta biraz da müteessir olmuştum.</p>
</body>
</html>