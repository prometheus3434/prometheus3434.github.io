<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Çocuk Pazarı</h2>

  <p><i>Ming Po, 15 Haziran</i></p>

  <p>Taoist dostum, doğu mahallesinin ana caddesindeki şehrin en garip ve en ünlü dükkânına benimle beraber gelmeye razı oldu. Kapısında, hepsinde olduğu gibi kırmızı Çin yazısından şelalesiyle bir teneke levha asılı.</p>

  <p>Dükkân boylu boyuna uzanan bir dar yoldur. Sağda solda, üst üste uzatılmış, göğüs hizasına yükselen iki kalas var. Duvarla aralarına müşteriler için satışa konulmuş mallar serilidir.</p>

  <p>Tahta korkuluktan sarkarak burada yere çömelmiş, kerevetlere oturmuş, bambu hasırlara uzanmış, insandan çok cansız eşyaya benzer, kıpırdamayan, ses çıkartmayan, yaşları altı ile on arası düzinelerle çocuk görebildim. Çoğu sıska ve bitikti, birkaçı, aksine tombul yüzlü idi ama daha çok şiş ve renkleri fena görünüyordu. Hemen hepsinin gözleri kapalıydı. Ayak sesleri, konuşmalar duydukları zamanlar bile başlarını kaldırıp bakmıyorlardı. Çocuk dolu bu iki dehlizden bir ter ve pislik kokusu yükseliyordu.</p>

  <p>Alıcı olarak bu uzun dükkânda bizden başka ihtiyar bir kadınla bir erkekten gayrı kimse yoktu. Bununla beraber filozof dostum çocuk ticaretinin hayli kârlı olduğunu, dükkân sahibinin bu alışveriş sayesinde komşu köylerde birinin bütün tarlalarını satın alabildiğini açıkladı. Sordum:</p>

  <p>– Peki ama ne diye çocuk satın alıyorlar?</p>

  <p>Taoist dostum anlattı:</p>

  <p>– Çeşitli sebepler var. Önce çocukları olmayan ama çocuk sahibi olmak isteyenler geliyor, ki, sayıları az değildir. Zenginler, kendi çocuklarına bezden, kıtıktan veya porselenden bebekler yerine canlı oyuncaklar vermek için bunları alıyorlar. Dilenciler gelen geçenin merhametlerine tuzak kurmak için hasta ve sıska olanları biriktirdikleri para ile satın alıyorlar. Ara sıra büyücülükte kullanmak veya bir kötülük Tanrısına gizlice kurban etmek için alanlar da çıkıyor. Nihayet, ama pek nadir olarak, körpe çocuk eti yemek için alan yamyamlar da bulunuyor. Bir de, anlattıklarına göre, ama kanıtlanamıyor, iğrenç cinsel sapıklıkları için buradan çocuk alanlar da varmış.</p>

  <p>Dehşet içinde sordum:</p>

  <p>– Peki ama aileleri? Bunları bildikleri halde çocuklarını nasıl satıyorlar?</p>

  <p>– Köylerimizde sefalet korkunçtur. Kuraklık ve çekirge yüzünden sık sık kıtlık oluyor. Sürü ile çocukları olup nasıl besleyebileceğini bilmeyen babalar çok! Çoğunlukla küçükleri olmak üzere birkaçını satıp bu para ile büyükleri ölümden kurtaracak pirinci sağlıyorlar. Ara sıra anaları karşı gelip ağlıyorlar ama kocalarının korkusundan ve yoksulluktan sonunda susuyorlar.</p>

  <p>Yabancı müşteri kokusu alan iğrenç dükkân sahibi dip taraftan gözüktü, gülümseyerek ve sahte bir saygı ile yanımıza yaklaştı. Safran rengi yassı suratı, mavi ipek güzel gömleği ile henüz genç bir Çinli idi. Ama yerlere kadar eğiliyordu ki sırtımı döndüm, geniş adımlarla dükkândan çıktım. Taoist dostum sokakta beni buldu, gayet sakin, sordu.</p>

  <p>– Pek hoşunuza gitmedi galiba?</p>
</body>
</html>