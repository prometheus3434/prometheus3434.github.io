<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Pisagores’in Dönüşü</h2>

  <p><i>Atina, 10 Nisan</i></p>

  <p>Sekiz gündür buradayım ve sıkıntıdan patlamaya başladım. Partenon fena değil fakat çok küçük ve öteki harabeler onun kadar kıymetli değil. Atina, eski eserlerin kalıntıları yanına, hiçbir kişiliği olmayan ve onun şerefli adını alan büyük bir modern köy inşa edilmemiş olsaydı daha çok güzel olurdu ve şayet, bugün dünyanın en akla hayale gelmez yaratıklarından biri ile orada, rastlantı sonucu karşılaşmasaydım, daha fazla düş kırıklığına uğramış olarak ayrılacaktım. Bana, Amerika Arkeoloji Enstitüsü doktorlarından bir genç Ellenci ile tanışmak üzere mektup vermişlerdi. Bu genç çok iyi rehberlik etti. Evvelki gün, tek başıma ve can sıkıntısından esneyerek Kifisya yolunda dolaşırken, Doktor Begg’in koşarak geçtiğini gördüm. Beni tanımadı, fakat arkasından yetiştim.</p>

  <p>– Böyle nereye koşuyorsunuz?</p>

  <p>Evvela şaşırır gibi oldu, sanki içinden, bana rastlayışına lanet ediyordu. Sonra, çaresiz, gülümsedi:</p>

  <p>– İsa’nın doğumundan beş asır evvel yaşamış bir adamla randevum var, bu kadar uzaklardan gelen birini de bekletemem.</p>

  <p>Beni atlatmak amacıyla alay ediyor sandım:</p>

  <p>– Beşinci asırdan bir adamla mı?</p>

  <p>Doktor Begg:</p>

  <p>– Eğer, dedi, inanmıyorsanız siz de geliniz, tanıştırırım. Belki de bir ziyaretçi daha olursa canı sıkılmaz. Ama biraz çabuk yürümemiz gerek.</p>

  <p>Yolda -yarım mil kadar yürüdük- doktor bu sırrı bana çözdü. Gidip göreceğimiz adamın adı gerçekte Mişel Angelopulos idi, elli yaşlarından fazla değildi, fakat bir süredir kendisini yeniden dirilmiş Pisagores diye takdim ediyordu. Yunanlı ve yabancı tilmizlerinden bazıları da öyle diye kabul ediyorlardı. Doktor Begg:</p>

  <p>– Bu akşam, dedi, bana tekrar dirilişini kanıtlayacak. Bakalım, bunu nasıl yapacak merak ediyorum.</p>

  <p>Biraz sonra, kapısının üstünde Grekçe harfler olan köşkümsü bir yere geldik. Arkadaşıma yazının ne demek olduğunu sordum:</p>

  <p>– Bu, dedi, Pisagorese atfedilen “altın mısralar”dan biridir, anlamı da şudur: “Mâbedden dışarda bağırsaklarınızı göstermeyiniz”.</p>

  <p>Teni, saçları, tırnakları simsiyah bir uşak bizi, dipte perde ile kapalı bir tür hücre bulunan bir odaya aldı. Yalnız kalır kalmaz Pisagores’in görüneceğini ümit ediyordum. Fakat arkadaşımın perdeye yaklaşarak eğildiğini, yanında bir de misafir getirdiğini ve kısaca kim olduğunu söyleyişini hayretler içinde gördüm. O zaman, perdenin arkasından boğuk bir ses yükseldi:</p>

  <p>– Yeni Atlantid’in hrisoforosu benim akusmatiklerim arasına girsin.</p>

  <p>Doktor Begg alçak sesle tercüme etti:</p>

  <p>– Filozof, zengin Amerikalı dinleyicilerim arasına katılsın, diyor.</p>

  <p>Ve yüksek sesle tekrar perdeye hitap etti:</p>

  <p>– Mösyö Angelopulos bu akşam buraya gelişimin sebebini hatırlıyor musunuz?</p>

  <p>– Bundan yirmi dört asır evvel söylediklerini hatırlayan bir insanın daha üç gün evvelki sözlerini unutmasını mı istiyorsunuz? Şüphesiz biliyorsunuz, bundan evvelki dirilişlerimde de tilmizlerime daima bir perde arkasından hitap ediyordum: Zaman değişti diye âdetlerimi de mi değiştireceğim? Fakat, şüphelerinizi yok etmek için size vücudumdan bir parçasını göstereceğim. İnsan ile Tanrı arasında olan yaradılışımı tanıtan simgenin ne olduğunu biliyorsunuz.</p>

  <p>Doktor Begg ciddiyetle cevap verdi:</p>

  <p>– Evet, dedi, biliyorum. Hatta bunu, zannedersem Diojen Laers dahi nakletmiştir. Sahici Pisagores’in kalçası altındandır.</p>

  <p>Bu sözler henüz tamamlanmamıştı ki, perdenin bir kısmı açıldı ve çıplak bir bacak göründü. Yaklaştık. Bacağın dizkapağından yukarısı sapsarı ve pırıl pırıl görünüyordu. Sahiden altın varak ile mi kaplatmıştı yahut yaldızla mı? Bunu belirlemek olanağını elde edemedik, zira, üç, dört saniye sonra bacak perdenin altında kaybolmuştu. Görünmeyen filozofun sesi sordu:</p>

  <p>– Şimdi inandınız mı?</p>

  <p>Arkadaşım bana baktı, gülümsedi ve cevap dahi vermek zahmetine girmedi… Ses konuşmakta devam etti:</p>

  <p>– Hem nihayet yeniden dirilişimde şaşacak ne var? Tarihlerde okumuşsunuzdur ki, Pisagores olmadan evvel ben, sırasıyla Ethalidis, Eupharbes, Hermotime ve Pyrrhus oldum. Şayet Pisagores diye anılan cesedim Milattan evvel 496 yıllarına doğru dondu ise, ben, dünyaya değişik isimlerle ve vücutlar içinde birçok defa daha geldim. Bugün, nüfus kayıtlarında Angelopulos diye anılıyorum ama daima aynı kimseyim. Bütün ruhlar bedenden bedene göç eder fakat yalnız ben, kendimdeki ilahi unsur sayesinde geçmiş varlıklarımı hatırlamak ve kim olduğumu bilmek ayrıcalığına sahibim.</p>

  <p>Hatta size itiraf ederim ki, değişik dönüş ve görünüşlerim arasında bu seferki kadar memnun olduğumu hatırlamıyorum. Şüphesiz biliyorsunuz ki, sistemimin temeli “rakam”a dayanır ve bana göre, her şey rakamlara gider. Bugün dünya, teorimi kabul etmiyor bile olsa, bana hak veriyor. Öteki hayatlarımda yaptığım gibi, bu sefer de dünyanın birçok ülkesine seyahat ettim. Her yerde rakamdan başka bir şey okumadım, duymadım. Bütün bilimler, artık rakamlı formüllere dayanıyor ve astronomi ile istatistik gibi sadece rakamlardan oluşmuş bilgiler var. Muhasebe, banka, hazine, daire adını verdiğiniz dünyanın sayısız idare yerlerine gidiniz. Defter-i kebire yazılan rakamlardan başka bir şeyden söz edildiğini duymazsınız. Her asker bir künye, her esir ve mahpus bir rakam ve büyük şehirlerde oturanlar, kitaplarda telefon numaraları ile anılır. Yeni bir tapmak olan borsada, rakamdan başka birşey duyulmaz ve her millet şerefini, nüfus sayısı, ithalat ve ihracat miktarını gösteren rakamları diğer milletlerle karşılaştırma ile gururlanmakta bulur. Yol boyunca, homurdayan arabalar koşmaktadır ki, tanınsın diye birer numara taşırlar, göklerde bile, bulutlar arasındaki uçan makinelerin üzerlerinde sayıları yazılıdır. Nihayet, sizin dünyaya geldiğiniz memlekette insanları rakamlarla kıymetlendirdiklerini gördüm. Falan üç milyon eder, falanca yalnız yüz bin! Bu asır, rakamının zaferi ve hâkimiyeti asrı demektir, yani Pisagores asrıdır. Bu sıfata bir başka sebepten layıktır. Biliyorsunuz ki, vaktiyle Kroton’da mistik ve politik olmak üzere iki karakterli bir okul kurmuştum. Ölümümden sonra bu cemiyet dağıtıldı. Çünkü fertlerin bir prensibe ve bir disipline tabi tutulmaları Grek dehasına aykırı geliyordu. Fakat bugün sistemim başarıya ulaşmıştır. Birçok asırlarda yaşadım, fakat bu asırda olduğu kadar çok topluluk görmedim. Bugünkünden başka hiçbir dönemde, fert üyesi olduğu gruplara tâbi olmuş değildir. Dünyada bir tek memleket yoktur ki, insan bir mezhebe, bir cemiyete, bir partiye, bir birliğe, bir topluluğa, bir akademiye, bir sendikaya, genel veya gizli bir topluluğa üye olmasın. Dini mahiyette olsun, manastır, mason locası veya tasavvuf, antropozofik ve batıl bilimler olsun, esnaf cemiyetleri veya federasyon, dernek veya kulüp bütün insan cinsi, vahşisinden en uygarına kadar bir topluluğa girmiştir ve kollektif hayata sıkı sıkıya bağlıdır. Bundan yirmi dört asır önceki zamansız düşlerim bugün dünyayı içine alan bir gerçek olmuştur. Fert sadece teoride vardır, uygulamada, her insan bir atom, bir çark, bir numara, bir baş hayvandır. Dünyanın her yerinde gözle görünen bu iki olguya bakınız -rakamın ve cemiyetin zaferi- ve göreceksiniz ki, bugünkü devir kadar hiçbir devir benim eski mezhebime uymuş olmakla övünemez. Ve hiçbir devir, bugünkü kadar benim otuzuncu dirilişime uygun olmamıştır.</p>

  <p>Ses nihayet susmuştu. Doktor Begg:</p>

  <p>– Fakat, ey ilahi Pisagores, dedi, bugün kimse et ve bakla yemekten çekinmiyor.</p>

  <p>Görünmeyen adamın sesi, küçümseyerek cevap verdi:</p>

  <p>– Saçma! Manasız şey. Yeni zamanlarda yeni kurallar gerekir. Düşüncemin esasının benimsenmesi ve uygulanması için -ki şimdi böyle oluyor- ayrıntılar üzerinde özveride bulunmaya hazırım.</p>

  <p>Büyük bir hürmetle, perdeden ve altın kalçalı adamdan izin istedik. Fakat yol boyunca, Atina’ya kadar kahkahalarla güldük. Pire limanına çıktığımdan beri geçirdiğim tek güzel gün bu oldu.</p>
</body>
</html>