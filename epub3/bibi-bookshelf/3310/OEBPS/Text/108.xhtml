<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Üstün Akıllı Bir Adam</h2>

  <p><i>Napoli, 19 Şubat</i></p>

  <p>Dostlarımdan birkaçı Castellamare di Stabia’da prensiplerinde, âdetlerinde, düşüncelerinde ve her hususta bizlerden tamamen ayrı, sanki Vezüv’ün lavları altında kalmış şehirlerden birinden kazılarda çıkartılmış bir eski filozof heykeli gibi akıllı, uslu bir adamın yaşadığını söylediler. Nevropatlar, sinir hastaları dolu şu devrimizde akıl o kadar nadir bir şey ki, o adamla tanışmak istedim.</p>

  <p>Mr. Gersole bana ne tarafından ele alınmak gerektiği belli olmayan bir insan gibi göründü. Sırtı yassıltılmış da ütülenmiş bir kambura, sivri karnı ise içi paçavra dolu bir kalkana benziyor. Gevşemiş bir maymunla ciddi bir kukla arası bir şey.</p>

  <p>Mr. Gersole seksen dört yaşında olduğunu, belki de cilve olsun diye söylemektedir, çünkü saçları hâlâ simsiyah, dişlerinin hemen hepsi yerinde ve teni taptazedir. Kendisinden yaşına rağmen genç görünüşünün sırrını öğrenmek istedim:</p>

  <p>– Dostlarım, dedi, eski düşünürlere layık aklımdan bahsedip dururlar, ben de, bırakırım söylesinler. Gerçekte akıllılığım şuradadır ki ben yaşama şekillerinden hiçbirini kabul etmiş değilimdir. Okumak istemedim, çünkü okunan şeylerden çoğunun unutulduğunu, öğrenilenlerin ise insana üzüntüler verdiğini, hemen bütün bilimlerin aldatıcı ve kararsız olduğunu içgüdümle kavradım. Hiçbir zaman âşık olmadım, çünkü bir insanı bütün ötekilerden üstün tutmak demek olan deliliğin bu enayi şekli insanlar için daima heyecanlara, hafakanlara, gücenmelere, kanlı öfkelere sebep olmuştur. Onun için nasıl olgun bir şeftaliyi tatmak isteğini duyuyor veya bağırsaklarımı boşaltmak ihtiyacında kalıyorsam, aşkı da sadece bedeni bir gereklilik olarak almışımdır. Böylece kendimi aile sıkıntısından, sayısız zorunluluktan, eziyetten, çoluk çocuk derdinden korudum. Politikaya da girmek istemedim. Vatan aşkı, modern insanın sayısız saçma ve uğursuz bağlılıklarından biridir. Vatan aşkı bize haset, gurur, öfke ve öteki günahları aşılar, bir kin ocağı, yani ölümdür. Benim için kızıllar, karalar, aklar veya maviler tarafından idare edilmişim, vız gelir. Onların da, bunların da hürriyetimi kemirdiklerini, servetimi yonttuklarını pekâlâ biliyorum. Baştaki parti hangisi olursa olsun, iyi vatandaş bir kafese girecek, vergi vermeye zorlanacaktır. Dine gelince, onunla fazla ilgilenerek başımı dertten derde sokmak istemedim. Bu konuda iki durumdan birini seçmek gerekiyor: Ya hiç tartışmadan her şeyi inkâr etmek, ya da gözü kapalı hepsini kabul etmek. Özel, genel ve sosyal sebeplerden, aynı zamanda rahatım için, ben ikinci şekli kabul ettim. Her şeye inanıyorum, ama hiçbir zaman hiçbir şeyi düşünmüyorum. Esrarlı bir şeyin sır olarak kalması iyidir. Hoşça vakit geçireyim diye şairleri, romancıları okumamı ileri sürdüler. Denedim. Ama hemen her seferinde yarıda kaldım. Şairler bana, yalan avına çıkmış avare çocukları hatırlatıyor. Romancılar ise, hayatta bana aynı felaketler veya gülünç çılgınlıklar içinde gözükseler, yanlarından istavroz görmüş şeytan gibi kaçacağım insanların hikâyelerini anlatıyorlar. Küçük bir gelirim var, beni kimseye muhtaç etmeyecek kadar yaşatıyor. Böylece Tanrı -çok şükür- beni çalışmak zilletinden, daha da beteri, servet peşinde koşmak, onu idare etmek felaketinden, lanetinden kurtardı. İşte, Mr. Gog, benim sırrım budur. Ben yaşama şekillerinin evrensel, sürekli bir inkârcısı, inatçı bir emeklisiyim. Bütün hayalleri, uğraşıları, yaşamanın zincirlerini, tuzaklarını atınca rahatsızların, endişelilerin, heyecanlıların akıl ve us dedikleri beden ve fikir huzuruna vardım. Evet, benim bütün sırrım budur.</p>

  <p>Biraz da sinirlenerek sordum:</p>

  <p>– Peki ama mutluluğa vardınız mı? Evet mi, hayır mı?</p>

  <p>Bir an gözlerini yumdu, parmaklarıyla, saçlarını taradı, sonra yüzüme bakarak haykırdı:</p>

  <p>– Hayır. Ben bile mutlu olamadım. Şunu biliniz ki mutluluğun akılla, usla bir ilgisi yoktur. Ancak ölümle vardır.</p>
</body>
</html>