<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Saint-Germain Kontu</h2>

  <p><i>“Prince de Galles” gemisinde, 15 Şubat</i></p>

  <p>Bugünlerde meşhur Saint-Germain Kontu ile tanıştım. Oldukça ciddi görünüşlü, orta boylu, sağlam yapılı, ince bir sadelikle giyinen bir asilzâde. Elli yaşından da fazla göstermiyor.</p>

  <p>Seyahatin ilk günleri kimseye sokulmadı ve kim olursa olsun, tek söz söylemedi. Bir gece, güvertede yalnız başıma gökyüzünün ışıklarını seyrederken, birdenbire yanımda peyda oldu, selam verdi. Bana adını söylediği zaman, onu, on sekizinci asır boyunca yaşının uzunluğu masalı ve esrarlı hareketleriyle meşhur Kont de Saint-Germain’in bir torunu zannetmiştim. Rastlantı sonucu, bir magazinde, ölümsüz Konta dair daha birkaç gün evvel bir yazı okumuştum, hakkında biraz bilgi edinmiştim. Kont, bu hikâyeye dair bazı şeyler bildiğime memnun oldu ve bana büyük bir itirafta bulundu:</p>

  <p>– Benim, dedi, hiç oğlum olmadı ve torunlarım da yoktur. Ben aynı insanım. On sekizinci asırda Saint-Germain Kontu diye tanınmış kimsenin ta kendisi olduğuma inanmak şerefini bana bahşettiniz. Hayatımı yazanlardan bazılarının, beni Schleswig Dukalığında Eckenfoerde Şatosunda 1784 yılında ölmüş olarak gösterdiklerini belki bir yerde okumuşsunuzdur. Fakat benim, 1786’da Rusya İmparatoriçesi tarafından kabul edildiğime dair belgeler vardır. 1789 yılında da Kontes d’adhemar beni, Paris’te “Recollets” Kilisesinde gördü. 1821’de Venedik’te Sanit-Marc Meydanında Kont de Châlons ile uzun boylu görüştüm. Vandam adında bir İngiliz de, 1847’de beni tanıdı.</p>

  <p>Mrs. Annie Besant ile ilişkim 1896’da başlıyor. 1900 yılında, Mrs. Oakley boş yere peşime düştü. Bu kadının huyunu bildiğim için kendisinden kaçındım. Birkaç yıl sonra Mr. Leadbeater’le karşılaştım. Beni tuhaf bir şekilde tarif etti ama, oldukça doğru idi. Yetmiş yıl kadar süren bir ayrılıktan sonra ihtiyar Avrupa’yı tekrar görmek istedim. Şimdi, en iyi dostlarımın bulunduğu Hindistan’a dönüyorum. Savaştan bitkin çıkmış ve makineleri ile çılgına dönmüş bugünkü Avrupa’da artık yapılacak bir şey yok…</p>

  <p>– Fakat edindiğim bilgi doğru ise, öldüğünüzü söyledikleri 1784 yılında siz yüz yaşını çoktan aşmıştınız!</p>

  <p>Kont gülümsedi:</p>

  <p>– İnsanlar, dedi, yıllar arasında yollarını bulamayacak kadar gururlu veya çocuktur. Çoğu için 100 yaşına varmak bir mucizedir. İlk çağlar, hatta ortaçağ, ilim ve fen devirlerinin kendini beğenmiş cahilliğinin unutturduğu, bazı ilkel gerçekleri hatırlıyordu. Bu gerçeklerden biri şudur ki: “İnsanların hepsi ölmez”. Çoğu, yetmiş veya yüz yaşına doğru ölür, ama pek azı vardır ki, durmadan yaşamakta devam ederler. Bu bakımdan insanlar iki sınıfa ayrılır: “Yok olan” muazzam halk tabakası ve “kaybolan” çok sınırlı bir asalet. Ben bu sonuncu seçkinlerdenim ve 1784’te, yalnız bir asır değil, birçok asır yaşamış bulunuyordum.</p>

  <p>– Siz ölümsüz müsünüz?</p>

  <p>– Onu demedim. Ölümsüzlük ile ölümsüzlük arasında fark vardır. Binlerce yıldan beri, dinler, insanların ölümsüz olduğunu öğretiyorlar, yani, ölümden sonra, insanlar bir ikinci hayata giriyorlar. İçlerinden pek azma, yeryüzünde o kadar uzun yaşamak nasip oluyor ki, alışılmış yaşama süresine göre, sıradan kimseler için, bu sonsuz gibi geliyor. Fakat belli bir zamanda doğduğumuza göre, er veya geç, bizim de ölmemiz kaçınılmazdır. Arada fark şu ki, bizim yaşama süremiz yıl ile ölçülecek yerde asırlarla sayılıyor. Zamanın göreceliği düşünülürse, yetmiş yaşında ölmekle yedi yüz yaşında ölmek arasında pek büyük fark yoktur.</p>

  <p>– Bir ölmezler asaletinden bahsettiniz. Demek bu ayrıcalıktan yararlanan yalnız siz değilsiniz?</p>

  <p>– Sizin gibiler tarihi daha iyi bilselerdi, söylenen bazı şeylere şaşmazlardı. En eskilerinden en yenilerine kadar, dünyanın her memleketinde, bazı insanların ölmediği fakat “Kaldırılmış” olduğu yani kaybolup cesetlerinin bulunmadığı hakkında, pek zayıf da olsa bir inanç vardır. Bunlar gizli olarak yaşamakta devam ederler ve mutlaka, şu veya bu vakit kalkmak üzere bir uykuya dalmış olmayalar! Almanya’ya gidiniz, orada Salzbourg yanında, Unterberg’de, size asırlardan beri, Charlemagne’nin uyku halinde bulunduğu yeri, Barbaros Frederik’in beklemek üzere sığındığı Kyffhauser’i ve Kuşçu Henri’yi kucağında saklayan Sudermerberg’i göstereceklerdir. Hindistan’da, 1857 isyanının başı olup iz bırakmadan Nepal’de kaybolan Nana Sahib’in Himalaya’da gizlenip yaşadığını söylerler. Eski İbraniler, Nebi Hanok’un ölümden kurtulduğunu biliyorlardı ve Babilliler de Asisatras için aynı şeye inanıyorlardı. Asırlarca, Büyük İskender’in Asya’dan dönüp görünmesi beklenildi; Panorme savaşında kaybolan Amilkar’ı da Kartacalılar öylece beklediler. Neron öldüğü sanılan tarihten sonra birkaç defa göründü ve eski “teracüm-ü-ahval” yazarlarına göre, Tiyanalı Apollonius ortada bir ceset bırakmadan kaybolup gitti ve herkes bilir ki, Brötanyalılar Kral Artus’un, Gotlar Teodorik’in, Danimarkalılar Holger Danske’nin, Portekizler Kral Sebastien’ın, İsveçliler Kral Onikinci Şarl’ın, Sırplar da Marko Karaljeviç’in öldüklerine inanmamaktadırlar. Bütün bu hükümdarlar ya uykuya yatmışlar, ya gizlenmişler ve bir gün geleceklerdir. Hatta bugün, Mongollar, Cengiz Han’ın dönmesini bekliyorlar. Mukaddes kitabın akla yakın bir yorumuna göre, milyonlarca Hıristiyan Aziz Yohanna’nın ölmediğini ve aramızda yaşadığını zannetmişlerdir. Hatta 1793 yılında meşhur Lavater onun izine Kopenhag’da rastgeldiğine emindi. Nerede kaldı ki, Serseri-Yahudinin klasik örneği var. Bu, Ahasver veya Butade adı ile değişik ülkelerde, birçok tarihte görülmüştür. Öyle ki, şimdi bin dokuz yüz yaşında vardır. Birbirlerinden ayrı bütün bu gelenekler, insan cinsinin doğal ömrün çok fazlasını sahiden yaşayan kimselerin varlığına emin olduğunu, hiç olmazsa bunu içten duyduğunu gösterir. Ben onlardan biriyim ve size güvence veririm ki, bu inanış, gerçeğe uygundur. Eğer bütün insanlar bu kadar uzun yaşamak yeteneğine sahip olsalardı hayat katlanılmaz hale gelirdi. Fakat zaman zaman, bir tane böylesi bulunmak lazımdır, biz, bir bakıma, geçici’nin duran şahitleriyiz.</p>

  <p>– Bir ölümsüz olarak izlenimlerinizi sorabilir miyim?</p>

  <p>– Kaderimizin özenilecek edilecek bir şey olduğunu zannetmeyiniz. Aksine! Benim için Pilat’ı tanıdığımı ve İsa’nın çarmıha gerildiğini gördüğümü söylerler. Bu saçma ve yalandır. Gerçeğe aykırı şeylerle övünmüş değilimdir. Beş yüz yaşına basalı henüz birkaç ay oldu. Ben on beşinci asır yarılarında, ancak Kristof Kolomb’u tanıyacak bir tarihte doğdum. Fakat size burada hayatımı anlatacak değilim. İnsanlarla yakından temasa geçtiğim dönem, biliyorsunuz ki, on sekizinci asırdır ve bundan dolayı hiç de şikâyetçi değilim. Ekseriya, tek başıma yaşarım ve kendimden bahsetmeyi sevmem. Bu beş asır boyunca beni oldukça hoşnut eden şeyler gördüm ve meraklı oluşum bana birçok yardım etti. Dünyanın değiştiğini gözlerimle gördüm. Hayatımda, Luther ile Napoleon’u, On dördüncü Louis ile Bismark’ı, Leonard de Vinci ile Beethoven, Michel-Ange ve Goethe’yi tanıdım. Belki de, büyük adamlara dair boş inançlardan bunun için kurtuldum. Fakat böyle üstünlükler pahalıya mal oluyor. İki asır sonra, zavallı ölmezler, tedavisi imkânsız bir can sıkıntısına tutuluyorlar. Dünya tekdüze, insanlar bir şey öğrenmek istemiyorlar ve her nesilde aynı hatalara, aynı facialara düşüyorlar.</p>

  <p>Hadiseler tekrarlanmıyor, amma birbirilerine benziyor; öyle ki, bilinebilecek ne varsa, kısa bir zamanda öğreniliyor. Artık yeni, beklenilmedik bir şey, bir açıklama yok. Şurada bizi duyacak Kızıldenizden başka kimse olmadığına göre, size, şunu itiraf edebilirim ki, ölmezlik, bana, artık taşınması pek ağır bir yük olmaya başladı. Dünyanın benim için gizli bir tarafı yok ve insanlardan ümidimi kestim. 1594’te ilk defa Londra’da duyduğum Hamlet’in şu sözlerini ben de memnuniyetle tekrarlayacağım: “İnsan bana hiç zevk vermiyor. Hayır ve hatta kadın dahi”</p>

  <p>Sanki dakikadan dakikaya ihtiyarlıyormuş gibi, Kont de Saint-Germain bana birdenbire çökmüş göründü. Belki on beş dakika, bazen karanlık denize bakarak, bazen, yıldızlı gökyüzünü seyrederek, öyle sessiz kaldı.</p>

  <p>– Eğer, dedi sonunda sözlerim canınızı sıktıysa, özür dilerim. İhtiyarlar gevezeliğe başladı mı çekilmez olurlar.</p>

  <p>Bombay’a gelene kadar, birçok defa konuşma girişiminde bulunduğum halde, Kont de Saint-Germain bana tek kelime söylemedi. Gemiden ineceğimiz vakit, beni nazik bir şekilde selamladı ve onu rıhtımda bekleyen üç ihtiyar Hintli ile uzaklaşır gördüm.</p>
</body>
</html>