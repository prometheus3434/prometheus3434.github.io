<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Knut Hamsun’u Ziyaret</h2>

  <p><i>Kristiyana, 24 Ağustos</i></p>

  <p>Bir kitapçıya, yaşayan en büyük Norveçli yazar kimdir diye sordum:</p>

  <p>– Knut Hamsun diye cevap verdi. O halde bu Hamsun’u tanımalıyım. Ondan bir şey okumadım, ama madem ki Norveç’e kadar geldim -bir daha buraya dönecek değilim- ve en iyisi galiba bunu da ünlüleri ziyaret koleksiyonuma eklemeliyim.</p>

  <p>Onun hakkında söylenenler hoşuma gidiyor. Aç kalmış (benim gibi), Amerika’da sürtmüş (benim gibi) ve insanlardan mümkün olduğu kadar kaçıyor (benim gibi). Söylediklerine göre tenha bir adada yaşıyor, ender olarak şehire iniyormuş. 1920 yılında Nobel Ödülü’nü vermişler. Amerika Elçiliğinden bir kâtip kendisiyle beni görüştürmeyi vaat etti.</p>

  <p>Nihayet, dün, bu Knut Hamsun’la buluşabildim. Üzerimde çok iyi etki bıraktı. Altmışı geçkin, fakat dinç bir adam. Sipsivri bıyıkları ona sert bir subay edası veriyor. Açık, fakat biraz mahzun ve bazen ciddi bir yüzü var. İngilizceyi rahat konuşuyor. Teklifsiz, tekellüfsüz. Hoşuma gitti.</p>

  <p>– “Sizi, dedi, kabul etmeye razı oldum. Çünkü ne dilencisiniz, ne edebiyatçı, ne gazeteci, ne işsiz, ne editör, ne imza koleksiyoncusu, ne de bana hayran. Bunlar, birbirlerinden az çok farkla uğursuz, fakat hepsi aynı derecede çekilmez kimselerdir. Onlardan, bir yolcu haydutlardan nasıl kaçarsa, öyle kaçarım. Ama her zaman başarılı olamıyorum. Aramıza deniz koydum. Lakin bu cins hayvanların vapur denilen bir şeyin varlığından haberleri var ve biniyorlar.</p>

  <p>Bereket versin siz, şan ve şerefin ne olduğunu bilmiyorsunuz. Tanrı, sizi böyle bir felaketten korusun. Ünlü olmak, ihtiyar ve aynı zamanda mağdur olmak demektir. Şöhrete erişmek, derisi yüzülen bir canlı ceset haline gelmektir. Gençler ve rakipler, size, öldükten sonra yaşayan, fakat canı olmayan bir kimse diye bakarlar ve öyle davranırlar. Şöhret, tabut ve mezarın bir öncüsüdür. Ünlü müsünüz? Artık vereceğinizi verdiniz demektir; otopsiye, daha doğrusu diri diri parçalanmaya başlanılabilir. Size ödülünüzü vermişlerdir, bilinmeyenlere yer açılsın diye doyurulmuş ve başına taç giydirilmiş leş ortadan kaldırılmalıdır. Ne yaparsanız yapınız, ününüzü sağlayan eserlerden daima aşağı olacaktır. Şan ve şeref bir kısırlık diplomasıdır. Üstelik bir zindan. İster istemez özel bir nezaret altına girersiniz. Binlerce insanın haberi olmadan, etrafa yayılmadan, gazetelere yazılmadan, ne bir ev kiralayabilir, ne bir kahveye girebilir, ne de seyahate çıkabilirsiniz. Tenha bir yere sığınmak neye yarar? Orada da gelip sizi bulur, çıkarırlar ve hakkınızda bir şey öğrenemezlerse, uydururlar. Ama bu, en hafifidir. En kötüsü şu ki, şöhret sizi namuslu dolandırıcıların eline düşürüyor. Herkes bir şey istiyor, herkesin bir iddiası oluyor, herkes sizden bir şey alıp götürüyor. Aldığım yüz mektuptan hiç olmazsa doksanı bir şey istemek için yazılmıştır. Gelip beni gören yirmi kişiden on dokuzu bir şey alıp gidiyorlar.</p>

  <p>Uzaklarda olan bir hayranım hediye olarak kitap ister; filanca bir ithafname, falanca el yazımı, öteki fotoğrafımı ve hayatıma ait ayrıntı, beriki kendisine yol göstermem, önerilerde bulunmam, yardım etmem ve onu kurtarmam için mutlaka görüşmek ister. Nobel Ödülünü aldığımdan beri para isteyenlerden baş alamadım. Bin bir sebep gösterirler: Hastalık, keşif, mektep masrafı, mutlaka yapılması lazım seyahat, kötürüm babalar, deli analar, verem kardeşler, acele evlenmeler, anıtlara yardımlar, yıldönümleri, mezarlar, mektepler, iflas etmiş asilzadeler, hayvan hastahaneleri, kutuplarda incelemeler, depremler. Eğer bunlara kulak verecek adam olsaydım, Nobel’in bütün mirasına konmam gerekirdi ve sonunda da aç kalırdım.</p>

  <p>Bir de şöhretimden dolayı her şeyi yapabileceğime inananlar vardır. ‘Madem ki herkes onu tanıyor, bu demektir ki o da herkesi tanır ve bu itibarla ne isterse o olur.’ Tabii, kabul edersiniz ki, yanlış bir düşünce. Bir yazar ünlü olabilir, fakat gayet az dostu ve hiç de nüfuzu olmayabilir. Ama bu cins ricacılar buna inanmazlar. Ve her hafta, biri çıkıp benden olmayacak şeyler ister: Derhal kendine bir memuriyet, filan büyük editöre kitabını bastırtmam, bir gazeteye önerip, yüksek ücret almasını istemem; Akademiye yahut bakanlara başvurarak ödemek yahut iyi bir seyahat veya bir burs sağlamam gibi. Gerçekte, böyle tenha yaşamam dolayısıyle, bu gibi lütufları temin edecek kimselerle hiçbir ilişkim yoktur, onları tanımam, tamsam ve rica etsem bile, sadece adım Knut Hamsun diye bunları yapacakları da şüphelidir.</p>

  <p>Hem bunun için mektup üzerine mektup yazıp, bekleme odalarında koltukları eskitmem, vaktimi kaybetmem -ki, bir sanatkâr için her şeyden kıymetlidir- üstelik de hemen daima tanımadığım kimselere ricacı olmam gerekir. Ve şayet, bazen, zayıf tarafıma rastgelir de birkaçını memnun edecek olsam ve istediğini elde etsem, aman Allahım, hiçbir şey onları tatmin etmez. Saldırır dururlar, dahasını isterler, gittikçe de istediklerini artırırlar ve gırtlaklarına kadar doyduktan sonra bir gün ufacık bir arzularını yerine getiremeyecek duruma düşseniz, küstah ve terbiyesizce, sizi terkederler.</p>

  <p>Bunlardan başka kitaplarını veya yazdıkları eserleri gönderip okumanızı, bildik sebeplerle görüşünüzü isteyenler de vardır, sonra, işinizden veya dinlenmenizden çalıp sizin hesabınıza para çıkartan anketçi felaketler! Özetle, ünlü bir adamdan her şey istenilir. O, bu kör sefillere bir parça ışık, bu donmuş yüreklere biraz sıcaklık, hoş kafalara bir parça düşünce vermiştir. O, ruhlarını zenginleştirmek, hayatlarını biraz neşelendirmek için başkalarına kendinden, kanından, ruhundan, hayatından bir parçasını vermiştir. Vermiştir ve madem ki vermiştir, daha da vermelidir, durmadan vermelidir, yalnız düşüncelerini değil, parasını da, günlerini de, rahatını da hatta ününden birer parçasını da vermelidir! Meşhur yazarların etrafını çanak yalayıcılar, dalkavuklar, ıskatçılar ve hırsızlar çevirmiştir. Şöhret bir ödül olmaktan çok bir lanet, bir cezadır. Eğer böyle olduğunu bilseydim. 1890’da gider, ilk yazdığım <i>Açlık</i> isimli kitabımı Avrupa’ya tanıtan Brandes’i öldürürdüm. Ünlü olmaktansa aç kalmak daha iyidir.</p>

  <p>Ve siz benden bir şey istemediğiniz halde, yine de yarım saatimi ve kuvvetimden bir parçasını alıp götürdünüz. Siz de namuslu bir hırsızsınız, terbiyeli bir hırsız, ama bir hırsız.”</p>

  <p>Bu sözler doğru olduğu için kızmadım, fakat kalkıp gitmenin dürüst bir hareket olacağına karar verdim. Knut Hamsun kendisinden ayrılmama pek sevindi ve kapının eşiğinde hararetle elimi sıktı.</p>

  <p>Knut Hamsun hoşuma giden biri, hem de çok. Bütün kitaplarını satın alacağım ve benim için kaybettiği zamanın zararını böyle nazik bir şekilde ödeyeceğim.</p>
</body>
</html>