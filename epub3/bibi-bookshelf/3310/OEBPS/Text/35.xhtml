<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Filomanya</h2>

  <p><i>Paris, 20 Ocak</i></p>

  <p>Bu gece “Coupole” kahvesinde, Paris’e, felsefeye karşı savaşmak için geldiğini söyleyen Rabah Tehom adında birisiyle tanıştım. İki Romanyalı, bir Senegalli, bir Perulu ve bir İsveçli’nin bulunduğu masamızda, şarklı bir cüce olan küçük Rabah Tehom, kıpkırmızı elbiseleri içinde, berbat bir Fransızca ile nutuk çekiyordu.</p>

  <p>Çok fazla elektrik ışığı altında, yüzünde, boyası çıkmış bir mor ile bir çürük yeşili savaşıyordu. Bir kolu yoktu, muharebede kaybettiğini söylüyordu ama hangi savaşta olduğu belli değildi. Yağlı, kirli saçlarının üstünde, yaldızlı kartondan yapılmış bir defne tacı vardı. Ne olursa olsun, hiçbir içkiden çekindiği yoktu.</p>

  <p>Tek kolunu avizelere kaldırarak Rabah Tehom karga sesiyle soruyordu:</p>

  <p>– “Akıl yolunu takip etmekle, zekânızı kullanmakla ne kazandınız? Hiçbir zaman gerçeğe varılamadı, insanlar daima mutsuz oldular ve o ihtiyar dolandırıcı Greklere göre bilginin başına taç koyacak olan felsefe, çelişmeler içinde çırpınıyor ve çaresizliğini itiraf ediyor. Felsefenin ilk ortaya çıktığı zamanlar karşımıza çıkan iki zararlı şahıs cezalarını gördüler. Sokrates zehirle öldürüldü ve Eflatun köle oldu. Ama bu ceza yeterli derecede sert değildi. Bunlar eğitimleri ile kendilerini takip eden seksen nesli zehirleyip zincirlerle bağladılar. Canavar Sokrates Atmalıların kendisine içirttikleri baldıran otunun intikamını, yirmi dört asır boyunca pasif Avrupalıları mantık bilimiyle zehirlemek suretiyle aldı. Sonucu görüyoruz. Kısır olduğu kadar inatçı olan akıl bizi şüpheciliğe, nihilizme, bıkkınlığa ve ümitsizliğe götürdü. Bu usulle elde edilir gibi olan birkaç gerçek ise, “terör”ü doğurdu. Zamanımızın en uyanık filozofları en son çareyi deliliğe sığınmada buldular. Rousseau, Auguste Comte ve Nietzsche çıldırarak öldüler. Bu bir şanstı. O sayede Batı düşüncesi daha verimli, daha cesur fikirlerle yenilenebildi. Zira kurtuluşun sırrı budur. Eğer zekâ insanları şüpheye ve yanlışlığa götürüyor ise, aynı kurala dayanarak şu sonuca varırız ki, yanlışlık onları emniyet ve ışığa götürecektir. Eğer akıl fazlalığı gerçeğin elde edilmesine değil de deliliğe götürüyor ise dünyanın sırlarını çözebilecek yüksek bir rasyonel duruma gelebilmek için delilikten hareket etmek gereği açıkça kendini gösterir. Hikmet sevgisi olan “filozofi” yerine, cinnet sevgisi olan “filomanya”yı getirmek gereklidir. Yalnız, delilik, mantık ve usul bilmi gibi öğretilmez. İnsanların beyinlerini eski rasyonalizmin berbat uygulamasına alışkanlığından kurtarmak gerektir. Zekâya karşı gösterilen ibadet derecesindeki o yıkıcı sevgiyi kaldırmak yeterli değildir, aklımızdan intellektualizm yani açıklık, karşılaştırma, ayrıntı, ifade düzgünlüğü, özetle algılama urlarını söküp atmak gerekir. Her kim gizli veya evrensel açıklamaların yüksek çağına ulaşmak isterse, her şeyden evvel deli olması gerekir. Akıllı hiçbir vakit gerçek cennetine giremez. Yirmi beş asırlık tabiata karşı deneme bunu bize ispat ediyor. Fakat aynı yolu tersine yapar, hareket noktası olarak hezeyanı alırsak, düşünen herkes için yakalanmasına olanak olmamış şeyi belki ele geçirebiliriz.</p>

  <p>Bununla beraber “filomanya”, artık iflas etmiş bulunan filozofi gibi kitaplarla yayınlanamaz. Onu yaymaya en yetenekli kimselerden zekâyı sökmeli; Filomanya’nın gelecekteki yaratıcılarını normal sistemler dışında yetiştirmeli. Doğal durumda olan delileri bu işte kullanamayız, çünkü onlarda eski düşüncenin rasyonel eğitiminden henüz eserler vardır. Bunun için, Filomanya’nın ilk önderlerini yetiştirecek “gönüllü delilik” enstitüsünün temelini kurmaya yarayacak sermayeyi toplamak üzere Avrupa’ya geldim. Program hazırdır ve üç yıl içinde, en akıllı, mantık mikroplarıyle en dolu canlıyı, yaratıcı tanrı ile peygamber arası bir harika-deli haline getirmeyi garanti ederim.</p>

  <p>Ve üç nesil sonra, Filomanya dünyaya dal budak salacak, insan ruhunun bin yıllık ihtiyaçlarına cevap verecek ve en yüksek kesinlik içinde herkese huzur sağlayacaktır”.</p>

  <p>Rabah Tehom hemen hemen gözlerinin üzerine düşmüş olan karton tacını düzeltti, alnını sildi, yanındaki Romanyalının viskisini içip kendini sessizce dinleyenlerin ne diyeceklerini bakışlarıyla sordu. Onun hazin inkisarını görünce cebimden bir yüz frank çıkartarak “Filomanya” havarisine uzattım:</p>

  <p>– İşte, dedim, “Gönüllü Delilik” okuluna hediyem. Az bir şey, biliyorum. Ama günümüz için böyle bir kuruma düşündüğünüzden pek az gereksinim var.</p>

  <p>Rabah Tehom başını, acıyarak salladı:</p>

  <p>– Hepiniz, dedi, akıl ile çürümüşsünüz. Doktor ayağınıza geliyor da, onu bir sadaka ile savıyorsunuz.</p>

  <p>Hiç de memnun olmadığı belli olduğu halde, yüz frangı, teşekkür etmeden, özenle portföyüne yerleştirdi ve kalktı. Yaldızlı tacını çıkartıp cebine soktu, hepimizi abartıyla eğilerek selamladı ve Coupole’den, sürgüne giden bir peygamber gibi mağrur ve haşmetli çıktı, gitti.</p>
</body>
</html>