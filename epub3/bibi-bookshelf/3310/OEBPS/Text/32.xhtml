<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Şan ve Şeref</h2>

  <p><i>Palm Beach, 20 Mart</i></p>

  <p>Birkaç gündür şan ve şerefi düşünüyorum. Birdenbire meşhur oluvermeyi isterdim. Hatta, binlerce yıl adımın insanların hatıralarında yaşamasını daha da çok isterdim.</p>

  <p>Tarihte yaşayabilmek için gösteriş ve tantana içinde mi doğmak lazımdır? Zannetmiyorum. Buna karşılık büyük ve eşsiz, unutulmayacak bir şey yapmak lazımdır.</p>

  <p>Bu, artık iddialı ve zor bir girişim. Şimdiye kadar her şey yapıldı. Kutuplara gidildi, Atlantik uçakla aşıldı, birisi sandalla dünyayı dolaştı, bir başkası, aynı şeyi seke seke yaptı. Değişik araçlara ve dayanıklılığa sahip orta tabakadan kimselerin başarabilecekleri ne varsa yapılmış bulunuyor. Bilinen şeyler tekrarlanamaz! Şiir yazmak? Benim harcım değil. Bir memleketi idare etmek? Yapabileceğimi sanmıyorum, hem yeterli gelmez. Bir millet yaratmak? Peki ama köle milletler ve parçalanmamış ırklar kaldı mı ki? Belki Afrika’da, zenciler arasında var, ama pek öyle beni sarmıyor. Bir ihtilalin başına geçmek! Ama nerede? Ve niçin? Böyle maceralara girişmek için bir mistik, bir iyimser, bir şair olmalı. Ben insanları sevmiyorum, onları ayaklandıracak sözleri bulamam. Bir büyük kumandan olmak? Harp bitti, yenisi çıkana kadar da ya ihtiyarlamış olurum, yahut da ölmüş. Nerede kaldı ki, bugünkü yıkıcı savaşlarda her şey belirsiz kalıyor, günün kahramanı olmak, ne kumandan ne de kâşif olarak pek kolay değil.</p>

  <p>Pek uğraşmadan, saçma veya zeki bir tuhaflıkla geçici bir şöhret elde etmek mümkün, amma benim aradığım bu değil. Ben eski usul bir şeref, her zaman takdir edilecek cinsten, bir Davut, bir Sokrat, bir Nevton bir Napoleon’unki gibi bir şan istiyorum.</p>

  <p>Zamanımızın bir sürü aptalları gibi, otuz gün durmadan dans edebilirim, üç hafta devamlı uçabilir veya yüz yaşında bir Çinli kadınla evlenebilirim. Ey, sonra? Gazetelerde birkaç satır, resimli dergilerde bir klişe, sekiz gün sonra da unutulmak.</p>

  <p>Büyük bir keşifte bulunabilmek için çok cahilim. Ne ressam, ne de bestekârım. Milyonlarımı ilk önüme çıkacak kimseye hediye edecek olsam, beni bir aziz kabul edecek yerde, aptal veya deli sayarlar, belki de tımarhaneye kapatırlar.</p>

  <p>Geriye cinayet kalıyor. Fakat bu yolda meşhur olmak da güç ve şüphelidir. New York katedralini yakacak olsam Erostat’ın şöhretini kazanamam. Bu adi bir kopya olur, üstelik özgürlüğümü de kaybederim.</p>

  <p>Vahşi ve orijinal, insanlığın hatırasını benzersiz bir şey olarak koruyacağı bir cinayet lazım. Böyle şeyden çekindiğim yok ama hayal gücüm de yok. Hem asırlardan beri birbirine işkence eden, birbirini öldüren insanlar arasında yeni bir cinayet şekli bulmak herkesin harcı değil. Yüksek zekâ, bol para ve hak, gerçek, kanun tanımazlık buna yeterli değil. Görülmemiş şeylerin sihirli sezgisi, bir üstün iblisin hayal gücü ve korkunç bir dehanın yardımı lazım.</p>

  <p>Bunlar para ile satın alınır ve hemencecik icat ediliverir şeyler değil. Nerede kaldı ki, sonuç sonsuz bir şöhret yerine elektrik sandalyesine oturmanın vereceği kısacık reklamdan ibaret olabilir.</p>

  <p>Bilinen yola, iyilik yoluna sapabilirim. Devamlı ve birinci sınıf şöhrete sahip azizler, insanlığa iyilik yapmış kimseler var. Ama kendimi ne cüzzamlılar arasında, ne de vahşileri hak yoluna davet eder görebiliyorum. İnsanlara karşı ancak sahte, ikiyüzlü bir duygu besleyebilirim ve etkisiz olur. Eğilimlerin beni iyilikten çok fenalığa sevkediyor.</p>

  <p>Fakat bir türlü karanlıklarda kaybolmaya, sessizliğe dalmaya razı olamıyorum. Bir ara, fakir bir dahiden bir keşif veya şaheser satın alıp sahtekârlıkla şan ve şeref teminini düşündüm. Fakat meşhur bir dahi bu pazarlığı kabul etmez, öte taraftan, tanınmamış insanlar arasında geleceğin dahisini tanıyıp çıkarabilmek için bizzat bir tür deha sahibi olmak gerek. Hem bu adam, sonradan, meseleyi açıklayıp maskemi yüzümden almak istemeyecek mi? Bundan başka, bir büyük adamdan, hep yeni yeni, devamlı mucizeler beklenir, halbuki, ben, kendi başıma bunu başaramam.</p>

  <p>Binlerce yıla ve doğanın felaketlerine dayanabilecek sağlamlıkta harika ve dev ölçülerle bir âbide yaptırmak? âbidenin ve onu meydana getirenlerin adları meşhur olacak, fakat parayı verip onu yaptıranın adım yalnız uzmanlar bilecek.</p>

  <p>Ömrümün yarısını servet peşinde sarfettim ve ilk patronum Joe Migins’in bana, durmadan “Birazcık dolar karşılığında her şey elde edilebilir” diye tekrar edişinin yanlışlığını şimdi anlıyorum. Bütün dolarlarımla eğlenmeyi ve şöhret elde etmeyi başaramıyorum.</p>

  <p>Ve en sonunda, ömrümün, kötü bir işe kullanılmış olduğuna karar vereceğim diye korkuyorum.</p>
</body>
</html>