<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Molotov’u Ziyaret</h2>

  <p><i>Washington, 12 Aralık</i></p>

  <p>Amerika’da bulunduğu bir sırada Molotov’u görmek istediğim zaman uğradığım güçlüklere hiçbir ünlü kişi ile buluşmak için yaptığım girişimlerde karşılaşmamıştım. Stalin’in kudretli muavini benimle görüşmeyi günlerce reddetti. Bunun üzerine vaktiyle dostum olan sözü geçer bir komünist şefine Molotov’u beni, o da birkaç dakika, kabule razı etmesi için başvurmak zorunda kaldım.</p>

  <p>Görüşmemiz, akşamüstü geç vakit, Dışişleri Halk Komiserinin oturduğu otelde oldu. İşte özet olarak bana dedikleri:</p>

  <p>– Amerika’da ve Avrupa’nın büyük bir bölümünde hüküm süren komünizm korkusu, daha ağırını söylemeyeyim, oldukça tuhaftır. Hükümetleriniz, zorlamalara karşı gelemeyerek, memleketlerinde, kontrollardan, sınırlamalardan, ekonomik planlardan, devlet ve resmi daire müdahalelerinden öyle bir şebeke kurmaktadırlar ki, her tarafta o kadar korktuğunuz komünizmden hiç farklı olmayan kollektivist ve konformist rejimler meydana çıkacaktır. İnsani faaliyetin bütün alanlarında devletin devamlı ve gittikçe artan müdahalesini isteyen modern hayatın zorunlukları ve çok yönlülüğü düşünülecek olursa başka türlü de yapamazsınız. Hükümetleriniz istedikleri kadar liberalizm ve demokrasi gibi eskimiş kelimeleri kullanadursunlar, günün gerçekleri onları gizliden ve yavaş yavaş bile olsa, sosyalist sistemlerin taklidine zorlamaktadır. Sonuç olarak, komünist rejimine benzer birtakım rejimleri kendi ellerinizle kurarken komünist tehlikesinden bahsetmeniz tamamen gülünçtür. Bu hiçbir modern memleketin kaçınamayacağı bir tarihsel kaderdir. Bir süre sonra memleketlerinizin komünist memleketlerle ikiz kardeş durumuna gelmeleri için birkaç bünye değişikliği, birkaç rötuş yetecektir.</p>

  <p>Batıda her politika artık ekonomiye dayanmaktadır. Geçen asırda prensiplerden, fikirlerden, ideal ve ulusal değerlerden bahsedilip durulurdu; bugün başınızda olanlar yalnız ekonomik meseleden, ücret tarifelerinden, toprak reformlarından, sendikalardan, grevlerden, ihracattan, piyasalardan, sanayinin devletleştirilmesinden, üretimden, işsizlikten filan bahsediyorlar. Marksizme karşı olduklarını söylüyorlar ama her gün, uygulamada, tamamen Marksist bir düzene inanmış olduklarını ispat ediyorlar; tarihsel maddeciliği. Böylece ideoloji bakımından bile komünizm için olgun bir duruma gelmiş bulunuyorsunuz. Onun için Rusya’nın dünya komünizmi kurmak için savaş açmasına hiçbir ihtiyaç kalmayacaktır. Her şeyden önce bizim büyük Stalin’imiz, Mussolini, Hitler ve Troçki gibi romantik, hayalci ve ilcaî değildir, pahalıya mal olacak, tehlikeli serüvenleri sevmez. O, sabırın güç, ama değerli faziletini bilen aklı başında, ölçülü bir Asyalıdır. Marksist düzenin gerçeğin ta kendisi olduğuna inanmıştır, acele etmeden, kapitalist ekonominin içindeki kuvvetlerle kendi kendisini yenmesini bekliyor, bunun için milletini kanlı bir savaşa sürüklemek ihtiyacı duymuyor, dünyada olan biteni iyi biliyor; kapitalist rejimi kendi iç gelişmesinin kanunları ile er geç sizi öldürücü bir buhrana götürecektir. Gittikçe artan işsizlik, üretim ile alış kabiliyeti arasında dengesizlik, rahatsızlık ve kargaşalık, bir yeni düzen isteği ve beklenişi buhranı doğuracaktır. Bundan başka Stalin her düşman memlekette sayıları gittikçe artan gönüllü ve heyecanlı destekçilere dayanabilir. Buna karşılık kapitalist memleketler komünist memleketlerde ciddi hiçbir destekçiye güvenemezler. Bütün bu sebeplerden Sovyet Cumhuriyetleri tarafından bir fetih savaşı isteği düşünülemez, çünkü dünya komünizminin kesin zaferi bir olasılıktan da fazladır, hemen hemen kesindir. Modası geçmiş bir edebiyat ve temeli olmayan ürkütmelerle mankafa edilmemiş olsa, Batının kavraması gereken ilkel gerçekler bunlardır.</p>

  <p>Ama fazla konuştum. Size söyleyecek başka şeyim yok.</p>

  <p>Ve Molotov başı ile hafif bir selam vererek hızla odadan çıktı.</p>
</body>
</html>