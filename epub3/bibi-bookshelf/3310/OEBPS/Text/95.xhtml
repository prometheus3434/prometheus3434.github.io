<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Deniz İnzivası</h2>

  <p><i>Filadelfiya, 8 Ağustos</i></p>

  <p>33-34 yılında ciğerlerimden ve sinirlerimden çok hastalandım. Bir yerde duramıyor, bir türlü avunamıyordum. İnsanları görmeye katlanamıyordum. Şehirlerden bıkmıştım. Dağlar beni eziyordu. Doktorlara pek inancım yoktur, ama yanlışlarını çıkartıp eğlenmek için kendilerine başvuruyordum. Ötekilerinden daha az aptal görünen biri bu oyunumun farkına vardı ve bana şu öneride bulundu: Deniz ve yalnızlık.</p>

  <p>Florida, Provans ve Yunanistan’ı dolaşarak deniz kenarında ve tenha bir ev aradım. Bir hayli gördüm, ama hiçbirini beğenmedim. Hemen hepsi bir şehire, bir yola, bir plaja yakındı, evin etrafına meraklıların gelmelerini önleyemezdim. Kendime bir yüzer ev satın almayı düşündüm. Orada hemen hemen tek başına, deniz ortasında yaşayabilirdim.</p>

  <p>Bir rastlantı, İzlanda’da, Rejkjavik’te aradığımı karşıma çıkarttı. Bu bir yattı. Yelkenleri de vardı ama hiç kullanılmıyordu. Baş güvertede rahat bir dairesi vardı: Bir yatak odası, bir oturma odası, bir banyo. Kaptan köşkü, tayfa kamaraları filan arkada kalıyordu. Yatı New York’a getirttim, Amerikan bandırası çektim. Bir kaptanla yedi tayfa buldum, uzun bir yolculuk için kontrat imzaladım. Bir kâtip, bir aşçı, bir uşak tuttum. Bol kumanya, birkaç yüz şişe iyi şarap, bir kitaplık, bir Siyam kedisi, bir gitara, bir ecza dolabı, bir film makinesi buldum ve mayısın ilk günleri demir aldık. Kaptana şu talimatı vermiştim. Gemi durmadan sefer edecekti, keyfime ve mevsimlere uyarak dümen kıracaktı. Hemen bütün yaz kuzey denizlerinde, kutup dolaylarında dolaştık. Sonbaharda Akdenize indik, kışı Hind denizinde, Pasifikte geçirdik.</p>

  <p>Belli bir hedefim yoktu. Hiçbir limana uğramak, bir adaya çıkmak istemiyordum. Bir yıl içinde iki, üç defa demirledik. O da su, mazot, kömür, taze et almak içindi ve çok çabuk davranıyorduk. Hiçbir seferinde karaya çıkmadım. Tekne rıhtımda olduğu saatler perdeleri indiriyor, korkunç insan yüzlerini, binaları görmek istemiyordum.</p>

  <p>Tayfa ile de pek karşılaştığım yoktu. Yemeklerimi tek başıma yiyordum. Baş güverte yalnız benimdi, orada dolaşıyordum. Hava durgun olduğu zamanlar sıkılıyor, fırtına olursa heyecanlanıyordum.</p>

  <p>Kamarama yalnız kaptanla kâtibim geliyorlardı. Bazen kısa emirler veriyordum, bazen uzun briç partileri yapıyorduk. Saatlerce okuyor, sigara içiyor, bol bol uyuyordum. Ve tahminimden fazla sıkılıyordum, ama, aynı zamanda garip bir mutluluk da duyuyordum. Sonsuz denizlerde özgür ve başıboş dolaşma, sessiz ve havadar bu tekne, karaya ayak basmadan, yeni simalar ve iğrenç abideler görmeden; şehir gürültülerinden, pis kokularından uzak, rahat ve tenha bu hayat, bu derin zevk bana melankoliye tutulmak gibi pahalıya mal olduğu halde tarif edemeyeceğim kadar hoşuma gidiyordu. Ama melankoli de bir çeşit keyif değil midir?</p>

  <p>Kısa zamanda ciğerlerim iyileşti, sinirlerim yatıştı. Bütün bir yıl, dünyanın en güzel denizlerinde dolaşarak rahat ettim ve ömrümün geri kalan günlerini bu deniz hapishanesinde, tuzlu ve uğultulu sonsuzluk içinde geçirmeyi düşünüyordum. Ama ikinci yazın başlarına doğru müthiş karın ağrılarına tutuldum. Yanıma aldığım ilaçlar sancılarımı dindirmedi. İstemeye istemeye Filadelfiya’da karaya çıkarak bir hastahaneye yatmak, kendimi doktorlara teslim etmek zorunda kaldım.</p>
</body>
</html>