<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Lenin’i Ziyaret</h2>

  <p><i>Moskova, 3 Temmuz</i></p>

  <p>Bir ay kadar uğraştım, ama nihayet başardım. Rusya’ya sadece bu adamı görmek için gelmiştim, onun sözlerini duymadan gitmek istemiyordum.</p>

  <p>Öyle sanıyorum ki, o, kendi tarzında, dinlemek zahmetine değer, yaşayan üç, dört kişiden bir tanesidir. Yanına yaklaşabilmek için komiserlerin eşlerine hediye, Kızıl askerlere bahşiş, öksüzlere, yetimlere bağış olarak yirmi bin dolardan fazla sarfettim ama pişman değilim.</p>

  <p>Vladimir İliç’in hasta ve yorgun olduğunu, en yakınlarından gayri kimseyi kabul etmediğini söylüyorlardı. Kendisi Moskova’da değil, civar bir köyde, kapısında, eskiden beri âdet olduğu üzere mermer sütunlar bulunan bir asilzade malikânesinde oturuyordu. Cuma akşamı son engeller de ortadan nihayet kalktı. Telefonla, pazar günü için beklenildiğim bildirildi. Lenin’e sermayemin Nep’in maruz kaldığı başlangıçtaki zorluklar için yardımda bulunabileceği söylenmiş, o da beni kabule razı olmuştu.</p>

  <p>Beni, iri yarı, hiç konuşmayan, koğuşuna gelen yeni hastayı tetkik eden bir hastabakıcı gözüyle süzen karısı karşıladı. Lenin’i küçük bir şahnişinde, üstü resim kâğıtları dolu bir masanın önünde buldum. Bana, son saatlerinde istediği oyuncaklarla rahat rahat oynamasına müsaade edilen bir mahkum etkisi yaptı.</p>

  <p>Mongol tipi malum başı, eskimiş bir kuru peynirden yontulmuşa benziyordu. İğrenç dudakları arasından, daha şimdiden bir ölü kafasınınki gibi korkunç, iki sıra diş görünüyordu. Geniş ve çıplak kafası fosil haline gelmiş bir canavarın alın kemiğinden yontulmuş bir barbar izlenimi veriyordu. Hilekâr, araştırıcı ve münzevi kuş gözleri, kanlı kapakların arkasına pusu kurmuştu. Bir gümüş kurşunkalemle oynayan ellerinin iri ve kuvvetli bir müjik elleri olduğu belliydi. Amma şimdi sıska görünüşleri ölümün yakın olduğunu haber veriyordu. Sanki, büyük sükuttan evvel dünyanın son akislerini duymak istermiş gibi dışarıya açılmış bozuk fildişi kulaklarını da asla unutmayacağım.</p>

  <p>Başbaşa kalışımızın ilk dakikaları çok sıkıntılı oldu. Lenin, artık hiç aldırış etmediği bir vazife görür gibi kayıtsız bir tavırla beni tartmaya çalışıyordu. Ben de bu sarfran rengi yorgun maskenin karşısında, kendisine buraya kadar gelişimin sebebi olan soruları soramıyordum. Rusya’da vücuda getirdiği büyük esere dair gelişigüzel iltifatlar kekeliyordum. O zaman, bu yarı ölü surat, alaycı olmak isteyen bir tebessümün hayaletlere özgü buruşukluklarıyla doldu. Hiç beklenmeyen ve hatta gaddar bir cerbeze ile Lenin haykırdı:</p>

  <p>– Fakat her şey yapılmıştı, her şey biz gelmeden evvel vardı. Yabancılar ve aptallar bizim burada yeni bir şey yaptığımızı zannediyorlar. Bu, kör burjuvaların sersemliği, hatası! Bolşevikler, Rus milletine uygun olan ve çarlar tarafından kurulmuş yegâne rejimi geliştirerek kabullendiler. Yüz milyon hödük sopasız, casussuz, gizli polissiz, dehşetsiz, idam sehpasız, divanıharpsiz, kürek mahkumiyetsiz ve işkencesiz idare edilemez. Biz bu sistem üzerine hâkimiyetini kurmuş sınıfı değiştirmekten başka bir şey yapmadık. Evvelce altmış bin asi ve kırk bin kadar kalem efendisinin -hepsi yüz bin kişi- bulunduğu yerde şimdi iki milyon kadar proleter ve komünist varız. Bu bir ilerleme, büyük bir ilerlemedir, çünkü şimdi imtiyazlılar on misli artmıştır, ama halkın yüzde doksan sekizi bu değişiklikten pek bir şey kazanmış değildir. Hatta emin olunuz, hiçbir şey kazanmamıştır ki, zaten bize lazım olan, benim de arzum ve esasen başka türlü olması imkânsız şey de budur.</p>

  <p>Ve Lenin, kafese koyduğu müşterinin gidişini arkasından seyreden bir esnaf gibi kıskıs gülmeğe başladı:</p>

  <p>– O halde, diye homurdandım, Marx, gelişme ve üst tarafı ne oluyor?</p>

  <p>Lenin bana şaşkın şaşkın baktı:</p>

  <p>– Yabancı ve kudretli bir insan olan size her şeyi söyleyebilirim. Başkalarına anlatsanız bile kimse inanmaz. Şurasını hatırlayınız ki, bizzat Marx bize teorilerin birer itibari kıymet, birer vasıta olduğunu söylemiştir. Ben Rusya’nın ve Avrupa’nın o zamanın durumuna bakarak, asıl amacıma ulaşmak için, komünist ideolojisini kullandım. Başka şartlar altında, başka memleketlerde olsaydım, başka şey kullanırdım. Marx, İngiliz istatistiklerinin ve sanayileşmenin gizli hayranı bir burjuva Yahudiden başka bir şey değildi. Onda barbarlık duygusu eksikti, bu sebepten de yarım adam sayılırdı. Bira ve Hegel ile dolu, ara sıra da dostu Engels’in dahiyane fikirler aşıladığı bir beyin! Rus ihtilali, Marx’ın peygamberane beyanatına tam bir yalanlama teşkil eder. Çünkü komünizm, burjuvalığın hemen yok olduğu bir memlekette muzaffer oldu. İnsanlar, Mösyö Gog, benim gibi, hiçbir kayıt ve şart tanımayan, gözü pek bir vahşinin hükmü altında bulunmaları icap eden korkak vahşilerdir. Üst tarafı enayilere mahsus bir sürü laf, edebiyat, felsefe ve palavradır. Vahşilerin canilerden bir farkları yoktur. Bu itibarla her hükümetin en yüksek gayesi, memleketin zindana benzer bir hale getirilmesi olmalıdır. Çarların eski “Katorga”ları politika dehasının en son birer buluşudur. İyi düşünecek olursanız, çilehâne hayatı ortalama olarak, insanlara en uygun gelenidir. Hür olamadıkları için sorumlu kimselerin karşı karşıya kalacakları tehlikelerden, sıkıntılardan kurtulurlar ve fenalık yapacak vaziyette değillerdir. Bir insan hapse girer girmez, orada, ister istemez bir masum hayatı geçirecektir. Bundan başka hiçbir endişeleri, bir uğraşıları olmayacaktır. Çünkü, onların yerine düşünecek, hükmedecek başkaları vardır. Onlar, sadece bedenen çalışacaklar, fikren dinleneceklerdir ve bilirler ki, her gün, hastalansalar, hatta çalışmasalar bile, hür insanların her sabah ekmek, her akşam yatak peşinde koşup didinmeleri nedir, bu endişeleri tanımadan, yiyip, içip, yatabileceklerdir. Benim hülyam, Rusya’yı muazzam bir hapishane haline getirmektir. Bunları bencilliğimden söylüyorum sanmayınız. Bu sistemin en fazla kurbanları, köleleri zindancılarla onların yardımcıları olacaktır.</p>

  <p>Lenin birdenbire sustu ve önünde duran bir resmi seyretmeye başladı. Bu, kule gibi yüksek, sayısız yuvarlak pencereleri olan bir saraydı sanıyorum.</p>

  <p>Suallerimden birini sorayım dedim:</p>

  <p>– Ya köylüler?</p>

  <p>Vladimir İliç tiksinerek yüzünü ekşitti:</p>

  <p>– Köylülerden, dedi, nefret ederim, Turgeniyef denilen çürümüş, gevşemiş batılı ile hilekâr bir “faune” olan Tolstoy ikiyüzlüsünün “idealize” ettikleri mujikten nefret ederim. Köylü bütün iğrendiğim şeyleri temsil eder: Mâzi, iman, irtica, dindarlık ve el ile görülen işler. Onlara tahammül ediyor, onları pohpohluyorum, ama nefret ediyorum. Bir tane kalmamacasına hepsinin yok olduğunu görmek isterim. Benim için bir elektrikçi yüz bin köylüye değer.</p>

  <p>Öyle ümit ediyorum ki, kimya laboratuvarlarında, birkaç dakika içinde, makinelerle elde edilecek gıdalarla yaşamaya muvaffak olacağız ve o zaman köylü cinsini nihayet ortadan kaldırabileceğiz. Ya işçi olurlar yahut geberirler. Tabiat içinde yaşamak, tarih öncesine layık bir ayıptır.</p>

  <p>Kafanıza şunu koyunuz ki, Bolşeviklik üç taraflı bir savaş demektir: Çürümüş aydınlara karşı bilgin barbarların savaşı, doğunun batıya ve şehrin köye karşı savaşı. Bu savaşta kullanılacak silahlar arasında bir fark gözetmiyoruz. Fert, yok edilmesi lazım bir şeydir. Onu, tembel Greklerle boş hayaller peşinde koşan Almanlar icat etmişlerdir. Direnen bir kanser çıbanı gibi kopartılıp atılacaktır. Kan, tabiat tarafından ikram edilen en iyi gübredir!</p>

  <p>Beni gaddar zannetmeyiniz. Verdiğim emirlerle asılan ve kurşuna dizilenler canımı sıkıyor. Beni kendilerini öldürtmeye mecbur ettikleri için onlardan nefret ediyorum. Ama başka türlü yapamam. Benim hayalimde, bir örnek zindan, iyi idare edilen sakin bir hapishane genel müdürü olmak yaşıyor. Fakat her cezaevinde olduğu gibi isyan edenler, endişeliler, eski ideolojilerle katil mitolojilerin hasretini çeken budala insanlar var. Bütün bunlar yok edileceklerdir. Birkaç bin hastanın milyonlarca insanın gelecekteki saadetini bozmalarına izin veremem. Hem nihayet, eskiden yapılan hacamatlar vücudu tedavi için pek de fena gelmiyordu. Bundan başka, kendini hayata ve ölüme hâkim hissetmekte bir tür şehvet var. Fransa’da mı, Almanya’da mı bilmiyorum, sahici tanrıyı öldürdükten sonra, bazı zevkler insanların eline geçti. Beni isterseniz, Asya ile Avrupa arasına yerleşmiş mahalli bir yarı tanrıdan başka bir şey saymayabilirsiniz. Ancak ufak tefek heveslerimi yerine getirebiliyorum. Şimdi unutulmuş amma, Paganizmin çöküşünden evvel bazı zevkler vardı. İnsan kurbanlarının faydası derin bir sembol, yüksek bir öğretici içerik taşımasında ve temizleyici bir bayram oluşundaydı. Fakat burada müminlerin ilahileri yerine, bana doğru, mahpusların ve can çekişenlerin ulumaları yükselmektedir. Sizi temin ederim ki, bu senfoniyi, Beethoven’in dokuzuncusuna değişmem. Bu, müstakbel saadeti haber veren bir ezgidir.”</p>

  <p>Bana öyle geldi ki, Lenin’in altüst olmuş ve bir ceset gibi suratı, yalnız kendinin duyduğu sessiz ve tantanalı bir musikiyi dinlemek üzere ileri uzanıyor. Fakat Madam Kruspkaya geldi, kocasının yorulduğunu, dinlenmeye ihtiyacı olduğunu söyledi. Hemen çıktım.</p>

  <p>Bu adamı görmek için yirmi bin dolardan fazla sarfettim, ama, paramı pencereden atmış sayılmam sanıyorum.</p>
</body>
</html>