<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Şehir Cesetleri</h2>

  <p><i>Napoli, 13 Ekim</i></p>

  <p>Ceset peşinde, eski dünyada yaptığım bir seyahatin hemen hemen sonuna geldim. Bir harabeler, mezarlıklar yolu takip ettim. Canlı insanların yaşadıkları, canlı şehirlerde duracak yerde, ölülerle dolu, ölü şehirleri ziyaret ettim.</p>

  <p>Mısır’da Kahire ile İskenderiye’yi bir yana koyup Heliopolis ve Teba’ya, Asya’da, Troya’dan başlayıp Bergama, Sard, Şeria ve çöle girerek meşhur bin sütunu ile Palmir, kâhinleri ile meşhur Ekbatan, nihayet Niniva, şahane harabeler yığını Persopolis’i gördüm. Oradan Avrupa’ya dönüp Girit’te yeraltından çıkarılan Knosos ve Tirent saraylarını gezdim. Yunanistan’da Delfos ve Elefsis’den, Arnavutluk’ta Butrinto’dan artakalanları seyrettim, nihayet İtalya’ya geçtim. Sicilya’da yalnız Selinonte’de durdum. Pompei’yi biliyordum, fakat Herkülanum’u tekrar görmek istedim. Sibil’in mağarasının üstündeki Cumes kayasına çıktım ve eski Posidoina olan Paestum’a kadar gittim. Şimdi, görülecek Osti ile Norba ve Vetulonies ile Populonies kalıyor.</p>

  <p>Ölü şehirler! Hepsini gördüğümü iddia edemem ama en meşhurlarını muhakkak gezdim. Bu eski insan kovanlarının taş iskeletleri, yarının leşlerinin üst üste yığıldıkları bayağı şehirlerden daha çok beni çekiyor. Kırık sütunlar artık hiçbir şey taşımıyor, gök, mâbedlerin zeminlerini yeniden fethetmiştir. Güneş mahzenlere ve lâhidlere dönmüştür, evler, yıkık duvarlardan ibarettir, saraylar ve mezarlar bomboştur, içlerinde kimseler yoktur, her şey kül, toz ve sükuttan ibarettir. Sokakların, araları açılmış taşlarının üstünden artık bu dünyanın güçlüleri, evlerin, vilayetlerin efendileri değil, ölüm âşıkları ve hizmetçiler geçmektedir. Eskiden sevişilen, eğlenilen odalara şimdi yağmurlar yağmaktadır; tiyatro amfilerinde kertenkelelerle akrepler güneşlenmektedir ve kralların büyük salonlarına baykuşlar yuvalarını yapmışlardır.</p>

  <p>Başkalarına, bu geçmiş debdebelerin yıkıntıları, otlarla sarılmış küçücük duvarlar haline gelmiş zevk ve gurur başkentlerinin kalıntıları belki hayret verir. Bana değil! Tahrip ve küçültme zevkim bu harabeler arasında sonsuz bir şekilde tatmin ediliyor. Bazen mağrur bir sevinç duyuyorum, bu çözülme içinde bir ben yaşıyorum; bazen de alçalmanın şehvetini tadıyorum; bizim şehirlerimiz de bunlara benzeyecek, gururumuz aynı neticeye varacak. Fakat şu veya bu şekilde, düşüncem alışılmış olandan ayrılıyor: Palmir beni Londra’dan fazla heyecanlandırdı.</p>

  <p>Yeraltından çıkarılmış veya terk edilmiş şehirler, yaşayanlardan ölçülemeyecek kadar daha güzeldir. Hayal gücü onları yeni baştan yapıyor, eksiklerini tamamlıyor ve daha mükemmel, daha muazzam bir bütün elde ediyor. Benim için bitmemiş veya harap olmak üzere bulunandan daha harikulade bir şey yoktur; ve ölmesi lazım geldiğini bilen için ölüm kokusundan kuvvetli bir iksir olamaz.</p>

  <p>Paestum’e gittiğim gün havada fırtına vardı. Bir an içinde eski Yunan’ın bütün hayatını ve parlaklığını görebilmem için, asırların kemirdiği fakat müthiş surette canlı, bal rengi muazzam sütunlarıyla Neptun mabedinin dirilmesine bir parça güneş yetti. Ölmüş bir Tanrının bu kocaman ölü evi, yeşillikler ve çiçek açmış çiriş otları ile kapkara dağlarla yanımızda homurdayan deniz arasında, bana doğadan daha canlı ve parlak göründü. Orada, yanıbaşımızda, esmer, çok güzel bir genç kız vardı, başındaki kırmızı paçavra, gece meleği gözleri ile mabedin duvarında ölümün kendisi gibi görünmüştü.</p>
</body>
</html>