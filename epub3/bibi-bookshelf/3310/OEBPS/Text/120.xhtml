<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Paul Valery ile Görüşme<br/>(yahut Şiir ve Felsefe)</h2>

  <p><i>Paris, 20 Mart</i></p>

  <p>Fransız Akademisi üyesi Paul Valéry mütevazı görünüşlü, zayıf yüzlü, ak saçlı, daha ziyade seçkin, emekli bir bakanlık memurunu andıran ufak tefek bir adamdır.</p>

  <p>Yabancıları dalgın bir nezaketle karşılar. Fakat, Alain ile birlikte ‘“milli düşünür” sayıldığı halde, kendisini dinlemekten hoşlananlarla, hoşlanarak konuşur.</p>

  <p>Gidip kendisini görmeye cesaret edememiştim, fakat tanıştığımız kimselerin bir yemeğinde rastlantı bizi karşılaştırdı, birkaç dakika görüşebildik. Benim Amerikalı olduğumu öğrenince, memnun eder düşüncesiyle Edgar Poe’dan söz açtı:</p>

  <p>– Poe, dedi, benim büyük ustam Mallarmé’nin büyük ustalarından biridir. Benim de Eureka üzerine bir denemem vardır. Bilim ve düşünceden hiç haberleri olmayan edebiyatçılar bu kitaba gerektiği önemi vermiş değillerdir.</p>

  <p>Ve muzip bir gülümseme ile ekledi:</p>

  <p>– Bu, kendi meslekleri ile ilgili şeylerden pek haberleri vardır demek değildir. Poe benim gibi bir şair ve bir filozoftu. Bu kelimeleri etimolojik anlamları ile alıyorum.</p>

  <p>Bilmeyenlerin bağdaşmaz saydıkları bu iki verginin bir tek kişide nasıl toplanabildiğini sordum.</p>

  <p>– Bilmeyenler, dedi, bilmez kişiler gibi konuşurlar. Yani konuşmak istedikleri konudan haberleri olmayan kimseler gibi. Gerçek şiir, Greklerden günümüze kadar, aynı zamanda düşüncedir, ve öte yandan filozof, kendisinde şiirin gizli dokusu olan imgelem yoksa, gerçek filozof sayılmaz. Şairler ve filozoflar ancak Tanrıların kendilerine söylediklerini yazarlar ve biliyorsunuz ki Tanrılar hasis ve kıskançtırlar, şaire yalnız ilk dizesini, filozofa da ilk bölümü söylerler.</p>

  <p>O zaman bu iki çeşit çalışmasından en derin zevki ve sevinci hangisinden daha fazla duyduğunu öğrenmek istedim.</p>

  <p>– Ne şair ne de filozof zevk peşindedirler, dedi, ne şiir cömert bir şaraptır, ne de felsefe güldürücü bir gaz. Asil kimselerin kendilerini verdikleri bu iki yüksek oyun hemen daima zahmetli ve ümit kırıcıdır Şiir, mutlak peşine düştüğü zaman kendisini ifade ve tarif edilemezin karşısında bulur. Düşünce, kendine bütünü ile sahip olmayı denerse, olanaksızın duvarına çarpar. İnsanın gerçek ve biricik faciası, benim son sahnesine kadar yaşayıp oynadığımdır. Sıradan çıkmak isteyen her insan mümkün olan en yüksek eylemin, herhangi bir çıkar gütmeyen, devlet naslarına hizmete, zayıfları avutmaya alçalmayanı olduğunu keşfeder. Fakat halis düşünce bize göstermesi gerekeni yakıp yok eden bir mikroskoptur. Durmadan tahlil etmekle, derinleştirmekle, eleştirip çözmekle en bağımsız ve cesur düşünce kendi kendini kemirir, aşındırır, gereksizliğinin ve zayıflığının farkına varır, amaç edindiği şeyi eritir, yok eder. Korku nedir bilmeyen her düşünce sonunda daima kendini öldürür. Demek, insanın üzerinde durulmaya değer gördüğü her düşünce onu ümitsizliğe ve hiçliğe götürüyor. Bilmeyenler veya bunu kabul etmek istemeyenler…</p>

  <p>Ne yazık ki bu ara güzel ve genç bir kadın Paul Valéry’ye bütün sözlerden daha çekici harikulade bir gülümsemeyle sokuldu, “milli düşünür” özür dileyen bir hareketle acı sözlerini bitiremedi. Bütün gece bir daha yanına sokulamadım.</p>
</body>
</html>