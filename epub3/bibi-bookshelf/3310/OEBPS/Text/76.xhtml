<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Tabiat Düşmanı</h2>

  <p><i>New Parthenon, 18 Nisan</i></p>

  <p>Birkaç gün oluyor, yalımın bahçesinde dolaşırken daha dün bir çiçek bulutu gibi duran kiraz ağaçlarımdan en güzelinin, ocak ayındaymış gibi bir iskelet haline gelmiş olduğunu dehşetle gördüm. Üzerindeki çiçekler ve yapraklar pis bir gübre yığını gibi yerlere serilmişti.</p>

  <p>O gece fırtına filan olmamıştı. Bunu ancak bir insan yapabilirdi, ama kim?</p>

  <p>Ertesi gün bütün nergislerim, salkım çiçeklerim, harap olmuştu. Hatta daima yeşil çitlerim, defnelerim, şimşirlerim de birer çalılık haline gelmişti.</p>

  <p>Yıkımı görüp benden fazla şaşkına dönen bahçıvanbaşı Harry’yi çağırttım. Bana çeşitli sebzeler yetiştirttiğim bostanın da çiğnenmiş, altüst edilmiş, köklerin kesilmiş veya koparılmış olduğunu söyledi. Olay önemliydi, hemen şerife telefon ettim. Koştu, geldi. Bu inanılmaz hali görünce o da benim gibi dehşet içinde kaldı.</p>

  <p>– Akşama, dedi, size iki adam göndereceğim. Sabaha kadar bekleyecekler, tekrar gelen olursa yakalarlar.</p>

  <p>O gece ve ertesi gece polisler bir şey bulamadılar, ama üçüncü gece, şafak sökerken silah sesleri ve haykırışmalarla uyandım, bahçeye indim. Polisler yüzü sapsarı olmuş bir delikanlıyı sürükleyip tartaklayarak getiriyorlardı. Onu alt kat odalarından birine kapattılar. Kendisini sorguya çekmeye başladım. Önceleri, sanki sorulanlar kendisine değilmiş gibi ağzını bile açmadı, kıpırdamadı. Onu iyice gözden geçiriyordum. Sarışın, ince yapılıydı. Kabuğuna çekilmiş bir düşünür, hayal peşinde koşan bir insan yüzü vardı. Temiz, koyu renk bir elbise giyinmişti. Elleri, parmakları bir artistin, bir kadınınkiler gibi ince ve yumuşaktı. Bana bir azizinkiler gibi parlak, mavi, çok güzel gözlerini dikmişti.</p>

  <p>Kendisine telefon edilmiş Şerif biraz sonra geldi ve delikanlıyı sorguya çekti, benden daha şanslı çıktı. Delikanlı tatlı bir sesle:</p>

  <p>– Adım David Bayton, dedi, yirmi beş yaşındayım, ressamım. Ailem, kimsem yok, Five Street’te Sanderson Otelinde kalıyorum. Öğrenimimi Boston’da yaptım, Filadelfiya’da sergiler açtım. Daha öğrenmek istediğiniz başka bir şey var mı?</p>

  <p>– En önemlisini öğrenmek istiyorum. Mr. Gog’un bahçesindeki çiçekleri, ağaçları siz mi tahrip ettiniz?</p>

  <p>– Evet.</p>

  <p>– Niçin? Mr.Gog’a bir düşmanlığınız mı var?</p>

  <p>– Hayır. Kendisini ilk defa şimdi görüyorum.</p>

  <p>– O halde bu anlamsız hareketinizi nasıl açıklayabilirsiniz?</p>

  <p>– Bunun sebeplerini anlamanız biraz güç olacak.</p>

  <p>– O kısmı bize bırakınız, siz, ne söyleyecekseniz onu söyleyiniz, biz de elimizden geldiği kadar anlamaya çalışırız.</p>

  <p>– Bilmem çocukluğumdan beri şairlerden, mısra yalancılarından, diplomalı dolandırıcılardan niçin nefret ettiğimi anlayabilecek misiniz? Onlardan, özellikle ilkbahar üzerine tekrarladıkları sıradan saçmalıklar yüzünden nefret ettiğimi anlatabilecek miyim? Gerçek ilkbahar, benim sefalet günlerimde tanıdığım ilkbahar, bir pis çamur, bir ekşi rüzgâr, bir gübre kokusudur. Sizin ilkbaharınız bir edebiyat, bir bahçıvan ilkbaharıdır ve benim için bir hakarettir.</p>

  <p>– Ressam olduğunuzu söylediniz. Bir sanatçı sizin yaptığınız gibi Tanrının eserine küfredebilir mi?</p>

  <p>– Ben ressamım, ama gerçeğe, doğaya ya da güzelliğe utandırıcı bir bağlılıktan kendini kurtarmış olanlardanım ve sonsuza dek böyle kalacağımızı umuyoruz. Biz Tanrı tarafından pazar ressamları için yaratılmış bir dünyayı değil, düşüncemizin yarattığı, indî, metafizik bir dünyayı, kendi dünyamızı vermek istiyoruz.</p>

  <p>– Burada güzel sanatlar üzerine tartışma yapacak değiliz, söyleyecek başka bir şeyiniz var mı?</p>

  <p>– Var. Şunu söylemek isterim ki bitkiler benim için dünyada aşağı, dilsiz, hareketsiz asalak bir hayat biçimidir. Görmeye tahammülüm yoktur ve elimden gelince parçalar, tahrip ederim.</p>

  <p>– Çok iyi, sonra?</p>

  <p>– Madem ki beni dinliyorsunuz, şunu da söyleyebilirim ki çiçeklerin polenlerini dağıtmak üzere böceklere aracılık ettiren hayâsız birer cinsel gösterilerden ibaret olduklarını öğrendikten sonra onlara karşı sönmez bir kin duydum. Sizler gibi akıllı, uslu, namuslu kimselerin büyük bir sevgi ile, zevkle kokladığınız, bakirelere ikram ettiğiniz o şairane çiçekler gerçekte ve sadece semiz, yapışkan, açık saçık birer cinsel organdır.</p>

  <p>– Anladık, sonra?</p>

  <p>– Sonrası, yaşayabilmek için, bitkilerin bile müthiş bir savaştan, sonsuz bir ölüm kalım savaşından, birbirlerini parçalamaktan başka bir şey yapamayan sizin o güzel doğanızdan nefret ediyorum, öğürtüler duyuyorum. Artık her okumuş, terbiyeli, uygar insanın aziz, Tanrısal doğaya hayran olması kabul edilmiştir. Ama ben bu ikiyüzlü sıradan gerçeğe hep isyan etmişimdir. Benim için doğa, kendimi bir türlü kurtaramadığım, beni hapseden, varlığımı tehdit eden esrarlı, rahatsız edici bir kaostur, bana düşman ve kendisini zorla kabul ettiren bir temeldir, ondan ancak isyan ederek, tahrip ederek kurtulabiliyorum. Ama zannettiğiniz gibi bir deli değilim. Dağları köklerinden sökemeyeceğim, balinaları öldüremeyeceğim için, zayıf, silahsız yaratıklara, bitkilere saldırıyorum.</p>

  <p>– Bitirdiniz mi?</p>

  <p>– Bir başka sebep daha var ama çok kişisel ve gizli olduğu için öğrenemeyeceksiniz.</p>

  <p>– Pek merak ettiğimiz de yok. Benim için asıl mesele sizi hapishaneye mi, tımarhaneye mi götürmektir.</p>

  <p>David Bayton gülümseyerek:</p>

  <p>– İkisinin arasında bir fark yok, dedi, en yakını hangisi ise oraya götürünüz.</p>

  <p>Şerif ile adamları delikanlıyı otomobillerine alıp gittiler. Yalnız kalınca duyduklarımı düşündüm. Bu deli ressam bana hiç de sevimsiz görünmedi. Onu kurtarmak için bir şeyler yapmak istiyorum.</p>
</body>
</html>