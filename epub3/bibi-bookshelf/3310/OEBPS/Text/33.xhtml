<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Şiir Endüstrisi</h2>

  <p><i>New-Parthenon, 27 Mayıs</i></p>

  <p>Dünyanın manen ve maddeten en pahalı şeyi olan özgürlüğü satın alabilmek için, çoktandır, her türlü endüstri işlerinin idaresinden ve bu gibi işlere katılmaktan vazgeçtim. Bu, halen rastgele her milyonerin dahi sahip alamayacağı bir lükstür. Öyle zannediyorum ki, yeryüzünde hemen hemen hür sayılabilecek beş, altı kişiden biri de benim.</p>

  <p>Fakat insan yıllarca iş huyu edindi mi, bunun tepmesinden kendini tamamen kurtarması olanaksız gibidir. Geçen yıl, hiç olmazsa daha büyüklerine ve ağırlarına dönmem arzusundan beni alıkoyar diye bir küçük endüstri ile avunmak hevesine kapıldım. Bunun yepyeni ve pek büyük sermaye istemeyen bir endüstri olmasını istedim.</p>

  <p>O zaman aklıma şiir geldi. Ölçülü satırlarla, az miktarda verilen bu bir tür sözlü afyon şüphesiz birinci derecede gereksinim duyulan bir madde değildir, fakat birçok kimsenin ondan vazgeçemediğini de kabul etmek gerekir. Bununla beraber, mısraların rasyonel bir tarzda yazılması işini organize etmek kimsenin aklına gelmemiş, bu, daima kişisel anarşinin keyfine terkedilmiştir. Bu ihtimalin sebebi herhalde şu olsa gerekir ki, verimli dahi olsa bir şiir endüstrisi, ürünün sınırlı tüketiminden olsun, onu makineleştirmek güçlüğünden (dikkat ediniz, olanaksızlığından demiyorum) olsun, pek az gelir getirebilir. Fakat benim için, mesele kazanç değil, meraktı. Bu işe az bir sermaye lazımdı. Tesisat masrafı da yok gibi bir şeydi. Bu yeni girişim için, “skilled workers”lere <span class="color">[Uzman işçi]</span> başvurmak gerekeceğini biliyordum, böyle kimseler, bilhassa Avrupa’da, çok vardır. Aramaya başladım. Fakat çoğunun, daha ilk teklif yapılır yapılmaz, bir endüstri hesabına düzenli bir şekilde çalışmaya karşı garip bir nefret duyduklarını fark ettim. Hoş, fazlasına da ihtiyacım yoktu. Mesele para değil, basit bir denemeydi. İçlerinden bir tanesi hariç, hepsi genç ve en modern akımlardan beş kişi angaje etmeyi başardım.</p>

  <p>Florida’daki köşkümde zenci uşaklar ve iki daktilo ile bir küçük lonca kurdum, bir de küçük dizgi atölyesi yaptırıp girişimimin ilk meyvelerini beklemeye başladım. Beş şair, yiyip içip oturuyorlardı, küçük birer aylıkları, ayrıca, gelmesi beklenen kârdan hisseleri vardı. Sözleşme bir yıl için yapılmıştı, aynı süre için uzatılması mümkündür.</p>

  <p>Daha ilk aylarda zorluklar ve can sıkıcı şeyler baş gösterdi. Şairlerden biri, ilham için pahalı uyuşturucu maddelere ihtiyacı olduğunu, aylığının yetişmediğini yazdı. Daktilolardan en genci, beş işçim rahat bırakmadıkları için istifa etti. Bir başka şair, ilham perilerinin ziyaretini kolaylaştırmak için bir orkestra istedi, olmadığı takdirde altı düzine plakla bir gramofonun yeteceğini ekledi. Üçüncüsü şarap ve kitap yokluğundan şikâyetçiydi. Öteki iki şair ise, işin başında kalan daktilonun yazdığına göre, sabahtan akşama kadar, sigara dumanları arasında kavga edip duruyorlarmış. Tabii hiçbirisine cevap vermedim.</p>

  <p>Aradan altı ay geçince, sözleşme gereği, kuruma ilk ziyaretimi yapmak üzere Florida’ya gittim ve altı şairle, teker teker görüştüm.</p>

  <p>İlk olarak Hippolyte Cocardasse geldi. Dada mektebinden ayrılmış ve gayet tabii Montparnasse’da bulunmuş bir Fransızdı. Ufak tefek, esmer, başı cascavlak fakat kirpi gibi sakallı, gözlüklerinden ayakkabılarının ucuna kadar pırıl pırıl olan bu adam, bir şairden çok, bir Vilayet emniyet memuruna benziyordu dedi ki:</p>

  <p>– Bana ve meslekdaşlarıma, uluslararası piyasaya sürülmek üzere modern şiirde yeni bir tarz yaratmamızı önerdiniz. Ümitlerinizin beklenenin üzerinde gerçekleştiğini bildirmekle gurur duyuyorum. Biliyorsunuz ki, her dilin kendine özgü musiki değerleri vardır ve bir dilde renksiz veya sağır olan bir kelime bir başka dile tercüme edilince hayran kalınacak parlak bir ses verir. O halde, şiir yazmak için bir tek dil kullanmak, saf şiirin gerçek amacı olan musiki zenginliği ve değişikliğini sağlamak konusunda zor şartlar içine girmek demektir. Bu sebepten, mısralarımı meydana getirmek için, başlıca dillerden, şiir sırlarının uyumlu bir şekilde gerçekleşmesine en uygun kelime ve söyleyişleri derlemeyi düşündüm. Aydın kimseler, artık, beş, altı Avrupa lehçesi biliyorlar, bu bakımdan anlaşılmamazlık diye bir mesele yoktur. Herhalde Milletler Cemiyeti de bu ilk karma dil şiir denemelerini memnuniyetle koruması altına alacaktır. Esasen Dante “İlâhi Komediya”sının şurasına, burasına Latin, provansal ve başka lehçelerde mısralar sokmuş, fakat bunlar adi İtalyanca yığını altında boğulmuş kalmıştı. Ben, aksine, aynı dizeye, değişik dillerden alınmış kelimeler karıştırıyorum ve her dize böyle karışık olarak yapılmıştır. Hareket noktam budur ve işte ilk denemelerim. Kararı kendiniz veriniz.</p>

  <p>Bunun üzerine Cocardasse, gülümseyerek ve eğilerek büyük boyda birkaç kâğıt uzattı. İlk şiirin başlığı şu idi:</p>

  <div class="poem">

    <p><i>Gesang of a per duta amour</i></p>

  </div>

  <p>Sonra şu mısraları okudum:</p>

  <div class="poem">

    <p><i>Beloved carinha, mein Weltchmerz.</i></p>

    <p><i>Egorge mon âme en estas soledades</i></p>

    <p><i>My tired heart, Raju, presvéthyj</i></p>

    <p><i>Muore di gioia tel un démon au ciel</i></p>

    <p><i>Lieber Himmel, castillo de los Dioses</i></p>

    <p><i>Quarts quot durera this fun dessepéré</i></p>

    <p><i>Lambada tis drévo rizni</i></p>

  </div>

  <p>Dil bilmeyişim daha fazla devam etmeme engel oldu. Tek kelime söylemeden, şair Cocardasse’ın yüzüne baktım:</p>

  <p>– Belki, dedi, her dile ayırdığım pay size haklı görünmemiş olabilir? Fakat ben, bu paylaşımda hepsinin edebi geçmişini, nüfus ve politika önemini göz önünde bulundurdum.</p>

  <p>Böyle bir aptalla tartışmak gereksizdi:</p>

  <p>– Çalışmanıza devam ediniz, dedim, yıl sonunda karma dilli şiirin ne dereceye kadar geniş bir satış olanağı olacağını görürüz.</p>

  <p>Cocardasse’ı gönderdikten sonra Stutgart’lı Otto Mutterman’ı içeri aldılar. İki yüz santimetre yüksekliğinde, bundan yarım asır evvel, yeryüzüne, şüphesiz onu güzelleştirmek için değil, fakat aydınlatmak için inmiş bir insan abidesi. Sanki bir öküzle bir dişi aslanın çiftleşmesinden doğmuştu ve mitolojilerin “Sturn und Drang” devrinde olduğu gibi hâlâ uzun, hâlâ sarı, hâlâ taranmamış saçları en kuvvetli delilleri idi. Bundan başka metafizik, tarih felsefesi ile uğraşıyordu, bir parça da âsûrolog idi. Mavimtrak çini gözleri pek güven verici olmamakla beraber, doğrusu iyi adamdı. Kendisine bir milyonu güvenerek verebilirdim. Amma, yanımda tabanca olmadan onunla başbaşa kalmak istemezdim.</p>

  <p>Muttermann heybetli bir eda ile:</p>

  <p>– Halis Cermen ırkından olmakla beraber, diye başladı, Fransız Jubert’in bir düşüncesine daima hayran olmuşumdur. Bu Fransız, aynen şöyle demiştir: “Şayet bütün bir kitabı bir sayfaya, bütün bir sayfayı bir cümleye ve bu cümleyi bir kelimeye sığdırmak gibi lanetli bir hırs içinde kıvranan bir adam varsa, o benim.” Bana gelince ben bu düşünceye kesin bir emir anlamı verdim ve öyle aldım. Vatandaşlarımın kusuru çok konuşmak, söylemektir. Halbuki, insan ancak ırkına özgü âdetlerden kurtulmakla büyük olabilir. Bundan başka, şiiri, bir damla keskin koku elde etmek için muazzam bir ot ve çiçek yığınını, bin bir itina ile süzmek suretiyle elde edebilmek gerekir. Hayatım baştanbaşa bu programa sadık kalmak oldu. Yirmi yaşımda iken, yalnız kendi Weltanschauung’umu değil, fakat Rea-Kibele ana masalı etrafına toplanmış olarak, bütün insanlığın tarihi gelişimini, kestirmeden içine alacak bir lirik ve felsefi devre açmak istedim. Otuz yaşına geldiğim zaman destanım bitmişti, ama çok uzundu. Elli bin altı yüz dize vardı. Joubert’in derin alforizmasını o zaman keşfettim. Elime tırpanı alarak çalışmaya başladım. Otuz beş yaşına geldiğim zaman, dizelerimin sayısı on bine inmişti ve özünü koruyordu. Kırk yaşında destanımı dört bin dizeye indirmeyi başardım, kırk beşinde iki bin üç yüz dize kaldı. Elli yaşına, sizin yanınıza geldiğim vakit onu yedi yüz dize içine sıkıştırabilmiştim ve şimdi ise, sizin saygıdeğer misafirperverliğiniz sayesinde hayalimdeki şeyi gerçekleştirmiş bulunuyorum: Bütün destanım, sonunda tek bir kelime içine sığdırılmış bulunuyor; sihirli bir kelime, teksif edile edile iksir haline gelmiş, her şeyi kucaklayan ve ifade eden bir kelime! Ve gelişme yollarında otuz senelik çıraklık devremin, çalışmalarımın sonucunu size sunuyorum.</p>

  <p>Bu sözleri söylerken masamın üzerine bir kağıt koymuştu. Baktım. Sayfanın ortasında, zarif bir “batarde” yazı ile şu söz vardır:</p>

  <div class="block">

    <p class="center"><i>Entbindung</i></p>

  </div>

  <p>O kadar! Kâğıdın üst tarafı bembeyazdı. Otto Muttermann şaşkınlığımın farkına varmış olacak ki:</p>

  <p>– Belki, dedi, evren kadar büyük bu kelimede, insan kaderini özetleyen anlam sonsuzluğunu keşfedemediniz; “binden”, bağlamak anlamında Prometeus hurafesini, Spartakus’un esaretini, dinin (religare) kudretini, baskının kötülüklerini, kurtuluş ve devrimi ifade ediyor. Fakat kelimenin öneki kâinat dramının öbür tarafını açıklıyor: “Entbindung” yok etmek ve doğumdur. Zincirlerin kopması, kurban tanrının mucize halinde dünyaya gelişi, hem hırafelerden hem kanunlardan kurtulan insanlığın muzaffer hamileliğidir. Onda, Plotin’in tanrısının iki devreli teneffüsü ile tarihin sonsuz görev değişimi olan fetihler ve isyanlar, esaret ve özgürlük aynı zamanda bulunur.</p>

  <p>Muttermann’ın gözleri şimşekler çakmaya başlamıştı. Onun bu birleşimine hayran görünmeyi daha uygun ve tedbirli bir hareket gördüm. Aynı zamanda bu “manya”sının kendisini bir tımarhaneye yollamama kanunen izin verecek derecede artmasını da içimden geçiriyordum.</p>

  <p>Üçüncü şair Uruguaylı idi ve kişiselci akıma bağlı idi. Karlos Kanyamak gençti, sapsarı ve çok çekingendi. Simsiyah, erimiş zift gözleri bu solgunluk ve sarılık içinde insanı iki defa şaşırtıyordu.</p>

  <p>– Ben de, dedi, bilinen şiirden biraz dışarı çıkan bir şey yapmak istedim. Halis şiirin, Fransa ve İtalya’da, artık bir tekniği var. Şiirin bütün güzelliği, anlamdan bağımsız olarak, sadece kelimelerin aralarındaki uyumdur. Ben, gizli bir örtü altına alsalar bile, bir heyecanlandırıcı veya ideolojik kavramı savunan halis şiir taraftarlarından daha ileri giderek, ondan her türlü anlamı tamamıyle kaldırma yollarını aradım. Ben, kelimeleri, aralarındaki ses kontrpuanım hiçbir mantıki bağın azaltıp, bozmasına izin vermeden, sadece fonetik ve hatıra uyandırıcı değerlerine göre bir araya getiriyorum. Bir deneme olarak yazdığım şu küçük şiiri okuyunuz.</p>

  <p>Okumaktan başka çare yoktu:</p>

  <div class="poem">

    <p><i>Lienza, sombra suspiro</i></p>

    <p><i>Amarillas, misterios, desierto</i></p>

    <p><i>Huella, palabra, doliente, Tiro</i></p>

    <p><i>Faraon, carazon, labias, huerto</i>.</p>

  </div>

  <p>Ötekiler tarafından zorlanmış olan sabrım tükendi, bağırdım:</p>

  <p>– Mösyö Kanyamak, bu dünyada şu gülünç kelime dizisine para verecek kadar enayi bir kimse var mıdır sanıyorsunuz? Ben size şiir yazmak emri verdim, sözlük düzmeleri değil. Belki beni aldatacağınızı zannediyorsunuz amma, bu, sözleşmemizi iptal etmek için yeterli bir sebeptir. Bugünden itibaren fabrika ile ilginiz kesilmiştir. Gidiniz.</p>

  <p>Zavallı Kanyamak, sulu zift gözlerini yere eğdi ve hazin hazin mırıldandı:</p>

  <p>– Yeni ufuklar keşfedenlere hep böyle davranılmıştır.</p>

  <p>Ve selam dahi vermeden, gururlu, çıktı.</p>

  <p>Karşıma çıkan dördüncü şair, bir Rustu. Avrupa ve Amerika’ya dağılmış, aynı zamanda Batılı ve sürgün rolü oynamaktan memnun binlerce göçmenden biriydi. Kont Fedia Liubanoff olsa olsa otuz beş yaşında vardı, fakat Paris ve Münih kahvelerinde sürdüğü hayat onu zamanından önce ihtiyarlatmıştı. Yüzü Moskovalılara özgü o klasik Mongol damgasını taşıyordu. Kırantalaşmış bir kızıl sakalı vardı, yüzüne şeytani bir anlam versin diye bilerek sivri kestirmişti. Elleri durmadan titriyordu. Kendisi, bunun son dakikada uygulanmaktan vazgeçilmiş bir idam hükmü sonucu, dostları ise, hesapsız votkadan olduğunu söylüyorlardı:</p>

  <p>– Mösyö Gog, dedi, giriş yapacak değilim. Peşin birtakım açıklamaya gerek duymayacak kadar inceliğe sahipsiniz. Size, zekânızdan kaçmış olan bir gerçeği hatırlatmakla yetineceğim. Her şiirin iki yazanı vardır: Şair ve okuyucusu. Şair, telkin eder, gösterir ve okuyucu, hatıraları, kişisel duyarlığı ile şairin şemasını çizdiği şeyi tamamlar. Bu işbirliği olmadan şiir düşünülemez. Bir savaşı, bir günbatısını anlatmak için bir şair bin dize dahi yazsa, bunları bir korkağa ve bir köre duyurabilmesine imkân yoktur. Fakat bir süredir, şairler fazla ürün veriyorlar, buna kendilerine gerekli ve işbirliği yapacakları unsur olan okuyucunun kişiliğini azaltmak, zorlamak girişiminde bulunuyorlar da diyebiliriz. Fazla söylemek istiyorlar, okuyucunun eserine, onun için şiirin en büyük cazibesini oluşturan şahsi verime hiç yer bırakmıyorlar. Asil ve dahi bir ırk olan Japonlar, sekiz veya dokuz kelimeden şiirler meydana getirmeyi başardılar. Fakat bu da fazla. Ben bir adım daha ileri attım. İşte eserim.</p>

  <p>Bu, kırmızı deri kaplı bir küçük ciltti. Açıp karıştırmaya başladım. Her sahifede bir başlık vardı, üst tarafı beyazdı, Liubanoff devam etti:</p>

  <p>– Görüyorsunuz ki, şairin telkinlerini en aza indirmek istedim. Şiirlerimin her biri bir başlıktan ibarettir. Ben bir konu öneriyorum, herkes onu istediği gibi işleyebilir. Ben bir “la” veriyorum, herkes ayrı ayrı ve daima yeni şeyler yaratabilir. Mesela, ilk şiirimin başlığı “Terkedilmiş Bülbülün Öğle Uykusu”dur. Bunda, her türlü şairane gelişmeye açık unsurlar vardır. “Öğle uykusu” kelimesi, mevsimi ve saati veriyor, “bülbül” bütün musiki ve aşkı hatırlatıyor ve “terkedilmiş” sıfatı, edebi ihanet ve acı konuları üzerine ne isterseniz kurmanıza uygundur. Bu başlık üzerine birkaç dakika düşününüz, ruhunuzdan, yavaş yavaş, telkin etmek istediğim harika şarkı yükselmeye başlar. Böylece, sayemde, her okuyucu yaratıcı oluyor. Yaratılan şiirler okuyucu sayısı kadar çoktur ve her okuyuşunuzda, sizi bir yabancının saçmalarından daha fazla tatmin eden, hoşnut eden yeni bir şiir meydana getirebilirsiniz.</p>

  <p>Artık kızmaya bile gücüm kalmamıştı. Girişimimin başarılı olmadığını, fabrikamın felakete gittiğini namusumla kabul ettim. Beşinci şairi görmek dahi istemedim.</p>

  <p>O akşam döndüm ve yıl sonunda, bütün çalışanlara, şairler dahil, yol verdim, ömrümde ilk defa iş sahasında koku almak hususunda bu derece utandırıcı duruma düşüyordum. Ve ihtiyar Eflatun’un neden cumhuriyetinden şairleri kovmak istediğini anlamaya başlıyorum. Bu işte, yetmiş iki bin dolar, zarar ettim.</p>
</body>
</html>