<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Âlemin Hâkimi</h2>

  <p><i>New Parthenon, 2 Kasım</i></p>

  <p>Yanlış bir gezegene gelmiş olmamdan korkuyorum. Burası bana çok dar geliyor. Benim için istediğim kadar yer yok.</p>

  <p>Yoksa yanlış bir asırda mı geldim? Gerçek çağdaşlarım belki binlerce yıl evvel ölmüşlerdir veya daha da doğmamışlardır?</p>

  <p>Olan şu ki, kendimi her yerde yabancı her tarafta kurban görüyorum. Dünya, hemencecik etrafında dolaşılabilen -bugün saat meselesi, yarın dakika olacak- kurumuş pislikten, yeşil sidikten yoğrulmuş bir yuvarlak. Ve kendinde titan iştihası ve keyfi duyan bir kimseye uygun uğraşı yok.</p>

  <p>Bazen düşünüyorum ki, Asya benim için bir işletme alanı, Afrika avlanma yerim veya kış bahçem, Kuzey Amerika fabrikam ve yazıhanelerim, Güney Amerika hayvan sürülerim için otlak, Avrupa müzem ve dinlenme köşküm olabilir. Ama bu da pek miskin bir hayat! Atlantiğe yüzme havuzu diye sahip olmak, Pasifik’i balık tutmak için, Etna’yı kalorifer, Niagara’yı duş diye, Avustralyayı hayvanat bahçesi olarak, Sahrayı güneş banyosu yapmak için kullanmak, bu beşince derecede büyüklükteki kürede oturan ufacık, aptal yaratıklara muazzam veya korkunç görülür şeylerdir.</p>

  <p>Benim için, aksine, daha başka bir şey gerekir: Âlemin, kâinat hayatının müdürü, karalar ve denizlerle oynayan büyük hokkabaz olmak, işte benim gerçek eğilimim! Fakat Tanrı olamayınca, kitleye hâkim olabilmiş bir şeytan olmak, insan için hiç de utandırıcı bir meslek değildir.</p>

  <p>Mesela bütün bir kıtada kıtlık yapabilsem, iki memleketi sular altında bırakabilsem, bir İmparatorluğu küçücük cumhuriyetlere ufalayabilsem, Botni Körfezinden Hazar Denizine bir kanal açarak Avrupa’yı Asya’dan ayırabilsem, bütün insanları bir tek dil konuşup yazmaya zorunlu tutsam, öyle sanıyorum ki, iki, üç yıl olsun, durmadan yenilenen can sıkıntımı giderebilirdim.</p>

  <p>Bundan başka emrimde, daktilo olarak bir cumhurbaşkanı, şoför olarak bir kral, mutfağımda aşçı olarak tahtını kaybetmiş bir kraliçe, bahçıvan olarak Kayser’i ve kapıcı olarak Mikado’yu ve hepsinden fazla, konuşan bir put olarak Dalay-Lama’yı yani canlı bir tanrıyı isterdim.</p>

  <p>O zaman küçüklüğümün bana verdiği çekilmez ümitsizlik fikrinin intikamını, esarete mahkum bu dünya büyüklerinin sırtından, ne büyük bir şehvetle çıkartırdım!</p>
</body>
</html>