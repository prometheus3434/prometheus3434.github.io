<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Yıldızlar = İnsanlar</h2>

  <p><i>Nice, 27 Şubat</i></p>

  <p>Arılar köşkünde çay saati. Bütün feragatlere alışık bir filozof edasiyle, sakin ve gülümser Maeterlinck, beni bekliyor:</p>

  <p>– İlahi sessizlik taraftarı sıfatıyla susmam lazım. Fakat insan eskiden beri tanıdığı, sevdiği kimseler karşısında susabilir. Zannedersem böyle bir ilişkimiz yok, o halde sessizliğin değerini düşüren, ona hakaret olan söze başvurmam gerekiyor. Size yalnız astronomiden bahsedersem beni bağışlayınız. Son günlerde yalnız bu bilime ait kitaplar okudum ve gökyüzünden başka bir şey düşünmüyorum. Sanatın pek rağbet göstermediği zamanımız astronomisinin altın devrini yaşamakta olduğumuzu zannedersem bilmezsiniz. Son otuz yıl içinde muazzam ilerlemeler kaydedildi. Copernic ve Galile’den beri bu kadar kısa ara ile bu derece etkili keşifler yapılmamıştı. Jeans, Van Maanen, de Sitter, Russel, Arrhenius, Bernard, Adams, Eddington, Hubbles gibi adamlar yıldızların evreni hakkında bilgimizi inanılmayacak kadar genişletmişlerdir. Yirminci asır, yıldızlar bilgisi için, on beşince asır klasik eski zamanlar ve on altıncı asır fizik için ne olmuşsa öyledir, yani tam bir Rönesans. Ne yazık ki, bu açılmanın bütün etkilerini göstermesine iki engel var. Evvela okumuş ve düşünmeye alışmış kimseler astronomi çalışmalarıyla uğraşmıyorlar; olsa olsa, güneş sistemi hakkında pek üstünkörü bilgileri var. Sonra, çoğunlukla mükemmel fizikçi ve matematikçi olan astronomi bilginlerinin hiç de felsefeye istidatları yok. Dahice buluşları oluyor, sağlam teori ve vakalar ileri sürüyorlar, fakat bunlardan ahlaki veya metafizik sonuçlar çıkartamıyorlar. Size, pek kendimi beğenmiş gibi görünmeyeyim ama, yıldızlar bilgisi ile insan bilgisi arasındaki bağ vazifesi görecek beyin olmak istediğimi söyleyebilirim.</p>

  <p>Belki biliyorsunuz, eski ezoterik bilimin prensiplerinden biri, mikrokozmosun makrokozmosun bir aynı veya gölgesi olduğunu söyler, yani insanda, evrenin şekli ve yapısı bulunmaktadır. Çağdaş bilginler saf bir tuhaflık ürünü gibi görünen bu formüle güldüler. Fakat son buluşlar ve son astronomi teorileri bu eski ve bâtını prensipi beklenmedik şekilde ispat etti. Bir kelime ile, yıldızların evren içindeki hayatı, inanılmaz şekilde, insanların yeryüzündeki hayatlarına benzemektedir.</p>

  <p>Yarım asır kadar evvel, yıldızlar boşlukta şuraya buraya serpilmiş ve Greklerin dedikleri gibi, bozulmaz, yani daima ne iseler öyle kalır zannediliyordu. Bugünün astronomisi her şeyi değiştirdi. Boşlukta, Einstein’ın söylediğine bakılırsa, bir sınır olsa bile uygulamada sınırsızdır, orada birçok yıldız ulusları, kavimleri buluyoruz. Bunlar Herschel tarafından görünür gibi olup varlıkları bugün tanınmış bulunan meşhur “Kâinat-Adaları”dır. Bu adalar iki türlüdür: İçinde bizim güneşimizin de bulunduğu Samanyolu gibi helezonlu bulutsular ve küre yığınlar. Helezonlar, milyarlarca yıldızın birbirlerine yapıştıkları gazlı muazzam sis akışlarıdır. Küre yığınlar, mesela Herkülünkü gibi, helezonlardan tamamıyla ayrıdır; şekilleri küredir ve içlerinde milyonlarca yıldız vardır. Demek yıldızlar, eskiden sanıldığı gibi dağınık değil, büyük gruplar halinde toplu yaşıyorlar. Yeryüzünde olduğu gibi gökyüzünde de toplum hayatı hüküm sürüyor.</p>

  <p>Bu cemiyetler, insan toplulukları gibi, ailelerden, yani güneş sistemlerinden meydana gelir. Ölü veya diri, yüzlerce milyar gök cisminden vücut bulmuş bir dev millet olan Samanyolu’nda en azından, bizimkine benzer sistemler, yani ister Kant ve Laplace’in eski, ister Jeans’ı tamamen yeni teorisi kabul edilsin, bir güneşin, kendinden doğduğu için fiilen kızları demek olan gezegenler üzerinde iyilik edici ve “pederâne” bir rol oynadığı yüz bin sistem vardır. Peykler de seyyarelerin çocuklarıdır, öyle ki her güneş sistemi, pederşahî bir aileye pekâlâ benzemektedir.</p>

  <p>Yıldızlarla insanlar arasında bir başka benzerlik, çiftlerin varlığıdır. İnsanların çoğu -karı koca, dost veya sevgili- çift yaşarlar. Hal şu ki yıldızların çoğu da astronomların dedikleri gibi “çifter”dir, yani hemen hemen aynı büyüklükte, aynı ağırlıkta, merkezi çevresinde beraber hareket eden iki yıldız gibi görünürler.</p>

  <p>Yıldızlar da, tıpkı insanlar gibi yaşarlar; doğarlar, genç olurlar, ihtiyarlarlar ve ölürler. Spektroskop bize yıldızların hayatını başından sonuna kadar öğrenmek imkânını verdi. Önce gazlı yığınlar halinde oluyorlar, yavaş yavaş yoğun zamanlarına gidiyorlar.</p>

  <p>Bu görülen, beyaz veya mavimtrak dev yıldızların, göğün muazzam delikanlılarının erginlik, gençlik devirleridir. Ağır ağır küçülüyor, önce sarı, sonra kırmızı oluyor ve gittikçe ufalıyorlar. Bu cücelik, sarı renkli ve ihtiyarlık belirtisi gösterenler arasında bizim güneşimiz de vardır. En sonunda ışıldamaz oluyorlar; yakut renkleri koyulaşıp kara oluyor; yıldızlar ölmüştür. Fakat karanlık cesetleri, yaşayan kız kardeşlerin şimşek gibi çakışları arasında dolaşmakta devam ediyor.</p>

  <p>İnsanlık dünyası ile yıldızların dünyası arasında daha başka ve garip benzerlikler vardır. Bizde olduğu gibi yıldızlarda da ölü sayısı dirilerinkinden fazladır; ışık ve harareti zengin sarı renkli yıldızlar, ihtiyarlamış ve fakirleşmişlerden daha azdır; dev ve üstün-dev yıldızlar cücelerden çok azdır. Gökyüzünde de hâkimiyet, insanlar arasında olduğu gibi, ölülerde, ortadan yukarı çıkamamışlarda ve fakirlerdedir.</p>

  <p>Ve madem ki yıldızların ihtiyarlamasından bahsediyorum, onların ihtiyarlama tarzı ile insanlarınki arasında şaşırtıcı bir benzerlik de olduğuna dikkatinizi çekmek isterim. Bu, bize, yıldızların yaşını emin olarak belirleme yöntemini veren Harvard’ın spektroskop ölçüsünde görünüyor. İhtiyarlık, bu alette bir çizgi ile gözükmektedir ki, bu çizgi yıldızlarda kalsiyum bulunduğu ve genişleme derecesini gösteriyor. İnsanlarda da ihtiyarlık belirtisi damar sertleşmesi, yani damarların kemikleşmesi, katılaşması, kalsiyumun artmasıdır.</p>

  <p>Dev-yıldızlar ki, beyaz ve mavi renklidirler, pek eli açıktırlar. Hesapsız bir cömertlikle yanar, aydınlatır, her an ışık ve sıcaklık selleri yağdırırlar. Bu, kısa süren gençliğin deliliğidir. Hakikaten bu devre, insanlarda olduğu gibi kısa sürer ve göğün cüce ve sarı, daha küçük, daha soğuk ve daha yaşlı yıldızlarla dolu olduğunu açıklar. Bununla beraber, hiç ışıldamayan, daha doğrusu, bizim onları görmemize izin veren en az 2700 hararet derecesine erişmemiş yıldız kitleleri de vardır. Bunlar, insanlar arasında sakat kalmış, olgunlaşmamış olanlara karşılıktır. Yaş meselesinde bir noktaya itiraz edeceğinizi görüyorum. Bir yıldız, sönmeden evvel milyonlarca asır yaşar, halbuki biz, ortalama yarım asrı güç buluyoruz. Fakat yıldızların muazzam gövdelerini insanların ufacık boylarıyle yan yana getirince bu itirazın yersizliğini görürsünüz. Yaklaşık hesaplar yaptım ve gördüm ki, kitlelerin oranına göre, insanlar, güneşlerden ve gezegenlerden daha uzun yaşıyorlar. Dünya, görünüşe bakılırsa, henüz iki milyar yaşındadır ve bir o kadar daha yaşayabilir. Lakin insanların yaşına oranlanacak olursa, ömrünün dört milyar değil bir sürü trilyon asır olması gerekir.</p>

  <p>Fakat, diyeceksiniz ki, başka farklar var: Yıldızlar sadece fizik ve maddi cisimlerdir, insanlar ise canlı ve hassas yaratıklardır, yıldızların toplulukları ile insanlarınki arasında da bir sınır vardır. Hayır! Hiç de öyle değil. Yıldızlar da tıpkı insanlar ve hayvanlar gibi gıda alırlar. Boşlukta dolaşan sayısız gök taşlarını ve etherde bulunan sonsuz elektronları yerler. Yoksa daha çok evvel ölürlerdi. Kaybolanı yerine koymadan, güneşler gibi parlanamaz ve ısı verilemez. Ve tıpkı bizler gibi doğururlar. Güneş, evvelce dediğim gibi, bir babadır ve garip olan şu ki evrenlerin dünyaya gelişleri bir başka dev yıldızın etkisi olmadıkça mümkün değildir. Bu dev-yıldız yaklaşınca, babanın vücudundan gazlı bir maddenin çıkmasını sağlar. Buna “yıldızların gelgit” fenomeni adını verebiliriz. Bu gelgit, hızlı dönüşün tesiriyle aşk halindeki yıldızdan ayrılır, parçalanır ve parçalar soğuyunca gezegen olurlar.</p>

  <p>“Hassasiyetlerine gelince, size Bose’nin madenlerin ruhi hayatı üzerine yaptığı meşhur denemeleri hatırlatırım. Evrenin bir zerresi yoktur ki, titremesin, itilmesin veya çekilmesin, sevinmesin veya acı çekmesin, neden yıldızlar bu kuralın dışında kalsınlar?</p>

  <p>Bundan şu sonuca varılabilir sanıyorum: Mikrokozmlar sahiden makrokozmların aynalarıdır. Küçük gezegenleri üzerinde, küçük insanlar, pekâlâ muazzam boşluktaki büyük yıldızlara karşılıktır. Gökyüzünde, yıldızlar, bizim gibi çift, aileler ve milletler halinde yaşıyorlar ve bizim gibi doğarlar, geçici gençliklerini yaşarlar, çoğalırlar, düşkünlük devirlerine girerler, muşmulalaşır ve ölürler. Yukarıda da dahiler, devler, zenginler, yaşayanlar istisna oluşturmaktadırlar. Bize çok uzak ve bizden bambaşka görünen evren halkı, tıpkı dünyada oturanlar gibi yaşamaktadırlar. Talihleri, kaderleri aynıdır, davranışları, huyları aynıdır.</p>

  <p>Pascal, gökyüzündeki varlıklardan dehşet duyardı. Biz, astronomlar sayesinde, orada kendimize benzer canlı yaratıklar, yani kardeşlerimizi buluyoruz. Orada da terörü sevgi takip ediyor. Yeryüzünün bir küçücük hayvanı olan ben, Debran ve Sirius’la ayni cinstenim ve madem ki yıldızlar her hususta insanlara benzemektedir, ben de kendi hesabıma, bir yıldız olmakla iftihar ederim.”</p>

  <p>İhtiyar Maeterlinck, hayretimi ve birazcık da sıkıldığımı farketti, sustu. Bahçeye, kırağı vurmuş salkımları dökülmeye başlamış mimozaların altına indik. “Trésor des Humbles - Alçak gönüllülerin hazinesi” yazarı bana sordu:</p>

  <p>– Bir yıldız oluşunuza memnun değil misiniz.?</p>

  <p>– Çok memnunum, dedim ve gökyüzü ile olan akrabalığımı açıkladığınız için size minnettarım.</p>

  <p>Nice’e dönerken alışkanlığım olduğu üzere, yıldızlarla dolu gökyüzüne baktım ve otele girip kapanmadan evvel, bereket, benden trilyonlarca kilometre uzakta yaşayan kız kardeşlerimi, geniş bir kol hareketiyle çevreleyerek selamladım.</p>
</body>
</html>