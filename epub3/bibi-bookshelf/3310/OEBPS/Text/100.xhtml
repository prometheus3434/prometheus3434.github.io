<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Gurur Üzerine Vaaz</h2>

  <p><i>Bogota, 26 Ağustos</i></p>

  <p>Güzel, samimi, serin bir dağ şehri burası. Avarelik insana vicdan azabı vermiyor ve düşünmek başağrısı.</p>

  <p>Bir akşam, uzun, dar ve tenha bir yolda giderken karşıma, geniş, otlarla kaplı, ikizkenar üçgen biçiminde bir alan çıktı. Kenarlardan en genişinde büyük bir yapı yükseliyordu, biraz dikkat edince bir kilise olduğunu anladım. Fakat şimdiye kadar böylesini görmemiştim, dünyanın başka yerlerinde de bir benzeri olabileceğini sanmıyorum.</p>

  <p>Yüksek, dört köşe bir cephe. Ne pencere, ne bir şey. Bu kocaman, kurşuni taş dörtgenin ortasında, dikenli taçla çevrili başı neredeyse dama değen mozaikten bir İsa. Yalnız bu, öteki heykellerin hemen hepsinde olduğu gibi, çarmıha yapışık ve çivili bir İsa değildi, kollarını kaldırmış, geçenleri, sanki çağırıyordu. Onu seyrederken ayakları altında küçücük bir kapı gördüm, bu, garip kilisenin tek giriş yeri idi. Yaklaştım. Kapı o kadar alçaktı ki girmek için eğilmek, iki büklüm olmak gerekiyordu.</p>

  <p>İçerisi, tavandan sarkan yedi kollu avizelerle aydınlatılmış, dört köşe, siyah mermer döşeli bir avlu idi. Ne bir tablo, ne de bir mihrap vardı. Yalnız, duvarlar boyunca ehram biçimi, kapalı ve mezarlar gibi karanlık günah çıkartmaya mahsus hücreler vardı. Daha dikkat edince, dipte, karşımda bir çifte merdivenin ilk basamaklarını fark ettim, bunların bir yeraltı kilisesine inmesi muhtemeldi. Sağ merdivenden indim ve kendimi, tavana iki sıra açılmış, büyük, yuvarlak, gökyüzüne bakan pencerelerle aydınlatılmış, üç bölüklü, geniş bir kilisede buldum. Pencerelerin altına, Bizans üslubunda, altını ve mavisi bol mozaikler yapılmıştı. Siyah damarlı pembe mermerden muhteşem ve kalın sütunlar vardı. Orta bölükte de, yüzlerce şamdanla ışıldayan mihrapta, beyaz ağaçtan, sade, neredeyse fakir bir kürsü göze çarpıyordu. Burada, ayakta, bir sürü insan vardı: Başları örtülü kadınlar, ak saçlı ihtiyarlar, açık renk elbiseli gençler, sık sık esneyip parlak dişlerini gösteren Kızılderililer. Hepsi de bir şey veya birini bekler gibiydiler. Ben de onlar gibi yaptım, bir sütuna yaslandım.</p>

  <p>Birden bir çıngırak duyuldu ve kürsüye, başında ağzına kadar inen siyah, işlemeli bir peçe ile uzun boylu bir rahip geldi. Latince birkaç duadan sonra gür bir sesle İspanyolca bir vaaza başladı:</p>

  <p>– Kardeşlerim, dedi, geçen günler, yedi günahtan, ne ve ne kadar büyük olduklarından bahsettik. Bugün, şimdiye kadar Hıristiyanlara kimsenin söylemediği bir gerçeği açıklamak isterim. Tevazu Anamız adına kurulmuş bu kilisemizden yedi günahın gerçekte bir tek olduğunu ilan ediyorum. Bu günah, gururdur. Mesela kızgınlık günahının sebeplerini, biçimlerini düşününüz. Bu, gerçekte gururun birer ifadesidir. Gururlu kimse sözünün dinlenmemesine katlanamaz, gururlu kimse en küçük itirazdan kendisine hakaret edildiği anlamını çıkartır. Gururlu kimse herkesi kendinden küçük görür, onlara üstün olmak ister, küfreder, kızar, delirir. Onun kadar iğrenç bir günah olan hasedi ele alalım. Gururlu kimse kendinde olmayan yeteneklerin başkalarında bulunmasını kabul edemez ve kendini herkesten üstün gördüğü için başkalarının daha yüksek makamlarda bulunmalarına, takdir edilmelerine, saygı görmelerine, daha zengin ve kudretli olmalarına dayanamaz. Böylece haset de gururun bir neticesi, bir ifadesidir.</p>

  <p>Gurur, tiksindirici bir günah olan şehvet düşkünlüğünde de kendini meydana vurur. Şehvet düşkünü, keyfini, zevkini tatmin edici mümkün olduğu kadar çok kadına sahip olmak ister. Şehvet düşkünü kadın da kendini beğenmiştir, arzularına kabil olduğu kadar çok sayıda erkeği bağlayıp onları öteki kadınların ellerinden almak ister. Şehvet çılgınlığı, bir vücuda sahip olmak hırsı, gururun temeli olan karşılıklı hakim olma düşüncesi üzerine kurulmuştur. Malik olmak demek, üstün olmak, hakim olmak demektir, sevilmek demek başkalarına tercih edilmek, yani ayrıcalıklı bir kimse olmak, kendisine tapınılma demektir. Bütün bunlar da kör gururun işaretleridir, tatmin edilişidir.</p>

  <p>Gururu oburluk günahında fark edip bulmak daha güçtür. Ama burada Kutsal Kitap yardımımıza gelir. Gururun timsali olan yılan Havva Anımızı baştan çıkartma istediği zaman ne yaptı ve yalancı vaatlerinden başka ne çareye başvurdu? Kadına bir yemiş gösterdi. Göze güzel görünen ve tatlı bir yemiş. İsa Efendimiz de son ziyafetinde, kendisine ihanet edene Şeytanın, yani gururun Yahudaya girmiş olduğunu söyledikten sonra ona banılmış ekmek ikram etti. Bu en büyük lokma idi. Karınlarını doyacak kadarından fazlasıyla doldurmaktan hoşlananlar gururlu olanlardır. Hayvanca ve anlamsız oburluklarla, zenginliklerini, çok yiyip tatmakla ustalıklarını, yani üstünlüklerini kanıtladıklarına inanırlar.</p>

  <p>Kardeşlerim, hasislik bile, yani para ve dünya malı hırsı, gurur günahıyla yakından ilgilidir. Hasis, her şeyin kendisinin olmasını, kardeşlerine küçücük bile olsa bir şey kalmamasını ister. En büyük hayali bir sürü fakir arasında tek başına dünyanın en zengini olmaktır, çünkü bu aptal ve bozulmuş, düzensiz dünyada zengine, bir hükümdarmış gibi yaltaklanıldığını, saygı edildiğini, yalvarıldığını bilir. Hasis için zenginlik, arzularının, havailiğinin, boş gururunun tatmini için bir araçtır.</p>

  <p>Geriye utandırıcı bir günah olan tembellik kalıyor. Tembel, iyi düşünecek olursanız başkalarının hesabına ve onların sırtından yaşamak iddiasında olan, bunu bekleyendir. Sanki o başkalarından üstündür. Kendisine baç verilmesi gerektir ve çalışmak, gururuna layık olmayan aşağı bir şeydir. Tembel hiçbir şey yapmayandır, kendisini -maddeten veya manen- daha iyi şartlara götürmek için kılını bile kıpırdatmaz, bu düşüncesinde de kendisini etrafındakilerden daha mükemmel saydığını görmek kolaydır, bu davranışında gururun şeytani varlığını hemen tanırız.</p>

  <p>Kısa da olsa görüşlerimin doğruluğunu kanıtladım sanıyorum. Yani yedi başlı bir yılan halinde bir tek günah vardır. O da hem Tanrıyı, hem insanı öldüren gururdur. Bu sözlerimden korkunç bir sonuca varabiliriz. Hıristiyanların hepsi İsa’yı taklide davet edilmektedirler. Çünkü o, yeryüzünde insan suretinde görünecek kadar alçalmaya razı olmuş Tanrıdır, ve her şeyden evvel yüksek bir alçakgönüllülük sembolüdür. Fakat Hıristiyanların hiç olmazsa büyük bir kısmı günahkârdırlar ve bu sıfatla İblisin başlıca cinayeti olan gururun değişik kıyafetlerini giyiniyorlar, İsa’yı taklit yerine İblisi taklit ediyorlar, bizler Hıristiyan adı altında birer İblis taklitçisinden başka bir şey olamıyoruz.</p>

  <p>Bu aralık vaiz yüzündeki peçeyi kaldırdı, gözyaşları ile harap olmuş, sararmış yüzünü gördüm. Rahip diz çöktü ve devam etti:</p>

  <p>– Gerçek ve yeni sandığım bu inancı sizlere açıklarken ben de, herkesin başına gelebileceği gibi, gururun korkunç günahını işlemiş oluyorsam, Efendimiz İsa’dan ve alçakgönüllülük içinde, sessizce beni dinlemiş olan siz kardeşlerimden dizüstü gelerek beni bağışlamanızı dilerim.</p>

  <p>Garip rahibin sözleri hıçkırıklarıyla boğuldu. Dinleyiciler arasından da iniltiler, hıçkırıklar yükseldi. Yaslandığım sütundan ayrılarak merdivenlerden siyah mermer döşeli avluya çıktım, boynumu büküp sırtımı eğerek alçak kapıdan geçtim, otların kapladığı alana gelince geniş bir nefes aldım. Ama bu vaazı dinlediğimden çok memnun olduğumu da itiraf ederim.</p>
</body>
</html>