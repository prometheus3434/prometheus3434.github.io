<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Ünlü Piyanist</h2>

  <p><i>New Parthenon, 29 Eylül</i></p>

  <p>Geçen akşam, evde, anılarım arasına alınmaya değer garip bir olayla karşılaştım. Misafirlerimin hoşuna gitsin diye, Amerika’ya konserler vermeye gelmiş dünyanın en ünlü piyanistlerinden biri olan maestro Rudolf Ebers’i de davet etmiştim. Kırk yaşlarındaki piyanistin Liszt gibi gür saçlı bir başı, onun gibi ciddi ve ağır bir duruşu vardı. Alman maestro az konuşuyor, köşkün salonundaki büyük Steinway konser piyanosuna hiç sokulmuyordu. Üç gündür misafirimdi, ama henüz piyanosunu dinletmemişti.</p>

  <p>O akşam herkeste bir durgunluk vardı, oyun masalarına da kimse yanaşmıyordu. Maryland’ın en zenginlerinden birinin eşi olan çok güzel bir kadın, maestrodan bize bir şeyler çalmasını rica etti. Uzun boylu, esmer, biraz da melez olan kadın sözünü dinletmek istiyen cinstendi. Sayıları otuza yaklaşan misafirlerim de ona katıldılar. Ebers’ten ünlü sanatından bir örnek vermesini rica ettiler. O da, Amerika’nın hemen bütün büyük şehirlerinde konserler verdiğini, tam bir dinlenmeye ihtiyacı olduğunu, birkaç gün beklenmesini söyleyerek mazur görülmesini rica ediyordu. Güzel melez, çırpınan piyanistin iki elini avuçlarına almış:</p>

  <p>– Ya bu akşam, ya hiçbir zaman, diye tepiniyordu. Misafirler de:</p>

  <p>– Bir tek sonate, bir nocturne… birkaç nota… diye etrafını almışlardı. O zamana kadar ev sahibi olmamdan yararlanıyor diye düşünmemesi için zavallı artiste tek kelime söylememiştim. Ama bütün misafirler bana döndüler, ricalarına katılmamı istediler. Çaresiz Ebers’e yaklaştım, yüzüne baktım. Bir şey dememe vakit bırakmadı, bir sıçrayışta kalktı, koştu, piyanonun kapağını açtı, oturdu, çalmaya başladı.</p>

  <p>Herkes ünlü piyanisti dinlemek için susmuştu. “Appasionata”nın büyülü akortları yükselip alçalıyor, bilenler için bile yepyeni görünüyor, bir açıklama oluyordu. Bitince alkışlar yükseldi, ama maestro başını bile çevirmeden, ara da vermeden “Sonate au Clair de Lune”e başladı. Bu şaheserin son notaları daha havada titriyordu ki Ebers Chopin’in bir “nocturne”ünün heyecan ve hüzün verici akortlarına girmişti. Sonra Debussy’den bir “sonate”a, Albenizden bir “suite” ve nihayet Liszt’ten “Fioretti de Saint François”a geçiyordu.</p>

  <p>İki saat kadar süren bu şaheserler cümbüşünden sonra ünlü virtüozun, kendisini dinleyenleri memnun ettiğinden emin, piyanoyu kapatıp yatmaya gideceğini sanıyorduk, öyle olmadı. Ebers, muhteşem ve pırıl pırıl Steinway’a zincirlenmiş gibi başından kalkamıyordu, gittikçe hızlanıyor, içinden gelenleri çalıyordu. Şimdi kendisini zorlayanlar ondan fazla yorulmuşa benziyorlardı. Birkaçı sıvıştı. Aralarında göz kapakları ağırlaşmış, çeneleri esnemekten gevşemiş, bu musiki şeytanını uyandırmış olan güzel kadın da vardı. Ötekiler ayaklarının uçlarına basarak gittikçe azan ve çılgın “improvisation”lara girişen kahraman piyanistten uzaklaştılar.</p>

  <p>Piyanonun yanına oturmuş ona bakıyordum, Ebers’te yorgunluktan eser görünmüyordu. İnce ve çevik, bembeyaz elleri tuşların üzerinde durmadan hızını artırarak ve daha da emin uçuşup duruyordu. Vakur, ciddi yüzü değişmişti, şiddetli bir hummaya tutulmuş gibi kıpkırmızı olmuştu, yarı kapalı gözleri göklerden ilham edilen tanrısal bir müziğin temalarını, akortlarını dinliyormuş gibi havaya dikilmişti. O kadar kendinden geçmiş, vecit içindeydi ki kimse bir şey söylemeye cesaret edemiyordu.</p>

  <p>Vakit geceyarısını geçmiş, saat iki olmuştu. Bütün misafirlerin uykusu gelmiş, ortadan kaybolmuşlardı. Yalnız, dip tarafta, yan yana, müzik tutkunu bir genç kızla bir delikanlı, koltuklarına bir ses büyüsü ile mıhlanmış gibiydiler. Bununla beraber saat üçte onlar da kendilerinde kalkmak kuvvetini bulabildiler.</p>

  <p>Artık salonda bu müzik tufanı ile sersem olmama rağmen, ünlü piyanisti dinleyen bir ben kalmıştım. Dinlenmeye gereksinimi olduğunu ileri süren Ebers’te hiç yorgunluk görünmüyordu, güzel, ince parmakları, sanki daha yeni çalmaya başlamış gibi tuşları okşamakta ve dövmekte devam ediyor, bu mükemmel aletten meleklere özgü ahenkler, cehennemi dörtnallar, sevinç haykırışları, şefkatle yalvaran, hazin inlemeler çıkartıyordu.</p>

  <p>Dayanamıyordum, koltuğumda uyuyakalmıştım. Bir dakika ya da bir saat? Bilmem. Gözlerimi açtığım zaman geniş pencerelerden muhteşem bir şafağın ışıkları içeri giriyordu ve Ebers kendinden geçmiş, çılgınca çalıyordu. Hafifçe omuzuna dokundum. Titredi, yığılıverdi, alnını tuşlara dayarken oradan son bir mırıltı duyuldu ve birden uyuyakaldı Siyah bir katafalk üzerinde katledilmiş bir adama benziyordu.</p>
</body>
</html>