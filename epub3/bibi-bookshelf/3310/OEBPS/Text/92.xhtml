<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Bir Keşiş Soruyor</h2>

  <p><i>Zografos Manastırı, Atos Dağı, 19 Temmuz</i></p>

  <p>Son günlerde, neden olduğunu bilmiyorum, tapmaklarla çok ilgileniyorum. Onun için ortaçağ keşişleri gibi birçok münzevinin yaşadığı meşhur manastırı görmek istedim ve yanımda bir tercüman olduğu halde bir dağ yamacına asılı bu kutsal kalede birkaç gün geçirdim. Gördüklerim öteki manastırlardakilerden farklı değildi. Hemen hepsi başları kukuletalı, sessiz, dalgın yüzlerinde pek de nurdan eser görülmeyen, kimi ak, kimi kırçıl sakallı adamlar.</p>

  <p>Yalnız dün gece garip bir şey oldu. Manastırda bana küçük bir oda vermişlerdi. Duvarlarında değersiz birkaç ikon var. Geceyarısına doğru daha uyumamıştım. Belki gündüz içtiğim sayısız kahve buna sebepti. Birden odamın kapısının ağır ağır açıldığını gördüm. Aralıktan bir de ışık süzülüyordu. Ne de olsa ürperdim, yatağımda doğruldum. İçeri elinde fener, uzun boylu, sakallı bir keşiş girdi, ağır adımlarla yatağıma sokuldu, ışıl ışıl parlayan gözlerini üzerime dikti. Tek kelime söylemiyordu. İrkildim, itiraf edeyim ki biraz da titremeye başladım. Çünkü bu yüz, bana, birkaç yıl evvel, bir akıl hastahanesinde karşılaştığım başka yüzleri hatırlatıyordu.</p>

  <p>Keşiş fenerini duvardaki bir rafa koydu, gözlerini benden ayırmadan iyi bir İngilizce ile sordu:</p>

  <p>– Gerçek mi? Tamamen gerçek mi? Buna emin misiniz?</p>

  <p>Hangi gerçekten, neden bahsettiğini anlayamadığım için bir karşılık veremedim. Bu zamansız ziyaretten de şaşkınlığım artıyordu. O devam etti:</p>

  <p>– Siz uzaklardan geliyorsunuz, dünyanın dört bucağını gezdiniz, her ırktan, her dinden sayısız insanla görüştünüz ve öyle sanıyorum ki din işleriyle de yakından ilgileniyorsunuz. Onun için size, özellikle size, dinimizin ileri sürüp öğrettiklerinin gerçek olup olmadığını soruyorum.</p>

  <p>Kendisine ne ilahiyatçı, ne bir aziz olduğumu, böyle bir sorunu birdenbire çözebilecek durumda olmadığımı, buna, herkesin bilgisine, görgüsüne, deneylerine göre ve kendi hesabına karşılık vermesi gerektiğini bildirdim.</p>

  <p>Keşiş yine anlamamış gibi gittikçe ateşlenerek:</p>

  <p>– Belki, dedi, sizi bu kadar heyecanla sorguya çekişimin nedenini anlayamadınız. Şunu biliniz ki, ömrümün bütün anlamı, bütün değeri sizin bir evet ve bir hayırınıza bağlıdır. Çocukken inandım, her şeye inandım ve beni Tanrıya ulaştıracak kusursuz bir yaşama isteği içinde keşiş oldum. Düşününüz ki altmış yıldır böyle her şeyden uzak, yapayalnız, nefsimi körleterek, feragat içinde ve dualar ederek yaşamaktayım. Halbuki kendimi bütünüyle vermiş olduğum keşişliği her yönden sağlam tuttuğum halde son zamanlarda içimi korkunç şüpheler bürümüş bulunuyor. Eğer inançlarım gerçeğe uymuyorsa, eğer öteki dünya ümitlerimizin, isteklerimizin bir uydurması ise, eğer ödül olarak ahiret mutluluğuna eremeyeceksem, düşünülebilecek aptallığın en büyüğünü yapmış, bana verilmiş gerçek ve biricik hayatın nimetlerini tepmiş, her şeyi hiçe değişmiş olurum. İnsanlara çektiklerini unutturan zevklerde hiçbirini bilmedim. Halbuki aşkı tadabilir, baba olmak gururunu duyar, başka memleketler görür, sanat güzelliklerinden faydalanır, belki de iktidar hırsı, zafer neşesi ile başım dönerdi. Ben canlı bir insan gibi yaşamadım, Tanrı hizmetinde bir makine oldum. Ama ya Tanrı yoksa? Altmış yıl boyunca, şimdi yüreğimi titreten, sönecek gibi olan ve her seferinde beni ümitsizliklere götüren bir iman kandilinin verdiği tek güvenceye karşılık yeknesak, fakir, içine kapanmış, hazin bir ömür sürdüm. Aldanmış olmayı istemiyorum, bir avuç kül için altın gibi bir bağ bağışlamış olmak istemem. Bir hayale köle olarak bütün ömrümü boşluğa kurmuş bulunmayı istemem. Onun için uzaklardan, insanlar arasından gelen herkese, böyle gece yarıları gelip, inandığım ve ümitlerimi bağladığım şeylerin, gerçek, tamamen gerçek olup olmadığını soruyorum. Tanrı adına veya Şeytan adına bana cevap veriniz.</p>

  <p>Nihayet, sabit fikir peşinde koşan ve heyecanlar içinde bir zavallı ile karşı karşıya olduğumu anlamıştım. Yatıştırmak ümidiyle, seçtiği yolun herhalde, en doğrusu olduğuna kendisini inandırmağı çalıştım, hayat, insanları, pek kısa süren hayali zevk anlarını çok pahalıya ödetir, ölümden sonra bir şey olmasa bile, yanılgılardan, ihanetlerden uzak, sakin ve münzevi bir ömür tek başına bir ödül sayılır, dedim.</p>

  <p>Keşiş beni pek inanarak dinlemiyordu, kocaman ak başını sallayıp duruyordu, yüzü bana, idam hükmünü dinleyen bir mahkumunki gibi şaşkın ve gergin göründü. Sonra, bir şey demeden, fenerini aldı, selam dahi vermeden çıktı, gitti. Benden Tanrının varlığını, iman ve kurtuluşun gerçekliğini ispat edecek geometri formülleri mi istiyordu? Bunu ancak bir deli isteyebilirdi.</p>

  <p>Bu beklenmedik görüşmenin verdiği sarsıntıdan kendimi kurtaramadım, sabaha kadar gözüme uyku girmedi. Hemen ertesi günü manastırdan ve Atos dağından ayrıldım.</p>
</body>
</html>