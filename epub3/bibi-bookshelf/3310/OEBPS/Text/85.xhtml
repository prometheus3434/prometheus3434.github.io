<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Yabanın Öcü</h2>

  <p><i>Apia, Samoa takımadaları, 4 Ekim</i></p>

  <p>Bu adada geçirdiğim günlerin en güzel anısı, misafiri bulunduğum bir papazın evinde yaşlı bir Polinezyalı ile çardak altında karşı karşıya oturup konuşmamızdır.</p>

  <p>Polinezyalı ihtiyar ince yüzlü, açık ifadeli ve ırkının en güzel örneklerinden biridir. Papazın söylediğine göre Hıristiyan olduktan sonra Avrupa ve Amerika’da gezilere çıkmıştır. Vukaava 75 yaşındadır. Kendisiyle Anglosakson uygarlığı, başarıları, kusurları ile Londra ve New York burjuvalarının ilkel ve geri denilen ırkların ortadan kaldırılması için yaptıkları baskıdan tartışıyorduk. Vukaava:</p>

  <p>– Bu adamların yönlerini göremeyişlerinin en açık örneği, dedi, “yaban” dedikleri bizlere göre kendilerini “uygar” sanmalarıdır. Eğer bizim yaşayışımızı, kendi milletlerinin tarihini bir parçacık daha iyi bilmiş olsalardı, çıkarlarına uygun gelen, benliklerini okşayan bu ayrımın gerçekte ne kadar yersiz bulunduğunu utanarak, şaşkınlıklar içinde kalarak ve vicdan azabı duyarak görürlerdi. Bu “uygar”lar içinde hâlâ birçok “yaban” vardır, daha doğrusu, güya “yaban”lar, gündelik yaşayışlarının görünüşüne bakılırsa, güya “uygar”lara pek de benzerler. Birkaç örnek, kelime oyunu yapmadığıma, sadece olan biteni namuslu bir gözlemci olarak verdiğime yetecektir: İnsan tarihinde temel olaylardan biri savaştır, onunla başlayalım. Vahşi kabilelerde savaşın amacı yağmadır, uygar milletlerde, hem de daha büyük ölçüde aynı şeydir, komşularının topraklarını, şehirlerini, hazinelerini ve daha başka zenginliklerini almak için saldırırlar. Vahşileri, birdenbire, haber vermeden, savaş ilan etmeden saldırmakla suçluyorlar. Ama son dünya savaşında uygarlar da, hemen bir parça her yerde böyle davrandılar. Onlar da, ilkeller gibi, yenilmiş olanları, esirleri öldürdüler ya da köle diye kullandılar. Bugün bütün ileri memleketlerde, zorla veya kandırarak, çeşitli yollardan, sosyalizm, komünizm diyerek bir mal ortaklığı düzeni kurulmak isteniyor. Ama eski vahşi kabilelerde kişisel mülkiyet diye bir şey bilinmezdi, her şey kabilenin yani toplumun malıydı.</p>

  <p>Uygar milletler, asırlarca savaştan sonra demokratik devlet idaresine ulaşmış olmakla övünürler. Fakat bütün ilkel toplumlarda, vahşilerde hükümet, kabileye hesap vermek zorunda olan ihtiyarlar heyeti tarafından öteden beri idare edilir.</p>

  <p>Vahşilerin büyüden gayrı bir bilim tanımadıkları ileri sürülür. Olsun. Sir James Frazer, bilimin büyü ile olan derin ilişkisini, benzerliğini ispat etmiştir. İkisi de, bizim “mana” dediğimiz, sizin madde ve enerji adı verdiğiniz cevheri etkileyerek tabiat kuvvetlerini insan hizmetine koşmak amacını güdüyor. Hem bana büyücülerden bahsedecek olursanız, bütün Batı memleketlerinde, bugün bile, erkek, kadın falcılar, bakıcılar, ölülerle konuşanlar, üfürükçüler, kahinler doludur ve çok iş yaparlar, derim. Hitler bile savaş ve barış konularında karar alacağı zaman onlara, sihirbazlara başvurur, dediklerine uyardı. Bir de, vahşilerin dinleri ölülere tapmakla sınırlıdır, deniliyor. Ama en akıllı ve olumlu diye geçinen milletlerde de bu böyledir. Vahyolunmuş dinler, gittikçe, gerçek imandan yoksun birtakım ayinler, remizler tortusu haline gelmekten kendilerini kurtaramıyorlar. Buna karşılık ölülere tapınmak, dinsizler arasında bile bugün her zamandan çok rağbettedir. Moskovadaki Lenin’in mumyasını düşününüz. Bu ölülere tapmanın onlardan kalanların, emanetlerin kutsal tutuluşunun, maddecilerin, sekçilerin inkârlarına karşı koyan tek güç olduğunu kanıtlar. Uygar memleketlerde halkın, zengin, fakir herkesin en üstün tuttukları eğlenceler, alkol tutkusu, çılgın danslar, maskeli balolar, gürültü ve hayvan sesleri çıkartan müzikler, vahşilerde gördüklerimizin aynıdır. İlkellerde hemen daima haksızca ayıplanan cinsel karışıma gelince, bundan bahsetmesek daha iyi olur. İleri milletlerde zina çokluğu, türlü fuhuş şekillerinin artışı, cinsel sapıklığın gittikçe rağbet görüşü uygarlar arasında ahlak bozukluğunun vahşilerinkinden çok fazla olduğunu gösterir.</p>

  <p>Vahşiler, çoğunlukla iklim zorunluğundan ve sefalet yüzünden çıplak gezerler. Ama yazın, deniz kenarında, plajlarda, stadyumlarda, sahnelerde kendilerini yarı çıplak teşhir edenleri, kuzey ülkelerinde sayıları gittikçe artan çıplaklar kamplarını düşünecek olursak uygarların bu konuda da en hayasız vahşilere benzediklerini görürüz. Kadın modalarını, tuhaflıkları zengin uygarlarla zavallı vahşi kadınları gülünçlük yolunda birbirlerine yaklaştırıyor. Paris veya NewYork’un bazı kadınları biz vahşilere, Nigeria veya Tasmanya vahşilerinin Avrupalı seyyahlara göründükleri kadar komik ve garip gelmektedirler. Polinezyalıların dövmeleri, İtalyan veya Fransız katilleri arasında, fena kadınlarda, İngiliz ve Amerikan züppeleri arasında moda halindedir.</p>

  <p>Vukaava sözlerini şu sonuca vararak bitirdi:</p>

  <p>– Şimdi, güya “medeni”lerle güya “vahşi”ler arasındaki öz ve temel ayırımların ne olduğunu öğrenmek isterdim. Medeni vahşetin dış görünüşleri, kıyafet değişmeleri, ayrıntıları, sözleri çoğunlukla başkadır -hatta daha tehlikeli ve ikiyüzlüdür diyelim- ama varlığın en gizli örgüleri, yapısı, ahlak, gelenekler, masallar hemen hemen her yerde aynıdır. “İlkel”i hor gören “uygar” benzeri ile alay ediyor, kendi kendini mahkum ediyordu.</p>

  <p>Yaşlı ve akıllı Polinezyalı daha ileri gitmedi. Ama ne ben, ne de papaz, Vukaava’nın ileri sürdüğü inkârı olanaksız olaylara karşı bir şey diyebildik.</p>
</body>
</html>