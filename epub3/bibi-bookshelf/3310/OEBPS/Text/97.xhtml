<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Ascenzia</h2>

  <p><i>Ateş Toprağı, 21 Ekim</i></p>

  <p>Her yabancının casus sayıldığı bu inanılmaz şehirde yirmi dört saatten fazla kalamadım. Kralın bir adamı, bir dakika olsun, hatta uyurken bile, beni yalnız koymadı.</p>

  <p>Bu şehirde oturanlar, anlayabildiğim kadarıyla, altı sınıfa ayrılmışlardı. Herkes, sınıfını belli eden bir renkte giyinmeye mecburdu. Rahipler beyaz, idareciler kırmızı, zenginler ve tüccarlar sarı, işçiler ve esnaf kurşuni, profesörler ve artistler yeşil, uşaklarla köleler kara, kadınlar, hangi sınıftan olurlarsa olsunlar kırkına kadar mor, ondan sonra kestane renginde giyiniyorlar. Bu usulü bozanlar soyulup çırılçıplak, şehrin bir meydanında demir kafes içinde teşhir ediliyorlar. Her vatandaş, dişi veya erkek, göğsüne ilişik bir beze, okunaklı olarak adını, sanını, yaşını ve adresini yazmaya zorunludur. Böylece, elbisesinin rengine, göğsündeki yazıya bakınca yanınızdan geçenin, karşıdan gelenin, bir mağazada karşılaştığınızın kim ve ne olduğunu bir bakışta kavrıyorsunuz. Kimse kimliğini saklayamaz. Aksi cezalandırılır.</p>

  <p>Ascenzia hükümeti tam bir demokrasidir, ama bilinenlerden bambaşkadır. Yaşları yirmi beş ile altmış beş arasındaki vatandaşların adları birer pusulaya yazılarak oy sandıklarına atılır. Adı ilk çekilen kimse o hafta için kral seçilmiş olur. Adları sonra çekilenler de, aynı hafta için parlamentoyu teşkil ederler. Yanımdaki adamdan bu saçma yöntemin sebebini öğrenmek istedim. Bana, demokraside, eskilerin de kitaplarda yazdıkları gibi, herkesin memleketi idare etmek, hüküm sürmek istediğini hatırlattı. Kabul edilen bu yöntemle herkesin isteği karşılanıyor, çünkü bir yılda, beş bin vatandaş devlet başına geçmiş bulunuyor. Yine bu yöntemle, birtakım çıkar toplulukları, gruplaşmalar önlenmiş bulunuyor, çünkü uzun süre iktidarı elde tutmak bir hükümetin özgürlüğü için tehlikelidir. Kendisine bu ulusun “seçime”, yani en layık olanın iş başına getirilmesine engel olduğunu söyledim. Bu sözlerim onu hiç de şaşırtmışa benzemedi, şunları dedi:</p>

  <p>– Bilmeniz gerekir ki cumhuriyetlerde en akıllı ve en namuslu kimseler, bayağı ve iğrenç buldukları politikadan kaçınmaktadırlar, öyle ki, seçmenler, başa getirmek için, geriye kalan şüpheli kimselere başvurmak zorunda kalıyorlar. Bizde ise aksine, kimse memleketi ve vatandaşlarını idare gibi kutsal bir görevden kaçınamaz ve zaman zaman, fikirleri ve karakterleri ile saygı gören kimselerin adlarının da sandıktan çekildiği olur ki, başka cumhuriyetlerde bu pek görülemez. Aynı zamanda bu usulle, seçimler için yapılan büyük masraflardan ve söylenilen yalanlardan da kaçınılmış oluyor.</p>

  <p>– Peki ama yedi gün, pek kısa bir süre değil mi?</p>

  <p>– Bu yöntemin de faydaları var. Talihin seçtiği kimseler aptal veya kötüyseler, bir hafta içinde pek fenalıkları görülemez. Aksine dürüst ve akıllıysalar, bu kısa zaman, halkın yararına olacak fikirlerini bir an önce uygulanmaya kendilerini zorlar.</p>

  <p>Ne kadar garip görünürse görünsün, Ascenzianın dini, hükümet tarzından da şaşırtıcıdır. Burada hemen herkes Zaratusta dinine bağlıdır. Yani, mükemmel ve yaratıcı bir Tanrının kötü ve yıkıcı bir Tanrı ile savaştığına inanırlar ve bu karşılaşmadan, şaşırtıcı bir sonuç çıkartırlar. Törenleri, kurbanları, duaları yalnız kötü Tanrıya, yani Şeytana hitap eder. Bütün tapınakları ve rahipleri Şeytanın hizmetindedir. Şeytana tapmak gibi cehennemlik çelişmenin sebepleri, tadına varılmakla beraber, anlatılmaya değer, sanıyorum. Din bilginlerine göre durum şöyledir:</p>

  <p>– İyi Tanrı, ebedi varlığı bakımından bütün yaratıklarını seven bir babadır, onların günahlarını bağışlamakta kaçınmaz. Ne kurbana, ne de duaya ihtiyacı vardır, bizim ne istediğimizi daha iyi bilir, çocuklarımızı korur. Kötü Tanrı ise aksine; bize fenalık yapmaması için ona yalvarmak gerektir. Hediyeler, adaklar, baçlar kötülük edecek durumda olanlara verilir. Biz de Şeytana öyle davranıyoruz. En büyük şeytan gururdur. Onun için kendisine ettiğimiz dualar, kudretini sayışımız, karşısında küçülüşümüz onu yumuşatıyor, gururunu okşuyor. Sonuç şu oluyor ki, biz, öteki milletlerden daha az onun hışmına uğruyoruz. İyi Tanrı, sonsuz iyiliği ile bu korkumuzu anlıyor ve bize bağışlıyor, dış görünüşümüzle Şeytana yalvardığımız halde gerçekte kendisini sevdiğimizi biliyor.</p>

  <p>Bana bunları anlatan Kralın adamına beni bir tapınağa götürmesini söyledim. Büyük paralar vereceğimi söylediğim halde yapmadı. Ascenzia’dan merakımı yatıştıramadan ayrılmak zorunda kaldım.</p>
</body>
</html>