<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Papa’nın Dönmesi<br/>(Robert Browning’den)</h2>

  <p><i>Dakar, 6 Nisan</i></p>

  <p>Everett koleksiyonu arasındaki yayınlanmamış el yazılarından hiçbiri, bende Robert Browning’in destanı kadar tekrar tekrar okumak isteğini vermiyor. Browning’in bir Cervantes’ten, bir Goethe’den daha az önemli olduğunu biliyorum ama kendimi ona ötekilerden daha yakın duyuyorum.</p>

  <p>Destan, şairin en hoş buluşlarından olan bir monolog tarzındadır, yayınlanmamış olmasına şaşıyorum ve çok orijinal buluyorum.</p>

  <p>“Papa’nın Dönmesi” adını taşıyan destanda konuşan, ortaçağda, Bohemiya’da doğmuş meçhul bir din inkârcısının oğludur. Browning ona Jean Krepuz adını vermiş. Krepuz açıktan açığa küfür sayılacak düşünceler ortaya attıktan sonra Engizisyon tarafından yakalanıp işkence edilmiş, Prag alanlarından birinde diri diri yakılmıştır. Küçük yaştaki oğlunu akrabaları alıp Almanya’ya kaçırmışlardır. Fakat Aurélien, babasını yakan alevleri bir türlü unutamamış, delikanlılık çağına girip özgürlüğünü ele alınca, o güne kadar kimsenin aklına gelmeyen bir intikam almayı tasarlamıştır. Aurélien bir takma isimle Milano’da bir manastıra başvurarak rahip olmak istediğini bildirmiştir. İyi ve terbiyeli görünüşü ile manastıra alınan delikanlı o kadar hevesle çalışmıştır ki üç yıl içinde rahip olabilmiş ve Katolik dinini yaymak üzere yabancı diyarlara gönderilmişir. Oralarda da örnek gayretler göstermiş, birçok şehir halkını toplu olarak imana getirmeyi başarmıştır. Bu arada düşmanlar da edinmiştir. Onlar kendisini yakalayıp zindana atmışlar, fakat, söylentilere göre bir melek gelip kendisini oradan kurtarmış. Böylece Aurélien’in ünü Papa’nın kulaklarına kadar ulaşmıştı. Onu İtalya’ya çağırttı, kendisine bir başpiskoposluk verdi. Kısa zamanda Başpiskopos olarak da anılmaya başlandı. Düşkün papazlara nazaran ahlakının dürüstlüğü, hitabet kudreti, din öğretimindeki başarısı onu asrının en ünlü ve örnek adamı yapmıştı. Ama bu ona yetmiyordu. Tasarladığı intikam için daha başka görevler, unvanlar gerekiyordu. Her gece, haksız yere yakılmış olan babasını düşünüyor, onu unutamıyordu. İntikamın parlak ve şeytanca olması için Hıristiyanlığın merkezinde, Roma’da, Saint-Pierre kilisesinde alınması gerekiyordu. Yüzündeki gerginlik, incelik, solukluk inzivasına veriliyordu, halbuki bu yıllar süren hıncından, acısını gizlemek gayretinden doğuyordu.</p>

  <p>İhtiyar Papa öldü, onun yerine Aurélien’i tanıyan ve seven bir başkası seçildi. Yeni Papa kendisini kardinalliğe yükseltti. Artık Aurélien amacına yaklaştığını anlıyordu ve her geçen gün kilise hesabına çalışmalarını artırıyordu. Papalık elçisi, ruhani meclis üyesi ve Kardinal sıfatlarıyla Roma kilisesinin, haklarının ve akidelerinin yorulmaz savunucusu oluyordu. Şimdi artık yaşı da ilerlemişti, fakat intikam duygusunun şiddeti, gece gündüz, bir an olsun onu rahat bırakmıyordu.</p>

  <p>Aurélien’i koruyan Papa da öldü. Toplanan Kardinaller meclisi Aurélien’i ittifakla İsa’nın vekili olarak seçti. Aurélien sonsuz sevincini hazin bir alçakgönülüllük içinde gizlemesini bildi. Yıllardır sonsuz acılar içinde ve zoraki bir komedya oynayarak beklediği, özlediği büyük gün gelmişti. Seçim aralık ayı başında yapılmıştı. Papalık tacı töreninin İsa’nın doğduğu geceye bırakılmasını bildirdi. Akıl ve hayal almayacak bu durumu ne zamandır tasarlamış, hayalinde yaşatmıştı. Taç giyindikten, tören yapıldıktan ve kilisenin yanılmaz en yüksek hâkimi ilan edilip yetkilerini aldıktan sonra ayağa kalkacak, dünyanın en büyük kilisesinin vakur sessizliği içinde rahiplere, halka seslenerek babasının intikamını alacak korkunç sözleri söyleyecekti. İsa’nın Tanrı değil, sadece bir zavallı piç, kendi saflığının kurbanı hayaller peşinde çaresiz bir şair olduğunu ve nihayet -burada sesi Tanrıya meydan okuyan İblisin sesi gibi gürleşecekti- bütün kutsal yetkileri ile, Tanrının asla ölmediğini, çünkü hiçbir zaman var olmuş bulunmadığını ilan edecekti.</p>

  <p>Papanın ağzından çıkan bu korkunç küfür sözlerinin etkisi ne olacaktı? Belki de ilk şaşkınlık anından sonra delirdi diyerek onu zincire vururlardı? Belki de Saint-Pierre’in mezarı üzerinde onu parçalarlardı? Burasını pek düşünmüyordu. Bu harikulade intikamın zevki her şeye değerdi, buna önem veriyordu.</p>

  <p>Noel gecesi geldi. Romanın bütün çanları neşe ile çalıyordu. Saint-Pierre meydanına, Tanrının doğumu ve vekilinin taç giyinme törenlerine sahne olacak, ışıklar içinde pırıl pırıl büyük bir mağaraya benzeyen kiliseye asillerden halktan bir sel akıyordu.</p>

  <p>Auélien, sarayının bir penceresinden bakıyor, bu neşeli ve imanlı, sadık, inanç içindeki kimselerin dualarını, ilahilerini dinliyordu. Bütün bu kalabalıkta Kutsal Çocuğa, dünyanın Kurtarıcısına, fakirlerin, acı çekenlerin, zulüm görenlerin tesellicisine saf ve sonsuz bir inanç, bir ümit titriyordu.</p>

  <p>İşte o zaman, yeni Papanın tek başına, düşüncelerini ve kuvvetini toplamak üzere kapandığı odada, kimsenin bilemeyeceği ve sonsuza dek gizli kalacak, beklenmedik mucize oldu. Sözlerine inandıkları, iman ettikleri için kendisine koşan bütün bu zavallı insanları düşününce sarsıldı, heyecanlandı, altüstü oldu ve yıkıldı. Bir ürperme geçirdi, titremeye başladı. Ona, ruhunun karanlık mağarasında hiçbir zaman görmediği bir ışık belirir gibi geldi. Aurélien, birden, uzun ömrü boyunca duymadığı bir tatlılıkla dolup taştığını, İsa’ya ve vekiline inanan basit, bahtsız fakat mutlu ruhlardan yükselen sonsuz bir şefkate yenildiğini hissetti. Ve birden, intikam hırsının kendisini bir alevden fazla yakan ağır, kara kördüğümü, bir ağlama buhranı, gözlerini ve yüreğini tutuşturan gözyaşları içinde çözüldü, koptu. Yeni Papa kendisini odanın mermer döşemesine attı, dizüstüne geldi ve ilk defa olarak, bütün ruhuyla kendinden geçerek, içinden, ömründe yapmadığı gibi dua etti. Tanrı hidayetinin azametli nefesi onu en son dakikada yere sermişti. Utandırıcı yalanlar, sahtelikler, ikiyüzlülükler geçmişinden duyduğu vicdan azabının şiddeti, ona, hak etmediği ve kutsal bir teselli gibi geliyordu. Bu yakıcı acı ölünceye kadar sürecek, ama onu temizleyecekti, bir ikinci ölümden kurtaracaktı.</p>

  <p>En yaşlı Kardinal ile yardımcı papazlar odaya girdikleri vakit yeni Papayı, diz çökmüş, gözyaşları içinde buldular, saygı duydular. Taç töreninden sonra Papa söz aldı. İsa’dan, Beytüllahmda doğuşundan, Meryem Ana’dan, meleklerden, çobanlardan öyle sıcak bir şefkatle, öyle bir tatlılıkla bahsetti ki, dinleyenler, hatta erguvan cübbeleri içinde mumyalaşmış kardinaller bile, kaybettikleri babalarını bulmuş gibi ağlıyorlardı. Ve kiliseden çıkan kadınlar arasında, nihayet asırlardan sonra, Saint-Pierre kürsüsüne gerçekten bir azizin çıkmış olduğunu söyleyenlerin sayıları pek çoktu.</p>
</body>
</html>