<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Yüz Çocuk Babası</h2>

  <p><i>Pasadena, 17 Temmuz</i></p>

  <p>Beni birçok defa tedavi etmiş olan ünlü sinir hastalıkları doktoru Profesör C.W. Carr, yorulduğu zaman gidip dinlendiği fevkalade köşküne iki hafta için beni de davet etti. Orada, benden başka birkaç seçkin misafir daha vardı. Bunlardan biri, en az konuşkanı ve en düşüncelisi meraklanma huyumu uyandırdı. Mr. H.B. otuz yaşlarında, orta boylu, yakışıklı, toz pembe tenli, gözleri kırlarda bulunan peygamber otu denilen çiçek renginde bir gençti. Yemeklerde beraber oluyoruz, ama pek az, ancak dilsiz ya da terbiyesiz görünmeyecek kadar konuşuyor. Günün öteki saatlerinde hemen daima bir kenara çekiliyor, düşüncelere dalıyor. Bir defa olsun gülümsediğini görmedim. Birkaç defa söz açayım diye denedim, her seferinde nazik gerçeklerle kaçındı. Bu mahzun misafir hakkında Profesör Carr da fazla bilgi vermedi, sadece:</p>

  <p>– Yorgun bir aktör… iyi bir müzisyen olabilirdi… dinlenmeye gelmiş bir şair… gibilerden tanıtmakla yetindi. Bu belli belirsiz tanımlara pek inanmadım. Nihayet benden büyük bir bağış karşılığı Profesör gerçeği açıkladı:</p>

  <p>– Bu delikanlı, dedi, bilimsel amaçlarda kullanılan bir damızlık insandır. Biliyorsunuz ki Amerika’da yapay döllenme yöntemi gittikçe yayılıyor. Bazı biyoloji bilginlerinin denemelere verdikleri önem ve bazı kadınların doğrudan doğruya cinsel ilişkilere karşı duydukları tiksinti bu usulün genişlemesine yardım ediyor. Şimdi, anne olmak için çırpınan, fakat daima sert ve biraz da hayvani olan erkek davranışları düşüncesiyle bundan kaçman birçok genç kadın var. Bu sebeple, dana üretiminde olumlu sonuçlar elde edilmiş bulunulan yapay döllenme yöntemini onlara da uygulayarak kendilerine yardım düşünüldü. Pek tabii bu kadınlar güzel, sağlıklı ve sağlam çocuklar istiyorlar, onun için tohum seçimi konusu çok önem kazanıyor. Diğer taraftan insan cinsinin yavaş yavaş çöküntüye gidişinden endişe duyan biyoloji bilginleri cinsel birleşmesiz analık denemelerini teşvik ediyorlar, çünkü bu yöntem, hayvanlarda olduğu gibi, ortak babaların sağlıklı ve rasyonel bakımlardan seçilmelerine, ayıklanmalarına imkân veriyor. Tanınmış fizyoloji, kadın, sağlık uzmanlarından bir profesörler komisyonu bütün memlekette en iyi, seçkin tohumu sağlayabilecek erkek döl vericileri aramaktadır. Mr. H.B. bu komisyon tarafından bulunmuştur, o da ideal olduğu kadar ekonomik sebeplerden insan harasına girmeyi kabul etmiştir. Böylece hiç görmediği ve tanımadığı yüzlerce kadına tohumundan vermiştir. Komisyonun istatistiklerine göre bugün kendisi, hiçbir zaman yüzlerini göremeyeceği ve kendi varlığından habersiz yüz çocuğun babasıdır.</p>

  <p>Uzmanların bildirdiklerine göre, Mr. H.B. en iyi insan “homo sapiens” örneklerini verecek fikir ve beden niteliklerine sahiptir. Gerçekten de onun tohumlarından yetişen oğlanlar ve kızlar, eğer söyleyiş yerindeyse, bilinmeyen eşlerini, her bakımdan memnun etmiştir. Bununla beraber hiçbir kadın kendisiyle tanışmak ve onun işbirliği ile dünyaya gelmesi sağlanmış ürünleri ona göstermek istememiştir.</p>

  <p>Derin üzüntüsünün sebebini şimdi anlıyorsunuz, değil mi? Yüz çocuğu var, ama yapayalnızdır. Yüz kadını anne yapmıştır, ama hiçbirisi onu sevmiyor. Son zamanlarda da öyle bir kara sevdaya tutuldu ki, sahipleri olan doktorlar onu bana gönderdiler. Burada tam bir dinlenme halindedir. Hastalığının en endişe uyandıran tarafı bir kadına sevdalanmış olmasıdır. Ama kadın ne koca istiyor, ne de çocuk. İyileşir iyileşmez Mr. H.B. diplomalı damızlık mesleğine dönecek. Yalnız bu sevda yüzünden duyduğu ümitsizliğin üreme yetenekleri üzerinde etki yapmasından çekiniyorum.</p>

  <p>Bu sabah bahçede dolaşırken Mr. H.B. ile karşılaştım. Yüzüne iyice baktım, ama bir şey söylemeye cesaret edemedim. Yüz çocuk babası bana her zamankinden fazla yalnız göründü. Beni farkeder etmez eliyle şöyle bir selam verip bir tarafa saptı kayboldu</p>
</body>
</html>