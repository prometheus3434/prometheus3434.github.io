<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Yeniden Bulunan Cennet<br/>(William Blake’ten)</h2>

  <p><i>Aberdeen, 5 Eylül</i></p>

  <p>Everett koleksiyonunun yayınlanmamış el yazılarından en önemlilerinden biri “Gökyüzü ile Cehennemin Birleşmeleri” isimli eserin yazarı, ermiş şair William Blake’in kısa destanıdır. Bu bir tasarıdır; pekala “Yeniden Bulunan Cennet” adını taşıyabilirdi. Bu John Milton’un meşhur eserini hatırlatırsa da tarzı ve konusu bambaşkadır.</p>

  <p>Blake, kutsal kitapta sözü geçen Aden cenneti yeryüzünde kaybolmuş olamaz diye başlıyor. Çünkü Tanrı, özünden yaratıcıdır ve şüphe yok ki bir şaheserini ortadan kaldırmak istemez. Onu aramak gerektir, nasıl ki, aydın asırlar denilen ortaçağda birçokları bunu yapmışlardır. Yeryüzü cennetini aramaya çıkanların sonuncusu Kristof Kolomb olmuştu. Batıya doğru giderek Tanrının ilk insan için yarattığı meşhur bahçenin bulunduğu doğuya varmayı tasarlıyordu. Cenevizli mistik Avrupa ile Asya arasına çıkıveren topraklarla karşılaştı. Bu ona hem bir yem, hem de bir engel oldu ve kendisiyle beraber ortaçağ sona erdi. Aden bir köşeye atıldı.</p>

  <p>Blake, kendisinin, cenneti bulmak üzere, oradan kovulan ilk babamızla ilk anamızın tuttukları yolu tersine yapmayı düşünen yeni bir seyyah olabileceğini düşünüyor ve yola çıkıyor. Yıllarca ormanlardan, çöllerden dağlardan, nehirlerden, bereketli vadilerden, korkulu cangıllardan, yalı boylarından, keçiyollarından geçiyor. Yemyeşil yaylalar, çiçekli bahçeler, kuş cıvıltılarından başka şey duyulmayan ormanlar, hurma ağaçları, serin kaynaklarla vahalar buluyor, ama hiçbir yeryüzü cennetine rastlamıyor, her tarafta ızdırap iniltileri, ölüm hayali ile karşılaşmıştır.</p>

  <p>Bir akşam, yorgun argın, üzüntüler içinde, bir mağaraya sığınıyor, yosunlardan yatak yapıp uzanıyor. Seyyahın rüyasına, parlak ve azametli bakışlı, beyaz saçlı bir dev giriyor. Blake, onda Mikel Ancelo’nun yaptığı Tanrının heykelini görür gibi oluyor ve bu ihtiyar, ümitsizliğe kapılmış seyyaha şöyle diyor:</p>

  <p>– Adem’in oturması için yapılmış bahçeyi bulmak için boşuna dolaşıp duruyorsun. Fakat vefakârlığını, imanını beğendiğim için, sana şimdiye kadar yalnız birkaç azizin görebildikleri gerçeği ödül olarak açıklayacağım. Dünya cenneti, dağları, denizleri ile bütün dünyanın kendisidir. Ve başka bir yerde değildir. Adem ile Havva, etrafı kapalı bir bahçeye bırakılmış, oradan kovulmuş değillerdir. Sadece gözleri görmez hale getirilmiştir. Meleklerin kılınçlarının parıltısı onların gözlerini kamaştırdı, görme yeteneklerini kararttı, azalttı, değiştirdi. Ondan sonra mutlu oldukları yerleri tanıyamaz oldular. Kararmış gözleriyle o güzelim çiçekleri, dikenli çalılıkları, pırıl pırıl elmasları kaba çakıllar, berrak gökleri kapkara bulutlu, bereketli ılık vadileri sonsuz uçurumlar halinde görmeye başladılar. Halbuki dünya, ilk yaratıldığı gün gibi kalmıştı, ama insanlar, ilk görüş yeteneklerini kaybettikleri için bu cenneti artık korkunç bir cehennem halinde görmektedirler. Duyma hassaları bile kılınçların şakırtısı ile değişti, artık hayvanların dilini ve bitkilerin verdikleri güzel haberleri duyamaz oldular. Eğer insanlar kamaşmış gözbebeklerinin berraklığını, kulaklarının her şeyi duyma yeteneklerini yeniden elde edebilseler, onlara her şey gerçekten ve ilk günahtan önce olduğu gibi görünecektir.</p>

  <p>İhtiyar adam bu sözleri söyledikten sonra sağ eli ile uyuyan seyyahın gözlerine dokundu ve ağzı ile kulaklarına üfledi. Bu temasla seyyah sıçrayarak uyandı ve korkulu bir sevinçle titreyerek mağaradan dışarı fırladı. Şafak söküyordu ve Blake, Tanrının kendisini aldatmadığını gördü. Bir akşam önce kendisine çorak, kıraç görünen topraklarda çiçekler, çimenler uzayıp gidiyordu ve kuzular otluyordu. Ve birden heyecanlı bir korku içinde, etrafından yükselen, kendisiyle beraber yeniden kavuştukları mutluluğa sevinen kuşların sözlerini duymaya, anlamaya başladı.</p>

  <p>Blake ve ben, diye yazısını bitiriyor, Tanrıya yeni bir şiirle teşekkürden sonra Londra’ya, evime döndüm ve oradaki küçücük bahçemin bile, o zamana kadar farkına varmadığım sonsuz cennetin her yerde hazır ve nazır Adenin’den bir parça olduğunu gördüm.</p>
</body>
</html>