<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Gerileme Enstitüsü</h2>

  <p><i>Honolulu, 6 Mart</i></p>

  <p>“Bilimsel Gerileme Enstitüsü” şehirden on sekiz mil uzakta, ağaçlar arasında küçük bir vadide bulunuyordu. Direktörü Avusturyalı tanınmış biyoloji bilgini Austin Finlay, yıllarca önce kurduğu ve dünyada eşi olmayan Enstitüyü gelip görmem için birkaç defa bana mektup yazmıştı. Sonunda davetini kabul edebildim ve buraya yalnız bu iş için geldiğime pişman olmadım.</p>

  <p>İlk bakışta kaba, somurtkan görünen Doktor Finlay beni, şaşırtan bir nezaketle, bir incelikle karşıladı. Cascavlak kafası, yassı ve kısa burnu, etli dudakları var. Gezmeye çıkmış bir çiftçi gibi açık yakalı bir gömlek, siyah kadife kısa bir pantalon giymiş. Bana:</p>

  <p>– Gençliğimde okuduğum ilk kitap, dedi, Wels’in “Doktor Moreau’nun Adası” oldu ve beni çok etkiledi, biyoloji okumama sebep işte bu eserdir. Wels’in bilgin peygamber hayalinde yaşattıklarını, okulu bitirdikten sonra, ben, gerçekleştirmeyi düşünüyordum. Eseri herhalde bilirsiniz, Doktor Moreau topladığı birtakım hayvanları eğitme yolu ile insanlaştırmaya çalışır, onları bir adaya kapatır. Ben, “Cambridge”te Karşılaştırmalı Zooloji ve Genel Biyoloji öğrenimimi tamamlar tamamlamaz vatanıma döndüm, büyük deneme için gereken sermayeyi kolayca buldum. Ama yıllarca sürekli bir çalışma ile yaptığım denemeler, Wels’inkiler gibi büyük bir başarısızlıkla sonuçlandı. İnsana en yakın görünen köpek ile maymun bile denemeye karşı koydular. Onlardan ancak bilgiç köpekler, evcil maymunlar elde edebilmiştim ve bunlar çok yüzeysel, otomatik birer makine gibi kalıyorlardı. Kendilerinde, pek uzaktan bile olsa, insan zekâsına ve ruhuna yaklaşan bir şey ortaya koyamadım. Özellikle yırtıcı hayvanlar onları yüksek insan seviyesine çıkarma çabalarıma karşı ayak dirediler. Başarısızlık beni düşündürdü, sonunda görüşlerimi altüst etmek yönüne saptım. Alçak bir yaratığı yüksek bir yaratık haline getirmek Tanrıya özgüdür. Değişim teorisinin kanıtladığı bu gerçeği bütün biyoloji bilginleri tanımışlardır. Fakat tanrısal kudretten anlatılamayacak kadar uzak olan toy yaratıcı insan aksi yoldan giderse başarı elde edebilir, yani yüksek olanı alçaltabilir. Böyle bir deneme şüphesiz daha kolaydır, çünkü konu bir şey eklemek, yani yaratmak değil; eksiltmek, alçaltmaktır ki bir zorluk yoktur. İşte bu düşüncedir ki beni on dört yıl evvel “Bilimsel Gerileme Enstitüsü”nü kurmaya götürmüştür. Bu, pek pahalıya ve büyük çalışmalara mal oldu, ama, amacıma da ulaştım. Biliyorsunuz ki birçok kimse, sorumlu, düşünen insan şartlarından kusacak kadar tiksinmişlerdir ve Grek siniklerinden XVIII inci asır materyalistlerine kadar hayvan yaşayışının sadeliğini, rahatlığını arayanlar çoktur. Doktor Moreau örneğini alacak yerde, pratik ve bilimsel yöntemlerle mitolojide adı geçen Kirki’yi seçtim. Biliyorsunuz, bu güzel büyücü Odiseus’un arkadaşlarını domuz yapmıştı ve bunlardan çoğu, kurtarılma çaresi ortaya çıkınca hallerinden memnun bulunduklarını bildirerek tekrar insan olmak istememişlerdi. Bu bakımdan metotlu hayvanlaştırma denemelerimi sevinçle karşılayan bir düzine insan bulmakta gecikmedim. Ama vahşilerle denemelere girişmekten çekindim, bu kolay tartışmalara yol açabilirdi. Seçtiklerim beyaz ırktandı ve oldukça uygar insanlardı. Aralarında, üstatlarının laf ebeliğinden bıkmış, idealist bir felsefe profesörü bile vardı.</p>

  <p>Şurasını söylemeliyim ki denemelerimin hepsinde başarı elde edebilmiş değilim. Ama altı tanesinde gözle görülecek kadar olumlu sonuçlara vardım, prensiplerimin doğruluğu meydana çıktı, şöyle ki: Hayvanları insan haline getirmek mümkün değildir, ama insanları hayvanlaştırmak pekâlâ mümkündür. Nerede kaldı ki biyoloji bilgilerinin aracılığı olmadan bile bu tarafa kaymaktan geri kalmıyorlar. Zaten ben de, benzerlerimiz arasında kolaylıkla rastlanan hayvan örneklerden değişiklerini seçtim. Böylece bir ayı, bir domuz, bir kurt, bir sırtlan hatta bir çakal meydana getirdim. Fakat enstitümün şaheseri bir goril adamdır. Bazı fizyolojik özellikler bir tarafa, bu sevimli maymun, cinsinin kusursuz bir taklididir. Fakat ne kadar başarı elde etmiş bulunduğumu gözlerinizle görmenizi isterdim. Bu altı sabık - adamın sağlıkları çok iyidir, insanlara özgü niteliklerden, mesela konuşmaktan vazgeçmişlerdir, hemen daima da neşelidirler. Bana, kendilerini yavaş yavaş ve daha az zahmetli bu duruma geriletmiş olmamdan doğan minnetlerini, âdeta sevgi dolu homurtularla açıklıyorlar. Bu sonucun biyolojinin geleceği ve ilerlemesi konularında kesin önemi var. Fakat manevi bakımdan, insanların belalarını azaltmak davranışlarına beklenmedik bir yardım olmuştur denilebilir.</p>

  <p>Bu sözlerden sonra Profesör, beni vadide altı adama ayrılmış yerleri göstermeye götürdü. Bunlardan birincisinde gördüğüm… (Gog’un anıları arasında bu yazının alt tarafını aradım, bulamadım).</p>
</body>
</html>