<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Hasret Çeken Cellat</h2>

  <p><i>New Parthenon, 9 Ocak</i></p>

  <p>Zavallı Tiapas iyi değil, içi içini yiyor. İşsizliği kendisine bir türlü yakıştıramıyor, incinmiş gururu onu hasta ediyor. Ara sıra, bir keçi, bir sığır veya bir domuz boğazlamasına izin veriyorum, ama boşuna. Mutfak için canlı ne alınırsa onun eliyle ölüyor, ama ne sinirli hallerle tavukların, hindilerin boğazlarını büküyor, bir görmeli.</p>

  <p>Onu anlıyorum. Günde on taneden fazla olmamak üzere çocuk otomobilleri yapmaya mahkum bir Ford’un neler duyabileceğini hayal ediyorum. Tiapas’ın ihtiyarladığı, eski mesleğini icra etmesine olanak kalmadığı da doğru. 40 yıl durmamacasına bu kuvvetli Kızılderili, Meksika’da, Amerika’nın ve Asya’nın birçok ülkesinde cellatlık etti. Fakat artık ne eski kuvveti, ne de elinde emniyet kalmadığı için hiçbir hükümet ona iş vermiyor.</p>

  <p>Öyle ki, binlerce adamın canını almış olan bu adam, eğer geçen yıl evime almasaydım açlıktan ölebilirdi. Cellatlar geleceği düşünmezler ve sayıları pek az olduğu için, mesleki sendikaları da yoktur.</p>

  <p>Tiapas, adi bir esnaf değildir, ne de çekingen ve soğuk bir adliye memuru. Hevesli, heyecanlı bir artistti. Öyle sanıyorum ki, yüksek üslup sahibi cellatların sonuncusuydu. Tabii yeteneği onu cellatlığa yönlendirmişti. En sevdiği vecize şu idi: “Sırt sopa için, ağaçlar adam asmak için yaratılmıştır. Tiapas’ın hırslı yaratılışı, ona mesleğini bıraktıran sebepten anlaşılır. Cellat olduğu memlekette, idam mahkumu bir genç katil, affedilmiş fakat kararı reddetmişti. Mahkumu cellada verdiler. Gayet memnun olan delikanlı, celladını selamladı, hatta elini sıktı. Fakat bu hareket Tiapas’ı garip bir şekilde sinirlendirmişti…</p>

  <p>– “İnat edip depelendikçe, çırpındıkça, iyi güzel, ama bir intihara suç ortağı olmak istemem.” demiş ve görevini yapmak istememişti, zamanından önce işine son verdiler.</p>

  <p>– “Avrupa’da, diyordu, öldürmek sanatı kaybolmuştur. Makineli araçların kullanılmaya başlanması, sanatta intihar demektir. Giyotin çabuk iş görür, ama çok geometrik ve hiç özelliği, hiç kişiliği yok. Kurşuna dizmek, gereksizliğin zaferidir, boşuna masraftır. Nerede kaldı ki, av ve savaş ile asalete yükselmiş tüfek canilere karşı kullanılmamalıdır. Birleşik Amerika, elektrik sandalyesiyle, alçaklığın en aşağı basamağına inmiştir. Elektrik, doğanın maddeden en uzak kuvveti, ışık veren kudret, katilleri katledecek kadar ayağa düşürülsün! Eski zamanın asılma yöntemine sadık kalan İngilizler daha mantıki ve daha saygılıdırlar ama idam sehpası çok renksiz, çok ilkel hatta saf diyeceğim bir vasıtadır. Doğru söylemek lazım gelirse, Avrupa’da işkencede bir dereceye kadar özellikleri olan iki memleket var: Türkiye, <span class="color">[Müellif Osmanlı İmparatorluğu devrini kastediyor olacak. - ÇN]</span> İspanya. Kement, bukağı ve kazık sıradanlıktan çıkmakta ve alışılmış cezalardan daha şiddetli olmaktadır. Fakat sanatın eski buluşları yanında oldukça soluk kalmaktadır.</p>

  <p>Beyaz ırk için, ortaçağ kanuna uygun adam öldürmenin büyük çağı olmuştur. Tekerleğe koymak, kırk katır, dimdik ve diri diri gömme oldukça ustalık isteyen ince işlemlerdi. Fakat ilk çağlar, ortaçağdan aşağı kalmazdı. Pek az uygulanmakla beraber “Mesence” işkencesi dahice idi. Neron’un insanları zifte bulayıp canlı meşale haline getirmek fikri de yabana atılmamalıdır. Bence, ateş, adaletin elinde bulundurduğu aletlerden en mükemmelidir. Bir insanı yok etmek için, reçineli ağaçtan, iyi bir istifle hazırlanmış odun yığını ile hiçbir şey boy ölçüşemez. Gözlere, hayal gücüne hoş gelen klasik, şairane ve muhteşem bir şey vardır bunda. İnsanların hatıralarına en derin şekilde kazman işkenceler alevle yapılanlardır. Aziz Laurent’in ızgarası, Jeanne d’Arc ve Savonarolen’in “ihrak-ı binnarı” birer büyük kahramanlık ve tarih sahifeleridir!</p>

  <p>Bunu söylerken baltanın da meziyetleri yoktur demiyorum. Fakat balta cellatla mahkum arasında doğrudan doğruya, hatta gizli diyeceğim bir ilişki kuruyordu. Herkes öyle kelle uçuramazdı. Sağlam bir göz emin bir bilek gerekirdi ve yüksek kimseler söz konusu olunca, kral veya aynı derecede biri, çekinmek, titremek tehlikesi vardı. Halbuki bizim mesleğimizde hassas olmak büyük zarar verir.</p>

  <p>Çarmıha germenin asırlardan beri neden bırakılmış olduğunu bir türlü anlayamıyorum. Bu oldukça uzun süren, acı veren ve her şeyden önce estetik bir işkence idi. Fakat bugün, estetik pek az hesaba katılıyor. Bilhassa Avrupa’da, idam hükümleri, hapishane avlularında, hemen hemen geceleri, kaçamak, sanki adalet verdiği kararlardan utanıyormuş gibi yapılmaktadır. Ben böyle davranmayı bir türlü anlayamıyorum. Ya hâkimler mahkumun gerçekten ölümü hak ettiğine inanıyorlardı -bu takdirde hükmün uygulanmasını olabildiğince muhteşem hale getirmelidir ki, öteki caniler korkudan çarpılsınlar- yahut bir insanın idamına hükmetmek yetkilerinden şüphe etmektedirler - o zaman da ölüm cezası vermekten çekinmelidirler.</p>

  <p>Sanatımda ilerlemek amacıyla yeryüzünde birçok seyahat ettim. Şunu itiraf etmeliyim ki, bu sahada da, Asya, dünyaya ders verecek durumdadır. Yahudilerden bahsetmiyorum, onların mimari, heykel ve resimde olmadığı gibi, idam işlerinde de bir teknikleri yoktur. Yahudiler taşlamak yöntemini kullanıyorlardı. Fakat taşlamak sahici bir erkeğe yakışmaz, bir çocuk eğlencesidir. Ve bu aşağılık demokratik işkenceye herkes katılabilirdi. Eski Yahud’da, sabit bir cellatlık görevi hiçbir vakit yoktu. Bir parça hayal gücü olan tek İbranî Kral Manesse olmuştur ki, anlatıldığına göre Eşiya nebiyi iki masanın ortasına bağlatmış ve vücudunu testere ile kestirmiştir.</p>

  <p>Fakat Asûrilerle Mısırlılar büsbütün başka bir dehaya sahiptiler. Bir yerde ayaklanma oldu mu, Bâbil kralları âsilerin derilerini yüzdürüp o şehrin duvarlarını kaplatıyordu. Bu gelenekler Mongollora geçti, fakat Timurlenk, yaptırdığı işkencelerin niteliğinden fazla niceliği ile ünlüdür. İncelikle ilgisi yoktu, bir “toptancı” idi. Geçtiği yerlerde hatıra olsun diye bıraktığı kelle tepelerinin bir güzelliği yok değildi, fakat öldürme usulleri bayağı ve çabuktu. Bizim sanatımızın asıl vatanı Çin’dir. Yıllarca evvel, henüz genç iken, son derece ince bir nezaket memleketi olan Göksel İmparatorlukta yaptığım bir inceleme gezisinde, birkaç klasik idam hükmünün infazında hazır bulunabildim. Fakat orada da yozlaşma yüz göstermeye başlamıştı ve anlattıklarına göre, şimdi Cumhuriyet ilan edilmiş ve işler büsbütün kötüleşmiş, Avrupa maymunluğu başlamış ve bu taklitçilik yüzünden kurşuna dizmeye kadar alçalınmıştı.</p>

  <p>Bir defa Kuang-si vilayetinde, bence mesleğimizin bir şaheseri olan “bıçak işkencesi”nde bulunabildim. Bende en büyük etkiyi o yaptı da öyle diyorum. Görülmeye değer bir şey. Ne olduğunu belki bilmezsiniz. Mahkum bir ağacın gövdesine bağlanıyor, cellat, üstü bezle örtülü bir sepetle karşısında duruyor. Zaman zaman elini sepete sokup bir bıçak çıkartıyor, üzerindeki yazıyı okuyarak ona göre işini yapıyor. Sepetin içinde, insanın vücudunda ne kadar organ varsa o kadar bıçak ve her bıçağın üstünde o organın adı yazılıdır. Celladın ilk eline aldığının üzerinde “sağ bacak” yazılı olacak ki, mahkumun kesildiğini gördüğüm ilk organı o oldu. Sonra, sıra ile sol kulağı, kaba etleri, sol eli ve bacağı, üst dudağı, iki memesi ve sol kolu kesildi. Mahkum bağırmıyordu, ancak inliyordu. Belki de bayılmıştı. Dediklerine bakılırsa, mahkumların aileleri, eğer zengin iseler cellat ilk çekişte üzerinde “baş” veya “yürek” yazılı bıçağı çıkarıversin diye ona büyük bir para verirler, bu işkenceyi icat edenin düşündüğü acıdan onu kurtarıp idam hükmünün hemen uygulanmasını sağlarlarmış. Fakat bu sefer, serveti olmayan bir katil olacak ki, başını en son kestiler. Eğer bir cezanın başlıca meziyetleri onun süresinde ve acı türlerinin çokluğunda ise bıçak işkencesinin başta geleceğini sanıyorum.</p>

  <p>Cellat ile dost oldum. Beyaz sakallı, gayet kibar, güleryüzlü, güzel bir ihtiyardı. Bu işkencenin ne yazık ki modası geçtiğini, ancak böyle vilayet köşelerinde, resmi amirlerin gözyumması ile uygulayabildiğim söyledi. Çin’de bile, cellatlık sanatının gözden düştüğünü, kimsenin rağbet göstermediğini, mesleğin inceliklerinin kaybolmak üzere bulunduğunu itiraf etti. Tükenişin apaçık ve artık dünyanın her tarafına yayıldığı bugünde, onun şikâyetlerini hatırlıyorum. Yalnız Amerika’nın ve Orta Asya’nın bazı bölgelerinde, mesleklerini aşkla, şevkle tatbik eden ve güzel gelenekleri tamamen kaybetmemiş ölüm sanatçıları henüz bulunabiliyor. Fakat ben ki, değişik yöntemlerle kuralları en mükemmel şekilde uygulayarak, iki bine yakın idam hükmü yerine getirmişim, şimdi, mutfaklarda sürünerek, vakit geçsin diye, en adi hayvanların canlarını almakla yetinmeye mecbur kalıyorum.”</p>

  <p>Bir gün, kendisine, en iyi zamanlarında, bir hükmü infaz ederken, korkunç mesleğinden dolayı bir tiksinme ve vicdan azabı duyup duymadığını sordum. Yüzüme gülümseyerek, baktı:</p>

  <p>– “Vicdan azabı mı? Tiksinti mi? Neden? Bir mahkum karşısında, önümde canlı biri olduğunu hiç düşünmedim ve böyle bir his duymadım. O ölü idi. Hakkında hüküm verildiği andan itibaren adam sadece göz yumma sonucu ve bürokratik gerekçelerden dolayı yaşayabiliyordu. Diriler arasında kanunen adı silinmişti ve ben, vazifemi, doktorların bir cesedi parçalarken veya yüzerken gösterdikleri soğukkanlılıkla yapabilirdim. Benim için ölümün asıl faili hâkimdir; ben bıçak veya ip gibi, bir aletten başka ne idim? Ne diye vicdan azabı duyacaktım? Eğer benim elimde olsa, bir örümcek bile öldürmezdim. Bir ceset verip onu dünyadan yok etmeye beni memur eden devletti. Hem sonra, mahkumların çoğu katillerdi ve ben, onların başkalarına yaptıklarından -hem de masumlara- başka kendilerine bir şey ettiğim yoktu.”</p>

  <p>– Fakat itiraf ediniz ki, bu meslek hoşunuza gidiyordu ve tabiatınızda olan kan sevgisi böylece tatmin ediliyordu?</p>

  <p>– “Bu bir meziyet değil mi? Kimse, mesleğini sevmezse onu namusuyle ve şerefiyle yapamaz. Kan sevgisine gelince, bunda ne fenalık var? Eğer benimle doğdu ise, doğamda varsa suç benim mi? Herkes yeteneğine göre hareket eder. Ressam renkleri ve şekilleri sevdiği için tablo yapar, falcı rakamlara ve yıldızlara sevgisi olduğu için onları tetkik eder. Bir celladın kan seviyor diye adam öldürmesi neden garip oluyor? Uygar insanların cellada karşı duydukları bu peşin hükmü bir türlü anlayamıyorum. Cellat istemiyorsanız, idam hükümlerini kaldırınız. Her halde hâkimler, biz cellatların hoşuna gitsin diye idam hükümleri veriyor değillerdir. Ama, kaldırmak istemezseniz, bu mesleği yapacak insanlar doğuyor diye Allaha şükrediniz ve onlara layık oldukları saygıyı gösteriniz.”</p>

  <p>– Peki ama bu hasret çekişiniz size çirkin ve kötü gelmiyor mu?</p>

  <p>Tiapas göğsünü kabartarak cevap verdi:</p>

  <p>– “Siz de kırk yıl cellatlık yapınız, ondan sonra konuşuruz. Kötürüm olmuş bir heykeltıraş nasıl çamur ve kalem hasreti duyarsa ben de öylece kesilecek kafa hasreti çekiyorum. Ben de elleri kesilmiş bir kemancı gibi ızdırap duyuyorum. Benim hastalığım, sanatıma karşı daima duyduğum ölmez aşkın bir delilidir. Fakat gerçek sanatkârlar daima anlaşılmamışlardır ve iftiralara uğramışlardır.”</p>

  <p>Ve bir yaş, sahici bir yaş, ihtiyar Tiapas’ın sağ gözünden damladı.</p>
</body>
</html>