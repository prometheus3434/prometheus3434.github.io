<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Salvador Dali’yi Ziyaret</h2>

  <p><i>Barcelona, 26 Haziran</i></p>

  <p>Katalonyalı ünlü ressamın kendisini de görmek ümidiyle sergisine gittim. En son salonda, Mançuryalı bir mandarin gibi sarkık bıyıkları ile etrafında bir sürü delikanlı ve suratları kat kat boyalı yaşlı kadınlar arasında oturuyordu. En sevdiği dinleyici topluluğu bunlarmış: Henüz yaşamaya başlamış olanlarla ömürlerinin sonuna gelmiş bulunanlar.</p>

  <p>Sergi kâtibi aracılığıyla Dali’nin bana birkaç dakikasını verip veremeyeceğini sordurdum. Ressam yüzüme uzun uzun baktıktan sonra dedi ki:</p>

  <p>– Sizi tanıyorum, kim olduğunuzu biliyorum. Hatıralarınızı okudum. Gelip beni bulmak için bu kadar geciktiğinize şaşıyorum. Birkaç kelime ile sizi can sıkıntılarınızdan, ipsiz sapsız binlerce laf dinlemek zahmetinden kurtarmış olurdum. Gidin de durmadan egzoz yapan enayiler, kronometreli papağanlarla konuşun.</p>

  <p>Elimden geldiği kadar özür diledim, ama Dali bir türlü insafa gelmedi. Zor zaptettiği hiddetinden bıyıkları titriyordu:</p>

  <p>– Haydi Mr. Gog, dedi, haydi. Ben aradığınız kimse değilim. Siz benim düşüncelerimden bir tanesini olsun anlayamazsınız. Siz orijinal adamları ararsınız, ben ise orijinallikten nefret ederim. Ben edebiyatta yeniyi temsil ediyorum. Siz zeki insanları ararsınız. Ben zekânın üstündeyim, çünkü ben kısaca dehanın ta kendisiyim, bayağılığın banyosuna gömülmüş ve henüz orada çabalayan siz ve sizin gibilerle konuşamam. Şu aralık çok önemli bir işim var, bozuk bir saat olan beyninizi tamir için kaybedilecek bir dakikam bile yok.</p>

  <p>– Fakat Mr. Dali…</p>

  <p>– Belki ne ile meşgul olduğumu öğrenmek istiyorsunuz. Anlayabilmeniz pek güç. Ama söyleyeyim: Sadece şekiller ve yeni işaretlerle bütün insani ve tanrısal gerçeği değiştirmekle uğraşıyorum. Herkesin tanıdığı dünyayı, öteki tarafını, tersini açıklayarak altüst etmek üzereyim, çünkü gerçek, bize yalnız bir tarafını gösteren ay gibidir. Kainatın bu ikinci görünüşünü yalnız benim deham açıklayabilir. Tanrı yarattığı şeyi yarıda bıraktı, üst tarafını tamamlamak Salvador Dali’ye düşüyor. Onun için Tanrıyı yeni baştan yapmaya yani insanların Tanrı hakkındaki yanlış ve bayağı fikirlerini düzeltmek zorundayım. Dali bugüne kadar gelmiş sanatçılar gibi değildir, insanlık tarihinin ikinci devrini açacak bir yaratıcıdır. Bundan böyle devirlerden Dali’den önce ve Dali’den sonra diye bahsedilecektir. Dali ikinci kurtarıcıdır ve onun kitabı yaptığı resimdir. Böyle olunca dakikalarımı sizinle nasıl kaybedebilirim? Gidiniz, yoksa sizi melek - jandarmalarıma kovdurturum.</p>

  <p>Bu kadarı da fazlaydı, ama artık Dali’yi, huyunu, sabit fikrini öğrenmiştim. Bana öğrenmek istediğimden fazlasını söylemişti. Sergiden, kendisine selam vermeden ayrıldım, bir kahveye giderek serin bir limonata içtim.</p>
</body>
</html>