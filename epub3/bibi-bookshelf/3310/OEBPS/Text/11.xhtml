<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Tersine Tarih</h2>

  <p><i>Kahire, 10 Ocak</i></p>

  <p>Kendisiyle öğle yemeğinden sonra otelde uzun bir görüşme yaptığım Profesör Killaloe, altmış yaşlarında bir İrlandalıdır. Fakat gayet diri, canlı, uzun boylu, müthiş tartışmacı, <i>Encyclopaedia Britannica</i> gibi bilgin, bir keşiş kadar da sıskaydı.</p>

  <p>Nerede ve ne okuttuğunu bilmiyordum, fakat hemen her şeyden kendinden emin olarak ve profesörlerin ikide bir ileri sürdükleri harcıâlem ayrıntıdan gevelemeden söz ediyordu. Söz arasında dedi ki:</p>

  <p>– Buraya “Dünya Tarihi”ni bitirmek üzere geldim. Mısır, eserin son bölümlerinden birinin konusunu teşkil edecek.</p>

  <p>– Kral Fuad devrini özel bir bölüme değecek kadar önemli mi sanıyorsunuz?</p>

  <p>– Hangi Fuad? Sevimli bir zat ama henüz “Dünya Tarihi”ne girmiş değil. Benim tarihimde adı geçen son Mısır hükümdarı Menes veya Mini’dir. Hem belki de hiç yaşamamış olduğu halde.</p>

  <p>– Son hükümdar mı? Fakat elimdeki “Baedeker”e göre Menes, Firavunların ilkidir.</p>

  <p>– Tabii. Ve M. Baedeker bu hususta M. Flinders Petrie, D. Breaasted ve Eski Mısır tarihçilerinin hepsi ile hemfikirdir. Bütün dünya tarihçileri gibi sizin de yanılmanız inatçı ve artık yıllanmış bir aptallıktan doğuyor. Buna göre her tarih kitabının varsayılan bir başlangıçtan hareket edip bize yakın bir sonu olması icap eder. Tarihçiler gözleri kafalarının arkasında veya sırtlarında olan tuhaf mahluklardır. Artık âdet haline gelmiş devamlı peşin hükümlerine göre, zaman içinde, geçmişten başlayıp bugüne gelmek gerekir. Bunun için Herodot’tan Wellis’e kadar hemen hemen hiçbiri insanların tarihinden bir şey anlamış değillerdir.</p>

  <p>Kıyas yolu ile düşünmek için bir İngilizce, bir de İbranice kitap alalım. İngilizce kitaba bir numaralı sayfadan başlar sonuna kadar gideriz. İbranice kitap ise, bize göre sonuncu olması gereken sayfadan başlar ve ilk sayfaya döner. Bu usulü tarih metoduna naklediniz. İbranilerin haklı olacaklarını görürsünüz. Tarih yazmak için en mantıkî ve akıllıca yol en yakın olaylardan başlayıp en eskilerde bitirmektir.</p>

  <p>– Peki ama kronoloji?</p>

  <p>– Tarihin anahtarlarından biri olan kronolojiye pekâlâ saygı duyuluyor. Ben kronolojiyi ortadan kaldırmıyorum ki? Birden davranıp bine çıkacak yerde, binden başlayıp bire dönüyorum. Bütün bu işten anlamayanlarla mütehassıslar gibi, saçmalığına rağmen, bugüne kadar tarih ilmine hâkim olmuş bu eğilimin siz de kurbanısınız. Günümüzden geçmişe gitmek olan benim yöntemim en mantıkî, en doğal ve en memnuniyet vericidir. Bu, insanların hareketlerini yorumlama imkânını veren tek usuldür.</p>

  <p>Düşününüz ki, bir olayın sahici önemi ve içyüzü yıllarca, bazen asırlarca sonra meydana çıkıyor. Eğer, Müslümanların Kudüs’e 637 yılında girdiklerini söylersem, bununla İslamlığın askeri yayılmasının bir küçük özelliğini belirtmiş olurum. Ama, olayı, ilk haçlılar seferi için davranılan 1095 yılı açısından alacak olursam, birden onun hesapsız kapsamı meydana çıkar. Bir tarihte Batı Hıristiyanlarının İsa’nın mezarının Müslümanlar elinde bulunmasını kabul edilmesi olanaksız bir hakaret kabul etmeleri ve bu duygudan Batı ile Doğu arasında, medeniyetin yenilenmesi işaretini veren çarpışmanın doğması, Ömer’in Kudüs’e girişindeki kesin önemi izah eder. Bu olayın bu muazzam neticeleri verebilmesi için hemen hemen beş asır icap etmiştir.</p>

  <p>Böylece, ortaçağın tarihini tersine yaparken, 637 yılına gelince, ona damgasını vuran olayın asıl anlamını önceden biliyorum, çünkü sebebi çok basit: Haçlıların Kudüs’e 1099’da girişlerini daha evvel anlattım. Ve öteki tarih olayları için de hep aynı. Roma emperyalizmini anlamak için, evvela barbarların istilalarını göz önüne getirmiş olmalı ve ancak Luther’in eserini tetkikten sonradır ki, on ikinci asrın büyük din cemiyetlerini anlamak kabildir; aynı sebeple Budha’yı bilmek, ondan evvelki Brahma Hindistan’ını kavrayabilmek için peşin şarttır. Mürtet Julyanos ile Pompe’nin Doğu teşebbüsleri, eğer Büyük İskender’e gelince onun İran seferinin sonuçlarını ölçmek istiyorsak, elbet daha önceden ortaya konulmuş olmalıdır. Napoléon macerası anlatılmadan Büyük Fransız İhtilali anlaşılmaz ve ihtilali bilmeden on altıncı ve on birinci Louis’ler hakkında etraflı fikir edinmek mümkün olamaz. 19141918 umumi harbi, on beşinci ve on altıncı asırların milli monarşilerinin oluşumunu belirlemek için vazgeçilemez bir hareket noktasıdır.</p>

  <p>“Önceyi” anlatan “Sonra”dır, aksi değil. İşte bunun için eski ve yeni tarihçiler köstebek gözlü ve akıllı “vak’anüvis”lerden başka bir şey değillerdir. Tersinden başlamak suretiyledir ki, tarih bir sahici ilim olabilir. Burada da, öteki ilimlerin kıymetini teşkil eden usulü, yani bilinenden bilinmeyene gidiş usulünü kabul etmek zamanı gelmiştir. Bizim için en malum olan, yaşadığımız devir değil mi? Bu yüzden, her tarih eserinin ilk bölümü daima “son havadisler”le başlamalıdır ve layıkıyla yazılmış bir dünya tarihinin son faslı ancak “Yaradılış”ın hikâyesi olabilir.</p>

  <p>– Peki, bu tersine usulü “meşhurların hayatları”na nasıl uygulayacaksınız?</p>

  <p>– Fevkalade oluyor. Bir insan hakkında hüküm son gününden evvel verilemez denilmez mi? Bir âlim için hüküm vermek demek bilmek demektir. Büyük bir adamı anlamak için, mecburen ölüm gününden hareket gerektir. Sezar’ın hayatı, fiilen, katledildiği günden başlar. Neden öldürüldü? Bunu sorunca ihtiraslarına, savaşlarına, diktatörlüğüne kadar gideriz.</p>

  <p>Rubicon’u geçişi, bize, daha evvel Pompe ile olan rekabetinin, o rekabet ki, demokratik eğilimlerini, bunlar da Katilina ile olan ilişkilerinin açıklanması yollarını açar. Şayet, Sezar’ın hayatının son faslı onun doğumu ile biterse, bunda bir fevkaladelik olamaz. Ha Sezar, eski tarihçilerin usülleri ile, mezara girmiş, ha benim usulüm ile, anasının karnına, netice hep birdir, o andan itibaren, ölüm veya doğum, Sezar artık yoktur.</p>

  <p>– O halde sizin tarih…</p>

  <p>– Benim tarihim, bu alelade devrin 1919 yılında, Versay Antlaşması ile başlıyor ve dünya yaradılışının “Tekevvün”e göre “Dünya ıssızlık ve hercümerç idi ve karanlıklar boşluğu kaplıyordu” diye anlatılan ilk günün hikâyesi ile bitiyor. Görüyorsunuz ki, başlangıç ile son pekâlâ birleşiyor, hatta birbirinin aynı oluyor: Başlangıçta hercümerç ve karanlıklar, sonda da hercümerç ve karanlıklar, tarihin büyük çemberi kapanıyor.</p>

  <p>Bu sözler üzerine, Profesör Killaloe salıncak koltuğundan uzun boyunu kaldırdı ve dudaklarında Hamlet’in tebessümü, beni gündelik Ebülhevl ziyaretini beraber yapmaya davet etti.</p>
</body>
</html>