<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Hayvana Dönüş</h2>

  <p><i>Nice, Karnavalın son günü</i></p>

  <p>Birkaç gün oluyor, karaciğer sancılarından yakınıyor olmama rağmen, adının Sarmihiel olduğunu söyleyen iri yarı bir ihtiyar beni görmeyi başardı.</p>

  <p>Karşımda, iri, sağlam çeneli bir sığırtmaç suratı gördüm. Fakat hemen hemen beyaz, iri, hayran gözler, ifadesini tatlılaştırıverdi. Bana sağlam bir el, bir Câlût eli uzatarak, insanların geleceği ile ilgili bir girişim için yardımıma gereksinimi olduğunu bildirdi. Kendisine insanların mutluluğunun bana vız geldiğini hemen bildirdim, boşuna zaman ve nefes kaybetmemesini söyledim. Ama Sarmihiel aldırış etmedi:</p>

  <p>– Sistemimin ne olduğunu öğrenirseniz, dedi, belki fikrinizi değiştirirsiniz. Beni dinlemekle bir şey kaybedecek değilsiniz. Sadaka istemiyorum, sadece beni anlamanızı istiyorum.</p>

  <p>Merakım sürükledi, belki de o gün yorgun olduğumdan, dinlemeye hazırlandım:</p>

  <p>– Herhalde, dedi, Büyük Frederik’in şu ünlü sözünü bilirsiniz “İnsan, cinsi bozulmuş bir hayvandır”. Bu öyle bir hüküm ki, her gün kanıtlanıyor. İnsanın bütün felaketleri, bütün fenalıkları ve kederleri bu bozulmasından, yani asıl doğasını zorlamış olmasından geliyor. Bir hayvan olan, bir hayvandan başka bir şey olmayan insan, yalnız akılsızlara, anlayışsızlara özgü bir fesat dürtüsüyle, hayvandan fazla bir şey olmak istedi. Bir ihanet suçu işledi, hayvanlığa ihanet etti. Fakat bu ihanetinin cezasını gördü. Hem bir melek olmayı başaramadı, hem hayvanların masum mutluluğunu kaybetti. Böylece de yarı-havada, hastalıklı, hafakanlar içinde, hasta, şaşkın, tatmin edilmemiş olarak asılı kaldı. Tek kurtuluş ümidi, aslına dönmekte, gerçek doğasına bürünüp tekrar hayvan olmasındadır. Bütün büyük fikir adamları, Lukyanos’dan Leopardi’ye kadar, hayvanların insanlardan ölçülemeyecek kadar mesut ve kusursuz olduklarında birleşiyorlar, fakat hiçkimse, şimdiye kadar, kardeşlerimizin haline dönmemizi sağlayacak emin ve rasyonel bir metod kurmayı düşünmemiştir. Kaybolmuş cenneti bulmamız lazımdır ve unutmamalıyız ki, Aden, bir hayvanat bahçesiydi. Yeniden elde etmemiz lazım olan cennet de orasıdır. Omiros bunu sezmişti. Uliseus’un arkadaşlarını birer domuz haline sokan Sirse, bunca asır sonra tilmizi olmakla övündüğüm iyi bir büyücüdür. Fakat kurnazlığı, yani fesatçı zekâyı temsil eden, insanların bahtiyarlığını kıskanan Pallas Atina’nın himayesinde olan Uliseus onlara insan şekillerini verdirdi, yani mahkumiyetlerine iade etti. Sonradan Uliseus’un bu cinayetten dolayı nasıl cezalandırıldığı Odiseus’da yazılıdır.</p>

  <p>– Tezinizi anladım, diye sözünü kestim, çok iyi anladım, çünkü hayvan değilim. Fakat neticeyi pek kavrayamıyorum…</p>

  <p>– Biraz sabırlı olunuz. Beni, iki dakikadan fazla dinleyen ilk kimse sîzsiniz ve bir ihtiyara, ömrümde ilk defa, içini dökmesi için izin verirsiniz sanırım. Ben, Zaratustra gibi inkâr edilen bir peygamberim, fakat benim ülküm onunkinin tersidir. O, insanüstü habercisi idi. Ben insan - hayvanın! Fakat her ikimiz de, maymun ile insanüstü arasında sefil bir uzlaşmadan ibaret insanın bugünkü durumunun saçma ve katlanılmaz olduğu konusunda aynı düşüncedeyiz. Madem ki, açıkçası, üstün insan olamayız, geriye dönüp maymun olmaktan başka çaremiz kalmıyor. On sekizinci asrın çekingen mazoşistlerinden biri bu fikre yaklaşmıştı.</p>

  <p>Rousseau, vahşiliğe dönmeyi öneriyordu. Vahşiler, henüz hayvanlardan ziyade insanlara benzedikleri halde, kabul edersiniz ki, bu, ilk adım sayılabilir. Benim sistemim daha kesindir. Fakat, her şeyden evvel bir denemek gerekir ve onun için sizi düşündüm.</p>

  <p>– Beni mi? Ne yapmam gerek?</p>

  <p>– Sadece şu: Üç, beş yıl için Alleghays dağlarındaki bomboş büyük malikânenizi bana tahsis edip, ilk masraflar için bir parça da para vermeniz. Oraya, işi gücü, evi, barkı olmayan sefiller arasından seçeceğim üç, dört çift yerleştireceğim ve cinsimizi yavaş yavaş ehli olmayan hayvanların hayatına alıştırmak olan metodumu onlara uygulayacağım. Evvela, elbise filan yok. Saç, sakal, tırnak kesmek de yok. Ayakta durmak da yasak. Dört ayak üzerinde yürümeye alışacaklar. Herhangi bir dilde konuşmak, söz söylemek de yasak. Kendi aralarında ve benimle, işaretle, uluyarak ve böğürerek anlaşacaklar. Deneme alanında hiçbir alet, hiçbir makine bulunmayacak. Yavaş yavaş yalnız yemiş, kök ve çiğ et yemeye alışmaları lazım. Tabii ev, mev olmayacak. Onları mağaralarda, ağaç yaprakları arasında yatmaya alıştıracağım. Avlanabilecekler ama silahsız, aralarında dövüşebilirler, fakat vücut vücuda, dişleriyle. Hiçbir kanun, hiçbir ahlak kuralı ve din yok. Hür gökyüzü altında, hür hayvanlar.</p>

  <p>Şuna eminim ki, devamlı bir gözetim altında, birkaç yıl içinde bu yaratıkların tam bir şekilde hayvanlaşmaları, böylece mutlu olmaları mümkündür. Böylece bozulmuş ve soysuzlaşmış bir hayvan olan insanı hasta eden, endişeye sürükleyen ne varsa, büyülenmiş gibi ortadan kaybolacak ve yavrucaklar, yavaş yavaş, fakat kesinlikle eski devirlerdeki kardeşlerin sakin saflıklarını bulacaklardır. Eğer, tahmin ettiğim gibi, bu ilk deneme başarılı olursa, zafer sayılacak bir başarı olasılığıyla, bütün insanlığın hayvana dönüşü yayınlanmaya başlanabilir. Şüphesiz, özellikle cinsimizin uğursuz mikropları olan malum “aydınlar”dan itirazlar yükselecektir. Fakat, eminim ki, asil veya avam, insanların çoğunluğu, derin içgüdülerine cevap veren bu fikir etrafında toplanacaklardır. İnsan cinsinin pedagogları edebiyat, felsefe ve dinin uyuşturucu maddeleri ve sihirleri aracılığıyla ilkel ve sağlam hayvanlığı yanlış yollara götürmek istemişlerse de, insanlar bu ilk hallerinin hasretini çekmekte devam etmişlerdir ve hiç olmazsa birkaç dakika veya saat için hayvani şehvetin özü ile mest olmaya sevinerek dönmektedirler. Evet, bunlar ahlaksız ve ihanet etmiş hayvanlardır, ama ilk benliklerini unutacak kadar onu mahvetmiş değillerdir. Denemelere dayanacak olan sesimi duyar duymaz, içlerinde yırtıcıların ve maymunların uyandığım hissedecekler ve etrafıma, kurtarıcılarıymışım gibi toplanacaklardır.</p>

  <p>Ben, geri getirilmiş hayvanlığın Mesih’i olacağım. İnsanlar da hayvanlardan gelmedir, ama babalarım inkâr etmişlerdir. Ben bu hovarda çocukları gerçek ailelerinin kucağına iade ediyor ve kaybolan mutluluğu herkese veriyorum. Eğer bu yeni alemde din olsaydı, bana “Allah” diye taparlardı.</p>

  <p>– Affedersiniz, dedim, sizi, bir hayvan olamayacak kadar zeki ve özgecil görüyorum. Mademki hayvan durumunun bulunmaz bir nimet olduğuna inanıyorsunuz, ne diye bu denemeyi kendi üzerinizde yapmıyorsunuz!</p>

  <p>Koca ihtiyar mahzun bir eda ile:</p>

  <p>– Beni, dedi anladınız. Her kurtarıcı gibi başkalarının mutluluğuna kendimi feda etmeliyim. Musa’ya olduğu gibi mev’cut toprağı görüyorum. Fakat oraya giremiyorum. Yoksa düşündüğüm muazzam yabanlaştırma işine kim ön ayak olacak? “Kurtuluş” sözünü kim yayacak. Ben, hayvan terbiyecisinin tersine, uygarları vahşi haline getirmeye zorunluyum. Ve nasıl hayvan terbiyecisi yırtıcılığa hâkim olmak için biraz yırtıcı görünmeye mecbursa, ben, aksine, zekâyı yok etmek için zeki kalmaya mahkumum. Nihayet beni anladınız mı?</p>

  <p>Ondan kurtulmak için, teklifi üzerinde düşünmeyi ve sekiz gün içinde kararımı bildirmeyi vaat etmek zorunda kaldım. Ve mankafacı peygamber Sarmihiel, kocaman albinos gözlerini uzun uzun yüzüme diktikten sonra, odamdan ihtişamla çıktı.</p>
</body>
</html>