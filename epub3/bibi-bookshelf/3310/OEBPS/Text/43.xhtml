<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Devler Koleksiyonu</h2>

  <p><i>Yeni Orleans, 15 Ekim</i></p>

  <p>Herkesin topladığı şeylerden koleksiyon yapmayı sevmem. Avrupa’ya gidip Botticelli ve Van der Meer’in şüpheli tablolarını veya dağılan asilzadeliğin fildişlerini toplayan büyük işadamlarından nefret ederim.</p>

  <p>Yeni bir uygarlığa yeni koleksiyonlar gerekir. Olanağım olur olmaz ilk yapmak istediğim bir devler koleksiyonu oldu. Gençliğimde San-Francisco’da, barlarda sergilenen bir dev zenci görmüştüm. Kıvırcık saçlı başının üstünde yeşil bir papağan vardı. Tek kelime söylemiyordu, fakat gözleri konuşuyordu. Kimse ona bir şey vermiyordu. Avucuna koyduğum bir cent, susamış ve canı portakal isteyen bir çocuk gibi onu sevindirdi. O günden beri devlere karşı içimde bir sevgi duyarım.</p>

  <p>Koleksiyonumu yapabilmek için bir yıl uğraşmam gerekti. Dünyanın dört bir köşesine saldığım acentalarım ve cambazhane müdürleri ancak on yedi dev bulabildiler. On altı erkek, bir kadın.</p>

  <p>Lousiana’da, Colfaks yakınlarında Red River kıyılarında, bir kır ortasına, her birisi için kuleler kadar yüksek birer kulübeden özel bir köy yaptırmıştım. Kolaylık olsun diye, daha büyük bir baraka mutfak ve yemekhane görevini görüyordu. Yiyecek işlerine, sıra ile, iki dev bakacaktı. İki günde bir kamyon Colfaks’tan erzak getiriyordu. Yüz elli dönüm kadar olan kırın etrafına, meraklıları uzaklaştırmak için tel örgü çevirtmiştim. Devler orada, yalnız benim için bulunuyorlardı, serseriler, çoluk çocuk için değillerdi.</p>

  <p>Onlara iyi bakıyordum. Yalnız yiyecek, içecek, yatacak yerleri sağlanmış değildi, ayda üç yüz ellişer dolar da alıyorlardı. Köy, bana, bütün masrafıyla yılda otuz yedi bin dolara mal oluyordu. Ama dünyada kimse böyle bir koleksiyona sahip bulunmakla övünemezdi.</p>

  <p>Fakat daha ilk haftaları, zorluklar başladı. Devlerim, ayrı ayrı ırktan, millettendiler ve aralarında anlaşamıyorlardı. İçlerinden yalnız üçü, dördü İngilizce konuşuyordu. İki Norveçli, Üç Rus, bir zenci, dört Alman, bir İtalyan, bir Çinli, bir Hintli, üç Avustralyalı, bir Kanadalı vardı. Kadın, Amerika’da bulunabilen tek örnekti, kuzeyden bir kırmızı derili idi. O, çirkinliğine rağmen, koleksiyonumu bozan felaketin başlıca sebebi oldu, bütün arkadaşları ona kur yapıyordu. Ve her biri, öteki on beş devi kıskanıyordu. Halbuki iyi bir kadın olan Jikilpan hiç de evlenme niyetinde değildi. Fakat en büyük tehlike can sıkıntısı idi. Memleketlerinden, ailelerinden, serseri hayatlarından çekilip alınmış bu devler, anlaşamamaktan olsun, karşılıklı nefretten olsun hemen hiç konuşmuyorlar ve günlerini nasıl geçireceklerini bilemiyorlardı.</p>

  <p>Köylerine gittiğim zamanlar, onları tek başlarına, sessiz, hareketsiz buluyordum. Çoğu, bir ağaç altına, çimenlere uzanmışlardı, horlayan ve gerinen, uzun hırtı pırtı denklerine benziyorlardı. Bir kısmı kulübelerine kapanıp uyukluyor veya bir şeyler tasarlıyordu. Bir kısmı iskambil oynuyor, yahut, kapıların eşiklerine oturmuş, kollarını yere değecek kadar sarkıtmış düşünceli düşünceli bekliyorlardı. Bu kullanılmayan kuvvetler kampı bir bıkkınlık ve üzüntü baskısı altında boğuluyordu. Ruslar, bazen memleketlerinin kalpleri burkan şarkılarını söylüyorlar, Almanlar hemencecik yaptıkları bir bahçe etrafında çocukça eğleniyorlar ve kadın muazzam gömleklerine yaptığı yamaların üzerine çengel burnunu eğiyordu.</p>

  <p>Bütün bu iri fakat tembel organlar, susan kocaman ağızlar, bitip tükenmek bilmeyen sarkık kollar, hareketsiz ve amaçsız geniş gövdeler bir acı hüzün, hatta belirsiz bir korku veriyordu.</p>

  <p>Devler, çoğunlukla zeki değillerdir, nerede kaldı ki, aydın! Bir tanesini olsun bir şey okurken görmedim. Gözleri boş, donuk, sıla hasreti ve melankoli ile buğulu idi. Yemek zamanlarını haber veren çanı duyduğu vakit gülen zenci hariç, hiçbiri, tebessüm dahi etmiyordu.</p>

  <p>Akşama doğru, bir şey yapmamaktan yorgun, porsumuş kırlar üzerinde salınırlarken kocaman gölgeleri insana ürperti veriyordu. Sanki canavarlar veya aptallar arasındaydınız.</p>

  <p>Benimle istemeye istemeye o da kendilerine bir şey sorduğum zaman konuşuyorlardı. Bir gün nehir boyunda, içlerinden en az sersem olan İtalyana rastladım. Kıyıya oturmuş, etrafındaki hayata, küçük hayvanlara, çiçekler üzerinde sallanan siyah benekli kelebeklere, başını kaldırmış güneşlenen kertenkeleye, bir sineği yavaş yavaş emen örümceğe, otlar arasında sıçrayan kumrengi bir çırlak böceğine bakıp duruyordu. Burada bulunmaktan memnun olup olmadığını sordum:</p>

  <p>– Elimden geldiği kadar, dedi, avunuyorum. Çok naziksiniz Mösyö Gog, fakat güzel bir işkence yöntemi bulmayı başardınız.</p>

  <p>– Hasta mısınız? Neden? Belki bir eksiğiniz var?</p>

  <p>– Bize dev olmaktan teselli duyuracak tek şey eksik: Bizden daha küçük insanların hayranlıkları, manzaraları ve beraberliği. Düşününüz ki, hemen hepimiz tiyatrolarla, cambazhanelerle veya salaşlarla dünyayı dolaşır, orta ve kısa boylu adamların merakını çekerdik. Her birimiz bin bakışın merkeziydik, az bulunur bir şey, özetle, bir şeydik işte. Bizleri bir araya getirmek, hepimiz dev olduğumuz için, orijinal bir fikirdi, amma bizim için gerçekten felaket, Bir devin de, bütün öteki insanlar gibi yaşamak için birisinin hayranlığına, bir başkasına üstün olduğu duygusuna ihtiyacı vardır. Burada, hepimiz iki metreden yükseğiz, biriz ve birbirimize hayran olmak aklımızdan geçmiyor. Hatta, doğrusunu öğrenmek isterseniz, arkadaşlarımıza karşı tiksinti, bazen da kin duyuyoruz. Kendimizden küçüğe, seyirciye, meraklıya, yabancıya ihtiyacımız var; bize şaşkın şaşkın bakan çocuğa, bacaklarımızın arasında dolaşıp güldüren cüceye ihtiyacımız var. Burada hepimiz deviz, bu yüzden hepimiz mutsuzuz. Biraz unutabilmek için, ötekilerden uzaklaşıyor ve gelip, burada sessizlik içinde, bana bir an yüksekliğimin ve bana ayrıcalıklı olduğumu hissettiren hayvancıklara bakıyorum. Fakat böcekler insanlardan büsbütün başkadır. Sizi temin ederim, Mösyö Gog, bize yol vermezseniz, en cesurlarımız kaçacaklar, geri kalanlar da çıldıracaklardır.</p>

  <p>İtalyanın dedikleri çıktı. Yedi ay geçmişti ki, devler köyünde uslu, akıllı Jikilpan ile onunla evlenmeyi kafasına koymuş olan inatçı bir Almandan başka kimse kalmamıştı. Devlerden onu bir şey söylemeden ikişer, üçer başlarını alıp gitmişlerdi. Ötekiler hastalanmış, sözleşme gereği onları memleketlerine göndermek zorunda kalmıştım. Demek koleksiyonum dağıldı. Bütün canlı koleksiyonların kaderi budur, hatta yeryüzüne ırk veya aile adı ile yayılmış olanların bile.</p>
</body>
</html>