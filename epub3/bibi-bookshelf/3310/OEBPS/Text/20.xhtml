<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Yeni Heykeltıraşlık</h2>

  <p><i>Münih, 8 Haziran</i></p>

  <p>Artist atölyelerine hiç gitmedim, çünkü sıkılırım, çünkü ne söyleyeceğimi bilemem, çünkü hemen daima aynı şeyler vardır, çünkü beni hep bir çek imzalama makinesi, anlayışsız ve aldatılması kolay bir zengin sanat dostu sayarlar.</p>

  <p>Fakat, geçen gün çok genç, meçhul, albinos yani saçları renksiz ve Matiegka adında, Çekoslovakyalı bir heykeltıraşa uydum:</p>

  <p>– Geliniz, dedi, dünyanın hiçbir müzesinde ve sergisinde görmeniz imkânı olmayan bir şey göreceksiniz. Binlerce yıl sonra, ben, hiçkimsenin yapmadığı yepyeni bir heykeltıraşlık buldum.</p>

  <p>Beni kabul ettiği zaman, geniş olmaktan ziyade yüksek, üstü camlı, penceresiz kuyu gibi bir yere aldı. Birkaç sandalye ile ortada bir demir mangaldan başka, oda bomboştu: Ne alçı, ne sehpa, ne çamur, ne mermer! Bir heykeltıraş atölyesinde bulunması âdet şeylerden hiçbiri yoktu.</p>

  <p>– Burada mı çalışıyorsunuz?</p>

  <p>– Evet, dedi, oturunuz, İtiraf ediniz ki bu sizi şaşırtıyor. Halbuki size “görülmemiş” bir şey meydana getirmeyi öğrendiğimi söylemiştim. Ben de heykeltıraşım! Fakat ötekiler gibi kaba bir tarzda değil. Ağır ve kaba, som, Mısırlılarla Asû-rî’lerden miras kalan eski heykel artık devrini bitirmiştir. Bu, dini otorite devirlerine, ağır ve ilkel medeniyetlere özgü bir heykeldi. Bugün şüpheci, anarşist, hareketli, sinemacı bir devirdeyiz, kültürün de değişmesi gereklidir. Mermerden, taştan, tunçtan, hatta gümüşten veya odundan heykel yapmak, bugün, Firavunların arabalarıyle seyahat etmek veya Bayard’ın zırhlarını giyinmek istemek demektir. Her şeyden evvel plastik maddeyi değiştirmek icap ediyor. Michel-Ange’ın Medicis sarayının avlusunda yaptığı gibi kardan veya Medardo Rosso’nun yaptıkları gibi balmumundan heykeller vücuda getirmek ileri bir hareket sayılabilirdi, ama çok ürkek bir davranıştı. Hiç plajlarda çocukların kumlardan adamlar yapışlarını seyrettiniz mi? Ve bir pastacının kremadan veya dondurmadan nasıl şekiller çıkardığını gördünüz mü? İşte, benim üstadlarım onlar oldular.</p>

  <p>“Plastik sahada yapılması mümkün olan tek yenilik “hareketsiz”den “geçici”ye atlamaktır.</p>

  <p>En mükemmel sanat olan musiki sizi sarsar, geçer ve kaybolur. Ses anidir, durup kalmaz ve buna rağmen ne büyük bir kudreti var. Madem ki bütün sanatlar musikiye varmak istiyor, neden heykeltıraşlık da ilahi ve firarı sanata yaklaşmasın? İşte benim teorim budur ve şimdi size bir örnek vereceğim.</p>

  <p>Bu sözler üzerine Matiegka, nazik elleriyle, atölyenin ortasındaki sehpayı açtı, içine siyahımsı bir hamur koyup yaktı. Mangalın içinden koyu, kalın bir duman yükseldi. Bu garip heykeltıraş sağ eline garip bir kürek, sol eline de bir aynını alıp hemen işe koyuldu. Gittikçe uzayan dumanın etrafında dolaşıyor, aletleri, kolları ve nefesiyle de yardım ediyordu. Hemen bir dakika içinde koyu duman, her an kaybolmak tehlikesi gösteren kurşunî renkte, hayalete benzer bir insan şeklini aldı. Yükseldikçe, dumanın üst tarafı inceliyordu, öyle ki, bir baş görünür gibi oluyor, hatta bir parça iyi niyetle, bir burun ile çeneyi andırır bir şeyler de fark ediliyordu. Duran bir lokomotifinki gibi kalın, kirli ve yağlı duman küreklerin sert vuruşlarıyla kesiliyordu. Matiegka, sapsarı kesilmiş, deli gibi çırpınıyordu, bazen havaî heykelin iki bacağını birbirine katmak isteyen dumanı defediyor, bazen, daha belli olsun diye omuzlarını üflüyor, bazen da eserinin hatlarının hafif dumanlarla sarılıp kaplanmasını önlüyordu. Nihayet onu bıraktı, yanıma gelip haykırdı:</p>

  <p>– Bakınız, ama çabuk. Bu şekli belleğinize kazıyınız. Birkaç saniye sonra, biten bir nağme gibi heykelim kaybolacak.</p>

  <p>Sahiden de, yavaş yavaş, duman yayılırken şekil de kayboluyordu. Bu hayaletin çözülüp bir koyu sis halinde dağıldığını ve tavandaki camdan ağır ağır uçtuğunu gördüm. Matiegka bağırıyordu:</p>

  <p>– Şaheserim, bütün şaheserler gibi öldü. Ama ne çıkar? İstediğim kadar daha yaparım. Eserlerimin her biri tektir ve bir tek dakikanın zevki olmaktan başka bir maksadı yoktur. Bir heykel on asır veya on saniye yaşamış, mermer olsun, duman olsun madem ki sonunda yok olacak, bunun sonsuzun karşısında ne farkı, ne önemi var?</p>

  <p>Sanatının inkâr edilmez orijinalliğini tebrik ettikten sonra Matiegka’yı heyecanlarıyla bıraktım.</p>

  <p>Otele dönerken, kendi kendime, yeni heykeltıraşlığın zengin sanat dostları için büyük bir yararı olduğunu düşünüyordum: Madem ki onu saklamak ve nakletmek mümkün değildir, satın almak imkânı da yoktur.</p>
</body>
</html>