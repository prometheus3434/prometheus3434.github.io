<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Maddenin Dirilişi</h2>

  <p><i>Biarritz, 3 Ağustos</i></p>

  <p>Plajda, Minneapolis’li eski dostum Dodsworth ile karşılaştım. Yanında esmer rengi, pırıl pırıl gözleri ile kırmızı derili kanından gelme olasılığı olan bir genç vardı, bana tanıttı. Adı Curro Alcionillo, kendisi Brezilyalıymış. Dostum:</p>

  <p>– Mr. Curro, dedi, tanıdığım bilginlerin en garip, en inanılmazlarındandır. Bana, maddenin dirilişi, öldükten sonra dirilme üzerine teorisini anlatıyordu. Tam üstüne geldin. Sana da anlatmaktan çekinmez, sanıyorum.</p>

  <p>Genç Curro fazla yalvartmadı. Davranışlarından kendisinde bir havari ruhu olduğunu görüyordum. Bir bara girdik, üç viski ısmarladık, konuşmaya başladık. Curro:</p>

  <p>– Preyer teorisini biliyor musunuz? diye sordu. Bu adı ilk defa işittiğimi, bir şey bilmediğimi itiraf ettim.</p>

  <p>– Preyer, dedi, XVIII inci asır bilginlerindendi. Çoğunlukla olduğu gibi zamanında anlaşılmamıştı. Bilimin, makinecilerin bütün çabalarına rağmen, hayatın cansız, uzvî olmayan maddeden nasıl çıktığını açıklayamadığını duymuşsunuzdur. Preyer’in bu konuda dehasına layık bir düşüncesi vardı. Hayatın tamamen yeni ve değişmez fizik fenomenlere bağlı karakterleri olduğuna göre maddenin hayat buluşu olanaksızdır. Ama aksini, yani canlı maddenin ölü madde haline gelişini düşünmek doğaldır ve mümkündür. Zordan kolaya doğru bir ayırım, bir bozulma gidişi ile geçilebilir, ama zekâmız, yeniliğin birden ortaya çıkışını, basit ve hemen hemen mütecanis cisimlerde mudililiği düşünemez. Tabiatta canlı cisimlerin ölü madde haline gelişlerine her gün rastlıyoruz, fakat, bütün biyoloji bilginlerinin hepsi, kendi kendine peyda oluşa, yani bir tohumdan çıkmamış, yaşayan bir anadan doğmamış bir canlı varlık olabileceğine olanak görmemekte beraberdirler. İşte Preyer o zaman cüretli görünen fakat bence çok kuvvetli bir teori ileri sürdü. Ona göre bütün evren başlangıçta canlıydı, hayat dediğimiz şeyden oluşuyordu. Başlangıçta söz vardı. Ve söz hayatta cisimleşmişti. Bu kavram Yaratıcı’nın şanına her bakımdan layıktır. Halis, saf ruh olan Tanrı cansız cisimlerden, yani kendi cevherinden çok aşağı maddelerden bir dünyayı nasıl yaratabilirdi? Aksine, O hayatı, yalnız hayatı yarattı, o hayat ki, en mütevazı biçimleriyle bile ruh gösterilerine katılır.</p>

  <p>Bununla beraber hayat, sanki kutsal üstünlüğünün kefaretini ödemek için ölüme mahkumdur. Ve işte asırlardan beri insanların düşüncelerini altüst eden sırrın anahtarı budur. Madde ile hayatın muazzam cesedinden başka bir şey değildir. Maddecilerin makul bir delile dayanmadan ileri sürdükleri gibi hayat maddeden doğmamaktadır, bugün madde adını verdiğimiz şey, yavaş yavaş sönen hayattan oluşur. Yani canlı varlıklar, evreni dolduran tam, muzaffer hayattan sağ kalabilmişlerin sonuncuları olmak gerektir. Bugün, aksine, evren, canlı yaradılışların son artıklarının binlerce yıldan beri kötürümlükle Kaşeksinin yavaş yavaş cansız ve uzviyetsiz hale getirdiği dünyada tehlikeler arasında misafir durumunda dolaştıkları sınırsız bir mezarlık olmuştur.</p>

  <p>Meşhur Bose’nin denemeleri, Preyer’in sezişlerini onayladı. Madenlerde, taşlarda bile, ne kadar ufak ve ancak görülebilir olursa olsun, duygu ve hastalık gibi hayat izleri vardır. Eğer bu kavram doğru ise -bilim yönünden ispat edilebilir sanıyorum- evrensel hayatın en bilinçli mirasçısı olan insana büyük bir görev düşüyor; maddenin diriltilmesi! Şayet madde başlangıçta tamamen canlı idiyse ona ilk durumunu, yüksek oluşunu, haysiyetini geri vermek zorundayız. Çiğnediğimiz taşlar, hayran seyrettiğimiz hareketsiz dağlar, kayalar, sular başlangıçta bize benzerlerdi, duyan, seven, düşünen, doğuran varlıklardı. Özet olarak ölümün soğuk hareketsizliği içinde uyuyan kardeşlerimizdir. Onları diriltmek, hayatta kendi hizamıza çıkartmak görevimizdir. Ancak o zaman en son yükseliş mümkün olacak, yani bütün hayatın saf ruh haline dönüşü, evrenin Tanrıya ulaşması. Halis, saf, mükemmel ruh yani Tanrı hayatı yarattı. Hayat düşüp sönerek değişti, büyük ölçüde madde, cisim haline geldi. Şimdi aksi yolu tutmalıyız, maddeye, bütün maddeye hayatı geri vermek, sonra hayatı, bütün hayatı ruh haline getirerek evren ile Yaratıcı’sını birleştirmek.</p>

  <p>Curro sustu, viskisini içti. Koyu esmer renkli melez yüzü ter içinde kalmıştı. Gözbebekleri hemen bütün göz çukurlarını dolduracak kadar büyümüştü. Nefes nefeseydi, ama dudaklarında mutlu bir gülümseme vardı.</p>

  <p>Kendisinden maddenin bu mucize dirilişine bir çare düşünüp düşünmediğini çekinerek sordum. Curro terlerini sildi, dedi ki:</p>

  <p>– Bu sonuca varmak için bir tasarım var. Ama büyük masrafları gerektirecek dev kurullar da gerek. Ben fakirim, kimse de sözlerimi dinlemiyor. Dinleyenlerden iyi kalpli olanlar beni deli sanıyorlar, kurnazlar ise dolandırıcı diyorlar. Birçok millet bilginlerine, hükümetlere başvurdum ama kimse metelik vermedi. Siz, zannedersem zenginsiniz, pek çok zenginsiniz. Bana yardım ediniz. Bu, dünyanın çehresini ve insan cinsinin kaderini değiştirecek bir eserdir.</p>

  <p>– Düşüneyim, dedim, ama şimdi sizden ayrılmak zorundayım. Zaten geç kaldım, otelde bir bekleyen var.</p>

  <p>Kalktım, dostum Dodsworth ile genç Curro’yu selamladım, bardan o kadar acele çıkmışım ki hesabı görmeyi unutmuşum.</p>
</body>
</html>