<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Hırdavat Müzesi</h2>

  <p><i>İstanbul, 8 Mart</i></p>

  <p>Yeni tanıdığım halde kendisiyle dost oluverdiğim sevimli bir Marunî papazı bu sabah dedi ki:</p>

  <p>– İstanbul’un gereken her yerini, Ayasofya’dan Büyük Çarşıya kadar gördünüz. Ama bu çok ilginç şehrin en ilginç şeyi olan hırdavat müzesini görmediniz.</p>

  <p>– Böyle bir müzeden haberim yok.</p>

  <p>– Bir yere söz vermedinizse hemen gidebiliriz. Müzenin sahibi Muzaffer dostumdur.</p>

  <p>– Gidelim.</p>

  <p>İstanbul’un eski mahallelerinden birinin daracık bir sokağında bir kapı çaldık, içeri girdik. Burası, ortadaki havuzun fıskiyesinden dökülen suların mırıltısı içinde güzel bir avlu idi. Biraz sonra ev sahibi aşağıya indi. İri yarı, eski biçim giyinmiş, saygıdeğer ve saygılı bir Türktü. Marunî papaz:</p>

  <p>– Dostum Muzaffer, dedi, burada, hayatta tamamlayıcı olup insanların kullanılıp eskittikten sonra atıverdikleri şeyleri toplamıştır.</p>

  <p>Girdiğimiz ilk odada, güzel camekânlar içinde çeşitli renkte ve biçimde eski, demir veya bağa çerçeveli gözlükler vardı. Kiminin camları çatlamış, kiminin donuklaşmıştı. Hepsi toz içinde idi.</p>

  <p>Yanındaki camekânda, mavi, kestane rengi, korkunç ve sabit bakışlı cam gözler sıralanmıştı. Sonra, eski altın tellerle bağlı, gütaperka damakları ile sırıtan, ölü kafalarından sökülmüş gibi takma dişler geliyordu.</p>

  <p>Daha sonra, ayakkabı fırçaları gibi siyah, mısır püskülleri gibi sarı, at kuyrukları gibi kırçıl perukalar vardı. Bu geçmiş süs anılarının hemen hepsi kıtıklaşmış, güvelenmişti.</p>

  <p>Bir başka salonda, yağlı ve pörsümüş kauçuk göğüsler, karın korsaları, kasık bağları teşhir ediliyordu. Büyük bir camekâna da yan yana, çeşitli boyda, biçimde koltuk değnekleri, takma kollar, bacaklar, kötürümler için kösele veya maden korsalar sıralanmıştı.</p>

  <p>Bitişik küçük odada bir kafatasına eklenmiş gümüş bir takke, bir takma böbrek, bir gırtlak borusu, balmumundan bir burun, çok iyi taklit edilmiş başka uzuvlar bulunuyordu.</p>

  <p>Muzaffer hiç sesini çıkartmadan peşimden geliyordu. Ara sıra, kendisince önemli bir şeyi tombul eli ile işaret etmekle yetiniyordu. Ama bütün bu zavallı, hurdası çıkmış öteberi, dikkatimi çekmekten ziyade beni tiksindiriyordu.</p>

  <p>Nihayet buradan ayrıldık. Marunî papazı umduğunu bulamayışımın farkına vardı:</p>

  <p>– Eğer, dedi, bu hırdavat müzesi hoşunuza gitmediyse kabahat sizin değil. Siz hayatın faniliği, ölümün zaferi üzerine Hıristiyanların vardıkları murakabadan uzaksınız. İnsanların mükemmel olmaktan ne kadar uzak bulunduklarını ve zavallılıklarını gösteren bu döküntüler karşısında siz de, eski münzevi keşişlerin bir ölü kafası seyrederken duydukları kurtarıcı düşüncelere varabilirdiniz. Hatta onlardan daha da fazlasına ve acılarına! Çünkü ölü kafası ne de olsa Tanrı yapısı bir mimari eseridir, halbuki şu gördüklerimiz, insanların vücut noksanlarını tamamlamak veya örtmek için icat etmeye kalkıştıkları -pek de beceremedikleri- öteberilerdir. Ben, kendi hesabıma, dostum Muzaffer’in müzesini sık sık ziyaret ederim, beni düşündürür, bana tevekkülü, alçakgönüllülüğü öğretir, bir İtalyan şairinin “her şeyin boşluğu” dediği şeyi hatırlatır.</p>
</body>
</html>