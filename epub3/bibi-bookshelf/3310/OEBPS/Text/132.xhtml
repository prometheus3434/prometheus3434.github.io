<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Huxley’i Ziyaret<br/>(veya Ferdin Ölümü)</h2>

  <p><i>Londra, 7 Aralık</i></p>

  <p>Bir dostumun cömertliği ve ısrarı, öteden beri insanın geleceği hakkında fikirlerini öğrenmek istediğim Huxley ile görüşmemi sağlamıştı. Bir bilginler sülalesinden gelen Aldous Huxley, düşünen bir romancıdır. Böylesi nadirdir. Eserlerini okuduğumdan beri kendisine hayranım.</p>

  <p>O akşam Londra’dan ayrılacağı için beni kulübünde kabul etti. Henüz genç, nazik, gözleri zayıflamış olduğu halde çok çalışan bir adam. İçimi en çok kurcalayan soruyu sordum:</p>

  <p>– İnsanın gelecekteki durumu ne olacak?</p>

  <p>Bana muzip bir gülümsemeyle baktı ve:</p>

  <p>– Şu ara, dedi, en fazla meşgul olduğum mesele budur. Son tahminlerimi, yanlış ve boş olması dileklerimle size söyleyeyim. Şimdi atom asrı dediğimiz devre, bana öyle geliyor ki, insan zekâsının anarşi durumundan toplumlaşma ve hücreleşme durumuna geçişi buhranıdır sanıyorum. Genel olarak dünyanın dördüncü devresinden yirminci asıra kadar gelen zamanın fikir gelişmelerine hayran oluruz: Sanat, bilim, düşünce, teknik vb… Fakat insan düşüncesinin bu bereketli ürünü, bugün açıkça görüldüğü gibi, varlığımızı bile tehlikeye koyan insan ırkının belki de çocukça bir taşkınlığı, bir lüksüdür ve kendimizi koruma içgüdümüzle yerini tamamıyla başka bir yaşama biçimine bırakacaktır.</p>

  <p>Başlangıçta doğanın tehditlerine, tehlikelerine karşı bir savunma silahı olan zekâ, yirmi veya otuz asırdan beri, kendi hesabına iki yönde, akıl ve hayal gücü yönlerinde, keyfince, çılgıncasına çalışmaya başladı. Bütün efsaneler, metafizik, sanat, politik ve sosyal ham hayaller bu serbest zihni faaliyetin çifte oyunundan çıkmıştır; insana sevinç, eğlence, geçici ferahlıklar, heyecanlar ve sarhoşluklar vermiştir, ama otuz asırlık bir denemeden sonra sonuçlar korkunçtur, birer felakettir. İnsan hayal dünyaları yarattı, zayıf binalar kurdu, derman kesen rüyalara daldı, kendini tehlikeli fikir uyuşturucu maddelerine verdi, köleliğini artırmaktan gayrı sonuçları olmayan kaçışlar denedi. Bu genel düşkünlük XIX uncu asırda başladı. Romantizm, ferdiyetçilik, anarşizm, estetizm, satanizm, toplumu, aileyi, hatta ruhu parçalayarak fizikçilerin atomu parçalamalarından önce yıkıntıyı hazırladılar. Manevi endişeler, akıl hastalıklarının gelişmeleri, derin kötümserlik, toplumsal dengesizlik, geleneklerin yıkılışı, dinlerdeki çöküntüler medeni insanları acılaştırdı, hoşnutsuzluğa, isyana götürdü, dehşet yarattı, intihara sürükledi ve insan, cinsinin tamamıyla ortadan kalkacağını tahmine başladı.</p>

  <p>Bununla beraber insanın, bütün hayvanlar gibi, korunma içgüdüsü vardır, kendini savunma çarelerini aradı. En son beliren iki olay, felaketi önlemek, hayat temellerini değiştirmek konularında bir davranış alametleri belirtmektedir. Bu iki olay ayrı cinstendir ama birbirlerinden ayrılmaz. Bunlar, bir taraftan insan gücü yerine makineyi koymak çabasıdır, bir taraftan da liberal ve demokratik sistemler yerine güdümlü rejimler getirmektir. İnsan, makinenin kölesi olmak yolundadır, milletler, kontrol edilmeyen, merkeziyetçi bir otoriter iktidar tarafından örgütlenmiş bir seviyeye getirilmiş anonim kitleler haline gelmek üzeridir.</p>

  <p>Asrımızda diktatörlük denemeleri, kısmen olsun, başarı elde edememiş görünüyor. Fakat birçok diktatörlük kurulmuş, sayılar çoğalmıştır. Bu da bir tarih gerçeğidir. Lenin, Mussolini, Hitler, Pilsudski, Franko, Antonesko, Peron, Stalin son hürriyet âşıkları için nefret edilecek, iğrenç varlıklar olabilir. Fakat parlamentolar devrinin tehlikelerine, israflarına, karışıklıklarına, yavaşlıklarına, hatalarına bir çare olacak sosyal sistemin öncüleri olduklarına şüphe edilemez ve bu sistem, eninde sonunda, milletleri birer arı kovanı veya karınca yuvası haline getirecektir.</p>

  <p>İnsani faaliyetin -zihin faaliyet dahil- her alanının makineler tarafından işgali bilinçsiz olarak aynı sonuca gitmektedir. Kibernetik biliminin pek yakın olan zaferi insan girişiminden artakalanları da ortadan kaldıracaktır. Bütün dünyaya örnek olan büyük Amerika fabrikalarında insan, artık dev makinenin etten mamul bir küçük parçasıdır ve bir gün böyle olmaktan da çıkacak, kapı dışarı edilecektir.</p>

  <p>Böylece insan politika devinin basit bir hücresi, her şeyi yapan ve her yerde bulunan makine canavarının alelade bir dişlisi olmak üzeredir. Bugün, yüz yıl önce inanılmaz görünen bir olaya tanık durumdayız: Ferdin yok edilip öldürülmesi.</p>

  <p>Ferdin zincirinden boşanışı deliliğe, ızdıraba, karışıklıklara, savaşlara, kıtlığa ve ölüme sebep oldu. Bundan böyle insan, yiyeceğini ve barışı sağlamak için bütün hürriyet, deha, yaratma, tehlikeye atılma ayrıcalığından vazgeçmeye hazırdır. Şimdiye kadar gençliğinin bütün fantezileri, hevesleri ile tavladan boşanmış bir taya benzeyen insan, artık feragat, düzen, sükunet ve şekilcilik çağı olan olgunluk çağına giriyor. Biz havada uçan kuşlar, cangıllardaki yırtıcı hayvanlar gibi özgürdük. Böyle sürüp gidemeyeceğini, bunun çok pahalıya mal olduğunu, cinsimizin geleceğini tehlikeye koyduğunu anladık. Bu bakımdan gelecek dünya karınca yuvalarına, arı kovanlarına çok benzeyecek. Benlik öldürülecek, hayal gücü kaldırılacak, fert azarlanıp küçültülecek, özgürlük ve girişim yıkılacak. İnsanlık ancak bu acı fiyatı ödeyerek var olmakta devam edebilecek.</p>

  <p>Şüphe yok ki akıllı hayvanlar olan arılar, karıncalar, belki de çok eski zamanlarda şimdiki içgüdülü ve birlik toplumlar haline gelmeden önce özgür devreler geçirmişlerdir. Şu anda insan böyle bir devrim içindedir. Rusya gibi bazı memleketlerde bu gerçekleşmek üzeredir. Onun için babalarımıza insanların en harikulade hazineleri gibi gelen şiire, hürriyete, dehânın dengesizliğine, ferdin başına buyrukluğuna veda etmemiz gerekiyor. Ekmek, emniyet, varlık gibi temelleri korumak istiyorsak, bu kurbanları vermeden edemeyiz. Fikir ve medeni haklar özgürlüğü beşiği olan vatanımda bile, parlamento maskesine rağmen sosyal hayatı komünizme oldukça benzer bir hale getirmeye eğilimli bir devlet sosyalizminin yerleşmekte olduğunu görüyoruz. Bugün, gözlemlerimin özü, tahminlerimin temeli şudur: Cinsini yaşamakta devam ettirebilmek için fert ölmektedir.</p>

  <p>Bunun üzerine Huxley ayağa kalktı, görüşmemizi yarıda kesmek zorunda kalışından özür diledi. Yola çıkmadan önce iki randevusu daha vardı. Üzücü fakat açık beyanatından dolayı kendisine içtenlikle teşekkür ettim, izin alarak ayrıldım.</p>
</body>
</html>