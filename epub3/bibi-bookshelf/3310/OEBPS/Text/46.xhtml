<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Açık Artırma</h2>

  <p><i>New-York, 1 Ocak</i></p>

  <p>Dün akşam fazla içtim ve bu gece gayet garip bir rüya gördüm.</p>

  <p>Sanki, dünyanın üstünde sütunsuz ve direksiz duran, ortasından kesilmiş bir küre, demirden ve camdan yapılmış muazzam bir kubbe altında idim. Yer, ne tahta döşeme, ne de çimento kaldırım, fakat bir nevi döğülmüş çamurdandı. Ve şurası, burası hâlâ rutubetli idi.</p>

  <p>Ortada, üstü yaldızlı harflerle yazılı ilanlarla örtülü bir kürsü yükseliyordu. Kırmızı redingotu kısa, âdeta cüce bir adam, bir elinde tokmak, ötekinde çıngırak kürsünün üstünde dolaşıp duruyordu. Etrafta, hemen hepsi kadın, hemen hepsi ihtiyar, iki büklüm ve siyahlar giyinmiş, beş on kişi vardı.</p>

  <p>Alçak sesle konuşmalarına rağmen, yanımdakilerin sözlerinden bir açık artırmanın söz konusu olduğunu anladım. Kızıl tellal, çıngırağını ve tokmağını sallayarak bir şeyler bağırıyordu. Fakat muazzam cam kubbenin akisleri sözlerini anlaşılmaz hale getiriyordu. Birdenbire sessizlik arttı -yahut uğultuya alışmıştım- ve cücenin sözleri anlaşılmaya başladı.</p>

  <p>– 32 numaralı parça. Pars Krallığı açık artırma ile satılıyor. İki milyon kilometrekare yüzölçümü. Nüfusu on milyon. Mükemmel sanat ve ticaret şehirleri, Hint ve Hazer denizlerinde limanlar. Bol miktarda petrol, yemiş, hah, afyon, şair ve dansöz yetiştirir. 560 kilometrelik demiryolu. Açılış fiyatı: Kırk yedi milyar.</p>

  <p>Kimse elini kaldırmadı, kimse artırmadı. Tellal, tokmağı havada bir müddet bekledi, çıngırağını salladı, sonra, yorgun bir sesle devam etti:</p>

  <p>– 33 numaralı parça Liberia Cumhuriyeti artırma ile satılıyor. Yüz bin kilometre kareye yakın yüzölçümü, iki milyon nüfusu, sıcak memleketler ürünleri ihraç eder, gelişmeye uygun bir ülke. Bol kahve, kauçuk, fildişi, ceviz, hurma yağı. Açılış fiyatı: Dört milyar altı yüz bin milyon.</p>

  <p>İki ihtiyar hatun alçak sesle konuştular, fakat başlarını sallayıp gözlerini yere indirdiler. Kimsenin Liberia Cumhuriyetini almaya niyeti yoktu. Tellal, aynı hareketlerle, başka bir şey mezada çıkardı:</p>

  <p>– 34 numara. Dikkat. Çok mühim. En fazla artırana Avrupa ve Asya’daki bütün arazileriyle Sovyet Cumhuriyetleri Birliği satılıyor. Sınırsız ülke, bitip tükenmek bilmez servet. Yirmi milyon kilometreden fazla yüzölçümünde yüz kırk milyon can. Bulunmaz bir fırsat. Her nevi kapitalist için işletme olanakları. Bereketli topraklar, çok zengin madenler. Ucuz buğday ve kereste; petrol, kömür, demir, bakır, platin, elmas istediğin kadar. Yatırım ve spekülasyon için bulunmaz fırsat. Taksitle ödeme imkânları. Açılış fiyatı: Dokuz yüz yetmiş dört milyar.</p>

  <p>Yine aldıran olmadı. Kırmızılar giyinmiş cüce heyecanlanmış görünüyordu, ulumakta devam etti:</p>

  <p>– Dokuz yüz yetmiş dört milyar. Bedava! Emin bir iş. Resmi istatistikler müşterilerin emrindedir. Ödemede kolaylık. Haydi baylar, dokuz yüz yetmiş dört milyar. Hepsi dahil. Madenler, arazi, şehirler, demiryolları, limanlar, fabrikalar, ormanlar, göller, kadınlar ve erkekler. Yalnız petrolle sermayenizi on yılda alırsınız. Böyle harika bir fırsat bir daha ele geçmez. Haydi baylar, biraz cesaret. En son fiyat: Sekiz yüz elli.</p>

  <p>Yanımda bulunan iri yarı bir genç heveslendi. Kürsüye çıkıp tellalın kulağına bir şeyler söyledi. Amma derhal yerine döndü:</p>

  <p>– Çok inatçı, dedi, altı yüz elli, hatta yedi yüz için alabilirdim.</p>

  <p>Tellal çıngırağını çaldı ve yeni bir şeyi müzayedeye koydu:</p>

  <p>– 35 numaralı parça. Nikaragua Cumhuriyeti 156 000 kilometrakere, 645 bin nüfus. Küçük memleket fakat büyük geleceği var. Büyük miktarda şeker, kahve, kereste, hindistan cevizi, deri ve altın ihraç eder. Yedi milyar iki yüz milyon?</p>

  <p>Ben de herkesin yaptığının aynını yapıyorum. Yani hiçbir şey almıyorum ama bir türlü oradan da ayrılamıyorum. Müzayede, bana saatlerce sürdü gibi geldi. Yas tutan ihtiyar kadınlar çifter çifter kürsünün etrafında dolaşıyor, tellalın söylediği rakamları dikkatle dinliyor, gülümseyerek görüşüyorlardı. Erkekler daha az sakindiler, ama kimse elini kaldırmaya cesaret etmiyordu. İçlerinden bir tanesi, celep kıyafetli biri, nihayet dört buçuk milyon için Andor Cumhuriyetini almaya karar verdi. Yanında duran bir ihtiyar kadına, özür diler gibi:</p>

  <p>– Mer’a için kullanırım; dedi. Tellal tokmağını koymuş, bohça gibi geniş bir kırmızı mendille terini siliyordu. Bitkin fakat dünya atlasının son sahifesine gelene kadar bütün memleketleri satmaya hazır görünüyordu. Yeni bir satış için çıngırağını salladı, bereket versin bu saçma ve tekdüze rüyadan uyandım.</p>
</body>
</html>