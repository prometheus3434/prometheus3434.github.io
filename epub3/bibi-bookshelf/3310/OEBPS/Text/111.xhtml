<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Markoni’yi Ziyaret<br/>(veya Hareketin Sonu)</h2>

  <p><i>Roma, 25 Eylül</i></p>

  <p>Yıllar var, Markoni ile NewYork’ta tanışmıştım. Fakat o gün ünlü İtalyanın etrafını o kadar çok kadın sarmıştı ki kendisiyle yarım dakikadan fazla konuşamadım, ancak bir randevu alabildim ve bu sabah, beni başkanı olduğu İtalya Akademi Merkezi Farnesine’de kabul etti.</p>

  <p>Büyük bir salona aldılar. Burada Sodoma tarafından yapılmış bir tablo Büyük İskender ile Roksan’ın karşılaşmalarını canlandırıyordu. Markoni servetine ve şöhretine rağmen tatlı, mütevazı bir insan. Samimi, fakat çekingen bir asilzade gibi davranıyor, bundan bir İtalyan laubaliliği ile bir İngiliz durgunluğu karışımı oluyor. Bana, yorgun, misafirlerin hepsini uğurlamış da yatmaya hazırlanan bir centilmeni hatırlattı.</p>

  <p>Amerika’daki ortak dostlarımızdan birkaçını andıktan sonra kendimde yeni buluşu üzerine söylenenlerin doğru olup olmadığını sormak cesaretini buldum. Markoni’nin asil yüzü asıldı, açık renk gözleri bir an kararır gibi oldu, birkaç saniye düşündü, sonra tatlı ve alçak bir sesle şunları söyledi:</p>

  <p>– Kimseye açıklamadığım bu buluş facialarımın sonuncusudur. Belki de ölümümü çabuklaştıracak, bir süredir kendimi iyi bulmuyorum, hastayım ve vicdanımı sarsan müthiş sorun sıkıntımı artıyor.</p>

  <p>Büyük kâşif tekrar sustu, ruhumun derinliklerine inmek istermiş gibi gözlerimin içine baktı. Ona:</p>

  <p>– Eğer, dedim, bana bir şey açıklamak şerefini verirseniz hiçkimseye, herhangi canlı bir yaratığa sözlerinizden bir kelimeyi bile tekrarlamayacağıma emin olabilirsiniz.</p>

  <p>– Size, dedi, inanıyorum. Esasen herkes için sır olması gereken bir şeyi size de söyleyemem, bunu ne yapabilirim, ne de yapmak isterim, ama İtalya’da o kadar çok konuşulan buluş doğrudur, şimdiye kadar yapılan deneyler de olumlu sonuçlar vermiştir. İşin içyüzünü bilmeyenler ve gazeteciler bir “ölüm ışın”dan bahsedip duruyorlar. Aptallık ve saçma bir şey! Bununla beraber buluşum daha da az korkunç değildir. Ben birçok kilometre uzakta işleyen herhangi bir motoru olduğu yerde durduran şaşmaz bir sistem buldum. Herhangi bir makineyi, herhangi bir hareketi, hatta insan yürüyüşünü ve kalbinin atışlarım durduracak bir çare de elde ettim. Buluşun öldürücü sonucu meydandadır. Şimdiye kadar, belli saatlerde Roma’ya yaklaşan bütün otomobilleri durdurmayı başardık. Sonra Toscana havalarında dolaşan iki uçakta deneme yaptık, uçaklar yere düştüler, pilotlar ağır yaralı olarak kurtarılabildi. Bütün orduların motorla ilerleyip savaştıkları günümüzde bu buluşun ne korkunç uygulama alanları olacağı besbelli. Zırhlı tanklar, elektrikli trenler, otomobiller, hasta taşıyan arabalar, bütün taşıt ve saldırı araçları kötürüm oluverecek. Benim aletlerimi kullanan bir ordu için birdenbire hareketsiz kalan düşman ordularını yok etmek işten bile değildir. Daha beteri, bütün uçaklar içindekilerle havada tutuşarak düşecekler. Daha sonraları, düşündüğüm gibi her türlü hareket ve insanlar bile durdurulacak olursa, kurtuluş olmayacak, aletlerimin hedefi herkes birer heykel, birer cansız ceset haline gelecek. Gerçekte bir silah olmamakla beraber hareketi yok eden aletim muazzam mezarlıklar meydana getirecektir. Böyle bir durum karşısında aklım, fikrim altüst oluyor. Ben dini bütün bir insanım ve Tanrının insanlar arasında kardeşlik istediğini, birbirlerini öldürmelerini yasakladığını biliyorum. Ben fizikçiyim ve hareketin kâinatın ruhu, temeli olduğunu da bilirim. Hareketi durdurmak tabiata karşı bir cinayettir. Ve nihayet bir insanım, insan zekâsının keşfettiği aletlerin onların rahatlarına hizmet etmesi, yaratıcı güçlerinin artmasına yardımcı olması gerektiğini bilirim. Hareketi durdurmak insanlığa karşı bir hıyanettir. İlahi ve insani kanunlara karşı gelerek şanıma, şerefime bir şey katmış olmam. Bununla beraber buluşumun sırrım kendimle beraber mezara gömmek düşüncesi beni şaşırtıyor, kalbimi sıkıyor. İstek çok kuvvetli, sorumluluk çok büyük. Vicdanıma, inançlarıma başvurdum, son buluşumdan vazgeçmeye, susmaya karar verdim. Ama bunları güçleştiren duyguları, çok insani duyguları elbet anlıyorsunuz. İçimde iman sahibi ile vatansever, bilgin ile vicdanlı insan karşılayıp durmadan savaşıyorlar. Bu iç facianın sıkıntısı uykumu, rahatımı, huzurumu kaçırıyor. Daha fazla dayanamayacağımı, yakında öleceğimi anlıyorum. Beni bir daha göremeyeceğinize eminim.</p>

  <p>Teselli için söylenecek her söz acemice kekelemelerden başka bir şey olamayacaktı. Markoni’den ayrılırken elinin terlemiş olduğunu, hafifçe titrediğini farkettim.</p>
</body>
</html>