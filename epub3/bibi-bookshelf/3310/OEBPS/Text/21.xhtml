<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Gökyüzüne Karşı</h2>

  <p><i>Saint-Moritz, 2 Ağustos</i></p>

  <p>Gökyüzü canımı sıkıyor. Sık sık bana azap veriyor. O zaman nasıl öç alacağımı, ona ne fenalık edeceğimi bilmediğimden, yüzünü görmek istemiyorum. Kendimi, güneşe ve bulutlara karşı oklarını atan İskit ırkından hissediyorum. Bir kelime ile, ve -hiç olmazsa kendi kendime karşı- açık söylemek için, gökyüzünden nefret ediyorum. Hem de nefretlerin en berbat cinsiyle; Acizlerin nefretiyle!</p>

  <p>Yeryüzünü pek sevdiğim için değil. Yer, miskin, alçak, tekdüzedir, üstünde onu daha iğrenç bir hale getiren ve yüzünde, gereğinden fazla, konuşan yosun parçaları ürer.</p>

  <p>Ama burada, ne de olsa kendimizi evimizde hissediyoruz, istediğimizi yapıp bozmak, keyfimize göre hareket etmekte serbestiz. Yerin bazen bize boyun eğdiği oluyor. Şurada burada, onu istediğimizi yapmaya zorluyor; kayalık ve bataklıklarda ekim yapıp ürün almayı, yapay nehirler yapmayı, dağları düz etmeyi, kıtaları ayırmayı başarıyoruz.</p>

  <p>Fakat gök, aramıza bir mesafe koyuyor, uzaktadır, hiç değişmez, rakiptir ve gökte hiçbir kudretimiz yoktur. Hatta alçak tabakaları bile sahamız dışında kalıyor. Esen rüzgâra razı olmak, yağmurun keyfini beklemek, haftalarla, aylarla yakıcı bir güneşe katlanmak zorunluluğu var. Fırtınalara karşı bir şey elimizden gelmez, bilemedin, ara sıra yıldırımı çekebiliriz.</p>

  <p>Ne balon, ne uçak, gökler karşısında güçsüzlüğümüzü azaltmıştır. Havalarda dolaşabiliriz, ama bu kasırgaların, tayfunların, çukurların, sislerin elinde olmamıza engel değildir ve ancak, o da güçlükle, en yüksek dağlardan daha aşağılarda olan beş bin, altı bin metreye yükselebiliyoruz.</p>

  <p>Fakat en şiddetle nefret ettiğim, üstgökler, fezadır. Faydası olduğu için, güneşe, bu suratı iltihaplı sivilcilerle dolu hayvana tahammülüm var, ama geceleri yıldızlar!…</p>

  <p>Boşluk beni eziyor diye değil, ama beni tiksindiriyor, bıktırıyor, itiyor, yeryüzü küçüklüğümü sanki bana duyurmaya yetişmiyor mu? Yıldızlı göğün beni ezen meydan okuyuşu sonsuz, küstah, utandırıcıdır. Elektrik ışığının gezici atomları gibi gözlerime görünen bu milyonlarca güneşin benimle ne alıp veremediği var? Benden ne istiyorlar? Ne işime yarıyorlar? Ve niçin bu binlerce yıllık ışıklar, her akşam, şu karanlık köşeciğimde günlerimin kısalığını bildirmek için gelip beni aşağılarlar? Gök ebedi ve çekilmez bir küstahtır. Yıldızlar beni tanımaz ve ben, onları veya onlara karşı ne yapabilirim? Aramızda kaç binlerce ışık yılının olduğunu, aydınlıklarının yere ulaşabilmesi için kaç asır lazım geldiğini öğrendiğim zaman, kuduruşumu bir hesap kalıbı içine dökmekten başka bir şey yapamadım.</p>

  <p>Göğü, yabancı, uzak, bu itibarla da düşman sayıyorum. Mantıklı bir hesap olmadan kuyruklarını sonsuzlukta peşlerisıra sürüyen yıldızlar bana hiç de teselli edici bir şey söylemiyor. Nebulalar, bu kozmik tozlardan belirsiz yığın, her biçimsiz ve tamamlanmamış şey gibi, beni çileden çıkartıyor. Gezegenler ve uydularına gelince; bir sadaka ışık için, dolaşıp duran bu sönmüş dalkavuklar hesabına utanıyor ve hiddetleniyorum.</p>

  <p>Astronomları anlamıyorum. Nasıl oluyor da hiçbiri çıldırmıyor veya kendini öldürmüyor? Mesafe çöllerinin dibine sığınmış burçların sürekli hareketini bu gurursuz ve hevessiz soy hiç duymuyor mu? Belki de hesapları ve ölçüleriyle göğü idare ettiklerini zannediyor veya, hiç olmazsa kendilerini oralarda misafir sayıyorlardır!</p>

  <p>Durmadan dolaşan bu ateş kasırgaları karşısında insan sıfatına layık herkes dehşet veya hiddet duymaktan kendini alamaz.</p>

  <p>Göğün üzerimde bir tesiri olduğunu, benim ise onun üstünde bir şeyciğim olamayacağını düşünmek! Ona bakarsam beni küçültüyor; varlığını bilmemezliğe gelirsem, cezalandırıyor. Onun kendisine mahsus öyle esrarlı ve muhteşem bir hayatı var ki, herhangi bir suretle değiştirmek veya bozmak iddiasında bulunamam, istemediğim halde bana, benliğimi küçülten, üzerime fenalıklar getiren, yıprandıran, yaşamak cesaretimi kıran fikirler ilham ediyor.</p>

  <p>Bu sebepten onu görmemeyi tercih ediyorum. Göğün daima kapalı, insanın, kendine yakın, âşina bir sis örtüsü altına sığınmış hissettiği, gecenin tam ve sessiz olduğu bölgeleri, mevsimleri seviyorum.</p>

  <p>Venüs gezegeninde oturanlara gıpta ediyorum. Söylendiğine göre dünyalarını saran buharlar, hiç olmazsa, orada sinirlendirici debdebesini gözlerimizin önüne seren beyhude burçların, âsumanî yakomozlarla dolu bir küçümseyici nehir ile dolanan o nefret edilecek Samanyolu’nun görülmesine engel oluyor.</p>

  <p>Çocuklar gibi, aptallar ve şairler, sonsuzlukta dolaşan bu ateş böceklerine hayran olurlar. Ben ki -iyi mi, fena mı bilmem- ne şairim ve ne de mistik, gök, benim için, her gece, üzerinde, çaresiz hiçliğimi okuduğum büyük, uğursuz perdeden başka bir şey değildir.</p>
</body>
</html>