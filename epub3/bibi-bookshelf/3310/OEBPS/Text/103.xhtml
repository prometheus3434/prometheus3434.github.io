<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Garcia Lorca ile Görüşme<br/>(Boğa Güreşi)</h2>

  <p><i>Madrid, 8 Nisan</i></p>

  <p>Dün, Plaza de Toros’ta, bir İspanyol dostum, bana, erkek duruşlu, dahi bir delikanlı tanıttı. Adı Garda Lorca olan genç, ressam ve şair olarak burada ve Amerika’da oldukça tanınmıştır. Kendisinden çok hoşlandım. Güvenli, biraz da vahşi bir edası var. Boğa güreşinden sonra üçümüz Pombo kahvesine gittik. Söz dönüp dolaşıp güreşlere geldi, bu kanlı çarpışmalarda İspanyol milletinin gaddarlığına bir örnek bulan yabancılar hakkında Garda Lorca’nın ne düşündüğünü öğrenmek istedim. Genç şair cevap verdi:</p>

  <p>– Bütün yabancılar bu kadar aptal değillerdir. Bununla beraber boğa güreşi seyredenlerin çoğu hem hoşlanıyor, hem tiksiniyorlar. Bunlar kültür sahibi olsalar bile şiir duygusundan tamamen mahrum kimselerdir. Şimdi en ünlü boğa güreşçimiz İgnacio Sanches Mejias üzerine bir şiir yazmaktayım. İnsan ile boğa arasındaki savaşın kahramanca, destansı, hem halkçı hem mistik güzelliklerini belirtebileceğimi sanıyorum. Bana kalırsa kimse yabancılara boğanın kurban edilişindeki derin, yüksek hatta insanüstü anlamı gerektiği gibi açıklayabilmiş değildir. Boğa güreşi, cambazlık ve seyir yönlerine rağmen gerçekte kutsal bir tören, bir dini ayindir Boğa güreşçisi yardımcıları ile beraber, Hıristiyanlıktan önceki devirlerin bir çeşit rahibidir, ama Hıristiyanlık onu mahkum edememiştir. İnsanlar için boğa neyi temsil eder? Hem ilkel ve vahşi kuvveti, hem de döl bereketini. O, kör kuvveti ile bir hayvan, bütün cinsel kudreti ile de bir erkektir. Halbuki insanın, gerçekten insan olmak istiyorsa, kuvvetini zekâsı ile idare etmesi, cinselliği aşk ile asilleştirmesi, yükseltmesi gerektir. İçindeki ilkel hayvanı öldürmeye, onu yenmeye mecburdur. Ve bu içini temizleme savaşında karşısında boğa çıkıyor. İnsan boğa unsurlarını yok etmelidir. Bunlar saldırgan kas kuvvetine, saldırgan şehvet kuvvetine karşı hayranlık, tapınmadır. Boğa güreşi insan faziletinin hayvan içgüdüsüne zaferinin sahneye konuluşudur. Boğa güreşçisi ince ve süratli zekâsı, çevik ve zarif hareketleri ile boğanın kör, kaba, kaslı gövdesine hâkim olur, onu devirir. Yırtıcı ve şehvet düşkünü hayvan üzerine kazanılan bu zafer, bir iç zaferin gözle görünür hale getirilişidir. Böylece boğa güreşi ruhun madde, zekânın içgüdü, gülümseyen kahramanın salyalı canavar, hatta ve isterseniz, uslu, akıllı Odiseus’un zalim Tepegöz deve üstünlüğünün tasviri, atletik timsalidir. Onun için, boğa güreşçisi, temeli ruhani bir törenin kanlı rahibi, elindeki kılıç, eski rahiplerin kurban bıçağının devamı oluyor. Ve madem ki Hıristiyanlık insanlara kendilerindeki hayvani duygulardan kurtulmayı emrediyor, bizimkisi gibi sapma kadar Katolik bir milletin bu kutsal oyuna, ondaki ince ruhu açıkça kavramasa, sezmese bile, koşa koşa gitmesini garip bulmamak gerektir. Vaktiyle Hıristiyanlığı bir ara sarsmış bulunan eski Mitra dinine giriş töreninin bir boğa kurban etmek şeklinde olduğunu da hatırlatabilirim. Eğer çok titiz ve pek insaniyetçi yabancılar, ki çoğu kısa görüşlüdürler, boğa güreşlerinin bu gizli anlamını kavrayabilmiş olsalardı, büsbütün başka hükümlere varırlardı.</p>

  <p>İspanyol dostum Garcia Lorca’yı kalkıp kucakladı. Ben hayranlığımı onunki kadar heyecanla göstermediysem bile, çok zeki ve paradoksal teorisinin üzerinde dikkatle durulmaya değer olduğuna inandım.</p>
</body>
</html>