<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Einstein’ı Ziyaret</h2>

  <p><i>Berlin, 30 Nisan</i></p>

  <p>Einstein beni kabule razı oldu. Kudüs’te kurulacak “Mont Scopus” üniversitesi için tahsis ettiğim yüz bin markı yalnız kendisine vereceğimi bildirmiştim.</p>

  <p>Onu keman çalarken buldum. Hakikaten bir sahici musikişinas kafası var. Beni görünce yayını bırakıp sormaya başladı:</p>

  <p>– Matematikçi misiniz?</p>

  <p>– Hayır.</p>

  <p>– Fizikçi?</p>

  <p>– Hayır.</p>

  <p>– Astronom?</p>

  <p>– Hayır.</p>

  <p>– Mühendis?</p>

  <p>– Hayır.</p>

  <p>– Filozof?</p>

  <p>– Hayır.</p>

  <p>– Musikişinas?</p>

  <p>– Hayır.</p>

  <p>– Gazeteci?</p>

  <p>– Hayır.</p>

  <p>– Beni İsrailden?</p>

  <p>– O da değil.</p>

  <p>– O halde benimle ne diye bu kadar görüşmek istiyorsunuz? Ve ne diye bir Yahudi üniversitesine bu kadar cömert bir bağışta bulunuyorsunuz?</p>

  <p>– Ben öğrenmek isteyen bir cahilim. Bu hediyem de sizi görüp dinlemek için bir vesiledir.</p>

  <p>Einstein keskin artist bakışlarıyla bana dik dik baktı ve düşünür gibi göründü:</p>

  <p>– Lütfunuza ve bana gösterdiğiniz güvene minnettarım. Fakat söylediğiniz gibi ne matematik ne de fizik bilmiyorsanız, size çalışmalarımın herhangi birinden bir şey söylememin hemen hemen imkânsızlığını kabul edersiniz. Ben, bu ilimleri bilmeyenlerin anlamaları mümkün olmayan formüllerle konuşmaya alışığım, hatta bilenlerin arasında onları tam manasıyla kavrayan pek az kimse var. Bu itibarla beni mazur görürsünüz.</p>

  <p>– Sizin gibi, dedim, bir deha sahibinin gündelik kelimelerle düşüncelerini anlatamayacağına inanamıyorum ve bilgisizliğime rağmen söyleyeceklerinizi hislerimle kavrayamayacak kadar da…</p>

  <p>Sözlerimi kesti:</p>

  <p>– Mahviyetiniz ve iyi niyetiniz kendi kendimi zorlamamı gerektiriyor. Fakat bazı noktalar size karanlık görünecek olursa şimdiden özür dilerim. İlan ettiğimi iki izafiyetten bahsedecek değilim. Bunlar artık eskimiştir ve bu hususta yüzlerce kitap yazılmıştır. Daha iyisi, size, bugün düşüncemin hangi tarafa teveccüh ettiğini kısaca anlatacağım.</p>

  <p>Ben, yaradılışım itibariyle, ikiliğin düşmanıyım. Birbirinden ayrı veya birbirine karşı iki gelişme, iki hadise beni rahatsız eder. Fikrimin takip ettiği yüksek bir gaye vardır; farkları yok etmek. Böyle yapmakla, Grek’lerden beri daima birliğe gitmiş olan ilmin ruhuna sadık kalmış oluyorum. Eğer dikkat ederseniz hayatta ve sanatta da bu böyledir. Aşk iki kişiyi tek bir varlık haline getirmek ister ve muhtelif şeyleri birbirine benzeten, şekillendiren, mecaz ve istiareyi daima kullanan şiir ise bütün bu şeylerin değerini peşin olarak kabul eder.</p>

  <p>Fakat ilimde bu birliğe gidiş dev adımları atmıştır. Astronomi daha Galile ve Newton zamanlarından fiziğin bir kolu olmuştur. Öklid dışı geometrinin hakiki yaratıcısı Rieman klasik geometriyi fizik ilmine bağlamıştır. Hernst ile Max Born’un araştırmaları kimyayı fiziğin bir şubesi ve diğer taraftan Loeb de biyolojiyi basit bir kimya olayları haline getirmiştir ki, bundan bizzat biyolojinin nihayet fiziğin bir şubesi olduğu neticesine varmak kolaydır. Fakat son zamanlara kadar fizikte birbiriyle uzlaşmaz görünen esaslar, ayrı ayrı çifte varlıklar veya fenomenler grupları vardı. Mesela zaman ve mekân âtıl, hareketsiz kitle ile sakil, yani ağırlığa tabi kitle; elektrik fenomenleri ile manyetik fenomenler ki, bunlar da ışık fenomenlerinden ayrılırlar. Son seneler zarfında bu ikilikler kayboldu, ayrılıklar ortadan kaldırıldı. Gerçeğin çözülmez görünüşleri olduğunu hatırlarsınız ki ben mutlak mekân ile evrensel zaman inancının anlamı olmadığını ispat ile kalmadım, fakat mekân ile zamanın bir ve görünür gerçeğin çözülmez görünüşleri oldukları neticesine vardım. Faraday, daha çoktan elektrik ve manyetik fenomenlerin birliğini belirlemişti; sonraları, Maxwel ile Lorenz’in tecrübeleri, ışığı elektromanyetik ile birleştirmişti. Artık, modern fizikte karşı karşıya sadece iki alan kalıyordu: Ağırlık alanı ile elektromanyetik alanı. Halbuki ben, nihayet bunların da bir tek gerçeğin iki görünüşü olduğunu kanıtlamayı başardım. Bu, son keşfimdir: “Tek alan nazariyesi”. Bundan sonra mekân, zaman, madde, enerji, ışık, elektrik, atalet, ağırlık bir tek ve aynı cinsten faaliyetin muhtelif isimlerinden başka birer şey değildir. Bütün ilimler fizikte birleşiyor ve artık bundan sonra fizik bir tek formüle indirilebilir. Bu formülü, basit bir dille, şöyle ifade edebiliriz: “Bir şey kımıldanıyor!” Bu üç kelime insan düşüncesinin en yüksek terkibidir.</p>

  <p>Einstein yüzümdeki ifadeden, şaşkınlığımı anlamış olacak ki:</p>

  <p>– Bu kesin neticenin açık sadeliğine hayret ediyorsunuz değil mi? dedi. En adi bir deneme ürünü harcıalem görünen bu neticeye varmak için binlerce yıl araştırmalar ve teoriler gerekti. İtiraf ederim ki, haksız değilsiniz. Fakat bununla beraber, bu kadar ilim dehasını yoran bu karmaşık düşünceler şuna varıyor: “Bir şey kımıldanıyor!” Aziz Yohanna “Başlangıçta kelâm vardı” diyor. Buna, Goethe “Başlangıçta fiil vardı” diye cevap veriyor. Ben şu neticeyi çıkarıyorum: “Başlangıçta olduğu gibi sonra da hareket vardır”. Daha fazlasını bilmiyoruz ve daha fazla bir şey söyleyemeyiz. İnsan bilgisinin en yüksek ve olgun yemişi sıradan bir muşmula ise, kabahat benim değildir. Birleştire birleştire, nihayet inanılmayacak kadar sade bir şeye varmamız lazım geliyor”.</p>

  <p>Einstein’in daha fazla bir şey söylemeyeceğini anladım. Herhalde bir yabancıya, bu işlerden anlamayan birisine, ilmin gerçek sırlarını vermeye sıkılıyordu. Zira, bu sıradan formülün, üç asırlık düşüncenin vardığı netice olduğuna inanacak kadar safdil değildim. Fakat onu daha fazla açıklamalarda bulunmaya zorlar gibi görünmek istemedim. Vaat ettiğim yüz bin markı bırakarak, meşhur izafiyet teorisi kâşifinden kendisine borçlu olduğum bütün saygılarımla müsaade aldım.</p>
</body>
</html>