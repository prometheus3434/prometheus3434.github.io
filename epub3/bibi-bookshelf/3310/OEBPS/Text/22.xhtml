<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Eğlenceler</h2>

  <p><i>Berlin, 18 Kasım</i></p>

  <p>Bu şehirde bile -ki Paris’ten gece hayatı ve Avrupa sefahat merkezi rekorunu almıştır- bir türlü eğlenemiyorum. Berlin kendini muazzam sanan bir küçük şehirdir. Fakat her zevke yer verir ve ahlaksızlık bile orada mükemmel bir surette örgütlenmiştir.</p>

  <p>Afyonu denedim, beni aptallaştırıyor; bütün alkolleri tattım, beni iğrenç bir deli haline sokuyor; kokain, mankafa ediyor ve ömrü kısaltıyor. Esrar ile eter geç kalmış küçük dekadanların harcı. Dans, terleten bir hayvanlaşma. İki üç milyon kaybettiğim kumar iğrendiriyor, pek sıradan heyecan ve çok pahalı. Müzikhollerde boyalı, çıplak, nefret uyandıran, birbirine benzer kızlardan hep o bildik bölükler… Sinema ise halk tabakalarına özgü bir rezalet.</p>

  <p>Otomobilde veya uçakta, sürat, başlangıçta avutuyor; ama sonra gülünç geliyor: İnsan hiçbir şey görmüyor, derhal ayrılmak arzusuyla çırpındığı bir yere, sersemlemiş olarak varıyor. Tiyatro, ihtiyarlar veya estetik züppeleri için bir vakit geçirme yeridir. Konserlerde, bazen, insanı kendisine unutturan birkaç parça dinlenebiliyor, bu, şüphesiz kıymetli bir neticedir. Fakat buna varmak için, kim bilir ne manasız ve münasebetsiz şeyler düşündükleri halde mestolmuş gibi ikiyüzlülük gösteren öyle insan sürüleri arasında, o kadar çok parça dinlemek lazım ki, işkence oluyor.</p>

  <p>Spor için genç, kolayca memnun edilir ve iptidai olmak lazım.</p>

  <p>Ben bir başka şarap, mucize yaratan bir tiyatro, daha feci bir spor, varlığımı sonsuza kadar değiştirecek bir afyon istiyorum. İnsanlar o kadar az şeyle yetiniyorlar ki! Bir parça boyalı et, bir parça yapma delilik, birkaç eski tasvir, bin defa duyulmuş birkaç ses, bir heyecan taklidi, bir hayvan şuursuzluğu…</p>

  <p>Param var, her şeyi satın alabilecek kadar var ve canım sıkılıyor. Büyük bir şehrin zevk ve sefahati bana şımarık ve bön çocukların eğlencelerini hatırlatıyor. Bunu tatsız buluyorum. Kaligula veya Kafur gibi insanlar belki eğlenebilirlerdi, ben yapamıyorum. Para kâfi değil, iktidar ve saflık lazım. Kimbilir belki de onlar da sıkılıyorlardı. İnsanları öldürtmek, platonik katillerin hayal ettikleri o şehveti vermez. Sadizm bile nihayet gık dedirtir. O can sıkıntısının çocuğudur ve babasını öldüremez. Tiberyüs ile Gilles de Rais’yi mahzun yüzlü insanlar olarak hayal ediyorum, sonraları evvelden daha mahzun.</p>

  <p>Bununla beraber bir şey icat etmem lazım. Benim gibi milyarları olan ve her türlü ahlak endişelerinden uzak bir adamın sıkıntıdan patlaması inanılır şey değil.</p>

  <p>Dünyanın bana teklif ettiği eğlenceler enayiliğe veya deliliğe, tiksintiye veya ölüme götürüyor. Lafının bile edildiğini duymak istemiyorum. Fakat yeni bir zevki, duyulmamış bir sevinci bizzat kendim veya kendi kendimde bulmalıyım. Başarılı olacak mıyım?</p>

  <p>Şimdiki halde bu Berlin, acele işi olan ukalalar için, Babil ve Montmartre parçaları bulunan denizsiz bir sahte New York’tan başka bir şey değildir.</p>
</body>
</html>