<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Bana Miras Kalan Ruh</h2>

  <p><i>New Parthenon, 22 Ocak</i></p>

  <p>Unutmuş olduğum bir macerayı hatırladım ve başıma iş açtım. Yıllar var, daha iş hayatında iken, ortaklarımdan biri, George Springhill, intihar etti. Gazetelerin bunu yazdığı gün, ondan bir mektup aldım. Bu, bana gelen mektupların en gariplerindendi. Bir süreden beri kendisinin çıldırmak üzere olduğunu, bir zavallı deli olmaktansa, ölümü yeğlediğini yazıyordu. Karısının bütün mallarının tek mirasçısı olduğunu, fakat bana -maceranın inanılmaz tarafı burada başlıyor- evet, bana miras olarak ruhunu bıraktığını ilave ediyordu.</p>

  <p>“Eşim diyordu, ne de olsa kadındır, ne yapacağını bilmez, onu intikal ettirebilecek oğlum da yok. Bu minnettarlık eserine layık sen varsın. Çünkü zor zamanlarımda beni bırakmamış olan bir sensin. Şunu da farkettim ki, insana bir tek ruh yetişmiyor, daima bazı eğilimler bazı deneyimler, bazı ustalık şekilleri, eksik kalıyor. İki ruh ile, hem başkalarını, hem kendi kendini yenebilirsin. Ruhumu hor görmemeni, onu hoş tutmanı rica ederim.”</p>

  <p>Zavallı George’nin ölümüne hiç de sevinmiş olmadığım halde -tam o esnada bir demiryolu şirketini bize mal edecek bir manevra için onun yardımına ihtiyacım vardı- gülmekten kendimi alamadım. Bu eğlenceli mirasa hiç önem vermedim. Bu, onu tehdit eden deliliğe bir delildi. Mektubu, garip belgeler çekmecesine koydum ve unuttum.</p>

  <p>Fakat bir müddettir, içinde duyduğum bazı şeyler beni meraklandırıyor. Huyum değişti diyemem, ama, aklımdan bazı yeni şeyler geçiyor ki nereden geldiği belli değil. Kendimi ne değişmiş ne de ufalmış, eksilmiş buluyorum, daha çok zenginleşmiş duyuyorum. Vaktiyle tiksinerek reddedeceğim, hatta aklıma dahi gelmeyecek bazı düşünceleri anlayışla karşıladığım oluyor. Eskiden bilmediğim ve aldırış etmediğim bazı şekiller, bazı hayaller, bazı incelikler, şimdi hoşuma gitmeye başlıyor.</p>

  <p>Birkaç gün oluyor, yaz nedeniyle söylediğim bir cümlede, birdenbire George Springhill’in karşıma çıktığını gördüm. Gençliğinde, George şiirle uğraşırdı -ki, bence deliliğe bu yüzden tutulmuştur- ve şimdi bakıyorum, şiirleri okumaktan gittikçe zevk alıyorum. Müziğe karşı da büyük bir sevgisi vardı; ben ki bir zamanlar gramofon plaklarına zor katlanırdım, şimdi bazen Mozart veya Schumann dinlemek arzuları duyuyorum.</p>

  <p>Dinlere karşı duyduğum beklenmedik merakım da, Swedenborg’un ateşli bir taraftarı olup bir gün, beni, bir tarikate kaydettirmeye bile niyetlenmiş olan George’u hatırlatıyor. İfrat derecede ateşli ve ihtiraslı fikirleri vardı. İşlerde bile bir tür romantik çılgınlık gösterirdi ki, bu bazen bir girişimin başarılmasına sebep olur -büyük endüstri vurgunları biraz hayal gücü ve girişim gerektirir- fakat, çoğunlukla da, onu büyük zararlara sokardı. İşte, ara sıra, kendimde amaçsız heyecanlar, ani sevgiler, atılgan sabırsızlıklar duyuyorum ve bunlar bana rahmetli dostumu hatırlatıyor.</p>

  <p>Gidip son mektubunu tekrar okudum. Hiç şüphe yok ki, bu bir “mâhî”nin mektubu; öldükten sonra ruhun kalacağından da emin değil. Ruh var ise bile, insanın onu istediği gibi kullanamayacağı kesindir ve bir başka dünyaya girerek, kendisi için kader olan yolu takip edecektir. Fakat içimde bu yepyeni duyguların açılışım, intihar eden dostumunki ile benim şimdiki ruhumun benzerliğini nasıl açıklamalı?</p>

  <p>Mesela, Nietzsche’nin “Zaratustra”sını büyük bir zevkle okuduğumu görerek şaşırdım ve bu kitabın George’un en sevdiği eser olduğunu hatırladım. Bana ondan ilk bahsettiği zaman birkaç sayfasına göz gezdirmiş, bir şey anlamamıştım. Hatta, bir işadamının böyle tuhaf şeyler okumakla vakit kaybetmesine şaşmıştım.</p>

  <p>Aklım, saçmalamaya başladığımı haber veriyor. Bu mirası asla kabul etmedim. Ne işime gerek! İstemiyorum. Fakat karşı konulmaz, açıklanamaz bazı olaylar beni endişeye düşürüyor.</p>
</body>
</html>