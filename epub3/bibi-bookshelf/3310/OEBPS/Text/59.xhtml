<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Yüz Kalp</h2>

  <p><i>Concord, Mart</i></p>

  <p>W. Üniversitesine yapmış olduğum yüz bin dolarlık bağış, bana, istediğim zaman, yeni yapılan laboratuvarları gezmek hakkını veriyordu. Bunlardan en mükemmelinin, Amerikan uyruğuna geçmiş bir Alman olan meşhur Fruhestadt’ın yönettiği fizyoloji laboratuvarı olduğunu söylediler. Oraya gittiğim zaman, kalbin bağımsız çalışması üzerinde deneyler yapıyorlardı. Bir İtalyan fizyoloji bilgini, bir kurbağadan çıkarılmış olan kalbi, tuzlu bir sıvı içinde saklayarak günlerce yaşatmayı başarmıştı. Profesör Fruhestadt başka hayvan kalplerinin de aynı özelliklere sahip olup olmadıklarını incelemekle uğraşıyordu. Bunlardan domuz, ümitlerine en uygun cevabı vermişti. Böylece, hemen hemen berrak bir sıvının içine konulmuş iki domuz kalbinin, sanki sağmışlar gibi, düzenli bir şekilde attıklarını görebildim. Beni gezdiren asistan, gülümseyerek dedi ki:</p>

  <p>– Dikkat ediniz, ölçüleri ile olduğu gibi şekli ile de domuzunki insan kalbine en benzeyenidir. Buradan hareketle, gerekli izini alabilirsek, aynı deneyi insanda da uygulayabileceğiz.</p>

  <p>Asistanın bu sözleri bana devler koleksiyonumu hatırlattı. Benden kaçamayacak olan canlı yaratıklardan bir koleksiyon yapmak! Uzun zamandır içimi yiyen sorun bana çözülmüş gibi geldi. İşi, profesör Fruhestadt’ın asistanına önerdim. Bir ay içinde, bana, tanesi yüz dolardan istediğim koleksiyonu sağlayacak. Başardı da. Üç yüz yetmiş domuz kurban edildi -ve tabii mezbahada satıldı- fakat şimdi, burada Concord’daki köşkümde dünyanın en orijinal bir koleksiyonuna sahibim.</p>

  <p>Salonun iki tarafında, cam raflar üstünde yüz kristal kavanoz içinde koyu kırmızı yüz kalbin çarptığı görülmektedir. Asistanın her gün değiştirip tazelediği kas çalışmasını sağlayan sıvı içinde bu yüz kalp yorgun, düzensiz fakat devamlı bir uyumla açılıp kapanmaktadır. Canlandırdıkları organlardan ayrılmış, boşuna çalışan yüz et motoru!</p>

  <p>Bu amaçsız, sonsuz kalp atışı beni kuvvetle çekiyor, bana birçok garip fikirler veriyor, domuzla benzerliğine aldanarak bana öyle geliyor ki, burada, yüz insan kalbi, canlı ve sıcak yüz vücuda kan vermiş yüz kalp, azap çekmiş, sevinmiş, korkudan duracak kadar sıkışmış, aşktan çarpıntılar duymuş yüz kalbi elimde tutuyorum. Hâlâ canlı gibi çırpınıyorlar ama yalnız kendileri için. İşte hizmet ettikleri kimselerden kurtulmuşlar, hiçbir kimse ve bir şey için değil, sadece benim keyfim için, şairlerin ve romancıların kalp üzerine sululuklarına, ayılıp bayılmalarına bir türlü katlanamamış olan benim zevkim için atıyorlar.</p>

  <p>Duygulu enayiliklerin, suzinak faslından artırmaların ideal bir örneği, timsali, işte, şu maddelerde toplanmış bulunuyor. Bu kalplerin sahibi olan vücutlar ölmüşlerdir, ruhları uçmuştur, fakat siyahımsı ve armut biçiminde bu adele, sanki atışları güzel ve asil bir şey ifade ediyormuş gibi, şu cam altında aptal aptal çarpmakta devam halindedir.</p>
</body>
</html>