<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Gönüllü Cellatlar</h2>

  <p><i>Tung Kwang, 6 Ekim</i></p>

  <p>Bu güzel şehirde, dünyanın hiçbir yerinde görülmeyen öyle bir âdet var ki anlatılmaya değer. Komşu illerdeki bütün idam mahkumları Çinin en modern hapishanesinin bulunduğu bu şehire gönderiliyor ve idam hükümleri, profesyonel cellatlar tarafından değil de amatörler, özel kişiler tarafından infaz ediliyor. Bu sonuncular, adaletin kararlarını sadece gönüllü olarak yerine getirmekle kalmıyorlar, bu şerefi elde etmek için yüksek bir para da ödüyorlar.</p>

  <p>İdamlar haftada üç gün ve değişik biçimlerde yapılıyor. Pazartesi günleri asılmalar, çarşamba kurşuna dizilmeler, cumaları da elektrikli sandalye var. Bunların her birinin ayrı meraklısı bulunuyor, ama bütün çeşitleri denemek isteyenler de yok değildir.</p>

  <p>Karışıklıklar, iç savaşlar yüzünden idam hükümleri bu ara bir hayli artmıştır, onun için her hafta Tung Kwang’a kervanlar halinde asi, haydut, casus, kaçak ve karaborsacı mahkum getirilmektedir.</p>

  <p>Cellatbaşı mahkumları üç gruba ayırıyor. Siyasi mahkumlar kurşuna diziliyor, haydutlar asılıyor, ötekiler elektrikli sandalyeye oturtuluyor. En az acı vereni bu sonuncusu imiş.</p>

  <p>Gönüllü cellat olmak isteyen vatandaşlar bir hafta önceden isimlerin dilekçe ile yazdırarak miktarını yasaların belirlediği ücreti peşin ödüyorlar. Meraklılar sayısı idamlardan fazla olduğundan Cellatbaşının kapısında kuyruk oluşuyormuş ve geç kalanlar keyiflerini yerine getirmek için, çoğu zaman şehirde iki, üç hafta beklemek zorunda kalıyorlarmış. Amatörler arasında her yaştan, her sınıftan kimseler var. Anlattıklarına göre fakirler, oldukça yüksek bu ücreti ödeyebilmek için ödünç para alıyorlarmış. Yirmi yaşını geçmiş ve sağlam yapılı olmak şartıyla kadınlar da gönüllü cellat olabiliyorlarmış ve erkeklerden daha meraklı, daha da ustaymışlar. Bu garip âdetin sebebini ihtiyar bir taoist bilginine sordum, anlattı:</p>

  <p>– Bu, valimiz tarafından bulunmuş ve genel ahlak için yararlı çok akıllı bir oyundur. Halkta derin ve yaygın bir öldürme gereksinimi olduğunu bilmiyor değilsiniz. Tao mezhebine göre fazla baskı altına alınmış eğilimler patlak verir Biz öldürme gereksinimini kısmen olsun böylece önlemek çaresini bulduk. Zaman zaman, masumlara zarar vermeden, gizli cinayetlerin vicdan azaplarını ve dehşetlerini önleyerek bu hevesi yatıştırıyoruz. Aynı zamanda yaradılışımızda olup sık sık beliren öldürme gereksinimini şiddetle duyan kadınlar ve erkekler onu bir cezaya çarpılmadan tatmin etmiş oluyorlar. Rastlantıyla veya kişisel kinler yüzünden adam öldürmektense, alçakça cinayetlerle ölümü hak etmiş fenaları ortadan kaldırmak konusunda yardım etmiş de oluyorlar. Böylece diri bir eğilime, kimseye zarar vermeden, aksine, vatandaşlara büyük ölçüde yararlı bir yasal çıkış kapısı açtık.</p>

  <p>Değerli bilgine bu âdet gelişirse yavaş yavaş gerçek katil sayısının ve idam hükümlerinin azalabileceğini söyledim. İtirazıma aldırış etmedi:</p>

  <p>– Biz, dedi, yalnız katilleri değil, hırsızları, asileri, kadınlara tecavüz edenleri, mukaddesata küfredenleri de idama mahkum ediyoruz. Böyleleri ise bol bol var. Hem bugün hapis cezası verilen suçları, gerekirse ve kanunu değiştirerek, idamlar arasına almaya ne engel var. Hazine çıkarını da düşününüz. Hükümet cellatlara verilmesi gereken ücretlerden kurtulmakla kalmıyor, idam hükümleri ona üstelik önemli bir gelir kaynağı oluyor.</p>

  <p>Hangi sınıftan olursa olsun halkın bu ücretli ölüm hizmetlerine gösterdiği rağbet o kadar fazladır ki, Tung Kwan gazetelerinden biri hâkimlere karşı yayına başladı, onları fazla merhametli olmaktan, bazılarını da rüşvet almaktan suçlandırıyor. Gazeteye göre bu hâkimler yeteri kadar idam hükümleri vermemekle, gönüllü cellatları, hemcinslerini öldürmek hakkını satın almaktan mahrum ediyorlarmış.</p>
</body>
</html>