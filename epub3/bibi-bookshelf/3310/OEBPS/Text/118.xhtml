<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Aşkın Öldürdüğü</h2>

  <p><i>Biarritz, 6 Eylül</i></p>

  <p>Runo Elodial’ı bir ressam dostumun atölyesinde, Paris’te tanımıştım. Birkaç yıl oluyor. O zamanlar, bir çocuk kadar sarışın, görmek, anlamak, sevmek arzuları içinde çırpınan yakışıklı bir delikanlıydı. Açık yeşil gözlerini atölyedeki resimlere yiyecek gibi diker, içlerine girecekmiş gibi bakardı. Pek gençlerde bile nadir görülen bu delikanlı ihtirası aklımda kalmıştı.</p>

  <p>Atölyeden beraber çıktık, Champs-Elysés’de bir kahveye girdik. Runo Elodial bir an olsun yaşamaktan duyduğu zevki, en küçük şeyi görmek, keşfetmek, umulmadık güzellikler karşısında hayranlığını göstermekten geri kalmadı. Yerde duran bir yaprağı almıştı, bana bu yeşil dokusundaki inceliği, sinirlerinin ahenkli çizgilerini, çevresinin mükemmel oranını, oyalarındaki bahar tazeliğini gösterdi. Yanımızda bir küçük kız durdu. Dostum onun yarı açık dudakları, gül pembe teni, küçük mavi elbisesinin rengi karşısında hayran kalmıştı. Ve Runo Elodial’ın yüzünde bana bütün bu güzellikleri anlatırken mutlu bir melek gibi tertemiz bir gülümseme peyda oluyordu. Birden:</p>

  <p>– Dünya, dedi, çok fazla güzel. Kendi kendime nasıl oluyor da insanlar bu kadarına dayanabiliyorlar diye şaşıyorum. Belki de farkına varmıyorlar, belki de görmemezlikten gelerek kendilerini savunuyorlar ya da sevmek kabiliyetleri yok. Ben aksine…</p>

  <p>Sustu, daha fazla bir şey söylemedi. O günden sonra tatlı delikanlıyı görmedim, ama kendisini unutmadım.</p>

  <p>İki, üç akşam evvel Biarritz bulvarlarından birinde gezinirken karşımdan sönük, sıska bir gölgenin bana doğru geldiğini fark ettim, bir adım kala durdu, bitik bir sesle:</p>

  <p>– Beni, dedi, tanımadınız değil mi? Ben sizinle Paris’te birkaç saat geçirmiş olan Runo Elodial’ım.</p>

  <p>Donakaldım. Bir defa gördüğümü unutmamak yeteneğime rağmen karşımdaki hayalet ile Paris’te tanıdığım ateşli, sıhhatli delikanlı arasında bir benzerlik bulamıyordum. Saçları hâlâ sarıydı ama seyrekleşmiş ve solmuştu, gözleri çukurlarına kaçmıştı, omuzları düşmüştü, o melek gibi gülüşü şimdi artık ince, bembeyaz dudakların gerilişinden ibaretti. Elini uzattı, ölü bir denizanasının ıslak kollarını silkiyorum sandım. Nihayet kendisini tanıdığımı, o da acıdığım için söyledim ve sordum:</p>

  <p>– Ne oldunuz? Bu kadar nasıl değiştiniz?</p>

  <p>– Affedersiniz, dedi, fazla ayakta duramıyorum, benimle eve kadar geliniz, anlatırım.</p>

  <p>Denize yakın, çiçekler arasında küçük bir evi vardı. Kendini bir koltuğa attı, yanı başındaki bardakta ne varsa içti. Sordum:</p>

  <p>– Hasta mısınız?</p>

  <p>– Hastalığım tıp kitaplarında yazılı değilmiş. Halbuki pek de tanınmış bir hastalık. Adı aşk!</p>

  <p>– Bir kadın size ihanet mi etti veya öldü mü?</p>

  <p>– Birçok kadın sevdim, birçok kadın tarafından sevildim. Ama beni ölümün eşiğine götüren bu cins aşk değil. Paris’te size söylemiş olduğu birkaç sözü belki hatırlıyorsunuzdur? Korktuğum başıma geldi. Ben dünyanın görülmemiş güzelliğinin, evrenin güzelliğinin kurbanıyım. Her an uyanık bir duygululuktan, inatçı bir hayranlıktan, yatıştırılması imkânsız bir gerginlikten, her şeye ve bütün yaratıklara sınırsız aşkımdan eriyor, ölüyorum. Yolda gidiyorum, bir müzeye, bir ormana, bir parka, bir saraya veya bir tavernaya giriyorum, bir panayır görüyorum, şaşkınlıktan şaşkınlığa, hayranlıktan hayranlığa uğruyorum. Her şey beni sarıyor, heyecanlandırıyor, şaşırtıyor. Anlıyor musunuz, her şey diyorum, her şey. İstisnasız, gördüğüm her şey beni hayran olmaya, onu sevmeye zorluyor. Bir taş parçası, atılmış bir çiçek, bir genç kız, solmuş bir zavallı fahişe, yaprakları dökülmüş bir çıplak ağaç, eski bir duvarın yosunları, garip bir düşünce, kararmış bir heykel, bir çocuk resmi, çimenlere yatmış bir kuzu, denizin köpükleri, gün batarken bir bulut, gece bir yıldız, evrenin sonsuz her görünüşü içimi mutluluktan kabartıyor, bu ebedi aşk kalbimi heyecanlar içinde bırakıyor. Üzerimde dayanılmaz, paralayıcı etkiler yapan sanattan bahsetmiyorum. Çok gezdim, kaç defa birden içimi itiveren sıla hasretine dayanamayarak kalkıp Piero della Françesca’nın eserlerini veya Kahire müzesindeki “köy muhtarı”nı veya Rafael’in “Galatee”sini, veya Prado müzesindeki Goya’ları, Olympie heykellerini veya Bronzino veya Rembrandt’ın bir portresini görmeye gittim. Sevgilisi uzaklarda kalmış da, kendisini büyüleyen gözleri, saçları, dudakları veya eli birkaç dakika görmek için binlerce kilometre aşmaktan çekinmeyen bir âşık gibiydim. Çok derin duyuyorum, onun için kuvvetle seviyorum. Üstelik duyduklarımı başkalarına da duyurmak, sevdiklerimi onlara da sevdirmeye çalışmak hastalığım var. Bu sebepten daima tahrik edilmiş durumdayım, hatırlamaktan ve beklemekten hem mutlu hem paramparça, daima ateşli, daima azap içinde, yeryüzünde daima harekette, hırçınlık ve haz duymaktayım, durmadan da konuşuyorum. Bu ebedi aşkın bana neye mal olduğunu, ne kadar sinir, kan ve kuvvet harcamayı gerektirdiğini bilemezsiniz. Yıllardır uyuyamaz oldum, bazen da yemek yemeyi unutuyorum. Aşkı ümitsizce seven bir insan için uykuda veya dalgınlıkla unutularak geçirilen her saat bir suç, bir ayıp, bir günahtır. Eğer evren devamlı bir harikulade keşifler olanağı ise, eğer hayat durmayan bir mucize ise, eğer aşk, garazsız ve ivazsız aşk, insana yakışan tek uğraşı ise kayıtsızlık ve unutkanlık, ruha ve Tanrıya karşı işlenmiş ödenmez birer suçtur. Fakat bu içten yanış beni yavaş yavaş bitiriyor, öldürüyor. Artık yaşayamayacağımı duyuyor, sonumun geldiğini anlıyorum. Herakles gövdesini saran alevden kaftanı söküp atabilirdi, benim ateşim içimde. Bir an sönmeden yanıyor. Kendimden daha fazla bahsedemediğim için beni affediniz. Bir daha görüşebileceğimizi sanmıyorum. Beni hatırdan çıkartmayınız. Aşk ömrüm boyunca içim doldurdu, aşk beni öldürüyor. Elveda…</p>

  <p>İki gün sonra Runo Elodial’i görmek için evine uğradım, kapıyı çaldım. Beyazlar giyinik yaşlı bir kadın açtı, evvelki akşam son nefesini vermiş olduğunu söyledi.</p>
</body>
</html>