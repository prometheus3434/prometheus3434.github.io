<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Barışı İstiyor Musunuz?</h2>

  <p><i>Avignon, 18 Şubat</i></p>

  <p>Papalıkla ilgili bu vilayet şehrini pek severim. Her gelişimde bana bir sürpriz hazırlar. İşte sonuncusu. Meşhur köprüsünün yanında bir afiş gördüm. Elle yazılmış, göze çarpar renklerle boyanmış kocaman bir şeydi, şöyle diyordu:</p>

  <p>HER PARTİDEN VATANDAŞLAR</p>

  <p>DOSTLAR</p>

  <p>DÜŞMANLAR</p>

  <p>ERKEK KADIN FRANSIZLAR</p>

  <p>BÜTÜN DÜNYA ERKEKLERİ - KADINLARI</p>

  <p>BARIŞI İSTİYOR MUSUNUZ?</p>

  <p>KİMSEYE İNANMAYINIZ</p>

  <p>GÜVERCİNLER KEBAP EDİLMEK</p>

  <p>İÇİN YARATILMIŞTIR</p>

  <p>HAÇLAR DA ŞÖVALYELERİN</p>

  <p>YAKALARINA TAKILMAK İÇİN</p>

  <p>SAVAŞ DERDİNE ÇARE NEDİR</p>

  <p>ÖĞRENMEK İSTER MİSİNİZ?</p>

  <p>ÇARŞAMBA AKŞAMI SAAT</p>

  <p>9.30’DA</p>

  <p>MOGADOR KAHVESİNE GELİNİZ</p>

  <p>PIERRE - LOUIS GOURJAT’NIN</p>

  <p>BARIŞI İSTİYOR MUSUNUZ</p>

  <p>KONUSUNDA SÖYLEYECEKLERİNİ DİNLEYİNİZ</p>

  <p>GİRİŞ-KONSOMASYON DAHİL 300 FRANK</p>

  <p>BU İLAN ÖZELLİKLE ZEKİ VE AKILLI</p>

  <p>KİMSELERE HİTAP EDER.</p>

  <p>Çarşamba akşamı Mogador kahvesine erkenden gittim. Burası geniş ve büyüktür. Benden evvel sekiz, on kişi gelmişti. Saat 9.30’da yerlerin ancak yarısı dolmuştu. Saat 10.00’da M. Pierre Gourjat kürsüsüne çıktı. Elli yaşlarında, kara çember sakallı, tıknaz bir adamdı, astragan yakalı, geniş siyah bir paltoya bürünmüştü. Uzun sözlerinden buraya aklımda kalabilenleri alıyorum:</p>

  <p>– Sakın, diyordu, her gün barış kelimesi üzerine nefesler tıkanırcasına ve şüpheli bir yeknesaklıkla tekrarlanan gündelik nutuk atışlara aldanayım demeyiniz. Gazetelerle, radyolarla nakledilen politika gramofonlarına inanmak gerekirse her hükümet, baştaki bütün sorumlularla generaller ve amiraller dahil, barış istemektedirler, gece gündüz yalnız onu düşünürler. 1914’te ve 1938’de de hep aynı şeyleri söylüyorlardı. Halbuki bunlar dünyayı altüst eden savaşların en korkunçlarının önsözleri olmuşlardı. Politikacılar ve askerler barıştan fazla söz etmeye başladılar mı korkudan titreyebilirsiniz. Sahiden barış içinde geçirdiğimiz nadir devrelerde ondan pek bahseden kimse yoktu, daha çok savaştan, geçmiş savaşlardan söz ediliyordu. Başımızdakilerin savaşı nasıl hazırladıklarını biliyorsunuz. Kullandıkları usuller gittikçe çok sayıda ve daha öldürücü silahlar hazırlamak, insanlara birbirlerini daha çok sayıda öldürebilmeleri için talimler yaptırmaktır. Bu, yangınları önlemek için en iyi çarenin ne kadar saman, kıtık ve petrol varsa hepsini bir patlayıcı madde fabrikasına toplamak olduğunu ileri sürmekten farksızdır. Hepiniz biliyorsunuz ki milyonlarca cephane, silah bir araya depo edilirse dünyayı ateşe vermek için bir kibrit, yani bir anlaşmazlık, bir sebep veya bir çılgınlık yeter.</p>

  <p>Bu korkunç tehlikeyi, uygarlığın, belki de insan cinsinin sonu demek olacak bir savaşı, ne propaganda, ne kongre, ne yürüyüşler, bayraklar ve toplantılar önleyebilir. Bunun için iki, yalnız iki çare vardır, ikisi de etkili ve radikaldir, ama kimse teklif etmeye cesaret edemiyor.</p>

  <p>Birincisi insan zekâsının, ruhunun, duygularının derinden ve tamamen değiştirilmesidir, öyle ki, hangi ırktan ve dinden olurlarsa olsunlar herkes, kuvvete başvurmanın ve kollektif cinayetlerin milletleri uzlaştırmak için düşünülebilecek en hayvanca, en aptalca çare bulunduğuna inanıp kanaat getirsin. Fakat böyle bir düşünce ve ruh tasfiyesi için, büyük bir otorite ve özel bir teknikten başka, yüzlerce yıl gerektir, halbuki facia tehlikesi ne yazık ki pek yakındır. Onun için daha kolay, daha acele, daha pratik bir çare lazımdır. Ortada iki durum var ki kolayca gözlenebilir ve reddedilemez. Birinci şu: Bizleri yok edecek silahlar sayısız teknisyen ve işçi olmasa yapılamaz. İkincisi, teknisyenler ve işçiler, ücret, disiplin, politik veya ideolojik protesto gibi ve bazen daha hafif sebeplerle işlerini bırakmaya daima hazırdırlar. Düşüncem Kristof Kolomb’un yumurtası kadar basittir ve iki olaya dayanıyor. Belli bir günde, bütün dünya sendikaları tarafından kabul edilmek şartıyla, doğrudan doğruya veya vasıtalı olarak savaş malzemesi yapılan bütün fabrikalarda işçiler kollarını bağlamalı, barış adına bir genel grev ilan ederek işlerini bırakmalıdırlar. Bu kutsal görevin, batıdan doğuya, bütün memleketlerde, aynı günde yapılması gerektir. Greve uzman işçiler, mühendisler, memurlar, top, tüfek, yangın ve atom bombaları, tank ve patlayıcı madde, zırhlı, denizaltı, uçak, kılıç, süngü, hançer imal edenler katılacaklardır. Bugün bu işçilerin hepsi ücretlerinin artırılması veya iş saatlerinin azaltılması için greve hazırdırlar. Benim önerim, onlar için de, ötekilerle ölçülemeyecek kadar, daha da çok önemli bir grev önerisidir. Düşünmeleri gerekir ki, elleriyle imal edecekleri müthiş aletler, silahlar, kendilerine, çoluk çocuklarına, evlerine, şehirlerine karşı kullanılacaktır. Aklı başında olan kimse böyle bir greve katılmaktan çekinir mi?</p>

  <p>Böyle bir anlaşma karşısında hükümetler ve kurmaylar ne yapabilirler? Bir bölgeye, bir endüstriye inhisar eden kısmi bir grevin önü alınabilir, ama milyonlarca işçinin dünyanın her tarafında, aynı günde grevi nasıl önlenebilir?</p>

  <p>Bu dünya ölçüsündeki grev hükümetleri düşünmeye zorlayacak ve istenileni kabul ettirecektir. Bütün milletlerin ayaklanmaları, bütün silahların ortadan kaldırılmasını kolayca sağlayacaktır. O zaman insan öldürecek herhangi bir silahın imalini yasadışı ilan edeceğiz. Zırhlılar yolcu gemisi olacak, silah fabrikatörleri insanlara faydalı aletler yapacaklar, toplar, tüfekler, mitralyozlar, bombalar büyük ve neşeli törenlerle denizlerin diplerine atılacaktır. Ancak bu şartladır ki barış sözleri insanlar arasında gerçek anlamım alacaktır ve Karl Marx’ın meşhur hitabına bir ek yapılarak şöyle denecektir: Bütün dünya silah fabrikaları işçileri, gerçek barış istiyorsanız birleşiniz.</p>

  <p>Belki içinizden biri bu hayati projeye şu itirazı yapabileceğini düşünüyordur: Grev esnasında ve grevden sonra ölümü hazırlamakla hayatlarını kazanan milyonlarca işçi ve aileleri nasıl yaşıyacaklar? Bu itiraza ne hayret ederim ne de beni ürkütür. Ölüm korkusu ile yaşayan gerideki bütün insanlar selametlerini sağlayacak bu dev grevin başarıya ulaşmasıyla ilgilidirler. Bu sebepten herkes işçilerle ailelerine sevinerek yardıma koşacaktır. Ve bu barış uğruna ayaklanmadan, hükümetlerin, vatandaşların sırtlarındaki dayanılmaz askeri masraflardan kurtulduktan sonra, bugüne kadar ölüm ve tahrip endüstrilerinde çalıştırılan işçiler, insanların refahını ve iyiliğini sağlamak üzere kolayca kurulacak yeni fabrikalara geçeceklerdir. Bu, hepimiz için bir ölüm kalım sorunudur. Hayatın ölüme üstün gelebileceği tek çare budur. Bakalım işçilerle şefleri önerimi anlayabilecek kabiliyette midirler? Savaşı yapmaya yarayacak şeyleri ebediyen yok ediniz.</p>

  <p>Pierre Gourjat’nın bu ateşli nutku büyük Mogador kahvesindeki küçük sayıdaki dinleyiciler arasında umduğum tepkiyi bulmadı. Pek az alkışlandı. İhtiyar dinleyiciler, sırıtıyor, gülümsüyorlardı. İçlerinden birisi yüksek sesle “Mösyö Gourjat hayal görüyor olmalı, bir akıl doktoruna götürseler iyi olacak” dedi.</p>
</body>
</html>