<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Dönüş<br/>(Franz Kafka’dan)</h2>

  <p><i>Prag, 27 Mart</i></p>

  <p>Ünlü yazarların el yazılarına karşı tutkumu bilen Prag’lı bir kitapçı, bana, Franz Kafka’nın bir hikâyesinin yayınlanmamış taslaklarını satmak istedi. Bir süre önce onun “Dava” kitabını İngilizce çevirisinden okumuş, yarı yarıya sıkılmış, yarı yarıya sürüklenmiştim. Onun için bu el yazısına -Almanca altı küçük sayfa not- kitapçının söylediği büyük parayı ödemeden bir göz atmak istedim.</p>

  <p>Dönüş -hikâyenin başlığı idi- Kafka’nın geliştirmek istemediği, ya da buna vakit bulamadığı konunun kısa bir özetidir.</p>

  <p>W.B. adında bir sigortacı, uzun sürecek bir iş için Bohemya’ya gitmek istiyordur. Genç karısını Prag’dan yüz kilometre ötedeki kır evinde yalnız bırakmak zorundadır. Daha yeni evlenmiş olduğu ve karısını çok da sevdiği için buna üzülmektedir ama iş ve kazanç onu zorlamaktadır. Yolculuk altı hafta sürecektir, ama, Kafka’nın pek anlatmadığı sebeplerden W.B. evinden iki ay uzak kalır. Nihayet o kadar beklenen dönüş günü gelir. Sigortacı evine en yakın durakta trenden iner, orada, tel çekerek ısmarladığı otomobil kendisini beklemektedir. W. B. iyi iş yapmıştır, seviniyordur, ama daha çok, biraz sonra kucaklayacağı Maria’sına kavuşacağına seviniyordur. Artık evi görünmüştür, bahçenin kapısına gelir, şimdi gece olmuştur, bahçıvan elinde fenerle gelmektedir. W.B. etrafına bakınır, hiçbir şey değişmemiştir, ama, ona her şey yeni görünür. İhtiyar beyaz köpeği kendisini tanır ve bayram eder; onu küçükten büyütmüş olan yaşlı dadısı kapının eşiğinde beklemektedir, gülümser, hoşgeldin der, sırtından paltosunu çıkartmasına yardım eder.</p>

  <p>– Ne var ne yok?</p>

  <p>– Bir şey yok Mösyö.</p>

  <p>– Madam nasıl?</p>

  <p>– İşte geliyor.</p>

  <p>Gerçekten de, üst kata çıkan meşe merdivenden W.B.’yi sevinçle karşılayan bir kadın inmektedir. Fakat sigortacı, kadın yaklaşınca şaşırır, ürker, onu kucaklayacak yerde, ağzını bile açmadan, bir adım geri çekilir. Kadifeler giyinmiş bu genç kadın, Maria’sı, karısı değildir. Maria bir güneyli gibi esmerdir, halbuki bu kadının saçları kül rengi sarışındır, Maria orta boylu, tıknazcadır; bu, uzun boylu ve incedir. Gözleri bile onunkiler gibi değil; kendisini kucaklamak isteyen yabancı kadının o kadar açık mavi gözleri var ki neredeyse ela denir, halbuki Maria’nın gözleri, bir melezinkiler gibi koyu ve parlaktır.</p>

  <p>Bununla beraber kadın tatlı bir sesle onu adı ile çağırmakta, yolculuğun nasıl geçtiğini, keyfini sormaktadır. Kadın onun ellerini zorla tutar, kucağına çeker, sıcak dudakları ile iki yanağından öper. Yolcu tek kelime söylememektedir, sanki evine değil, bir düş dünyasına girmiştir, uyanmasını bekliyordur, ama bu yeni kadından başka her şey yerli yerindedir. Ev hep o ev, eşya bıraktığı eşya, bavullarını alıp getirmiş olan bahçıvan hanımından bir şey isteyip istemediğini sormaktadır, dadısı yabancı kadına Maria imiş gibi davranıyor, köpek bile kadının etrafında sıçrayıp havlıyarak hanımıymış gibi dönüp oynuyor. Ne oldu? Nasıl oluyor da kendisinden başka kimse bu kadının Maria olmadığının farkında değil?</p>

  <p>W.B. sesini çıkartmadan yabancı kadının peşinden yukarı kata, yatak odalarına kadar çıktı. Orası da eskisi gibiydi. Maria’nın tuvalet masası, çok iyi tanıdığı şişeler ve öte beri ile hep oydu. Maria’nın elbiseleri aynı yere asılı duruyordu, kendi fotoğrafı, karısının başucunda, gece masası üzerinde, eski yerindeydi. Yeni Maria şaşkınlığından faydalanarak onu kucakladı, dudaklarından öptü. W.B. karısının pek iyi bildiği sert, egzotik kokusunu tanıdı, ama gövde başkasınındı. Kadın sordu:</p>

  <p>– Yorgun musun, yemeğe inmeden biraz dinlenmek ister misin? Bir tuhaflığın var, ne zamandır seni bekliyorum, niçin soğuk davranıyorsun? Hoşuna gitmeyecek bir şey mi oldu? İyi değil misin? Sevdiğin likörden bir kadeh vereyim mi? Şişeyi döneceğin gün için buraya aldım.</p>

  <p>W.B. kendisini zorlayarak:</p>

  <p>– Bir şey istemiyorum, diyebildi, yalnız biraz dinlenip kendime geleyim. Olanı biteni bir türlü anlayamadım, beni bir parça yalnız bırakınız.</p>

  <p>Kadın tatlı bir sesle:</p>

  <p>– Nasıl istersen, dedi, gidip mutfağa bakayım, yemek ne zaman hazır olacak? Sevdiğin yemeklerden yaptırdım.</p>

  <p>Ve elini sıkarak ona gülümsedi, odadan çıktı. W.B. soyunmadan yatağa uzandı, başı dönüyordu, bu olağanüstü serüveni bir türlü çözemiyordu. Aptallaşmıştı, kendini yatıştıracak bir açıklama arıyordu, ama boşuna. Ne olmuştu? Şu iki ay içinde sevgili karısını tanıyamayacak kadar değişen kendisi miydi, yoksa Maria, etrafındakilerden kimse farkına varmadan yavaş yavaş eskisinden büsbütün başka mı olmuştu? Veya -daha korkunç bir olası- gerçek Maria’yı evdekilerin suç ortaklığı ile bir başka kadın -görmediği, tanımadığı, ama belki de kendisini seven bir başka kadın- öldürmüş ve yerini almıştı?</p>

  <p>Bütün bu varsayışlar ona temelsiz geldi, kafasından söküp atmak istedi. Ama istediği kadar düşünsün, daha olağanını, daha inandırıcısını bulamıyordu. W.B. bir romantikti, Hoffmann ve Edgar Poe hikâyelerini sevmezdi, onun için toparlandı, hiçbir şey olmamış gibi davranıp, görünüşte bu yeni duruma ayak uyduracaktı, yabancı kadını gerçekten kendi Maria’sı gibi tutacak, oyun oynayacaktı. Belki zamanla, etrafını gözetlemekte ayak direyerek gerçeğin ne olduğunu anlayabilecekti. Bu karar şaşkınlığını giderir gibi oldu ama iç bozgununu yatıştıramadı.</p>

  <p>Sahte Maria odaya döndüğü zaman W.B. yatağından doğruldu, yeni bir ümide kapılmıştı. Alacakaranlıkta, giderken bıraktığı karısını fark eder gibi olmuştu. Ama bu, bir saniyeden fazla sürmedi, hayır, odaya giren karısının yerini alan yabancı kadındı.</p>

  <p>W.B. kendini toparladı, kadını kolundan tuttu, kumaşın altından ılıklığını duyduğu kol Maria’nındı, içinden bir pişmanlık geldi. Yeni karısı da ilki gibi şefkatli, nazik, neşeli ve zarif görünüyordu Şimdi yapmaya hazırlandığı deneme ona daha kolay, daha az korkunç geliyordu. Yemeğe beraber indiler…</p>

  <p>Kafka’nın hikâye tasarısı burada bitiyor. Bu karmaşık durumun, ki yazarın garip düşüncesine pek uygun gelmektedir, sonunu bulabilmek, nasıl biteceğini tasarlamak çok güçtür. Onun için, hikâyenin tamam olmadığına bakmayarak kitapçının istediği iki yüz kuronu ödemekten kaçınmadım.</p>
</body>
</html>