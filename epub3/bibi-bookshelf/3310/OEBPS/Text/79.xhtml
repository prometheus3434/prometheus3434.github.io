<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Bilmezoloji</h2>

  <p><i>New York, Waldorf Astoria, 1 Haziran</i></p>

  <p>Öğleden sonra ilk görüşmemizde, Doktor Horeb Naim, Yeni Meksika Üniversitesinde yeni bir kürsü kurmak üzere benden üç yüz bin dolar istiyordu. Bana daha önce birçok mektup yazmıştı ama kürsüyü hangi bilim için kuracağını bildirmemişti. Bugün, nihayet açıklaması için kendisini zorladım:</p>

  <p>– Biliyorsunuz ki, diye başladı, memleketimizde bilinen ve akla gelen her bilim, hatta bu bilimlerin çeşitli kolları ile yemek, evlilik gibi pratik öğretimleri için bile kürsüler vardır. Ve yine biliyorsunuz ki, insan tarafından elde edilmiş ve günümüze kadar saklanılmış bilgiler, en ünlü bilginlerin bile bilemedikleri şeyler yanında hemen hemen hiçtir. Böylece kolejlerimizin, üniversitelerimizin övündükleri sayısız kürsüler yanında bir tanesi, belki en önemlisi eksiktir ki, o da, bilmediklerimiz ve asla öğrenemeyeceğimiz şeylerin kürsüsüdür. Bu bilgisizlik bilimine ben, Bilmezoloji adını verdim. Bunun öğretimi için hiç olmazsa bir kürsü gerekiyor, onun için yardımınızı diliyorum. Şunu da söyleyeyim ki bu bilimi benden başkası öğretemez.</p>

  <p>Sevinçle haykırdım:</p>

  <p>– Çok güzel bir düşünce, bunun için benim aklınıza gelmiş olmama teşekkür ederim, ben ki bilgiden çok para bakımından zenginim, Bilmezoloji’nin kurulmasına benden yakışırı olamazdı. Yalnız ve pek haklı olarak bir şey bilmek istiyorum. Madem ki Bilmezoloji bilmediğimiz ne varsa onunla uğraşıyor, bu bilmediklerimizi herkese nasıl öğreteceğiz?</p>

  <p>Doktor Horeb Naim kırçıl sakalını okşadı, yeleğinin cebinden yuvarlak bir ayna çıkardı, sevimli buruşuklukların oynaştığı zeytuni yüzünü seyretti, dudaklarında tatlı bir gülümseme belirdi. Sonra aynasıyla oynayarak dedi ki:</p>

  <p>– Merakınız düşüncemin ne kadar doğru olduğunu gösteriyor. Bu konuda size yeteri kadar bilgi vermediğimi anlıyorum, Ama şimdi dinleyiniz: Bilmezoloji, daha yayınlanmamış kitabımda açıkladığım gibi, çok geniş bir alandır ve gelecekte vereceğim dersler için hiç de konu sıkıntısı çekecek değilim. Her şeyden önce bilmediklerimizin bir programını çıkartmak gerekiyor. Bu, ümitsiz bir davranışa benzer ise de üstesinden geleceğiz. En ileri bilimlerde bile karşılıksız sorular, gizli yönler sayısızdır. En akla yakın teoriler bile nihayet birer teoridir, karanlıkta etrafı yoklamadan ileri gidemez. Astronomide olağanüstü ilerlemeler oldu, ama evrenin ne olduğunu açık ve kesin olarak daha biliyor değiliz, tıp son elli yıl içinde mucizeler yarattı, fakat vücudumuzdaki bazı organların, maddelerin neye yaradıklarını henüz öğrenmiş değiliz. Biyoloji gerçek bilimler arasında yer aldı ise de sayısız bitkilerin, çeşitli yaratıkların hayat biçimleri karanlıklar içindedir. Bilmezoloji bunların bilançosunu çıkarttıktan sonra bilinmeyenleri iki büyük kısma ayıracaktır: Biri, yakın gelecekte bilinmeyen yönleri bulunacak olanlar, öteki hiçbir zaman bulunmayacak olanlar. Bunların arasına fena konulmuş ya da anlamsız sorularla insan zekâsının açıklamaya yeterli olmadığı sorular da katılacaktır. Bilmezolojini bir başka ödevi de bilimler tarihinde araştırmalar yaparak eski zamanlarda en yüksek dehalar tarafından bile bilinmeyen gerçeklerin nasıl ve hangi metotlarla meydana çıkarıldıklarını bulmaktır. Bu ötekilerinden daha az verimli olmayacak tarihi bir çalışmadır. Şunu da yalnız sizin için ekleyeyim ki Bilmezoloji öğretiminin ahlak üzerine büyük bir etkisi olacaktır. Bilinmeyen şeylerin bilinenlerden daha pek çok olduğunu kanıtlamakla insanlarda, özellikle gençlerde selamete ulaştırıcı alçakgönüllük duygusu belirecektir. Öte yandan, insan düşüncesinin; bilinmeyenleri nasıl bilinir hale getirdiği ve gelecekte de daha iyi bir biçimde nasıl getireceğini göstermekle Bilmezoloji düşünürlerin haklı gururunu artıracaktır. Öyle sanıyorum ki sorunuzu aydınlatacak ve bu işe yardımınızı sağlayacak kadar bilgi verdim.</p>

  <p>Doktor Horeb Naim’in beni inandırdığını söylemeliyim. Belki kesenin ağzını fazla açtım, ama ona üç yüz bin dolarlık bir çek imzalayıp vermekten kendimi alamadım.</p>
</body>
</html>