<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Leopardi’nin İyimserliği</h2>

  <p><i>Napoli, S Mart</i></p>

  <p>Limana yakın sahaflardan birinde ünlü şair Giacomo Leopardi’nin el yazısı ile iki sayfa buldum. Bütün uzmanlar bu yazıların ona ait olduğunu söylediler. Milli Kütüphanedeki el yazısı ile de karşılaştırdım, ben de onun olduğu kanaatine vardım. Bununla beraber o iki sayfadaki düşünceler, bana, büyük şairin tam ve inatçı kötümserliğini, aksine değilse bile, onu yumuşatır, azaltır gibi göründü. Unutmamak için o düşünceleri buraya geçiriyorum.</p>

  <p>– Yaşamak felaketinden uzun uzun bahsedenlerin, benim ilk gençliğimden beri yaptığım gibi, kendileriyle açıktan açığa çelişme içinde oldukları kolayca ileri sürülebilir. Çünkü, ümitsiz düşüncelerini kâğıt üzerine elinden geldiği kadar doğru ve güzel olarak geçirmekle kalmayan yazar, edebiyat ve felsefe meraklıları tarafından okunsun, hayran kalınsın, tartışılsın diye onları bastırtır, sattırır, böylece de, şikâyetlerini yazmaya ve yayınlamaya çalışmasıyla, okuyucularına inandırmak istediği gibi, mutluluğun bir ümitsiz inkârcısı olmadığını ispat etmiş olur. Bu söylediklerime iki delil gösterebilirim. Birincisi şudur: Sözünü ettiğim, insan için can sıkıntısını, acılarını hafifletmek imkânı olmadığını ileri sürmekten geri kalmayan yazar, en güzel bir üslup ve en yüksek bir şiir ile hayatın kötülüklerinden şikâyetlerini, melankolik kişiliğini belirtmek için bu kadar uğraşıyorsa, kendisinin ve başkalarının felaketlerini yazmaktan zevk duyduğunu veya acılarının pek o kadar dayanılmaz olmadığını gösteriyor demektir. Gerçekten ümitsizliğe kapılmış bir kimse ağlayabilir, haykırabilir veya susabilir. Ama bütün insan uğraşmalarının tam ve dönülmez gereksizliğini bildiğinden, hiçbir vakit eline kalemi alarak güzel yazmak isteğini açıklayan bir araştırma ile, yaşantı acılarından ağıtlar yapmayı düşünmez. Düşünüyorsa şu demektir ki, sayfalardan kendisini açıklaması, mükemmellik çabası, yaymak zahmeti ona bir çeşit keyif vermektedir, değilse bile gündelik acılarını hafifletmektedir.</p>

  <p>İkinci delil şu olabilir: Yazan ve yayınlayan kimse, üzüntüsü engel bile olsa, okunmak, anlaşılmak, övülmek isteğini gösteriyordur. Bundan şu çıkar ki, insanları yazdıklarını okumaktan zevk duyuyor, hatta evrensel anlayışsızlığın, doğal umursamazlığın üstüne çıkacak kadar düşüncelerini kavrayacak durumda sayıyordur. Böylece sözünü ettiğimiz yazar insan zekâsının gerçek değerine inandığını göstermektedir. Halbuki onu özellikle küçümsemiş, hor görmüştü ve nihayet kendilerinde övülüp sayılmaya değer bir şey olmayan insanlar tarafından övülmekten hoşlandığını da itiraf ediyordur. Ümitleri ve istekleri o yazarın tartışılmaz, yanıltısız saydığı gerçeklerle tam çelişme halindedir. Eğer insan kendisine özel hiçbir şeyi bulunmayan, sonsuzluğu olmayan sefil ve aptal bir yaratık ise neyi anlıyabilir? Onun onaylarının alkışlarının ne ağırlığı, ne değeri vardır?</p>

  <p>Burada sözünü ettiğimiz yazar -belki de şu satırların yazarıdır- eserlerinde söylediklerinden daha az bir tartıda acılarının kölesi olduğunu istemeyerek açıklıyordur. Gerçekten de öyle. Muharrir düşüncelerini güzel bir üslupla sıralamanın zahmete değer, bu zahmetin bir zevk ya da acılarını hafifletici bulunduğuna; insanların açık aptallıklarına rağmen yazdıklarını anlayabilecek, düşüncelerine saygı duyabilecek durumda olduklarına inancını göstermektedir ki, nihayet bu anlayışın bu onayın değerli birer varlık, aranılan bir teselli olduğu meydana çıkmaktadır. Aksine, mutluluğun gerçek inkârcısı ve her şeyin boşluğunu bilen gerçekten mutsuz, hiçbir zaman edebiyatın ve insan zekâsının boş hayalleriyle kendisini avutmayacaktır. Budala edebiyatçılar ve filozoflar kalabalığı ile birlikte aldatıcı övünüşlere kendini bıraksa, durmadan, kusana kadar tekrarladığı şeye, yani hayatın can sıkıntısından, üzüntüden ve felaketlerden başka bir şey olmadığına ruhunun derinliklerinde inanmadığı şüphe götüremez.</p>

  <p>Madem ki ben de eski devirlerin Hermes’leri gibi ikiyüzlü yazarlardan biriyim, madem ki bütün İtalya’da bu çeşit yazarların belki de biriciği benim, henüz halka karşı ve açıkça utancımı itirafa cesaret edemiyorsam bile, düşüncemin çelişmeler içinde olduğunu içtenlikle kabul etmek istiyorum.</p>

  <p>İkinci düşünce şudur, daha kısadır:</p>

  <p>– Yazılarımda birçok defa eskilere, kendilerini tanrıların savunduklarına, doğanın iyiliklerine, aşka, şan ve şerefe inandırarak tatlı bir mutluluk vehmi veren “tatlı yalanlar”ı aradığım olmuştur. Fakat sonra, tarihçilerin ve şairlerin söylediklerine göre zamanımız kadar hayvan ve zalim, o uzak devirlerdeki çılgın ve hain olayları, insanların toplu bir halde öldürülüşlerini, felaketleri, faciaları hatırlayınca, ilk düşüncemin doğruluğundan şüphe etmeye başlıyorum. En “tatlı yalanlar” bile -bugün gençlerde görüyoruz- insanı fenalığın türlü çeşitlerinden koruyamıyor. Şu sonuca varmamız akıllı bir davranış olur ki, insan vehimleri arasında hesaba katılması gereken biri varsa, o da, bazı ortak vehimleri bize faydalı gösterenidir.</p>
</body>
</html>