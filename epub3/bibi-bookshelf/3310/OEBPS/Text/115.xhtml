<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Voronof ile Görüşme<br/>(veya İnsanın Başkalaşımı)</h2>

  <p><i>Nis, 17 Mart</i></p>

  <p>Gençleşmiş ihtiyar Rus, beni geniş bir salona aldı. Genç karısı da oradaydı. Koltuklara oturur oturmaz, Voronof, gülerek:</p>

  <p>– Sizin için, dedi, yapılacak bir şey yok. Hayır, bir şey yok sanıyorum. Ne gençleşmek, ne de bir dahi haline getirilmek istiyorsunuz, öyleyse ne diye beni görmeye geldiniz?</p>

  <p>Kendisine, kişisel bir isteğim olmamakla beraber, araştırmalarını, denemelerini merak ettiğimi, İnsan Başkalaşımı Enstitüsüne dolarlarımla yardım edeceğimi söyledim. O zaman Voronof daha sevimli oldu:</p>

  <p>– Bu davranışınıza teşekkür ederim, dedi, gençleştirme kliniğim için sağlam birkaç maymundan başka bir şeye ihtiyacım yok. Müşterilerim oldukça zengin, masraftan da kaçınmıyorlar. Fakat teklifiniz budalaların iyileştirilmeleri hesabına çok kıymetlidir. Bu zavallılar o kadar aptallar ki ahmaklıklarının tedavisi gerektiğini anlayamıyorlar. Nerede kaldı ki, başkalaşımları, değişmeleri için çok para sarfedilmesi gerekmekte, bu da işlerine gelmemektedir.</p>

  <p>Denemelerinin başarıları, insan başkalaşımı ameliyatlarının sonuçları üzerine Voronof’tan bilgi edinmek istedim:</p>

  <p>– Şimdilik, dedi, bu sırrı açıklayamayacağım. Başka türlü davranacak olursam günümüzün bazı ünlü kişilerinin isimlerini açıklamam gerekiyor. Söylesem siz de şaşarsınız. Yalnız şu kadarını diyebilirim ki, bir mankafayı dahi veya ona yakın bir hale getirmek için denemelerim, beni dünyaca meşhur eden gençleştirme ameliyatlarından daha öncedir. İlk girişimlerinden daha iftihar ettiğim ve beni daha eğlendirdiği halde son zamanlara gelene kadar ondan bahsetmiş değildim. İhtiyar bir kimseye gençlik olanaklarından bazılarını geri vermek nispeten kolay bir ameliyattır, ama sadece aşılanan kimse için faydalıdır, onun cinsel faaliyetini artırır, netice pek de uzun sürmez. Fakat ahmakların durumları başkadır. Bu konuda gençler, çoğunlukla çocuklar üzerinde çalışırız ve yıllarca sonra değişiklik kendini gösterince, yeni dahi yalnız şahsına değil, bütün insanlığa faydalı olabilir. Meşhur bazı yazarlar, herkesin hayran olduğu bazı artistler, çok tanınmış ve moda olmuş bazı düşünürler, çocukluklarında birer zavallı mankafadan başka bir şey değillerdi ve onları yoksullar evinden toplamıştım, tedavimden sonra bugünkü durumlarına ulaştılar.</p>

  <p>– Hiç olmazsa birisinin adını söyler misiniz?</p>

  <p>– Bunu yapamam, gerçekten yapamam Mr. Gog. Söylersem hem meslek sırrına ihanet etmiş, hem aydınları kıskanan halkın ağzına, her şeyini bana borçlu olan meşhur bir kimsenin adını vermiş olurum. Bununla beraber, iyi bir gözlemciyseniz, siz kendiliğinizden böylelerini tanıyabilirsiniz. Bilgim ve sabrım sayesinde, ben, bu işlerin cahili kimselerin mucize dedikleri şeyi başardım. Şunu da ilave edeyim ki eserim hiçbir zaman dört başı mamur olamadı. Hemen daima, dahi olmuş bu mankafalarda, doğuştan aptallıklarının bazen pek göze çarpan izleri kalıyor. Çalışmalarım sayesinde mankafalık deliliğe yükselen bir tahrik ile “ben”in heyecanı aracılığıyla “Sublime”leşti. Bazı çocukça ve şarlatanca tuhaflıklar, her ne pahasına olursa olsun orijinal olarak gayreti, bazı iddialı aptallık nöbetleri iyi görmesini bilen gözler için bu yapma dahiliğin gizli ve bayağı kaynaklarını açıklamaktadır. Ben çok şey yaptım, gerçekten çok şey yaptım, ama doğa kurnaz ve inatçı: Doğuştan akıl fukaralığı, çok yazık ki ve sık sık, sonradan yapma fikir büyüklüğü arasından sırıtıyor. Günün ünlü kişilerini şüpheli bakışlarla gözetleyiniz, belki de tamamlanmamış şaheserlerimden bazılarını tanıyabilirsiniz. Mutlu öğrencilerimden bazılarında eski mankafalıklarının izlerini gördükçe nasıl eğlendiğimi hayal edemezsiniz. Bununla beraber, yüksek yaradılışta kimseler olduklarına inanmaya alışmış bulunan halk, aptallığa dönüşleri, saçmaladıkları en belli ve bir kepazelik olduğu sananlar bile onları ağızları açık dinliyorlar, alkışlıyorlar. Bu bakımdan beni bağışlamanız gerek, onları, yıllarca önce, teknik olanaklarım henüz tam değilken, ilk denemelerim zamanında meydana getirdim. Mankafalardan şimdi çıkaracağım dahiler daha çok başarılı olacak.</p>

  <p>– Kullandığınız usul üzerine bir bilgi verebilir misiniz?</p>

  <p>– Ne yazık hayır, veremem. Zaten bir mankafayı bir dahi haline getiren teknik o kadar karışıktır ki hareket noktası olan prensipleri birkaç cümle ile anlatmak kabil değil. Fakat daha ilk günden uyguladığım ana prensibi söyliyebilirim. Daha gençliğimde benzerlerimin manzarasından, geri ve hayvanca varlıklarından ürkmüştüm. Cinsimizin gelişmesi orada durmuş sanıyordum. Çünkü insan cinsinin son basamağı bilinçli bir irade ile tabiatı yerine geçmesi gerekirken buna aldırış bile etmiyordu. Halbuki insan, zekâsı ile hem kendini hem öteki hayvanları geliştirebilirdi. Böylece ana prensibim insanların istihaleleri, değişmeleri oldu. Buna rahipler, filozoflar, ahlakçılar, profesörler, politikacılar başvurmuşlardı ama etkileri geçici olmuştu. Bilim gerekiyordu. Yalnız biyoloji insanı yeni baştan yapıp düzeltmeye kalkışabilirdi. İşe ihtiyarlara erkekliklerini geri vermek, aptalları akıllandırmakla başladım. Başardım. Şimdi canileri birer aziz, cüceleri dev, ürkek ve yumuşakları yırtıcı haline getirmeye, delileri akıllandırmaya, kadınları erkek yapmaya hazırlanıyorum. Bilim için olmaz diye bir şey yoktur, biyoloji, tıp ve cerrahi için saçma ve güç diye bir şey yoktur. İnsanların dünyası altüst edilip değiştirilmelidir. Bu koyun gibi cinsin binlerce yıllık yeksenaklığını yenmek zamanı geldi. Asrımıza ve bize layık tek radikal ihtilalin, büyük biyolojik ihtilalin saati çalmış bulunuyor. Ve şayet bu topyekûn ihtilale karşı koymak isteyen çıkacak olursa onları birer duygusuz hayvan veya dilsiz birer otomat haline getiririm. Siz, Mr. Gog, İnsan Başkalaşımı Enstitüsünün en cömert koruyucusu olmak ister misiniz? Ona Nietzsche’nin şu sözünü döviz yapardık: İnsan, maymunla üstün insan arası bir köprüdür.</p>

  <p>Buraya gelince Profesör ayağa kalkmıştı, yüzü kıpkırmızı olmuş haykırıyor, buhran içindeymiş gibi çırpınıyordu. Karısı koştu, anlayamadığım bir dilde bir şeyler söyledi, sonra dönerek beni kapıya kadar götürdü:</p>

  <p>– Mr. Gog, dedi, kocama yaptığınız bağış vaadine çok teşekkür ederim. Tekrar ne zaman görüşeceğimizi ben size telefonla bildiririm.</p>
</body>
</html>