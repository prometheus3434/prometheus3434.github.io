<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>İbni Kusaî’nin Dükkânı</h2>

  <p><i>Amsterdam, Nisan sonu</i></p>

  <p>Ömrümde gördüğüm en garip dükkânı, birkaç gün evvel, Amsterdam’da, Yahudi mahallesinde keşfettim.</p>

  <p>Dışından herhangi bir dükkândan farkı yoktu. Koyu kırmızı bir tabela üzerine altın yaldızla, sahibinin adı yazılı idi: İbni Kusaî.</p>

  <p>Dükkânın tek garipliği, kapının iki tarafındaki camekânlarda siyah perdelerden başka bir şey bulunmayışıydı. Merakımın fazla olmasına rağmen ilk gün giremedim. İçeride ne olabileceğini görmeye çalışıyordum, ama kapıda da, camın üstünde uzun, yeşil mavi bir ipek perde vardı.</p>

  <p>Ertesi gün, oraya, günün bir başka saatinde bilhassa gittim. Kapı yine kapalı idi, camekânlarda yine bir şey yoktu. Bir hayli müddet, bir aşağı bir yukarı, belki bu esrarlı dükkâna giren, çıkan olur diye, dolaşıp durdum, olmadı, birkaç adım ileride, Türk halıları satan bir mağazanın eşiğinde, Rembrandt’ın resimlerindekilere benzer ihtiyar bir Yahudi tütün içiyordu. Halılara bakar gibi yaptım ve laf arasında, komşusu İbni Kusaî’nin neler sattığını sordum. Bu sözlerim üzerine ihtiyar Yahudi, kaşlarının altında saklı gözlerini açarak yüzüme dikti, şiş ellerini havaya kaldırarak lanet eden bir peygamber edası takındı ve sakalının yumağından iki üç defa, aynı kelimenin çıktığını duyar gibi oldum:</p>

  <p>– Günah, günah!</p>

  <p>Sorumu tekrarladım. İhtiyar arkasını döndü ve halı yığınları arasında kayboldu, gitti.</p>

  <p>Birkaç gün sonra aynı sokağa geldim, içimi kemiren meraktan kurtulmaya karar vermiştim. Kapının tokmağını çevirip sonunda içeri girdim. Dört köşe, bomboş, sandalyesiz, tezgâhsız bir yer. Eşya adına, koyu renkte iki büyük dolaptan başka bir şey yok.</p>

  <p>Şaşkın, seslenip seslenmemekte kararsız bir halde etrafıma bakınırken, sağ taraftan bir perde aralandı, esmer, iyi giyinmiş, tıraşlı, güler yüzlü, herhangi bir başka yerde bir elçilik veya büyük bir otel kâtibi zannedebileceğiniz bir genç girdi. Yalnız siyah, sulu, çok hareketli gözleri ile hafif yaldızlı koyu teni doğudaki atalarını hatırlatıyordu. Beni gördüğüne hiç şaşırmadı. Beyaz mineli tebessümü ile sordu:</p>

  <p>– Heveskâr mısınız?</p>

  <p>Neye olduğunu bilmeden başımı eğdim ve davetkâr delikanlı, samimi bir suç ortağı gibi göz kırpmaları ile beni perdeden içeri aldı. Pırıl pırıl cilalı güzel bir ahşap merdivenden çıktık. Yukarıda, her şey anlaşıldı. Nazik İbni Kusaî ahenkli bir sesle:</p>

  <p>– Herhalde, dedi; mağazamın bu… meraklı yönleriyle diyelim, dünyada eşsiz olduğunu biliyorsunuzdur. Burada, sıradan ve olağanüstü, fakat hepsi gerçek, işe yarar ve ucuz parçalar bulabilirsiniz. Ne yazık ki, bunların meraklısı pek az.</p>

  <p>İbni Kusaî’nin “malı” sahiden bir özellik gösteriyordu ve kendimi derhal kendi dünyamda hissettim. Bu çok mükemmel esnaf devam etti:</p>

  <p>– Bu camekân, dedi, satışı kolay mallardır, fazla parası olmayan meraklılar içindir, pek o kadar önemli değildir. Parmak kemiklerinden yapılmış ağızlıklar, gümüş ve platin üzerine konulmuş dişler, sırt kemiklerinden işlenmiş kalemler, gerdanlıklar. Hammaddelerimiz, şüphesiz yalnız insanlardan geliyor, prensip olarak hayvan kemikleri işlemiyoruz. Fakat, bunlar sanatımızın alfabesi sayılır.</p>

  <p>Bir başka camekân işaret ederek:</p>

  <p>– Belki, dedi, İtalyan Segato’nun usulü ile dondurulmuş şu parçalar sizi ilgilendirir. Gayet güzel bir genç kız eli, bir zenci dansözün iki ayağı ve meşhur bir Çingene kemancının sağ kulağı var. Deri biraz doğal renginden kaybetmiş ama, görünüş kusursuz. Vaktiyle yumuşak ve okşayıcı bu elle, şimdi düşmanlarınızın kafalarını kırabilirsiniz. Fakat, öyle sanıyorum ki, bunlar da sizi pek fazla ilgilendirmiyor. Hakkınız yok değil. Daha iyileri var. Mesela, ziyafetler için şu artistik iki kupa, kafataslarından ve Lombardiya üslubunda, yani Kral Alboin’in kullandıklarının aynı olarak yapılmıştır. Şu gördüğünüz, güzelliği ile ünlü bir kadının uyluk kemiği işlenerek meydana getirilmiş bir flüttür. Saksı veya şekerlik haline getirilmiş zarif ölü kafalarımız, devlerin oyluk kemiklerinden yapılmış bastonlarımız da var. Bu sanat eserleri için gerekli hammaddeyi bulmak için ne güçlükler çektiğimizi bir bilseniz.</p>

  <p>Bir köşede duran camlı dolabı açtı. Üç sıraya dizilmiş geniş kaplar görülüyordu:</p>

  <p>– Bu, dedi; ilginize değer. Şu yukarıdaki geniş kavanozdaki Borneolu bir Dyaak’ın kafasıdır, alkolde saklıyoruz. Hollandalı bir gezginden aldım. Yüzündeki dövmeler ve korkunç ifadeye bakınız. Biliyorsunuz ki, bu vahşiler, insan kafası avlarlar.</p>

  <p>Sahiden, sarımtrak alkolün içinde, kavanozun camına yapışmış, şişmiş, iğrenç, üzerinde birtakım hiyeroglifler ve kısa kıllar bulunan bir surat, göz kapaklarının kıvrımlarının yarı aralığından bana bakıyordu. İbni Kusaî devam ediyordu:</p>

  <p>– Yanındaki de ilgi çekici bir parça: Dört kollu, iki başlı bir cenin.</p>

  <p>Tiksindiren, tanınmaz hale gelmiş birtakım uzuvların düğümü!</p>

  <p>– Aşağıya, sağdaki kavanoza bakınız. Bu, savaştan bir yıl önce, Palma-Beach’te güzellik kraliçesi olmuş bir kızın başıdır. Çok iyi korunmuştur. Her zaman bulunmaz bir parça.</p>

  <p>Zamanla sarı olmuş saçlar, binlerce defa öpülmüş bir yüzü çerçeveliyordu. Fakat gözler kapalı, yanaklar yeşilimtraktı, ağzı nerede ise siyahtı, camdan, dişleri biraz çamurlanmış çakıl taşları gibi görünüyordu. İbni Kusaî, bir filozof edasıyla:</p>

  <p>– İşte, dedi, insanları yiyen güzellik ne hale geliyor. Şimdi başka şeylere geçelim. Duvardaki tablolara bakınız. Bunlar, insanların göğüslerinden, karınlarından alınmış deriler üzerine dövme yöntemiyle yapılmış ve doğal olarak çabuk bir işlem uygulanarak gerilmiştir. Katiyen bozulmaz. Desenlerin güzelliğine ve renklerin orijinalliğine dikkat ediniz. Soldaki manzara çok güzel, ağaçlar, ay, bir şato var. Hepsi tamam. Soldan üçüncü. Tunuslu bir balıkçının dövmeleridir: Afrika, üzerinde üç yunus balığı, bir hançer ve bir kadın profili. Hoşunuza giderse, sadece dört yüz florin. Şuraya asılı gür saç topuzları, bir Kızılderili köyünde bulunmuştur. Uzun, kusursuz, kafa derisi adamakıllı tabaklanmış. Bir salonu süslemek için çok iyi olur. İlerideki raflarda bir çok kitap görüyorsunuz. Hepsi, tabii bizim işimizle ilgili. Çok güzel “Danses Macabres” koleksiyonum var. Çok nadir bir şey ve orijinal baskı. En başta 1485’te Paris’te basılmış Guy Marchant’ınki geliyor. Şu albüme bakınız, bir şaheser. Genç Holbein’in 1526 tarihli “Imagines Mortis”idir. Hayret edilecek resimler ve yepyeni kalmış. Şuradaki Leloyer’nin “Histoires des Spectres”i. 1605’te basılmış, yanındaki, 1690 Hambourg baskısı, çok nadir olan Decker’in “Spectrologie”si, sonra, Mısırlılardan Hungter, Ruysch ve Gorini’ye kadar, ölü dirilticilerine, mezar soyguncularına ve mumyacılığa ait bütün eserler var. Fakat kütüphanemin en kıymetli eseri, şu, insan derisi kaplı ciltlerdir. Biliyorsunuz ki, Büyük Fransız İhtilali sırasında, Meudon’da bir insan tabakhanesi vardı. Bu endüstri şimdi Almanya’da zor zoruna geçinebilmektedir. Ebruların güzelliğine ve gözeneklerin inceliğine bakınız. Vidala kadar dayanıklıdır. Size, tanınmış nekrofil (ölü seven) Marquis de Sade’in <i>Aşk Cinayetleri</i> eserinin kıymetli bir baskısını verebilirim. Cildi Londra’da kıskançlık yüzünden katledilmiş bir zenci kadının derisinden yapılmıştır. Tek kopyadır. Fiyatı bin iki yüz florin.</p>

  <p>Hiçbir şey satın almadığımı, sadece baktığımı gören İbni Kusaî sağdaki duvarda bir demir kapı açtı ve nezaketle içeriye davet etti:</p>

  <p>– Burası, dedi, mukaddes emanet dediğimiz şeyler dairesidir. İşte şurada, birkaç ay evvel Mısır’dan gelmiş mumyalar. Gerçek mallardır. Mısır bilimi uzmanlarının onayları da vardır. En güzeli, dördüncü Amenofis’in büyük memurlarından Tetu-Nu’nunkidir. İç içe iki boyalı tabutta yatan şu kadınınki de dikkate değer. Resimlerde büyük bir Mısır konağının ev hayatını görüyorsunuz, zenci köleler su taşıyorlar, hizmetçi kızlar örgü örüyorlar, aşçı tavuk yoluyor, tencereler sıralanmış şarap küpleri yan yana dizili, kediler ev maymunlarını kovalıyor. İlerideki örme hasırlar içinde kurumuş, büzülmüş cesetler, Amerika keşfedilmeden evvelki devre ait Peru mumyalarıdır. Kollardaki kaslara, kemiğe daima yapışan sinirsel maddeye ve cam gibi görünen şu saç tutamlarına bakınız. Onu koleksiyonum için saklayacağım, ama pek fazla özelliği yok. Şu üst raftaki büst daha dikkate değer.</p>

  <p>Bu, başına büyük siyah bir peruka geçirilmiş bir kafatası idi. Çene kemiklerini de kırmızıya boyamışlardı. Bütün dişleri altındandı, boş göz çukurlarına mavi bir gözlük takılmıştı: Müthiş, iğrenç, korkunç.</p>

  <p>– Size bilhassa şu küçük fakat tarihi ve birinci sınıf parçaları önereceğim: Scipion’ların mezarında bulunmuş üç parmak kemiği, Madam du Barry’ye ait bir tutam saç, Rusya İmparatoriçesi büyük Katerina’nın kuyruk sokumu, Shelley’in küllerinden bir tutam… Şu kavanozun içinde Allahsız şair Madam Ackerman’ın yüreği var, şu fildişi kutuda Puşkin’i öldüren kurşun, onun yanında Kant’ın hasmı Dessau’li büyük filozof Moise Mendelssohn’un sakalı var. İlerideki cam fanus altındaki biçimsiz küçük heykel, Herculanum kazılarından gelmedir ve kavrulmuş bir çocuğa aittir. Gayet nadir bir parça. Burada görülecek başka şey yok. İskeletlere geçelim.</p>

  <p>İbni Kusaî bir kapı daha açtı ve asla unutamayacağım bir manzara ile karşılaştım. Büyük, yumurta şeklinde bir salonda, askerler gibi dörder dörder dizilmiş bir iskeletler alayı, sayısız boş gözlerle bize bakıyorlardı. Ölümün beyaz ordusu! Orada her boydan ve her biçimden iskeletler vardır: Devler ve cüceler, bodurlar ve inceler, muhteşem olanlar ve dökülenler, bazıları şişler ve urlarla biçimlerini kaybetmişlerdi, kimisi toz ve topraktan kabuk bağlamıştı, bir kısmı da bir kemik profesörünün eseri imiş gibi ayarlı, düzgün ve insana özgü olmayan bir beyazlıkta idi. İçlerinde çocuk iskeleti de vardı, bir tanesinin iki kolu yoktu, bir kafanın üstünde rengi kaybolmuş bir tutam saç görünüyordu, birisinin şakağında iki delik vardı, katledilmiş bir adamınmış. İbnî Kusaî;</p>

  <p>– Hikâyesi olan tek iskelet dedi, son sıranın sağdan birincisi. Ondan ayrılırken hüngür hüngür ağlayan bir Alman ressamından satın aldım. Bir gençlik arkadaşının iskeletiymiş. Çok fakir olan iki arkadaş Alp dağlarında yaya seyahate çıkmışlar, kar bastırmış, yıkık bir kulübeye sığınmışlar. Soğuktan korunmak için, bütün gece, kucak kucağa sarılıp yatmışlar. Sabahleyin içlerinden biri ölmüş. Sağ kalan dostunun iskeletini çıkartıp otuz yıl boyunca yanında saklamış, seyahate çıkacak olsa beraber götürürmüş. Harpten sonra, sefalet, nesi var nesi yok, kitap olsun tablo olsun satmaya mecbur etmiş, en son da bu dostluk hatırasını. Bu hikâye, iskeletin değerine bir şey eklemiyor, elli florine size verebilirim.</p>

  <p>Bu korkunç iskelet alayı, kıpırdamadan, bir emir, bir ses bekliyor gibi idi. Belki de İsrafil surlarının sesini. Bazısı, hafif öne eğilmiş kafatası ile düşünceli, bazısı sırıtan dişlerini ileri uzatarak kendi ölümlerinin intikamını alır görünüyordu. Biri, gümüş tellerle bağlı kocaman bir el uzatarak çırılçıplaklığın sefaleti içinde dirilerden sadaka ister gibiydi.</p>

  <p>Nazik Ben Kusaî, alçak sesle dedi ki:</p>

  <p>– Size gösteremeyecek bir tek şeyim var, doğrusu çok yazık. Çünkü bu mağazamın incisidir. Dünyada eşi olmayan bir parça -yani ticarette demek istiyorum- şu pencerenin kenarındaki kilitli sandığı görüyor musunuz? İçinde, satıcının verdiği garantiye göre, bir hayalet kapalıdır. Elbiseleri, elmasları ve nesi varsa hepsi ile bir kadın hayaleti. Sandığı açacak olsam içinde yosun rengi, güve yemiş bir nevi mantodan başka bir şey göremeyeceksiniz. Çünkü hayalet her zaman içinde değildir. Fakat birdenbire karşınıza dikilmek, daha da fenası kaçıp kaybolma tehlikesi de var. Bununla beraber, geceleri, bu odada, hiç de doğal olmayan çatırtılar, iniltiler duyulur. Size şu kadarını söyleyeyim ki, hayaletim gayet tarihi bir yerden, Byron’un meşhur şatosu olan Newstead Abbey’den gelmektedir. Bu nedenle onu dört bin florinden aşağı veremem.</p>

  <p>Ben Kusaî’nin dükkânından çıktığım zaman bana her şey yeni, ışıklı, mucizeli gibi göründü. Her rastladığım canlı adamda bir dost, her gülüşte bir selam, her seste bir rahatlık buluyor, duyuyordum. Fakat, iki gün var, dükkâna döndüm, on bin florinlik kadar bir şeyler aldım. İki aya kadar, Amerika’nın en zengin “Thanacothèque”i benim olacak. Merakımın ve sarf ettiğim paranın toplamından heyecanlanan Ben Kusaî, bana yüzde on beş indirim yaptı.</p>
</body>
</html>