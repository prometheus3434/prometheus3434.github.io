<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Öteki Dünya’dan Haberler</h2>

  <p><i>Edmondon, Kanada, 9 Ağustos</i></p>

  <p>Birkaç gün oluyor, “adventist” kilisesinden bir Protestan papazı ile tanıştım. O da bana dünyayı dolaşırken karşılaştığım insanların en şaşırtıcısını tanıştırdı. Seksen yaşında olan bu adamın adı George A. Gifford idi ve Ölüleri Diriltme Şirketinin Umum Müdürü olduğunu söylüyordu:</p>

  <p>– İspiritizmacılar, dedi, ölmüş kimselerle birkaç görüşme yapmakla yetiniyorlar Biz, aksine, Hıristiyan dininin en muazzam vaatlerinden birini gerçekleştirmeyi düşünüyoruz, yani kıyamet gününden evvel dirilmeyi. Ben, geçen asır “Müşterek Eser” isimli ünlü kitabında cesetlerimizin dirilme gereğinden ve olanağından bahseden Rus Feodorof’un müritlerindenim. Fakat Feodorof kendi milletine has âdetlerden sıyrılamayarak ümit ve teori ile yetinmişti. Ben, Amerikalıyım, onun için Slav Peygamberin ulu düşüncelerini olumlu ve pratik bir gerçek haline getirmek istedim. Sayısız engelle karşılaştım. Gittikçe yöntemlerimi değiştirmek zorunda kaldım, insanlar için olanaksız denilen bu büyük eserin gerçekleştirilmesine sürekli duaları ile tek irade halinde işbirliğini getirecek bir topluluk kurmak gereğini duydum. Birçok kimse bana “insanları diriltme gücüne yalnız İsa sahipti” diyorlardı. Bu doğru değil. Birçok evliya da insan diriltmiştir ve bunlar inançları şüpheli günümüzün dindaşlarından daha çok sağlam birer iman sahibi olmalarına rağmen nihayet bizim gibi birer insandılar.</p>

  <p>– Peki hiç ölü diriltebildiniz mi?</p>

  <p>– Şüphesiz. Ama, maddi ve manevi büyük bir külfet ve zaman harcamak gerekti. Cemiyetimizin birkaç bin üyesi var, yirmi beş yıllık yorulmak bilmez bir çalışma sonunda ancak altı ölü diriltebildik. En sonuncusu burada oturuyor. Her yıl olduğu gibi buraya kendisini görmeye geldim.</p>

  <p>– Onunla ben de görüşebilir miyim? Kendisine bir şeyler sorabilir miyim?</p>

  <p>– Zannetmem ki Mr. Newborn, bugünkü adı budur, benim tanıştıracağım biri ile görüşmemezlik etsin.</p>

  <p>– Hemen gidip konuşabilir miyiz?</p>

  <p>– Yemekten sonra gelip sizi otelinizden alırım. Mr. Newborn’un size hiçbir insan hayalinin uyduramayacağı şeyler anlatacağından eminim.</p>

  <p>Öldükten sonra dirilmiş adamın evi şehrin bir ucunda, bir bayır üstünde, ağaçlar arasındaydı. Henüz genç bir kadın bizi duvarları tahta kaplama büyük bir odaya aldı. Duvarlar boyunca parlak çam askılara fevkalade ve çok kıymetli Kanada kürkleri sıralanmıştı. Oturacak bir sandalye bile bulunmayan salonda birkaç dakika bekledikten sonra kadın bizi bir yazı odasına aldı. Masa başında, yazı makinesinin önünde, siyah kadifeden bol bir hırka giyinmiş solgun ve düşünceli bir adam oturuyordu. Bu, Mr. Newborn idi.</p>

  <p>Mr.Gifford ona kim olduğumu, ne istediğimi söyledi. Yerinden bile kıpırdamamış olan adam koyu, sönmüş gibi ve mahzun gözleri bir süre yüzüme dikdikten sonra, ağır boğuk bir sesle başladı:</p>

  <p>– Size kendimden, gidip dönüşümden bahsedecek değilim. Mr. Gifford bütün bunları biliyor, Cemiyetimizin gelişmesine yarayacak kadarını size söyleyebilir. Ben size yalnız ölüler arasında kaldığım uzun yıllar tanık olduğum en önemli olayı anlatacağım. İnsanlar, öyle sanıyorum ki, öteki dünyanın bir tarihi olduğuna inanmıyorlar. Güya her şey Tanrının isteğiyle dondurulmuştur, herkesin kaderi bellidir, bir köşesi vardır, kimse bu çizilenden ayrılamaz. Cehennemlikler karanlıklar içinde ulur durur; cennetlikler aydınlıklar içinde gülüp, eğlenirler, meleklerle şeytanlar asırlar boyunca işlerini görürler, sonsuzluk süresince hiçbir şey değişecek değildir. Halbuki, sizi temin ederim, aksine, öteki dünyanın da bir tarihi vardır, yani çeşitli dönemleri ve buhranları.</p>

  <p>Uzun bir süredir “Dış Karanlıklarda” günahlarımın cezasını çekerek sürünüp dururken sonsuz ölüler ülkesinde bir haber dolaşmaya başladı. Bir kıdemliler topluluğu cehennemliklere ayaklanma işareti vermişti. Sayısı gittikçe kabaran lanetliler de onları izlemeye hazırlanıyorlardı. Cehennem zebanileri, ifritler, kendilerinin de ezelden beri Tanrıya karşıt olduklarını düşünerek isyancıları kendilerinin bir çeşit müridi olarak görüyor, aldırış etmiyorlardı, hatta, söylentilere bakılacak olursa, çekinenleri, korkanları kışkırtıyorlardı. Ayaklananların başında olanlardan biri, ünlü Munzer, sonsuz karanlıklarda öteye, beriye saldırarak ürkenlerin de isyana katılmalarını sağlamaya çalışıyordu.</p>

  <p>Biz, diyordu, insafsız, merhametsiz bir adaletin kurbanlarıyız, Tanrının Oğlunun va’dettiği af inkâr ediliyor. Cezalarımızın sonsuza kadar sürmesi, Evliyanın, din bilginlerinin vaazlarda ileri sürdükleri merhametli, şefkatli Tanrı anlamı ile bağdaşamaz. Oğullarını gerçekten seven bir baba günahlarını cezalandırabilir, ama bir gün gelip af edilecekleri ümidini ellerinden alamaz. İnsan sonu olan bir yaratıktır, sorumlu olmadığı yaradılışının ve kaderin itişi ile zaman ve mekân ile sınırlı bir günah işliyor, neden bu sonu olan yaratık ve günahı, sonsuz bir cezaya çarptırılsın? Neden bir an içinde, bir mevsim ya da bir ömür boyunca işlenmiş bir günah sonsuzluk süresince bitmeyecek işkencelerle cezalandırılsın? Günahkârlar fani, günahlar ebedidir, derler. Ama sonsuz sevgi ve mutlak kemal olan Tanrı, nihayet kendi yarattığı bir zavallı tarafından küçültülebilir mi? Fena insanların cezalandırılmasını Tanrısal adalete bırakıyoruz. Ama özü bakımından sınırlı bir suçun sınırsız bir süre cezalandırılmasını kabul edemeyiz. Bir saatlik bir günah, bir asırlık işkenceyle, cehennemle, bin yıllık sürgünle ödetilsin, ama bir sonu olsun. Ebediliğin ne olduğunu biliyorsunuz, hiç sonu gelmeyecek bir acıyı düşünmenin ne feci olduğunu biliyorsunuz, bir küçücük pencerenin bile hiçbir zaman aydınlığa açılmayacağına emin olduğunuz karanlıklar içinde yaşamanın ne demek olduğunu biliyorsunuz. Bizim istediğimiz asırlarca zindanlarda süründükten sonra nihayet kurtulmak, güneşe kavuşmaktır. Tanrının bu gaddarcasına haksızlığına karşı kendi bağışlayıcılığına merhametine sığınıyoruz. Eğer o yalnız ve sonsuz sevgi ise düşmanlarını affetmek suretiyle bunu göstersin. Bu davranışımız bir isyan değildir, merhamet, insanlık adına bir haçlılar seferidir.”</p>

  <p>Bu sözler zavallı günahkârlar arasında büyük kaynaşmalar yapıyordu, milyonlarca lanetli, uzak gökyüzüne bir kükreyişli haykırışlar, ulumalar, küfürler, iniltiler korosu yükseltiyorlardı. Kurbanlara birkaç Zebani de karışmış, onları ayaklanmaya kışkırtıyorlardı.</p>

  <p>Kaybedecek neniz var? Nasıl olsa sonsuz işkenceye mahkumsunuz. Daha beteri olamaz, yeniden cezalandırılmazsınız. Aksine, kurtuluş ümidi var.”</p>

  <p>Fakat gözyüzü dilsiz kalıyordu, bütün bu yalvarmalara, feryatlara bir cevap inmiyordu, cezanın süreceğini ya da bağışlanacağını bildirmek üzere hiçbir melek görünmüyordu. Onun için ayaklanma yatışmıyordu, cehennemliklerin ümitsiz haykırışları gayyanın görünmeyen duvarlarına çarpıp çarpıp duruyordu. Bir gün, nasıl oldu bilmem, cehenneme bir haber geldi. Cennetlikler bile cehennemlik kardeşlerinin ayaklanmalarına katılmaya karar vermişler. Pek tabii onların ayaklanmaları başka türlüydü; muazzam, hazin, saygılı bir dua biçimini almıştı. İyiler, kötülere acıması için Tanrıya yalvarıyorlardı. Her birinin sonsuz karanlıklarda bir kardeşleri, dostları, yakınları, sevgilileri, eşleri, çocukları vardı, öyle ki dünyada sevmiş oldukları kimselerin çektikleri acıları düşündükçe mutlulukları tamamlanmıyordu. Tanrıya:</p>

  <p>Sen, diyorlardı, bize sonsuz mutluluk adamıştın. Ama sonsuz acılara mahkum ettiklerin yüzünden üzüntü duyduğumuz süre bu mutluluk tam olamaz. Lanetlediklerinin çektikleri işkenceler sevincimizi kesiyor, o zaman bizler de hiçbir zaman işlemediğimiz günahlar için bir çeşit cezalandırılmış oluyoruz ki bu senin adaletin ve merhametinle uyuşamaz. Sen insanlara, düşmanlarını bağışlamalarını emrettin, niçin Sen de kendi emirlerinin düşmanlarını bu kadar uzun işkencelerden sonra bağışlayarak en ulu bir örnek vermiyorsun?”</p>

  <p>Ama Tanrı dinliyor ve susuyordu. O zaman cennetlik mutlulardan aralarında en ünlü Evliyalar olan bir kalabalık cehenneme inerek zavallı günahkârların yerlerini almaya hazır olduklarını bildirdiler:</p>

  <p>Masumların ceza çekmeleri, diyorlardı, suçluların günahlarının daha çabuk bağışlanmalarını sağlayacak, böylece Senin adaletin ve merhametin bütünü ile tatmin edilmiş olacaktır. İzin ver de, Efendimiz, Evliyaların iman birliği, bu ikinci hayatta da varlığını göstersin. Bizler ki lütfunla sonsuz aydınlıkta kalmaktan eminiz, ne zamandır sonsuz karanlıkta inleyen ümitsiz kardeşlerimizin Sen istediğin süre, yerlerini almak üzere kendimizi arzediyoruz.”</p>

  <p>Göklerin yedinci katında İlâhiler duyulmaz olmuştu, şimdi onların yerine yakarışlar, iniltiler vardı. Melekler gözlerini Tanrı Babaya dikmişler, heyecan ve şaşkınlık içinde bekliyorlardı. Ama o susmakta devam ediyordu.</p>

  <p>Buraya gelince Mr. Newborn bu olağanüstü hikâyesini birden kesti. Biraz bekledikten sonra Mr. Gifford sordu:</p>

  <p>– Ey, sonra?</p>

  <p>Öldükten sonra dirilmiş adam boğuk bir sesle:</p>

  <p>– Sonra, dedi, ne olduğunu bilmiyorum, bir şey diyemem, Tam o esnada ilahiler okuyan ve uluyan bütün ölüler Tanrının kararını beklerlerken diri kardeşlerim tarafından diriltildim. Belki bir başka kardeşimizi daha diriltirsiniz, üst tarafını ve sonucu ondan öğrenirsiniz.</p>

  <p>Bu mahzun dirilmişten biraz sonra izin aldık, ayrıldık. Ve bugüne kadar, anlattıklarının rüya mı, yalan mı, doğru mu olduğuna karar vermiş değilim.</p>
</body>
</html>