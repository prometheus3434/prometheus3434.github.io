<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Cinayet Üniversitesi</h2>

  <p><i>Tanca, 12 Şubat</i></p>

  <p>Bu şehirde öğrenci katiller için bir yüksekokul bulunduğunu çoktandır biliyordum. Ama, birçok kimseye büyük paralar adadığım halde bir türlü bulup görememiştim. Şifreli bir tel yazısı tekrar Tanca’ya dönmeme sebep oldu. Gönderen Faslı bir kahveci idi. Hemen gelip beni buldu, ertesi akşama hazır olmamı, ne zamandır görmek istediğim yere gideceğimizi haber verdi.</p>

  <p>Cinayet Üniversitesi şehrin batısında bir dış mahallede, orta halli büyücek bir binada bulunuyor. Kapısında birkaç dille yazılı tabelada, burasının kiralık ev, hizmetçi ve işçi idarehanesi olduğu bildirilmektedir.</p>

  <p>Faslı kahveci, iri yarı, şişman, tatlı yüzlü bir kapıcı ile Arapça konuştu, içeriye girdik, bir avluya geçtik. Etrafta bir sürü kapı vardı. Kahveci, buralara alışık adımlarla hafif aralık bir kapıya ilerledi, üç defa vurdu, içeriden “giriniz” diye ses gelince girdik, rektörle karşılaştık. Kuru, sert, sağ yanağında bıçak izi olan beyazlar giyinmiş bir adamdı. Adını söylemedi, ama gayet nazik bir dille burada görüp işittiklerimi başka birine tekrarlayacak olursam uzun süre sağ kalabileceğimi garanti edemeyeceğini bildirdi. Ben de kendisine aynı nazik dille cinayet Üniversitesini görmek istediğimi ama hiç de katledilmek niyetinde olmadığımı söyledim. Böylece kimseye bir şey söylemeyeceğime emin olabilirdi. Rektör beni masasının önüne bir sandalyeye oturttu ve dedi ki:</p>

  <p>– Enstitü hakkında size kısaca bilgi vermem yerinde olacak. Biliyorsunuz ki cinayet, modern hayatımızın belirli ve hâkim unsurları arasında ön planda yer almaktadır. Günden güne intikam hırsı, para hırsı, siyasi iktidar hırsı artıp duruyor. Bu, cinayetlerin sayısı da artıyor demektir. Zira bir insan varlığını ortadan kaldırmak, aşkta olsun politikada olsun ihtiraslarımızı yatıştırmanın en kısa yoludur. Bununla beraber ve adam öldürme vakalarının çoğalmasına rağmen cinayet tekniğinde bilimsel bir ilerleme kaydedilemeyişinin de herhalde farkına varmışsınızdır. Katillerden çoğu hedeflerine isabet ettiremiyorlar, sadece, o da hafifçe yaralayabiliyorlar, çoğu da cinayetlerinin izlerini ortadan kaldıramıyorlar, bir kısmı da cesetleri yok etmekten acizdirler, kendilerini soruşturmadan kurtaramıyorlar. Bunlar hemen daima çok iyi gençlerdir, ama daha acemidir ve mükemmel bir cinayetin bir sanat eseri olduğundan, bilimsel yöntemlerle yapılması gerektiğinden haberleri yoktur. Bu, inanılmayacak gibi görünüyor, ama böyledir. Onun için katil adaylara, acemilere yardım gerekiyor. Bunu düşünen cinayet kıdemlilerinden birçoğu şirket halinde toplanarak başında bulunmak şerefini elde ettiğim şu Enstitüyü kurdular. Bu yüksekokulda, kendilerini yüksek cinayet sanatına vermek istiyen gençlere mesleki bilgiler vermek, antrenman yaptırmak, onları bu konuda kulaktan dolma, eski, ilkel yöntemlerden kurtarmak istiyoruz. Bundan başka sabıkalılar, yani kişisel deneyimleri bulunan olgun kimseler için bile yüksek ve özel kurslar da açmış bulunuyoruz. Eğitim ortalama bir hesapla iki yıl sürmektedir. Çünkü öğrenilecek epey şey var ve dersler kolay olmaktan çok çeşitlidir. Başta anatomi kürsüsü geliyor ve kürek kaçkını bir doktorun idaresindedir. Derslerde; ölümü hayati organlardan hangisinin en emin olarak sağlayacağı öğretilmektedir. Bir de psikoloji kürsüsü vardır, insan karakterinin çeşitli, tehlike zamanlarında ne şekilde tepkiler gösterdikleri öğretilir. Sonra iz bırakmadan ölüme sebep olan zehirleri anlatan zehirli maddeler kürsüsü geliyor. Gayet tabii silahlardan, en yenilerinden bahseden, kullanış tarzlarını öğreten bir balistik kürsümüz de var. Madenler kürsüsünde kama, hançer ve buna benzer sessiz silahlar ele alınmaktadır, nasıl kullanılır, nasıl saklanılır, öğretilmektedir. Jimnastik eğitimi, bizde, okullarda öğretilenlerden başkadır. Okullarda atlamalar, sıçramalar, boks, jiu jitsu gösterilir. Biz, öğrencilere boğma tekniği, birini denize itme, gürültü etmeden ve yorulmadan ceset sürüklemek sanatlarını gösteririz. Kimya kurslarımız da var. Orada asitleri inceler, cesetlerin nasıl eritildikleri, yok edildikleri öğretilir. Gizlenme sanatı özel bir eğitim koludur. Öğrenciler çeşitli hile ve kıyafet değiştirmeyi, kan ve parmak izlerini kaybetmeyi okurlar. Bir de tarih kürsümüz vardır. Cinayet tarihi, dünyanın en meşhur canilerinin hayatı, kişisel metotları gösterilir, teker teker ele alınır. Lüzumsuz görünmesine rağmen bir ahlak kürsüsü de kurulmuştur. Tanınmış bir filozof bu kürsüden insanların yok edilmesini gerektiren biyolojik, sosyal zorunlukları anlatmakta, eski ve ortaçağ ahlak düsturlarının yanlışlıklarını göstermekte ve öğrencilerde merhamet veya korku gibi duygular kalmışsa onları yok etmektedir. Şimdi, isterseniz sınıflara bir göz atabiliriz.</p>

  <p>Rektörle beraber odasından çıktık. En önce müzeyi gezdik. Orada tarih öncesinden günümüze, sivri taşlardan bumeranga, yatağanlardan hançerlere kadar geçmiş bütün devrelerde kullanılmış silahları, tanınmış katillerin resimlerini gördük, kütüphaneye geçtik. Kitaplar arasında Thomas de Quincey’in “Güzel Sanatlar Haline Getirilmiş Cinayet”, Hegwood’un “Tatlılıkla Öldürülen Kadın”, Lombroso’nun “Katil İnsan”, Apollinaire’in “Katledilen Şair”, Dreiser’in “Amerikan Faciası” gibi eserleri göze çarpıyordu. Sonra herhangi bir şehir üniversitesini hatırlatan dershanelere girdik. Öğrenciler hiç de asık suratlı, kötü bakışlı değildiler, profesörler de orta halli, namuslu bilginlerden ayırt edilemezlerdi.</p>

  <p>Son olarak içinde kadınlı erkekli, doğal boyda kuklaların bulunduğu büyücek bir salona geçtik. Öğrenciler burada antrenman yaparlarmış. Rektörden öğrenciler üzerine bilgi istedim:</p>

  <p>– Dünyanın her tarafından gelenler var, dedi, çünkü başka hiçbir yerde böyle bir Üniversite yok. Bu bakımdan okulumuz milletlerarasıdır. Dersler Fransızca, İngilizce, İtalyanca ve İspanyolca dillerinden verilir. Giriş ücretleri de fazla değildir. Ama bizde okuduktan sonra servete ulaşmış eski öğrencilerden bağışlar alırız. Sizin de, ziyaretçi sıfatıyla da olsa, üniversitemizi görerek bize yardımda bulunacağınızdan eminiz.</p>

  <p>Rektörün ne demek istediğini anlamamazlıktan gelemezdim, cebimden beş yüz dolar çıkartıp verdim. Aldı, paraları dikkatle ve memnunlukla saydı ve:</p>

  <p>– Eğer, dedi, derslerimizden birisinde bulunmak isterseniz size kapılarımız daima açıktır. Bundan böyle sizi Üniversitemizin bir dostu sayıyoruz. Derslere geceyarısı başlarız, sabah beşe kadar sürer. Size bir serbest giriş kartı da vereceğiz. Yalnız kolayca anlayacağınız sebeplerden diploma veremiyoruz.</p>

  <p>Rektör beni avluya kadar getirdi, Faslı kahveci ile dışarı çıktık. Gökyüzünde binlerce yıldız vardı, daha rahat nefes alır gibi oldum. Kahveci memnun kalıp kalmadığımı öğrenmek istedi. Kendisine:</p>

  <p>– Çok, dedim ve söz verdiğim parayı verdim, ayrıldık.</p>

  <p>Otelime, yatmaya döndüm. Ama rahat uyuyamadım, sabaha kadar kâbuslar içinde kaldım.</p>
</body>
</html>