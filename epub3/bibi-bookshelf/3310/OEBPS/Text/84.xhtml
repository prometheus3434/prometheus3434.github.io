<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Otorikuma ile Bir Görüşme</h2>

  <p><i>Tokyo, 3 Nisan</i></p>

  <p>Yıllardan beri yeni bir eser yayınlamadığı halde Otorikuma günümüz Japonyasının en yüksek tarihçisi sayılmaktadır. Gürültüsüz bir köşeye çekilmiş, üniversite öğrencilerine özel dersler veren, yetmiş beş yaşında, kendi halinde, ufak tefek bir ihtiyardır. En aklı başında Japonlardan birinin dünya görüşlerini öğrenmek üzere gidip kendisini gördüm. Otorikuma kendi ülkesinden fazla bahsetmek istemiyor:</p>

  <p>– Ben, diyor, doğru ve yanlış, birçok sebepten son savaşa katılmamıza karşıydım. Japonya bir seferinde Çin devini yenmişti, bir başka sefer Rus devini alt etti. Ama bu devler ortaçağdan kalma idiler, ayakları üzerinde pek de sağlam değildiler. Birleşik Amerika gibi kuvveti ve istekleri gelişmekte olan bir üçüncü dev ile karşılaşmak doğru değildi. İki defa başarı elde edildikten sonra bir üçüncü, dördüncü, deneme çılgınlıktır. Napoleon’a bakınız; Almanya’yı, İtalya’yı yenmişti, ama İngiltere’ye karşı başarı elde edemedi ve Rusya seferi onu mahvetti. Amerikalılar 1583 de Japonya’yı kapılarını doğu medeniyetine açmaya zorladılar, biz de Amerika’nın, Avrupa’nın öğrencileri, taklitçileri olduk. Başarılı, çok iyi öğrencilerdik, ama bir öğrencinin, hele aldığı öğrenim planı üzerinde çalışmakta devam ederse, öğretmeni geçmesi güçtür. Bu zorlamalara rağmen yine de bir artist, şair, samurai milleti olarak kalabilirdik. Onun yerine bir fabrikatör, mühendis ve gemici millet olmak istedik. Milli geleneklerimizin ruhuna ihanet ettik, cezasını da çektik. Bir bülbül topluluğu kartala özenerek atmaca olmak isterse akbabaya kurban gider. Ama rica ederim, yüreğimi kabartan bu konuyu kapatalım.</p>

  <p>– Dünyanın son trajedisi hakkında neler düşünüyorsunuz?</p>

  <p>– Eğer gerçekten bir trajedi ise felaketle sona ermeye mahkumdur. Ama belki de bir trajikomedidir, o zaman sonu bir evlenme ile biter. Şunu da söyleyeyim, ben tarihçiyim, peygamber değil. Ve madem ki beni dinlemek lütfunda bulunuyorsunuz, size son dünya savaşının ortaya çıkarttığı çok garip bazı paradoksları açıklamak isterim. Başka zamanlarda ve başka uygarlıklarda yenilen milletler topraklarından vermek, tazminat ödemek zorunda kalırlardı, ama başlarındakiler ve pek tabii komutanlar, kazananlar tarafından mahkemeye verilip mahkum edilmezlerdi. Bazen kralların tahtlarından vazgeçtikleri olurdu ama kendi istekleri ile. Komutanları ise kendi milletleri cezalandırırlardı, savaşı kazananlar değil. Zaten savaş kaybetme acısı ve utancı oldukça ağır bir ceza sayılırdı. Şimdi aksine, yenilen milletlerin politikacıları ve komutanları birer cani olarak mahkum ediliyor. Bu, tarihte tamamen yeni bir olaydır. “Savaş suçları”ndan bahsediliyor. Ama her savaşan ordu az çok birtakım facialara sebep olur. Eğer yenilenler savaşı kazanmış olsalardı, bugün karşılarına hâkim olarak çıkanları aynı cinayetlerden suçlu ilan edebilirlerdi. Öyle ki, yarın bir savaş patlak verecek olsa herhangi memleketin herhangi generali, tesadüfen galip tarafta değilse ipe çekilmek olasılığı ile karşı karşıyadır. Paradoks olarak daha da garibi var. Savaşı kazananlar bu sonuca ulaşabilmek için milyonlarla insanı ölüme gönderiyor, milyarlar harç ediyorlar. Fakat hemen sonra yenilen milletleri beslemek, savaş yıkıntılarını ortadan kaldırmak, endüstrilerini diriltmek, onlara daha yüksek bir hayat standardı ve refah sağlamak için başka milyarlar, harcamaktan çekinmiyorlar. Bu tuhaf manzarayı 1918 savaşından sonra da görmüştük ama İkinci Dünya Savaşı’ndan sonraki daha çok geniş ve yenidir. Halk, tahrip, sonra da kalkınma için savaşa gidenlerden ve onu kazananlardan alınan vergilerle sağlanan milyarların hiç savaşmamak suretiyle tasarruf edilmesinin daha çok akıllı bir davranış olacağını pekâlâ düşünebilir. Ama size bir daha inanılmaz paradoks göstereceğim. Savaşı kazananlar, düşman kuvvetlerini yok etmek için sayısız insan ve milyar harcadılar ve onlar için hayati önemi olan sonucu elde eder etmez, yendikleri milletlere dünkü müttefiklerinden birine karşı muhtemel bir savaşta beraber olmaları için, top tüfek, uçak ve milyarlar vermeye başladılar. Bu, bir haydut çetesini yakalayıp ellerinden silahlarını alan polis kuvvetinin onlara eskisinden daha mükemmel silahlar vererek yakalanmalarını sağlayan yardımcı kuvvetlere karşı kendilerini savaşa davet etmeye benzer.</p>

  <p>Bu paradokslar benim uydurduğum saçmalar değildir, bütün dünya gazetelerinde böyle olduğunu her gün okuyabilirsiniz. Birer gerçek haline gelmeye başlayan bu paradokslarda şüphesiz bir diyalektik zorunluk vardır. Ama itiraf ediniz ki bir şeytan, bir deli diyalektiği. Bence insanlar 1914’ten beri bir çeşit kollektif deliliğe tutulmuşlardır, genel ve evrensel olduğu için farkına varılmıyor, gerçek bir hastalık diye kabul edilmiyor. Son yıllardakiler de bir buhran veya hezeyan olarak alınmıyor, halbuki öyledir ve sadece insan yaşayışının doğal gelişmesi sonucu bir olaydır. Onun için kimse hastalığın tedavisini düşünmüyor, düşünemiyor, hezeyanlar, sabit fikirler birer tabii hal sayılıyor, manasız paradoksların farkına varılmıyor. Bu hastalık, bütün akıl hastalıkları gibi geçici bir seyir takip eder, zaman zaman teper. 1914-1918 ve 1939-1945’teki adam öldürme buhranlarından sonra, daha az şiddetli fakat itisaf, büyüklük, intihar veya tahrip manyaları ve onlar kadar tehlikeli daha başkalarının açıkça görüldüğü devreler birbirini kovalıyor. Bunlar yeni ve hırçın nöbetlerin habercileridir. İnsanlığın büyük ve zorunlu bir müshil tedavisine gereksinimi var. Ama buna girişecek dev doktorlar nerede? Bütün dünya bir tımarhane olunca doktorlar ve hastabakıcılar da ötekiler gibi delirirler veya elleri, kolları bağlı seyirci kalırlar. Bu tedavisi imkânsız kollektif hezeyan bizleri tam bir imhaya veya evrensel intihara götüreceğe benzer. Bizi hastalıktan kurtaracak ve aklımızı başımıza getirecek tek kuvvet yalnız Tanrıdır, ama Tanrı şimdiye kadar sustu ve onun sessizliği insanların belki de en müthiş mahkumiyetidir!</p>

  <p>Otorikuma buraya gelince sözlerini kesti ve yüzüme baktı. Görüşlerimin beni üzdüğünü ve şaşırttığını anlamış olacak ki sağ elimi avuçlarının içine aldı, küçücük elleriyle kuvvetle sıktı ve aşırı bir saygı ile beni kapıya kadar götürdü.</p>
</body>
</html>