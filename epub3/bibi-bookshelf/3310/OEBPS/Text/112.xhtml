<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Mermer İnsanlık</h2>

  <p><i>Kararre, 19 Mayıs</i></p>

  <p>Ne mutlu, neşeli ve unutulmaz bir gün! Beyaz başarımın söz verilişi ve başlangıcı…</p>

  <p>Uzun yıllardan beri, uykuda ve uyanık, bu muazzam rüyayı görür, bunun gündelik hezeyanlarımın yarattığı boş bir hayalden başka bir şey olamayacağını düşünür dururdum. Ama bugün, aksine, onu güzel ve dolu bir gerçek haline getirmek için her şey hazır, birkaç milyon dolarla beş yıllık bir çalışma buna yetecek, ve sonunda, benzerlerimin hiçbirinin hayal dahi etmeye cesaret edemediği bir şeyi görebileceğim.</p>

  <p>İşte rüyam: Kenarı 33 metre beyaz mermerden bir küp, dört yönüne, üst üste ve paralel, alçak kabartmadan insanların tarihi kazılacak. İlk yanı uygarlığın başlangıcına, büyük Afrika ve Asya İmparatorluklarına verilecek, ikinci yanda Grek ve Roma tarihlerinin Ege ve Etrüsklerden başlayıp barbarların saldırılarına kadarki kısım olacak, üçüncü yanda “muazzam ve ince” ortaçağın manevi temsilcileri ile ilahi ve insani macerasının muhteşem aktörleri, nihayet, dördüncü yanda, Kristof Kolomb’un karavelasından Hiroşima bombasına kadar zamanımızın feci ve harikulade maceraları.</p>

  <p>Kübün üstünde, ortada, yabani hayvanlar ve çiçeklerle süslü bir ayak üzerinde iki dev heykel; bütün ilk yaradılış güzelliği ve erkekliği ile adem, cismani ve manevi ana güzelliğiyle Havva. İlk atalarımızın başları torunlarınınkilerden en az elli metre yüksek olacak.</p>

  <p>Düşündüğüm yapıt devlere layıktır ve ancak İtalya’da, özellikle Mikel Ancelo’nun geçici yaratıcı vekili sıfatıyla Aquana Alplerinin eteklerindeki kıyılarda gidip devlerinin gövdelerini aradığı yerlerde meydana getirebilirdi.</p>

  <p>Bugün İtalya’nın en meşhur ve cür’etli heykelcilerinden on ikisini tuttum. Her birinin emrinde kendisine verilmiş alçak kabartmaları yapıp gününde teslim edebilmeleri için, insanların faciasını gösteren destanı sahneleri mermere işleyebilecek onar mermerci usta bulunacaktır.</p>

  <p>Daha şimdiden ocaklardan bütün mermer parçaları çıkarılmış, şantiyelere, tezgâhlara getirilmiş bulunuyor. Artistlerle kontratlar imzalandı, hatta birkaçı gelip, yapmayı düşündükleri sahnelerin lüleci çamurundan hazırladıkları maketlerini gösterdiler. Irgat, işçi, heykelci, yüzlerce kişi insanların şanına ve çalışmaya ithaf edilmiş bu efsane yapıtı Toskanya’nın zümrüt denizine karşı dikmek için beş yıl çalışacaklar. Beni temsil için burada iyi yürekli bir şairle namusuna emin olduğum bir heykelci bırakıyorum.</p>

  <p>Beş yıl sonra, Tanrı o zamana kadar yaşamama izin verirse ne zamandır peşinde koştuğum hayalin taş ve güzellik haline gelmiş beyaz ve azametli mermer kitlesini nihayet seyredebileceğim. Daha şimdiden o ilk günü, yontulmuş dev yüksüğün muazzam geometrik biçiminin İtalya göklerinin geniş aydınlığı içinde, büyük yaz güneşi altında, dağların haşmetiyle denizin nefes alışı arasında çok yükseklere dikilmiş gibi görüyorum. İnsanüstü ölçüde sayısız bir kalabalıkla bezenmiş bir muazzam burç binlerce yıl boyunca -şayet daha önce dünya parçalanmazsa- cür’etli ve ümitsiz cinsimizin şerefli ve rezil tarihini hatırlatacak.</p>
</body>
</html>