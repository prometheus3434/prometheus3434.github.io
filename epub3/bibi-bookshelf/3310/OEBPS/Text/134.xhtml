<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Olmayacak Şey Satıcıları</h2>

  <p><i>Galway, 10 Temmuz</i></p>

  <p>İrlanda’nın bu küçük şehrinde Saint Patrick panayırı yılın en büyük eğlencesidir. Memleketin dört bucağından satıcılar, cambazlar, hokkabazlar, seyyar çalgıcılar ve sayısız bir köylü kalabalığı panayıra gelirler. Limanda olsun, dış mahallerde olsun, bütün sokaklar, üç gün süren panayır boyunca sehpalar, kerevetler, barakalar, sergilerle doludur. Gece gündüz, durup dinlenmeden etraftan haykırışmalar, çalgı sesleri, bir uğultu yükselir. Körler, kimsenin durup dinlemediği ağıtlar yakarlar, zenciler yanaklarını şişirerek oynarlar, dönerler, çocukların boru çalmaktan dudakları çatlar, delikanlılar kızların bacakları aralarına kestane fişekleri atarlar, kızlar kumaş yığınlarını didikler dururlar, ihtiyarlar içki, sigara içerek gülerler, meraklılar barakalarda nişan atarlar, çığırtkanların gırtlakları yırtılır, yalancı pehlivanlar danışıklı güreşler tutarlar, soğuk içkiler satanlar kan ter içindedirler, plaklar gıcırdar, radyo ulur. Kısaca bütün dünyanın öteki panayırları gibi cehennemden örnek bir karışıklık, bir ahır kokusu, dayanılmaz bir şamata.</p>

  <p>Gürültüden, sıcaktan serseme döndüm, benzerlerimin gülünçlüklerini, aptallıklarını düşünerek kırlara çıkmak istedim. Kulakları tırmalamaktan, mide bozmaktan, kafa ütülemekten, uykuları kaçırıp sinirleri germekten başka bir şeye yaramayan bu karşılıklı haykırışına buhranlarına bir de eğlence, bayram adı verirler. Sessizliğe, başımı dinlendirmeye ihtiyacım vardı. Fakat daha şehirden çıkmadan, sağımda, bir küçük sokağın dibinde, ufak bir alanda, birini dinler gibi toplanmış üç beş kişi gözüme ilişti. Kimi dinledikleri görünmüyordu, buradan ses, seda da çıkmıyordu. Bu mucize nedir diye merak edip gittim.</p>

  <p>Burası bir alandan çok duvarları güherçileden kararmış, sıvaları dökülmüş, çatlak, yüksek ve karanlık evler arasına sıkışmış bir avluya benziyordu. Gün batmak üzereydi, etrafta şüpheli, büyülü bir hava peyda olmuştu. Avluya bir çeşit açık hava tiyatrosu kurulmuştu, sahnenin iki yönündeki siyah perdelerin kıvrımları dekor vazifesi görüyordu. Ortaya, karşılıklı çam tahtasından iki masa konulmuştu. Masaların arkalarında birer yaşlı adam duruyordu. İkisi de uzun boylu, uzun kır sakallı, ciddi kimselerdi. Biri mavi kadifeden bir kaftan giyinmişti, ötekisinin elbisesi kahverengiydi ve ona bir papaz edası veriyordu. Masalardan birinde, güneşin son ışıklarının parlattığı bir şeyler vardı. Ötekinin üstü şişelerle doluydu.</p>

  <p>Kadifeler giyinmiş ihtiyar parlak şeylerden birini aldı, önünde duranlara uzattı, yuvarlak bir aynaydı:</p>

  <p>– Bu, dedi, geçmiş zamanı yansıtan bir aynadır. İstediğiniz zaman içinde, ölmüş babalarınızın, ailenizden en uzak kişilerin görüntülerini görebilirsiniz.</p>

  <p>O zaman kahverengili ihtiyar safra rengi bir şişeyi kaldırıp dedi ki:</p>

  <p>– Bu şişede mucize yaratan bir içki vardır. Birkaç damlası can çekişen veya ölmüş bir kimseyi diriltir. Yalnız şunu haber vereyim ki dirildikten sonra yirmi dört saatten fazla yaşayamaz.</p>

  <p>Öteki ihtiyar masasından beyzi bir ayna aldı ve:</p>

  <p>– Bu, dedi, güzellik aynasıdır. Yıkandıktan sonra onu alıp bakan, biçimsiz, canavar gibi biri veya iğrenç bir cadı olsa, kendisini güzel görür.</p>

  <p>Kahverengili ihtiyar, küçük, şeffaf bir ikinci şişe alarak dedi ki:</p>

  <p>– Bu şişede sevgi ve şehvet uyandıran bir şark kokusu vardır. Kendini vermeyen bir kadına koklatmanız yeter, hemen size âşık olur. Yalnız şu kadarını söyleyeyim ki etkisi on iki saatten fazla sürmez. Ama hızlı bir âşık bu süre zarfında istediği her şeyi elde edebilir.</p>

  <p>Bu sefer mavi kadife kaftanlı ihtiyar büyükçe ve dört köşe bir ayna gösterdi ve:</p>

  <p>– Bu, dedi, gelecek gerçekler aynasıdır. Ona yorulmadan saatlerce bakacak olursanız geleceğinizin başlıca olaylarım, öleceğiniz dakikaya kadar görebilirsiniz. Böylece, hepiniz, iyi veya kötü, başınıza gelecekleri önceden öğrenmiş olursunuz.</p>

  <p>Kahverengi elbiseli ihtiyar eline büyük bir yeşil şişe aldı:</p>

  <p>– Dinleyiniz dedi, bu içki insanlara, özellikle kadınlara ikram edilecek en harikulade içkidir. Her damlası sizi bir yıl geri götürür. Yirmi damla içerseniz yirmi yaş gençleşirsiniz. Yalnız haberiniz olsun ki bu gençlik iki günden fazla sürmez. Ama iki İngiliz lirasına iki günlük taze gençlik elde etmeyi kim istemez.</p>

  <p>Mavili ihtiyar dinleyicilere üçgen bir ayna gösterdi:</p>

  <p>– Bu ayna sayesinde, dedi, bilmediğiniz en yabancı dilde yazılmış yazılar kolayca okunur. Bu aynaya mürekkeple karalanmış en biçimsiz yazıları tutunuz, Arapça veya Japonca bir kitap gösteriniz, bildiğiniz dilde su gibi okursunuz.</p>

  <p>Fakat öteki ihtiyar ilaç şişesine benzer bir şişe alıp dedi ki:</p>

  <p>– Bu şişedeki iksir, beni dinleyenlere verebileceğim en harika içkidir. Aç karnına iki çorba kaşığı içene, bu iksir politika dehası sağlar. Özellikle milletvekillerine, bakanlara, parti sekreterlerine tavsiye ederim. Ne yazık ki etkisi kırk dakikadan fazla sürmez. Ama bir politikacı kırk dakikada bir milletin hatta bütün bir kıtanın kaderini değiştirebilecek kararlar alabilir.</p>

  <p>Mavili ihtiyar vakit kaçırmadan kocaman altı köşe bir aynayı kaldırdı:</p>

  <p>– Bu ayna ile, dedi, sizden uzakta, evinizde veya memleketinizde olan yakınlarınızı görebilirsiniz. Sevdiğiniz kadın ne yapıyor, çocuğunuz okulda ne ile meşgul veya yolculukta ise ne durumdadır, bir dost evinde mi, sarayda, kralın yanında mı, hepsini görebilirsiniz. Buna yakına getirilen gerçekler aynası derler.</p>

  <p>Sözlerini bitirmemişti ki öteki ihtiyar, mavi tombul bir şişeyi yakalayıp uzattı:</p>

  <p>– Hiç şüphesiz biliyorsunuz ki, dedi, hepimiz dünyaya ilk defa gelmiş değiliz, geçmiş yıllarda başka varlıklarımız olmuştur. Bu şişedekinden bir yudum içenler, kendilerinin asırlarca önce ne biçimde ve nasıl olduklarını göreceklerdir. Yalnız bu mucize beş dakikadan fazla sürmez. Şurası var ki, ölüm döşeğinde olanlar, birkaç dakika içinde bütün hayatlarını yeni baştan yaşamış olurlar. Acele ediniz dostlarım, çünkü bu sonuncu şişedir, başka kalmadı.</p>

  <p>Sayıları az olan dinleyiciler, şaşkın, susuyor, çekiniyorlardı. Kimse bir şey almıyordu. Fakat iki ihtiyar da mallarını satmak için pek acele eder görünmüyorlardı. Hava gittikçe kararıyor, ihtiyarlar aralarında bir şeyler fısıldaşıyorlardı.</p>

  <p>Yürüdüm, kırlara doğru saptım. Yol boyunca ağaçlar vardı. Birkaç yüz adım ilerlemiştim ki aklıma geldi:</p>

  <p>– Ya hepsi doğru ise? Ya bu şarlatanlar şarlatan değillerse?</p>

  <p>O zaman dayanılmaz bir arzuya kapıldım. Birkaç yüz liraya bütün merakımı tatmin edebilecektim. Kim bilir, belki de…</p>

  <p>Döndüm, küçük alanı buldum, amma orada kimseler yoktu. Sahne, perdeleriyle beraber kaybolmuş. İki ihtiyardan da eser kalmamıştı. Yalnız, çatlak duvarlarıyla karanlık, yüksek evler yerlerinde duruyorlardı.</p>
</body>
</html>