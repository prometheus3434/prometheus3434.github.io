<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Yeni Baştan</h2>

  <p><i>Saint Moritz, 28 Temmuz</i></p>

  <p>On beş günden beri, Kızılderili olan kadın sekreterimle bu oteldeyim. Kimse ile tanışmak istemedim. Bununla beraber yaşlı bir adamın, belki de İskandinavyalı, benimle konuşmaya can attığım, beni göz hapsine almış olduğunu fark ettim. Barda, yazı odasında, salonda, balkonda hep yanı başımda bulunuyor, gözlerini benden ayırmıyordu. Görünüşü güzel olmadığı, hoşuma gitmediği için hep kaçınıyordum. Hastalıklı, şişman bir adamdı, pis gözleri beyazımtrak kırışıklar içine gömülmüştü, teni yeşilimsi toprak rengi bir şeydi, bataklıktan çıkmış bir sürüngene benziyordu. Ona bakmamaya çalışıyor, göz göze gelmekten çekiniyordum. Bununla beraber dün akşam benimle konuşmayı başardı. Kabahat, bilmem nasıl baştan çıkardığı sekreterimde. Tek başıma, dağlara karşı oturuyordum, sekreterim yanıma sokuldu, bir isim mırıldandı, kayboldu. Yorgundum, kendimde peşinden koşup azarlamak kuvvetini bulamadım.</p>

  <p>Hastalıklı, kirli tenli adam mükemmel bir İngilizce ile:</p>

  <p>– Sizinle, dedi, neden görüşmek istediğimi hemen söyleyeceğim. Amerika’da yayınlamış olduğunuz hatıralarınızda dünya şaheserlerinden bazıları için acı görüşlerinizi okudum. Çok hoşuma gitti, hepsi aklımda kaldı ve üzerlerinde düşündüm. Görüşleriniz bana muazzam bir girişim fikri verdi. Ama çok acele uygulanması gereken bir fikir. Dinliyor musunuz?</p>

  <p>– İki kulağım olduğu için dinliyorum, başka türlü yapamam. Nerede kaldı ki şu koltuktan ne kalkmaya gücüm, ne de arzum var. Bu bakımdan devam ediniz. Yalnız, saatinize bakınız, yarım saat sonra yatmış olmam lazım.</p>

  <p>Sürüngen adam:</p>

  <p>– Dinlemeye değer, dedi, çünkü; bu fikir bana sizin kitabınızdan geldi. <span class="color">[Gog.]</span> İnsanlığın bütün eski edebiyatının yeni baştan, hiç olmazsa büyük ölçüde değiştirilerek canlandırılması konusunda beni inandırdınız. Birkaç yıldan beri vaktimi, zekâmı, bilgimi, bu dev çalışmaya verdim. Omiros’tan, hatta Goethe’den beri dünyada büyük değişiklikler olduğu halde bu eserler öylece kaldı? Zevkler, mizaçlar, düşünceler, duygular, âdetler, teknik ve metafizik, hepsi değişti ve değişiyor. Onun için bu kitapların bazı parçaları, günümüz okuyucusu için anlaşılmaz bir soğuk geliyor. Atalarımıza çok mükemmel görünen üslupları bile düzeltip günümüzün zevkine uydurmak gerekiyor. Özellikle değiştirilmeleri gereken yerler, durumlar, olayların gelişmeleri ve facialardır. Bu, yorucu, fakat zevkli bir çalışma oldu. Ben dünyadaki başlıca dilleri bilirim, iyi bilirim, onun için eserlerin asılları üzerinde çalıştım. Tabii Omiros’un bize çok kaba ve saf görünen destanları ile işe giriştim. Odiseus’taki çocuksu efsaneleri kaldırıp yerine Akdeniz çevresinde öğretici bir gezinti koydum. Eşine talip olanları öldürüşünü bilge Odiseus’a yakıştıramadım, o parçayı çıkarttım, talipleri sürgüne göndermeyi düşündüm ve Laertes’in oğlunu başka bir yolculuğa çıkarttım. Sofokles’in Oidipus’u bana pek insana aykırı ve masal gibi göründü. Öyle bir tertip düşündüm ki Oidipus’un gözleri bir mucize ile iyileşiyor ve Antigone güzel bir evlilik yapıyor. “İlahi Komedya”yı hemen baştan sonuna kadar değiştirmek zorunda kaldım. Dante’nin ölümünden bugüne altı yüz yıl geçti, bu arada cehennemlik başka günahkârlar, başka haydutlar ortaya çıktı. Ayrıca, destanda din bilimi ile ilgili ki ne varsa hepsini attım. Bunlar yalnız sıkıcı olmakla kalmıyor, günümüzün pozitivist felsefesi temellerine de aykırı geliyor. Hamlet de beni çok yordu. Zamanındaki seyircinin kanlı zevklerini okşamak için Shakespeare, kişilerinin çoğunu öldürtmektedir. Ben şu çareyi düşündüm. Hamlet, zina yapmış olan kayınbabasını öldürüyor ama kendisi hafif yaralarla kurtuluyor. Ofelya’ya suni solunum yapılıyor, son dakikada kurtarılarak sevgili prensi ile evlendiriliyor.</p>

  <p>Don Kişot’un hemen yarısını baştan yazmam lazım geldi. Yeniden yarattığım kahraman zaman zaman aklını başına topluyor, böylece, delilik buhranlarında yaptıklarını düzelterek çok eğlenceli ve müthiş serüvenler ortaya çıkıyor.</p>

  <p>Goethe’nin Faust’u da beni çok uğraştırdı. Yapmacıklı ve çok kapalı ikinci kısmı kaldırdım, birinci kısmı da epey düzelttim. Mefistofeles, şeytanları insanların kafalarında doğmuş, olmayacak şeyler diye kabul ediyor ve şafak sökerken, bir rüya gibi kayboluyor. Margörit hâkimler tarafından beraat ettiriliyor. Faust onunla evleniyor, Witnenberg’deki kürsüsüne dönüyor. Fakat bu düzeltme işinin daha başlangıcındayım. Şimdi Melville’nin Moby Dick’i ile Rimbaud’nun Cehennem Mevsimini…</p>

  <p>Susmaya mecbur kaldı. Artık dayanamamıştım. Öfke ve tiksinti bana koltuktan fırlayıp sürüngen adamın karşısına dikilme gücünü vermişti. Suratına öyle bakmışım ki, insan zekâsının büyük eserlerinin ihyacısı korkudan titremeye başladı, özürler kekeliyerek bahçenin karanlıklarında kayboldu.</p>
</body>
</html>