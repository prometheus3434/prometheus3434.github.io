<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Gökler Münzevisi</h2>

  <p><i>Kap, 22 Eylül</i></p>

  <p>Geçen akşam, bir motor bozukluğunun Kap şehrine inip bir gün kalmak zorunda bıraktığı göklerin ünlü münzevisini gördüm. Yirmi yaşlarında, esmer, beyzî, kadın ya da şair yüzlü, badem gözlü, bir âşık veya bir aziz gibi kadife bakışlı bir genç. Adı Udai Singh. Üç yıldan beri sürekli olarak göklerde yaşıyor, bir kıtadan ötekine, bir çölden bir denize özel uçağı ile dolaşıp duruyor. Yanında, makineden anlayan sessiz ve sadık bir uşaktan başka kimse yok.</p>

  <p>Evvelki akşam otelin holünde kendisinden bana çok bahsettikleri bu gence bakıyordum. Üzüntülü idi. Ümitsizliği gizleyen bir üzüntü. Nemli güzel gözleri ile ağlamışa benziyordu. Teselli etmek niyetimden cesaret alarak yanına yaklaştım.</p>

  <p>– Mr. Udai Singh, dedim, kim olduğunuzu, nasıl yaşadığınızı biliyorum. Yere inmek zorunda kalışınıza da çok üzüldüğünüzü sanıyorum. Bozukluğun bir an önce düzeltilerek hemen yarın uçabilmenizi bütün kalbimle dilerim. Size içten bir ilgi duyuyorum.</p>

  <p>Genç havacı karşılık verdi:</p>

  <p>– Teşekkür ederim. İlginize ihtiyacım olduğunu söylemeliyim. Yere inip kalmak benim için gerçekten bir felaket. Artık çamurlar, taşlar arasında yaşayamam, hemcinslerimin yaşayışlarına, gürültülerine dayanamıyorum. Gezegenimize, dağlarının kamburlarına, göllerinin sularına, nehirlerinin gümüşi yılanlarına yukarıdan görmek şartıyla katlanabiliyorum. İnsanları, zavallı, çırpınan, uğraşıp didinen insanları ise yukarılardan göremiyorum, görsem bile bana kaynaşan karıncalar gibi geliyor. Ben, tek başıma sınırsız göklere atıldığım zamanlar mutluluk duyuyorum. Güneş sadık yoldaşım, bulutlar adalarım, sis sığınağım, rüzgâr musikim oluyor. Üzerinde insanların yaşadığı bu sert kabuklu yuvarlağın birkaç bin metre yükseğine çıkınca kendimi dünyanın hâkimi ve ruhumun tam anlamıyla sahibi sayıyorum. Siz yerliler, toprağın köleleri, göklerde uçanların öz ve çılgın sarhoşluğunu anlayamazsınız. Orada düşünceler daha açık, parlak, yerinde, kafa daha özgür, yürek daha sağlam, ruh daha tanrısaldır. Gün batarken pamuk gibi atılmış bulut takımadaları benim cennetim, kanatlarını germiş kartallar kardeşlerim, göklerin sonsuzluğunu yansıtan deniz hayallerimin aynasıdır. Nefesimin ve benliğimin ahengini yalnız yükseklerin havasında buluyorum. Bütün gök benimdir, çünkü ben bütün varlığımla onunum. Atalarım, vecit ve istiğrak halinde tek, tanımsız varlık Brahmaya sığınarak görünür gerçeğin sahte aldanışlarından kaçınırlardı. Onlar kendilerinden geçer, dalarlardı ama yine de toprağa bağlıydılar. Ben, toprakaşırı değişim ve kurtuluş için Batılıların bir icadından faydalanıyorum. Milletlerin işledikleri kötülüklerden, insanların çektikleri sefaletten iğreniyorum. Onların karanlık yüzlerini göremeyeceğim, saçma sözlerini duyamayacağım bir yerde yaşamayı seçtim. Ara sıra kumanya almak için yeryüzüne inmek zorundayım. Ama her aranıza inişim benim için bir utanç, bir hafakandır. Bunun birkaç dakikadan fazla sürmemesine çalışıyorum. Yukarıda birbiri peşine birkaç gece uyumayabilirim, yorgunluktan dayanamaz hale gelince sadık uşağım benim yerime geçer. Evet, fırtınalar, tayfunlar var. Ama beni şehir gürültülerinden, pisliklerinden daha az korkutuyor. Bana insanların oturdukları karalardan daha az tiksinti veren denizleri severek aşıyorum. Atlas Denizinde süreli olarak karanlıkların, sislerin ve fırtınaların bulunduğu korkunç bir yer vardır. Buraya “Karanlıklar Kuyusu” derler. Pilotlar onun ya nından ellerinden geldiği kadar uzak kalırlar. Ben, aksine, tehlikenin vahşi şehvetiyle hep oradan geçerim. O karanlık ve uğultular içinde boşluğa daldığım zaman, kendimi, henüz tanrısını bekleyen bir âlemin korkunç rahminde sanıyorum. Buradan dört defa geçtim ve her seferinde, dünyanın yaradılışını gözleriyle görmüş ve yeniden dirilmiş birinin ruh haleti içinde çıktım.</p>

  <p>Udai Singh konuştukça canlanıyordu. Gözleri parlıyor, yüzü yepyeni bir ifade buluyordu. O aralık uşağı göründü, kendisini havaalanından aradıklarını söyledi. Genç Hintli:</p>

  <p>– Şafakla beraber uçacağım, diyerek ayağa kalktı, selam verip gecenin karanlıklarına daldı.</p>
</body>
</html>