<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Önsöz</h2>

  <p class="nonchapter"><i>Bir yıl oluyor, Noel yortularından önce İskoçya’da bir limandan postaya atılmış “Gog” imzalı bir mektup aldım. Şöyle diyordu:</i></p>

  <blockquote>

    <p>“Aziz dostum,<br/>Size bu mektubu yazan bir hortlak değildir, yirmi yıl önce ağaçlar arasına sığınmış bir sanatoryumda tanıdığınız sinir hastası garip gezginin ta kendisidir, hâlâ da hasta ve durmadan dünyayı dolaşmaktadır.</p>

    <p>Size vaktiyle göndermiş olduğum yazılardan bir seçme yaparak yayınladığınız kitabı Amerikan baskısından okumuştum. Ayırdığınız parçaları oldukça iyi buldum ve o eski sayfaları, itiraf edeyim ki zevkle okurken, kendimden uzaklarda kalmış bir hayal ve evvelce tanıdığım ipe sapa gelmez birtakım tuhaf kimselerin canlı anılarıyla karşılaştım. Kitabınız bana sık sık tepen hastalığımın bıraktırdığı günlüğümü tekrar ele almak isteğini verdi, eskisi gibi dünyayı amaçsız, gayesiz dolaşmakta devam ettim, bu duraksız, sıtmalı yolculuklarım arasında da gördüklerimi, duyduklarımı gelişigüzel not ettim. Günlüğümün ikinci bölümünü de okumak ister misiniz, bildirmenizi rica ederim. İçinde beğendiğiniz olursa çevirip yayınlayarak kullanabilirsiniz. Aşağıdaki adresime mektup veya telgrafla bildiriniz.</p>

    <p>İçimden gelerek…</p>

    <p class="right">Gog”</p>

  </blockquote>

  <p><i>Kimseye benzemeyen görüşleri olan milyonerin “New Parthenon”daki yazlık evine telgraf çekerek bu kadar hoş teklif ettiği notlarını okumakla memnun olacağımı bildirdim. Cevap alamadım. Fakat üç ay sonra Meksika’dan büyük bir paket aldım. İçi makinede yazılmış kâğıtlarla doluydu. Büyük bir dikkat ve merakla okudum ve geçen sefer olduğu gibi bu bambaşka ve bol günlükten seçmeler yaptım. Bunları dünyanın dört bucağına dağılmış sayısız “Gog” okuyucularına “Kara Kitap” adı altında veriyorum</i>.</p>

  <p><i>Kitaba bu adı kendiliğimden koydum. Çünkü bu günlüğün sayfaları insan tarihinin en karanlıklarından olan son savaş ve savaş sonraları dönemlere rastlamaktadır. Fakat bana çok ağır ve kepaze görünen birkaç sayfayı da çıkarttığımı söylemeliyim. Mr. Gog’un tabiatında öğrenme konusundaki hasta açlıkla beraber sadik bir şey de var, istediği kadar teorik ve platonik olsun bu katılıktan öteki sayfalarda izler görülecektir</i>.</p>

  <p><i>Gog, âdeti olduğu gibi, zamanımızın en ünlü ve en gösterişli adamları ile tanışmak istemiştir. Kendileriyle yaptığı görüşmeler hemen daima şaşırtıcı ve açıklayıcıdır. Bu kitabı okuyacaklar mesela Molotov ile Hitler’in, Voronof ile Ernest O. Lawrence’in, Pablo Picasso ile Salvador Dali’nin, Marconi’nin, Valery’nin, Aldous Huxley’in ve Lin Yutang’ın düşüncelerini öğreneceklerdir</i>.</p>

  <p><i>Gog’un günlüğünün bu ikinci bölümünün en büyük yeniliği, öyle sanıyorum ki, tanınmış yazarların bilinmeyen birtakım eserlerinin meydana çıkarılmış olmasındadır. Gog, İngiltere’de Lord Everett’in el yazdan koleksiyonunu satın aldığını söylüyor. Koleksiyonda hiç yayınlanmamış eserlerden parçalar vardır. Gog kendi hesabına da satın aldığı başka değerli sayfalarla koleksiyonu zenginleştirmiştir. Böylece okuyucular “Kara Kitap”ta Cervantes, Goethe, William Blake, Robert Browning, Stendhal, Victor Hugo, Kirkegaard, Miguel de Unamuno, Leopardi ve Walt Whitman’in günümüze kadar bir yerde yayınlanmamış parçalarıyla eser taslaklarını bulacaklardır</i>.</p>

  <p><i>Bundan başka, Gog, eski gezilerinde olduğu gibi bu seferdekilerinde de günü gününe uymayan birçok kimse ile aykırı düşünce meraklıları, yeni bilim ve teori bulucuları, manyak aydınlar, serbest dolaşan deliler, hayasız katiller ve saf hayalperestlerle karşılaşmıştır. Bunlar, toplu olarak, her zamandan çok ümitsiz ve hasta bir devrenin inanılamayacak ve korkunç, alaylı ve gülünç taraflarını, fakat özellikle kehanetini ve belirtilerini teşkil etmektedir</i>.</p>

  <p><i>Gog’un yapmış olduğu yeni denemeler ürünü arasında toparlayıp buraya getirdiklerim, bana, yirmi yıl önce verdiklerimden daha tatlı ve önemli gibi geliyor. Okuyucularımın, son satırlara gelince “Kara Kitap” için aynı düşünceye varmış olmalarını isterdim</i>.</p>

  <p><i>Floransa, 5 Kasım 1951</i>.</p>

  <p class="right">Giovanni Papini</p>
</body>
</html>