<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Edison’u Ziyaret</h2>

  <p><i>New-Jersey, 23 Haziran</i></p>

  <p>Menlo-Park’a gidip ihtiyar Edison ile bir parça görüştüm. Kâtiplerinden biri, bana on dakikadan fazla ayıramayacağını telefonla bildirmişti.</p>

  <p>İhtiyar sihirbazı, odanın yarısını işgal eden, beyaz tahtadan bir masanın önüne oturmuş buldum. Masanın üzerinde hiçbir şey yoktu, ne bir kâğıt parçası, ne kurşun ne de mürekkep kalemi.</p>

  <p>Muhterem kâşifin hoşuna gitmiş olacağım ki, bana, lafı uzatmadan öyle beklenmedik, akıl ve hayale gelmez bir şey anlattı ki, bir başkası söyleyecek olsa, inanmazdım. Dedi ki:</p>

  <p>– “Sizin bu işlerden anlamadığınız derhal gözüküyor. Ama ne de olsa, insanların, bu ebedi çocukların, büyük keşifler diye niteledikleri, elektrik konusunda birtakım oyuncaklar yaptığımı bilirsiniz. Bunları küçümsediğimden ve utandığımdan söylemiyorum; nasıl olsa vakit geçirmek için beynimizdeki kurnazlığı şu veya bu işe kullanmamız lazım, işe yaramayan kurnazlık fenalık doğurur - nerede kaldı ki, bu oyuncaklardan bazıları, hergünkü hayatımızın alelade işlerinde, yani, maddi ve gündelik hayatta faydalı olabilir. Fakat sesleri bir plak üstüne kaydetmek ve bir aletle yükseltmek, elektrik lambalarını veya radyoyu geliştirmek insanların daha iyi yaşamaları demek değildir, ne de saadeti artırmak ve kâinatın sırlarına yaklaştırmak. Artık ihtiyarladığım şu sırada, hayatımı pek öyle önemli şeylere ayırmamış olduğumu görüyorum. İnsanın dans veya flört ederken etrafın daha aydınlık olabilmesi, Broadway’in en son şarkısını veya Cumhuriyet Partisi adayının seçim nutkunu istediği zaman dinleyebilmesi, bizim esas çaresizliğimizi ve doğuşumuzdan mahkum olduğumuz zorlukları değiştirmez.</p>

  <p>İnsanların makinelerinin hızı ile övündüklerini gördükçe gülüyorum. Uçaklar, ışık hızının saniyedeki yüz bin kilometresi karşısında gülünç birer sümüklüböcek değiller midir?</p>

  <p>Gençliğimde, bütün uygarlığın makineden ibaret olduğunu sanıyordum. Ne aptallık! Oldukça başarılı birkaç makine yaptım. Hâlâ da oradayız. Piyasaya, rahat veya gürültü eden oyuncaklar çıkarabilmek için yarım asırdan fazla hesap, araştırma, uykusuz geçmiş geceler ve girişimler! İtiraf ediniz ki, halk çok hoşgörülü ve iyimser.</p>

  <p>Bizi en büyük zorluklarımızdan kurtaracak son iki makineyi keşfedebilseydim, neyse! İnsanlığın acısı ikidir: Erkek için en güç şey düşünmek, kadın için en korkunç acı doğurmaktır. Amma ne düşünce ne de doğum makinesini icat ettik, belki de asla edemeyeceğiz. Hesap makineleri yaptık, fakat mükemmel şekilden çok uzaktayız, daima insan müdahalesini gerektiriyor. Raymond Lulle ile Leibnitz halis ve sade düşünce makineleri hayal etmişlerdi, amma kimse onları üretmeye ve kullanmayı başaramadı. Canlı canlı yaratmaya gelince hâlâ Melzel’in makine adamından ve biraz daha mükemmelinden ileri gidemedik. Canlı kukla sanayii henüz emekleme devrindedir.</p>

  <p>Ukala bir Fransız, Villiers de I’İsle-Adam romanlarından birinde, yapma bir kadına can verdiğini, herkesin onu sahiden yaşıyor zannedecek kadar mükemmel olduğunu yazmıştı. Ne yazık ki, doğru değildi. Bu Fransız eğlenmek için uydurmuş.</p>

  <p>Diğer taraftan şurası muhakkak ki, erkeklerin beyni, kadınların rahmi yerine geçecek makineler bulmadıkça, makine ve elektroteknik bilimleri yeteneksizliklerini kabul etmek zorundadırlar. Erkeği düşünce felaketinden ve kadını doğum yükünden kurtarmadıkça, kendimizi zafere ulaşmış sayamayız. Fakat o gün henüz uzaklardadır ve ben göremeyeceğim. Bir süre önce seksen yaşımı bitirdim ve kafatasımın altında, kan, eskiden olduğu kadar zengin ve hür fışkırmıyor. Ben yapacağımı yaptım. Yani pek az bir şey, altın dolara ihtiyacı olanlara kemik jetonlar verdim. Karşınızda düş kırıklığına uğramış -iflas etmiş dememek için böyle diyorum- ihtiyar bir teknisyen görüyorsunuz. Size, bilimin, fiyaskosunu bizzat Edison’un anlattığını kimselere söylemeyin. Cahillerin hayallere, işçilerin işe, sanayicilerin kâra ihtiyaçları vardır. Vazifemiz, elimizden geldiği kadar, kârlı yalanları korumaktır.”</p>

  <p>Bu sözler üzerine saf ve kara düşüncelere dalmış olan Edison saatine baktı, gösterişli bir el işaretiyle, bana ayırdığı zamanın sonuna geldiğini hatırlattı.</p>
</body>
</html>