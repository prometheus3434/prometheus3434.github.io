<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Astronom’un Yanılgısı</h2>

  <p><i>Mount Wilson, 11 Temmuz</i></p>

  <p>Dünyanın en güçlü teleskopuna sahip bu rasathaneye, öğrenimini zamanında benim yardımımla yapıp bitirmiş bir astronomdan evrende olan biteni sorup öğrenmek için gelmiştim. Aslen Lehistanlı olan Doktor Alf Vilkovitz buradaki görevi için fazla bilgili görünüyordu. Mesela dün akşam rasathanenin taraçalarından birinde, yıldızlarla kaynaşan ve her yerde görülmesi pek mümkün olmayan bir gök altında sigaralarımızı içerken sesi birden değişerek dedi ki:</p>

  <p>– Mösyö Gog, şimdiye kadar hocalarıma itiraf etmeye cesaret edemediğim bazı şeyleri size söylemek ihtiyacını duyuyorum, beni onlardan daha iyi anlıyacağınızı sanıyorum. Birkaç yıl öncesine kadar ben, astronominin bilimlerin en tanrısalı olduğunu düşünürdüm. Astronomi benim ilk manevi aşkım olmuştu, ihtiraslı bir aşk. Bugün, gökyüzünü daha yakından tanıyınca şaşkına döndüm, tereddütler içinde kaldım, bazen de korkuyordum. Beni, astronomi yanılgıya uğrattı. Duygularımı iyice anlamanızı isterim: Astronomi insan düşüncesinin son asırlar içinde, pozitif bilim olarak meydana getirdiği en harikulade yapıtlardan biridir, ama beni yanılgıya uğratan onun konusu olan yıldızlar evrenidir. Ben inanç sahibi bir ailedenim ve ruhum, çocukluğumdan beri, meşhur “Gökler Tanrının şanını anlatır” ayeti ile doludur. Ama şimdi gökyüzünü en uzak köşesine kadar görüp içinde neler var öğrenince sanki aldatılmış, ihanete uğramış gibi oldum. Ben gökyüzünü, dünyadaki karışıklıktan büsbütün başka, değişmez ve rasyonel bir mimari, çok insani gezegenimizden üstün, hemen hemen Tanrısal bir küre olarak tasarlamıştım. Aksine…</p>

  <p>Alf Vilkovitz daha yeni yaktığı sigarasını hiddetle yere attı, elini pırıl pırıl gökyüzüne kaldırarak devam etti:</p>

  <p>– Bakın yukarıda neler oluyor? Kaçan, eriyip sönen sayısız muazzam ateşler. Niçin kaçıyorlar? Nereye? Biz, mütevazı bir yıldız olan güneş etrafında küçücük gezegenimizin düzenli dönüşlerine alışığız. Fakat yıldızların çoğunluğu, nebulalar gibi olgun yıldızlar dahil, baş döndürücü bir hızla kaçıyorlar, nereye ve niçin olduğunu bilmiyoruz. Ölçülerimiz gülünç derecede yetersizdir, en kudretli teleskoplarımız Himalayanın en yüksek tepesine dikilmiş birer böcek gözleri gibidir. Gördüğümüz gök, bugünün, bulunduğumuz zamanın göğü değildir, bir kısmı asırlarca, bir kısmı milyonlarca yıl önceki göktür. En uzak nebulalar samanyolundan uzaklaşmaya çalışır gibidir, ama niçin, nereye, hiçbir zaman öğrenemeyeceğiz. Ve bu yıldızlar ümitsizce kaçıyor, sanki peşlerinden kovalayanlar var, kaçarlarken de eriyorlar, yani kendilerini mahvediyorlar, atomları ışık ve ısı yaratarak milyonlarca parça haline geliyor. Fakat bu ışık neyi aydınlatıyor, ısı kimi ısıtıyor? Yoksa bu çılgın cömertlikle kendilerini eritişleri gecelerimizi aydınlatan hafif titreyişleri meydana getirmek için midir? Bunu düşünmek aptalca bir gurur olur. Bu kadar küçük bir etki için böyle dev bir masraf düşünülemeyecek bir deliliktir. Ve göklerin boşlukları öyle sonsuzdur ki bu muazzam ısı cümbüşünün onun sıcaklığını artırmasına olanak yoktur. Bununla beraber milyonlarca nebula, milyarlarca yıldız, asırlardan beri, tasarlanabilecek bir sebep olmadan kaçıp kendilerini mahvetmekten başka bir şey yapmıyorlar. Göklerin sonsuz kıvrımlarında her an meydana gelen bu lüzumsuz ışık ve ısı israfı bütün hesapların ve hayal gücünün üstündedir. Bu muazzam, sonsuz fakat lüzumsuz har vurup harman savurmayı tam, mükemmel ve en yüksek bir zekânın istemiş olması düşünülebilir mi? Durmadan doğup yanan, milyonlarca senede bile olsa sonunda malvolmaya mahkum, korkunç büyüklükte ve sayısız kaçan alev neye yarıyor? İnsan zekâsı bu düşünce ile altüst oluyor, bu saçma manzara karşısında korkuyor. Bu, insanların canlı hiçbir yaratık bulunmayan Kutup Denizleri ile Büyük Sahrayı milyonlarca lamba ve projektörlerle aydınlatmak istemeleri gibi bir şeydir. Hepsi bu kadar da değil. Göklerde, hiçbir insan zekâsının hiçbir vakit çözemeyeceği başka sırlar var. Öteden beri gökyüzü sonsuzluğun aynası, mekânı olarak düşünülürdü. Bu da bir başka hayal, bir başka yanılgı. Modern astronomi yıldızlar aleminin de ceninler, cesetler, yeni doğanlar ve can çekişenlerden oluştuğunu kanıtlamıştır. Helezon halindeki dev nebulalar milyonlarca yeni yıldızın birer döl yataklarıdır. Fakat intihara mahkum bu ateşler sonsuz değillerdir; büyürler, şişerler, gençlik neşesi gibi mavi ve açık bir aydınlıkla parlarlar, sonra, yavaş yavaş bu ışık fakirleşir, altın rengi, kütük rengi olur, nihayet sonsuzluğun koyu gayyaları içinde görünmeyen birer siyah ölü hayaletlerinden başka bir şey değillerdir. Gökyüzü bir kuluçka makinesidir ama aynı zamanda sonsuz bir mezarlık. Yeryüzünün ölümlü insanlarına özgü sanılan doğma, büyüme ve çökme kanunu göklerde de sürüyor. İlkbaharda taze taze açıp sonbaharda sararıp dökülen yapraklara benzeyen insanlar için söylenen şey yıldızlar için de doğrudur. Bu lüzumsuz kaçan alevler insanlar gibi ölümlüdür. Bir tek fark var: İnsanlar birkaç milyon saniye yaşıyor, yıldızlar bir o kadar yıl. Sonsuza göre bu ne fark eder? Şimdi şaşkınlığımı, içindeki hafakanı anlıyorsunuz, değil mi? Bir şuur eseri, tam bir mükemmellik bulacağımı umduğum gökyüzünde lüzumsuz bir israf, manasız, maksatsız bir cömertlik, amaçsız bir hareket ve tahrip buldum. Bozulmazlığın, değişmezliğin haşmetini bulacağımı sandığım yerde geçicinin, sıradan yürüyüşü ile karşılaştım. Zahmetli bir doğum, kötüye kullanılmış bir gençlik, ihtiyarlığın düşkünlüğü ve kaçınılmaz son. Üstadım döner dönmez rasathaneyi ve astronomiyi bırakacağım. Öteki insanlar gibi yeryüzünün kırları, çayırları arasında, otlar içinde dolaşan bir zavallı aç böcek olmakla yetineceğim.</p>

  <p>Genç Alf Vilkovitz işte bana bunları söyledi. Hiddetinden sesinde bir titreme, gözlerinde yaşa benzer bir pırıltı vardı.</p>
</body>
</html>