<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Yeni Evren</h2>

  <p><i>Turku, 10 Temmuz</i></p>

  <p>İsveçlilerin Abo dedikleri ve bu isimle daha kolay tanınan Turku’da bir büyük üniversite ve bu üniversitede mükemmel profesörler varmış. Amerika konsolosu, içlerinden en orijinali ile tanışmamı teklif etti ve ikimizi yemeğe davet etti.</p>

  <p>Profesör Murmienni orta boylu, altmış yaşlarında, sağlam, Romalı konsül başlı, Vikingler gibi kurşuni gözlü, güzel yapılı bir adam. Kürsüsü “Genel Problematik” adını taşıyor. Bu, yepyeni bir bilimmiş ve yalnız Turku Üniversitesinde okutuluyormuş.</p>

  <p>Profesör önceleri çekingen davrandı. Hatta pek konuşmadı. Fakat yemeğin sonlarına doğru, çeşitli şaraplardan dili çözüldü:</p>

  <p>– Okuttuğum bilimin ne olduğunu öğrenmek istiyorsunuz, dedi, size bunun, kaçınılmazın bilgisine karşıt olarak, arzu edilen doktrinidir, diyebilirim ama, daha açık olmak için öğrettiğim şeyden kısaca bir örnek vermeyi yeğlerim. Herkes evreni olduğu gibi, sınırları, boşlukları, kusurları ile kabul eder, birçokları onu, tembelliklerinden veya tevekküllerinden, mümkün olan evrenlerin en iyisi diye alırlar. Problematik, aksine, bu düşünceyi kabul ile yetinmez. Bana gelince, kendime şunu sordum: Evrenimiz her yönüyle mükemmel ve rasyonel mi? İçinde yaşamak zorunda bulunduğumuz evrenden daha iyisini düşünebilmek ve imgelemek kabil mi? Bu sorun, ortaçağda, bilge Alfons adı ile tanınmış Kastilya kralı tarafından ortaya atılmıştı. Bir gün, bilge Alfons, “Tanrı dünyayı yaratırken bana danışmış olsaydı bugün daha güzel olurdu” diye haykırmak cüretinde bulunmuştu. Bu bilge kral haksız değildi. Mesela buzları, sayısız uçurumları, çok yüksek dağları sonsuz, bomboş ve çorak çölleri, dayanılmaz hava değişiklikleri içinde yılda iki aylık soluk bir bahar gören zavallı Laponlara karşılık Ekvatorda her gün fırın gibi sıcaklarda pişen zencileri ile şu gezegenimize bakınız. Bu küçük dünya, yuvarlağında rasyonel değildir, düzensizdir; üzerinde yaşayabileceğimiz denizden çıkmış topraklar düzeyinin üçte biridir, karanlık bir kıştan kurtulur kurtulmaz insafsız bir yazda kavruluruz. Bazı aylar, dünyanın bazı yerlerinde sonsuz ve soğuk geceler içindedir, günler kısa ve buz gibidir. Bizde olduğu gibi bazı memleketler göllerle, nehirlerle doludur, başkaları kuraklık içinde biraz yağmur yağsın diye bekler. Zaman zaman güneş medarı mihverini değiştirerek bir ebedi çiçek ve yemiş bolluğu içinde devamlı, ılık bir bahar sürdürmek herhalde daha iyi olurdu, gecelerin -şayet ille de gece olsun isteniyorsa- gündüzlerden daha kısa olması sağlanabilirdi. Bir başka misal: İnsan, varlığının üçte birini uykuda kendini kaybetmiş bir halde geçirmek zorundadır. Neden bu gündelik utandırıcı yarı ölüme mahkum olacak yerde doğal enerjilerini durmadan yenileştirecek şekilde yaratılmadı? İnsan vücudu, bir an düşünecek olursanız, öyle korkunç mudilikte uzuvlardan ve hareketlerden meydana getirilmiştir ki sağlık durumu gerçek bir mucize haline geliyor ve her mucize gibi gayet nadir oluyor. Vücudumuzdaki iç organların ve salgı bezlerinin çokluğu, karışıklığı, içinden çıkılmaz damar, sinir ve daha bir sürü büyük, küçük kanallar şebekesini, safrayı, üreyi, bağırsaklardaki pisliği, ciğerlerdeki karbon asitleri dışarı atacak kan akımını tam ve düzenli hale getirerek beynin görüp hatırlama, düşünüp tedailer kurmasını sağlayacak salgıların devamlı çalışmalarının nazik ve çapraşık ilişkilerini düşününüz. Her insanın vücudunda yüzlerce mekanizma, binlerce dallanma, milyonlarca şok, anlaşma, ahenk, her gün ölüp yenileşen katrilyonlarca hücre vardır. Fizyolojik makinemizin karışıklığı o kadar tehlikeli ve sinsidir ki bazı gnostikler, insanın, gerçek Tanrının değil, şeytan bir Yaratıcının eseri olduğunu ileri sürerler. Problematik bilimi daha sade, daha rasyonel, bozukluklara, sakatlıklara daha az maruz bir vücut yaratmak mümkün değil miydi sualini sormaktadır.</p>

  <p>İnsan düşüncesi daima, mümkün olduğu kadar az olanakla en büyük etkiyi elde etmeğe çalışır. Halbuki, kendi şahsımızda, gerçekten şaşırtıcı imkânlar zenginliği ve gücü ile elde edilen bazen hayret edilecek neticeler görüyoruz.</p>

  <p>Hayvanlarla bitkilerin büyük bir kısmındaki sayısız şekil ve cins israfından bahsetmiyorum. Milyonlarca, çoğu korkunç ve aptal, canlı yaratık vardır ki, görünüşte tek varlık hikmetleri birbirlerini öldürüp yemekten ibarettir.</p>

  <p>Şöyle bir ele aldığım saçma ve rahatsız evrenimizin bu eleştirisini destekleyecek başka olaylar, başka deliller ileri sürebilirim, ama Üniversitede bir yılda verdiğim dersleri bu sofrada tekrarlayamam. Sadece şunu söyleyeyim ki, Genel Problematik bilimi olumsuz bir iddiaya sahip değildir. Program, Yeni Evren dediğim, yani şimdi içinde bulunduğumuzdan daha iyi bir düzene konmuş, daha mantıki, daha sevimli ideal bir evren yapmaktır. Fakat Yeni - Evrenimi temel fikirleri ile bile anlatmak çok uzun sürer, eğer bir akşam fakirhanede yemek yemeyi kabul ederseniz o zaman söylerim.</p>

  <p>Profesör Murmienni’ye bu konferansı ve daveti için teşekkür ettim. Ne yazık ki Turku’dan iki gün sonra ayrılmak zorundayım. Genel Problematik’in tasarladığı Yeni Evrenin ne olduğunu pek öğrenemeyeceğim sanıyorum.</p>
</body>
</html>