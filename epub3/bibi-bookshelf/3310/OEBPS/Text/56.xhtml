<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>Ramon ve Madenler</h2>

  <p><i>Madrid, 18 Ekim</i></p>

  <p>Müthiş sıkılıyorum, fakat gidemiyorum. Otelin müdürüne sordum:</p>

  <p>– Madrid’de tanışmaya değer kimler var?</p>

  <p>– İki kişi: Primo ve Ramon.</p>

  <p>– Hangisini önerirsiniz?</p>

  <p>– Adamına göre. Can sıkıcı kimseler Primo’ya giderler, Ramon’a ise sıkılanlar gider. Birincisi gazetecilerin ve yabancıların akınına uğrar, ötekisi ise işsizlerin ve delilerin. Siz kendiniz seçiniz.</p>

  <p>– Ramon’u tercih ediyorum.</p>

  <p>Onu, gece, meşhur Pombo kahvesinde, kendisini, sigaralarını içerek kendinden geçmiş şekilde dinleyen yedi, sekiz genç arasında buldum. Ramon Gomez de la Serna, durmadan kendisiyle alay eden bir hal takınmış, esmer, şişman, hoş bir mösyö. İyiliğini bildiğim için, kendi kendimi takdim ettim. Karar okuyan bir hâkim edasıyla:</p>

  <p>– “Siz, dedi, Amerikalısınız, kıtanızın, iki ucu karşı karşıya gelmiş iki üçgenden yapmış olduğunun hiç farkına vardınız mı? Amerika, Atlantik ile Pasifik arasında çifte bir mason sembolüdür. Son yıllara kadar, iki üçgenden birbirine, dört cumhuriyetten oluşan bir göbek bağından geçilirdi. Onu kestiniz ve şimdiden korkunç sonuçlar kendini gösteriyor. Bilinen ve her zamanki saflığınızla denizlerin birer kişiliğe sahip olmadıklarını sanıyorsunuz. Çin kıyılarının suları Fransız Kıyılarınkilerle karşılaşınca dünyada önemli bir olay oldu. Panama kanalı 1913 yılında açıldı ve 1914’te dünya savaşı patladı. Birleşik Amerika bu uğursuz kanalın açılışının sorumlusuydu, onun için şimdiye kadar yapılmamış bir şey yapıldı. Avrupa’ya ordu gönderdi. Şimdi cezalarını çekeceklerdir. Masallardaki gibi zenginleştikleri için daha fazla kıskanılıyor ve köleleri artıyor. Maddeye dokunmayınız, madde intikamım alır.</p>

  <p>Son günlerde Jagadis Chandra Bose’nin eserlerine kendimi verdim. Bose’un kim olduğunu herhalde biliyorsunuz: Hindistan’ın en büyük bilgini ve zamanımızın en büyük biyolojistlerinden biridir. Büyük bir keşfi var: Bitkilerin ve madenlerin bile birer ruhu olduğunu buldu. Bitkilerin birer ruhu olduğundan zaten şüphe ediliyordu. Masallarda sihirli ağaçlardan, katil olanlardan, âşık çiçeklerden ve konuşan yapraklardan bahsedilir. Fakat madenlerin, bizimkine benzer birer hassasiyeti, bir iradeleri olduğunu kimse düşünmemişti. Ben, basit bir deneyimimle, Bose’un keşfinin doğru olduğunu söyleyebilirim.</p>

  <p>Cansız eşyayı incelemeye yeni başlamış değilim. Yıllardan beri suyun devamlı teması ile sıkıntı çeken zavallı musluklar tanırım ki, insanın kalbini parçalayacak gibi hırıldar, öksürür ve inlerler. Öyle katır nalları gördüm ki, kirli bir tuğlaya veya bir pislik kümesine basınca titrerler. Dostlarımın arasından bazı eski anahtarlar vardır ki, geceye karşı duyduğum büyük sevgiye sadakatsizlik edip de erkenden evime dönecek olsam, kapımı açmamak için inat edecek kadar benimle içli dışlı olmuşlardır. Saatinizin kapağını hiç incelediniz mi? Ayna gibi kullanınız, görürsünüz, bazı günler, görüntünüzü bir kahramanınki gibi güzelleşmiş olarak yansıtır, başka zaman, sizi tanınmaz, korkunç bir hale getirecek kadar onun şeklini değiştirir. Madenleri müthiş bir kayıtsızlıkla kullanırız. Onları yerin dibinden, yani evlerinden çıkarmakla kalmıyoruz, fakat tarif edilmez ve insafsız işlemlerle karşı karşıya bırakıyoruz. Belki de demir ateşte eriyip su haline gelince bundan hoşlanır sanıyorsunuz? Taşlar, mermerler, dağlardan koparılıp, evlerimizin ayıplarını örtmek için aptalcasına geometrik parçalar haline getirilmekten memnun mu olurlar dersiniz? Raylar trenlerin daimi yükü altında kim bilir ne hafakan içindedirler. Paslanınca, havanın etkisi, diyorsunuz. Sakın, pas, demirin gözle görünür hale gelen hiddeti olmasın? Para, elden ele geçe geçe veremlilerin solgunluğunu almıştır, bankaların kasalarına hapsedildiğinden beri, altın, delilik belirtileri gösteriyor, sebebi de yok değil, onu göklerdeki kardeşinden, güneşten birdenbire ayırdık.</p>

  <p>Madenlerin acılarına dair size bin örnek verebilirim. Fakat bazen de bilinçli irade istekleri gösterdiğini, isyan girişimleri bulunduğunu söylemem lazım. İngiliz çeliğinden yapılmış kalem uçları bilirim ki, ahlak ve iktidar karşıtı kelimeler yazmak istememişlerdir ve daha evvelki gün, tabancamın tetiği çekilmek istemedi, belki de, çalışırken beni müthiş rahatsız eden muhteşem bir kediyi öldürmek niyetinde olduğumu anlamıştı. Burada, Pombo’da da çok garip bir olay oldu. Kitaplarıma karşı acı ve şiddetli yazılar yazmış bir eleştirmen, bir gün, bu kahveye geldi. Çatallar, kaşıklar, birbiri ardına, elinden kayıp yere düştü. Zeki insanlara hizmet etmeye alıştıkları için, fikir düşmanı birisinin elinde bulunmak istemiyorlardı.</p>

  <p>Yedi genç sigaralarını içiyorlar, gülümsüyorlar, hayran hayran bakarak keyiflerinden bitiyorlardı.</p>

  <p>– Bütün söyledikleriniz doğru ise, diye sordum, ne yapmak niyetiniz var?</p>

  <p>– Bugünlerde, “Madenlerin Haklarını Koruma Birliği”ni kuracağım. Madem ki hayvanları korumak için dernekler var, madenler için de olması doğrudur. Madem ki, onların da bizler gibi duyup acı çekebileceklerine eminiz, görevimiz, sessiz ve sabırlı birer kurbanı oldukları korkunç işkencelerden onları kurtarmaktır. Programımızın esası, madenleri madenlere, taşları taş ocaklarına, altınları altın nehirlerine, elmasları elmas madenlerine geri vermek olacaktır. Saklamaya gerek görmüyorum, taraftar bulmayacak ve uygulaması güç olacak bir program. Fakat hiç olmazsa, hasta madenler, basıla basıla eriyip üzülen altınlar, sakat demirler, veremli gümüşler için hastahaneler ve âbide şekline getirilerek tecavüz edilen tunçlarla para sirayeti ile hastalanan bakırlar için dinlenme evleri kurabiliriz. Bu büyük sağlık ve sevgi girişimi için dolarlarınızdan bir miktar vermez misiniz?”</p>

  <p>Yedi genç siyah gözlerini bana çevirdiler:</p>

  <p>– Sevinerek, dedim, fakat madenlerin ruhlarına imanım henüz dolarlarımı cebimden çıkartacak kadar kuvvetli değil. Bose’un kitaplarını okuyup kanaat getirince size bir çek yollarım. Şimdiki halde kuruyan boğazlarımızın hukukunu hatırlatmama izin vermenizi dilerim. Mösyölere kokteyl ikram edebilir miyim?</p>

  <p>Teklif sevinçle karşılandı. Ramon, sabahın üçüne kadar zevkli konuşmalarına devam etti. Fakat bana yaptığı öteki hoş açıklamaları bir türlü hatırlayamıyorum.</p>
</body>
</html>