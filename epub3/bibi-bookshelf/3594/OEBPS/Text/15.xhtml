<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik5"><b>TRANTOR</b> — … Aradönemin ortalarına doğru, Trantor bir gölgeden ibaretti. Dev yıkıntıların arasında ufak bir çiftçi toplumu yaşardı…</p>

  <p class="baslik6">GALAKTİK ANSİKLOPEDİ</p>

  <h2>9</h2>

  <p class="baslik10">Parmaklıklar Arasından</p>

  <p class="baslik7">Kalabalık bir gezegenin başkentinin dış kesimlerindeki işlek bir uzaylimanı gibi hiçbir şey yoktur, hiçbir zaman da olmamıştır. Kundaklarından görkemle dev makineler yükselir. Eğer zamanınızı iyi ayarlarsanız, yere inen bir devin hareketsizleşmesinin etkileyici manzarasına ya da daha tüyler ürperticisi, çelik bir baloncuğun süratle kalkışına denk gelebilirsiniz. Bütün bu işlemler neredeyse gürültüsüzdür. Hareket gücü kaynağını sessiz nükleon dalgalarının daha yoğun bir düzene geçişinden alır.</p>

  <p>Alan bakımından, limanın yüzde doksan beşi henüz şimdi anlatıldı. Kilometrekareler, makinelere ve onlara hizmet eden insanlara, ayrıca her ikisine de hizmet eden sayıcılara ayrılmıştır.</p>

  <p>Limanın sadece yüzde beşi, orayı galaksinin tüm yıldızları için bir ara durak olarak gören insanların seline bırakılmıştır. Bu adsız kalabalığın içinden çok azı uzay yollarını ören bu teknolojik ağı düşünmek için durur. Belki de üç beş kişi uzaktan bu kadar küçük görünen binlerce tonluk çeliğin inişini düşünerek başlarını kaşıyacaktır. Olasıdır ki, o dev silindirlerden biri kılavuz sinyalini kaçıracak ve beklenen iniş noktasından yarım kilometre uzağa, muazzam bekleme salonlarından birinin cam tavanından aşağı inecektir. Öyle ki, daha önce orada bin küsur insanın olduğunu kanıtlayabilmek için geriye sadece organik bir buhar ve biraz da fosfat tuzu kalmış olacaktır.</p>

  <p>Gene de, kullanımdaki güvenlik aygıtları sayesinde böyle bir şey asla olamazdı ve sadece ciddi sinir hastaları hariç kimse bu olasılığı bir andan fazla göz önünde bulundurmazdı.</p>

  <p>Peki, ne düşünürdü bunlar? Bakın, bu basit bir kalabalık değildir. Bu, amacı olan bir kalabalıktır. Bu amaç ise limanın üzerinde asılı durur ve havayı ağırlaştırır. Kuyruklar oluşturulur, anne ve babalar çocuklarını gütmeye çalışırlar, bagajlar kiloyla istiflenir… İnsanlar bir yerlere gitmektedirler!</p>

  <p>O zaman, ne yaptığını çok iyi bilen bu güruhun içinde, nereye gideceğini bilemeyen, ama aynı zamanda da diğer hepsinden çok daha maksat sahibi olan tek bir birimin yalnızlığını, neresi olursa olsun bir yerlere gitme ihtiyacını bir düşünün! Ya da, neredeyse neresi olursa olsun…</p>

  <p>Telepati ya da zihinden zihne teması sağlayan daha kaba başka herhangi bir yöntem olmasa bile, umutsuzluğa kapılmak ne kelime, batmak, gömülmek, boğulmak için!</p>

  <p>Ödünç alınmış giysiler giyen, ödünç alınmışa benzeyen bir hayatın ödünç alınmış bir anında, ödünç alınmış bir gezegende duran Arcadia Darell, ısrarla ana rahminin güvenliğine dönmek istiyordu. İstediği şeyin bu olduğunu da bilmiyordu. Bildiği tek şey, dış dünyanın açıklığının büyük bir tehlike oluşturduğuydu. Bir yerlerde, üstü kapalı bir yer istiyordu… uzaklarda, evrenin keşfedilmemiş bir köşesinde, kimsenin asla bakmayacağı bir yerde.</p>

  <p>İşte oradaydı: Yaşı on dördü henüz geçmişti, ama seksenin üzerine yetecek kadar yılmış ve beşin altına yetecek kadar da ürkmüştü.</p>

  <p>Ona sürtünerek geçen yüzlerce yabancıdan hangisi –gerçekten de sürtünüyorlardı, çünkü onların temasını hissediyordu– İkinci Vakıfçı idi acaba? İkinci Vakıf’ın yerini bilmek şeklindeki eşsiz bilgisi ve suçu yüzünden hangi yabancı ona yardım etmek yerine dakikasında onu yok edecekti?</p>

  <p>Düşüncelerini, boğazındaki çığlığı sessiz bir kamçı izi gibi donduran gökgürültüsü benzeri bir ses böldü.</p>

  <p>“Bakın, bayan,” diye huysuzlandı ses, “biletmatiği kullanacak mısınız, yoksa öyle dikilmeye devam mı edeceksiniz?”</p>

  <p>İlk kez o an bir biletmatiğin önünde durduğunu fark etti. Derhal gözden kaybolan yüksek meblağlı bir banknotu oyuğa koyardınız. Gideceğiniz yönün altındaki düğmeye basardınız ve asla hata yapmayan elektronik bir tarayıcının hesapladığı para üstüyle birlikte biletiniz dışarı çıkardı. Oldukça sıradan bir şeydi ve önünde beş dakika boyunca dikilmek için kimsenin bir nedeni olmazdı.</p>

  <p>Arcadia oyuğa iki yüz kredi koydu ve birdenbire “Trantor” yazılı düğmenin farkına vardı. Trantor, ölü İmparatorluk’un ölü başkenti, doğduğu gezegen. Rüyadaymışçasına bastı. Yanıp sönen kırmızı ışıklar dışında bir şey olmadı, şöyle yazıyordu: 172.18… 172.18… 172.18…</p>

  <p>Eksik olan miktar buydu. İki yüz kredi daha. Bilet ona doğru çıktı. Dokunduğunda eline geldi ve para üstü de onu izledi.</p>

  <p>Bileti aldı ve koştu. Arkasındaki adamın kendi sırası için sıkıştırdığını hissetmişti, ama önünden fırladı ve dönüp arkasına bakmadı.</p>

  <p>Fakat kaçacak bir yer yoktu. Hepsi onun düşmanıydı.</p>

  <p>Pek de farkında olmadan, havada beliren ışıklı devasa işaretleri izliyordu. Steffani, Anacreon, Fermus… Terminus yazan bir tanesi bile vardı ve onu için için istedi, ama cesaret edemedi…</p>

  <p>Önemsiz bir ücret karşılığında, ilgilendiği yöne ayarlanabilen ve çantasına koyduğunda, kalkıştan on beş dakika önce sadece kendisine sesini duyuran bir bildirici kiralayabilirdi. Ancak bu tür aletler sadece makul derecede güvende olan ve onları düşünmek için duraksayabilen insanlar içindi.</p>

  <p>Sonrasında, iki yöne de aynı anda bakarak koşmaya kalkıştığında, yumuşak bir karna kafasını geçirdi. Kesilen bir nefes ile bir homurtu hissetti ve bir el kolundan tuttu. Umutsuzca kıvrandı, ama gırtlağının birazcık gerisinde, bir iniltiden fazlası için nefesi kalmamıştı.</p>

  <p class="baslik7">Arcadia’yı zapt eden adam onu sıkıca tuttu ve bekledi. Dikkatini yavaşça kıza yöneltti ve kız da adama bakabilmeyi başardı. Tombulca ve biraz da kısaydı. Saçları beyaz ve sıktı, kabarık bir görünüm vermesi için geriye doğru fırçalanmıştı ve köy kökenli olduğunu bas bas bağıran kırmızımsı ve yuvarlak bir suratın üzerinde tuhaf bir uyumsuzluk sergiliyordu.</p>

  <p>“Sorun ne?” dedi sonunda, açık sözlü bir merakla. “Korkmuş görünüyorsun.”</p>

  <p>“Kusura bakmayın,” dedi Arcadia cinnet geçirircesine. “Gitmem gerekiyor. Affedersiniz.”</p>

  <p>Fakat adam bunu tamamen kulak arkası etti ve konuştu: “Dikkat et, küçük kız. Biletini düşüreceksin.” Sonra da, kızın karşı koyamayan beyaz parmaklarının arasından bileti çekip aldı ve tatminin her belirtisiyle baktı.</p>

  <p>“Ben de öyle düşünmüştüm,” diye bir boğanınkine benzer ses tonuyla haykırdı, “<i>Annnaaa!</i>”</p>

  <p>Dakikasında bir kadın yanına geldi, biraz daha kısa, biraz daha tombul ve biraz daha kırmızımsıydı. Ağarmaya başlamış başıboş bir perçemi, modası epeyce geçmiş bir şapkanın altına sokuşturmak için parmağına doluyordu.</p>

  <p>“Baba,” dedi azarlamasına, “kalabalığın ortasında öyle neden bağırıp duruyorsun? İnsanlar sana deliymişsin gibi bakıyorlar. Çiftlikte olduğunu mu sanıyorsun?” Tepkisiz duran Arcadia’ya ise, neşeli bir tavırla gülümsedi. “Bir ayı gibi davranıyor.” Sonra sertçe, “Baba, küçük kızı bırak gitsin. Ne yapıyorsun?” diye ekledi.</p>

  <p>Fakat Baba sadece bileti kadına doğru salladı. “Bak,” dedi, “Trantor’a gidiyor.”</p>

  <p>Ana’nın yüzü aniden aydınlandı, “Trantor’dan mısın? Sana kolunu bırak diyorum, Baba.” Taşıdığı tıka basa dolmuş valizin yan yüzünü çevirdi ve Arcadia’yı nazik ama amansız bir baskıyla oturttu. “Otur,” dedi, “ve minik ayaklarını dinlendir. Bir saat boyunca gemi olmayacak ve banklar da uykucu aylaklarla dolu. Sen Trantor’dan mısın?”</p>

  <p>Arcadia derin bir nefes alıp verdi. Boğuk bir sesle, “Orada doğdum,” dedi.</p>

  <p>Ana ellerini neşeyle çırptı. “Bir aydır buradayız ve şimdiye kadar memleketten kimseyle karşılaşmadık. Bu çok güzel. Annenle baban…” Etrafa kaçamak bir bakış attı.</p>

  <p>“Ebeveynlerimle beraber değilim,” dedi Arcadia dikkatle.</p>

  <p>“Yalnız mısın yani? Senin gibi ufak bir kız?” Ana aynı anda hem kınama, hem de sempati hissetti. “Bu nasıl oluyor böyle?”</p>

  <p>“Ana,” Baba, kadının elbisesinin kolunu çekiştiriyordu, “sana söyleyeyim. Yolunda olmayan bir şey var. Sanırım korkmuş.” Sesi, fısıldayarak çıkması için oldukça amaçlanmışsa da, Arcadia açıkça duyabiliyordu. “Onu izliyordum da, koşuyordu ve nereye gittiğine de bakmıyordu. Ben yoldan çekilemeden bana çarptı. Üstelik bil bakalım ne? Sanırım başı belada.”</p>

  <p>“Öyleyse çeneni kapa, Baba. Sana herkes çarpabilir.” Gene de, Arcadia’nın yanına, eklenen ağırlığın altında yorgunca gıcırdayan valizin üstüne oturdu ve kızın titreyen omzuna bir elini koydu. “Birisinden mi kaçıyorsun, hayatım? Bana söylemekten çekinme. Sana yardım edeceğim.”</p>

  <p>Arcadia, kadının nazik, gri gözlerinin içine baktı ve dudaklarının titrediğini hissetti. Aklının bir kısmı ona, Trantor’dan olduklarını, beraberce gidebileceklerini, ne yapacağına ve nereye gideceğine karar verene dek gezegende kalmasına yardım edebileceklerini söylüyordu. Diğer bir kısmı ise, daha yüksek bir sesle, karmakarışık anlaşılmazlığında annesini hatırlamadığını, evrenle mücadele etmekten ölesiye yorulduğunu, etrafındaki güçlü, kibar kolların arasında bir top oluncaya dek kıvrılmak istediğini ve eğer annesi yaşıyor olsaydı belki de onun… onun…</p>

  <p>O gece ilk defa ağlıyordu, tıpkı küçük bir bebek gibiydi ve bundan da memnundu, yumuşak kollar onu sıkıca sarar ve kibar bir el buklelerini okşarken, modası geçmiş elbiseye sıkıca tutunmuştu ve bir köşesini boydan boya ıslatıyordu.</p>

  <p>Baba ise çifte bakarak çaresizce dikiliyor ve sonunda tutmayı becerince elinden kapılan bir mendili nafile yere arıyordu. Ana, adama sessizce tembih verircesine baktı. Kalabalıklar, tüm kalabalıkların tepkisizliğiyle, küçük grubun etrafından akıp gidiyordu. Fiilen yapayalnızdılar.</p>

  <p>Sonunda ağlaması damla damla azaldı ve durdu, ödünç aldığı mendille kızarmış gözlerine hafifçe bastırırken, halsizce gülümsedi. “Ah,” diye sızlandı, “ben…”</p>

  <p>“Şşşşt. Şşşşt. Konuşma,” diye titizlendi Ana, “sadece otur ve biraz dinlen. Nefesini toparla. Sonra da bize yanlış gidenin ne olduğunu söyle ve göreceksin düzelteceğiz ve her şey yoluna girecek.”</p>

  <p>Arcadia, aklından geriye ne kaldıysa bir araya toparladı. Onlara gerçeği söyleyemezdi. Hiç kimseye gerçeği söyleyemezdi. Fakat, işe yarayacak bir yalan uydurmak için de fazlasıyla bitkindi.</p>

  <p>Fısıldamasına, “Şimdi, daha iyiyim,” dedi.</p>

  <p>“İyi,” dedi Ana. “Şimdi başın niye dertte söyle. Yanlış bir şey yapmadın, değil mi? Elbette, ne yapmış olursan ol sana yardım edeceğiz, ama bize gerçeği söyle.”</p>

  <p>“Trantorlu bir dost için ne olursa,” diye ekledi Baba içtenlikle, “ha, Ana?”</p>

  <p>“Kapa çeneni, Baba,” diye geldi sevecen yanıt.</p>

  <p class="baslik7">Arcadia çantasını tutuyordu. En azından bu hâlâ onundu, Leydi Callia’nın dairesinde zorunlu bırakıldığı hızlı kıyafet değişimine rağmen. Aradığını buldu ve Ana’ya uzattı.</p>

  <p>“Bunlar benim belgelerim,” dedi sıkılgan bir tavırla. Vakıf’ın büyükelçisi tarafından geldiği gün çıkarılan ve uygun Kalgan memuru tarafından onaylanan parlak ve sentetik bir parşömendi. Büyük, gösterişli ve etkileyiciydi. Ana çaresizce baktı ve içeriğini, dudaklarını etkileyici bir biçimde büzerek okuyan Baba’ya uzattı.</p>

  <p>“Vakıf’tan mısın?” dedi.</p>

  <p>“Evet. Ama Trantor’da doğdum. Bakın burada diyor ki…”</p>

  <p>“Ahah. Bana oldukça düzgün görünüyor. Adın Arcadia, ha? İyi bir Trantorlu adı. Fakat amcan nerede? Burada, buraya Amcan Homir Munn’un eşliğinde geldiğin yazıyor.”</p>

  <p>“Tutuklandı,” dedi Arcadia kasvetle.</p>

  <p>“Tutuklandı mı?” Ses ikisinden de aynı anda çıkmıştı. “Neden?” diye sordu Ana. “Bir şey mi yaptı?”</p>

  <p>Arcadia başını salladı. “Bilmiyorum. Sadece bir ziyarete gelmiştik. Homir Amca’nın Lord Stettin ile bir işi vardı, ama…” Bir titreme taklidi yapmak için çabalamasına gerek yoktu. Titriyordu.</p>

  <p>Baba etkilenmişti. “Lord Stettin ile. Hmm, amcan büyük birisi olmalı.”</p>

  <p>“Neyle ilgiliydi bilmiyorum, ama Lord Stettin benim kalmamı istedi…” Leydi Callia’nın, sözde yararına sarf ettiği son sözlerini aklına getiriyordu. Artık bildiği üzere Leydi Callia bir uzman olduğuna göre, bu hikâye ikinci kez işe yarayabilirdi.</p>

  <p>Duraksadı ve Ana ilgiyle sordu: “Peki neden sen?”</p>

  <p>“Emin değilim. O… o benimle yapayalnız akşam yemeği yemek istiyordu, ama ben hayır dedim, çünkü, ben Homir Amca’yı yanımda istiyordum. Bana tuhaf bir bakışla baktı ve omzumu tutmaya devam etti.”</p>

  <p>Baba’nın ağzı biraz açılmıştı ki, Ana birdenbire kızardı ve öfkelendi. “Kaç yaşındasın, Arcadia?”</p>

  <p>“Hemen hemen on dört buçuk.”</p>

  <p>Ana derin bir nefes aldı ve, “Böyle insanların yaşamasına izin verilmesi! Sokaklardaki köpekler daha iyidir. Ondan kaçıyorsun, canım, değil mi?” dedi.</p>

  <p>Arcadia başıyla onayladı.</p>

  <p>Ana, “Baba, doğruca danışmaya git ve Trantor gemisi ne zaman limana giriyor öğren. Çabuk!”</p>

  <p>Fakat Baba bir adım attı ve durdu. Yüksek, metalik bir ses tepelerinde gürlüyordu ve beş bin çift göz irkilerek yukarıya baktı.</p>

  <p>“Baylar bayanlar,” dedi keskin bir kuvvetle. “Havalimanı, tehlikeli bir kaçak için aranmaktadır ve etrafı sarılmıştır. Hiç kimse giriş ya da çıkış yapamaz. Ancak, arama son derece hızla yürütülecektir ve bu süre zarfında hiçbir gemi limana yanaşmayacak ve limandan kalkmayacaktır, dolayısıyla kimse gemisini kaçırmayacaktır. Tekrar ediyorum, kimse gemisini kaçırmayacaktır. Parmaklık aşağı inecektir. Parmaklık tekrar kalkana dek kimse karesinin dışına çıkmayacaktır, yoksa sinir kamçılarını kullanmak durumunda kalacağız.”</p>

  <p>Sesin, uzaylimanının bekleme salonunun devasa kubbesine hakim olduğu en fazla bir dakikalık süre boyunca, galaksideki tüm kötülükler bir topun içine sığışıp üzerine savrulsaydı, Arcadia gene de hareket edemezdi.</p>

  <p>Sadece onu kastediyor olabilirlerdi. Bu fikri özel bir düşünce olarak biçimlendirmeye bile gerek yoktu. Ama neden…</p>

  <p>Kaçışını Callia ayarlamıştı. Callia da İkinci Vakıf’tandı. Öyleyse neden şimdi arama vardı? Callia başarısız mı olmuştu? Callia başarısız olabilir miydi? Yoksa bu da, kaçtığı karmaşıklıklardan biri, planın bir parçası mıydı?</p>

  <p>Baş döndürücü bir an için, zıplayarak pes ettiğini haykırmak onlara teslim olmak, onlarla..</p>

  <p>Fakat Ana’nın eli belini kavramıştı. “Çabuk! Çabuk! Onlar başlamadan önce kadınlar tuvaletine gideceğiz.”</p>

  <p>Arcadia anlamadı. Sadece körlemesine takip etti. Ses son sözlerini gürlerken, kümeler halinde donup kalmış kalabalığın arasından süzüldüler.</p>

  <p>Parmaklık şimdi iniyordu ve Baba ağın inmesini ağzı açık seyretmeye koyuldu. Bunu duymuş ve okumuştu, ama başına hiç gelmemişti. Birbirini çaprazlayan bir dizi ışından oluşuyor ve havaya zararsız bir parlaklık veriyordu.</p>

  <p>Düşen bir ağ gibi yavaşça alçalarak, aşağıdakileri kapana kısılmış bir ruh haline sokacak tarzda tasarlanmıştı.</p>

  <p>Işın çizgileri, aralarında üçer metrelik aralıklarla artık bel hizasına kadar inmişti. Baba, kendine ait yaklaşık on metrekarelik boşlukta yalnız olduğunu gördü, ama bitişikteki kareler kalabalıktı. Dikkati çekecek biçimde soyutlanmış olduğunu hissetti, ama daha kalabalık bir gruba katılmaya kalkışmanın o parlak çizgilerden birini aşmak, alarmı harekete geçirmek ve sinir kamçısının inmesine neden olmak anlamına geleceğini de iyi biliyordu.</p>

  <p>Bekledi.</p>

  <p>Uzaktaki kaynaşmanın, bir satranç tahtası gibi ışıltılı karelere bölünmüş geniş alanı araştırmaya başlayan polis hattı olduğunu, ürkütücü bir sessizlikte bekleyen kalabalığın kafaları üzerinden görebiliyordu.</p>

  <p>Bir üniformalı kendi karesine gelip de koordinatlarını dikkatle not alana kadar epey bir süre geçti.</p>

  <p>“Belgeler!”</p>

  <p>Baba uzattı ve kağıtlar, uzman bir tavırla karıştırıldı.</p>

  <p>“Siz Trantor yerlisi Preem Palver’sınız, bir aydır Kalgan’dasınız, Trantor’a dönüyorsunuz. Yanıtlayın, evet ya da hayır.”</p>

  <p>“Evet, evet.”</p>

  <p>“Kalgan’daki meşguliyetiniz nedir?”</p>

  <p>“Çiftlik kooperatifimizin temsilcisiyim. Kalgan’daki Tarım Şubesi ile koşulları düzenliyordum.”</p>

  <p>“Hımm… Eşiniz sizinle mi? Nerede? Belgelerinizde o da belirtilmiş.”</p>

  <p>“Lütfen. Karım şeyde…” İşaret etti.</p>

  <p>“Hanto,” diye kükredi polis. Başka bir üniformalı ona katıldı.</p>

  <p>Birincisi bıkkınlıkla konuştu: “Tuvalette bir kadın daha, galaksi adına. Orası onlarla dolup taşmış olmalı. Adını yaz.” Belgelerde, ismi gösteren kaydı işaret etti.</p>

  <p>“Başka biri var mı?”</p>

  <p>“Yeğenim var.”</p>

  <p>“Belgelerde belirtilmemiş.”</p>

  <p>“Ayrı olarak geldi.”</p>

  <p>“Nerede? Neyse, biliyorum. Yeğenin adını da yaz, Hanto. Adı neydi? Arcadia Palver yaz. Siz tam burada kalın, Palver. Ayrılmadan önce kadınla ilgileniriz.”</p>

  <p>Baba, bitmek tükenmek bilmez bir süre boyunca bekledi. Sonra, oldukça uzun bir sürenin sonunda, Ana ona doğru emin adımlarla ilerliyordu. Arcadia’nın elini sımsıkı tutuyordu ve iki polis de ardından geliyordu.</p>

  <p>Baba’nın karesine girdiler ve birisi sordu: “Bu gürültücü yaşlı kadın senin karın mı?”</p>

  <p>“Evet, efendim,” dedi Baba, teskin edercesine.</p>

  <p>“O zaman ona, İlk Vatandaş’ın polisleriyle böyle konuşmaya devam ederse başının belaya girebileceğini söylesen iyi olur.” Kızgınlıkla omuzlarını doğrulttu. “Bu senin yeğenin mi?”</p>

  <p>“Evet, efendim.”</p>

  <p>“Onun belgelerini istiyorum.”</p>

  <p>Doğrudan kocasına bakan Ana, başını hafifçe ama kesinliğini kaybetmeden salladı.</p>

  <p>Kısa bir duraksamanın ardından Baba zayıf bir tebessümle şöyle dedi: “Bunu yapabileceğimi sanmıyorum.”</p>

  <p>“Ne demek bunu yapamazsın?” Polis, sertçe açtığı avucunu uzattı. “Ver.”</p>

  <p>“Diplomatik dokunulmazlık,” dedi Baba yavaşça.</p>

  <p>“Ne demek istiyorsun?”</p>

  <p>“Çiftlik kooperatifimin ticari temsilcisi olduğumu söyledim. Resmi bir yabancı temsilci olarak Kalgan devletinin bana verdiği bir itibarım var ve belgelerim de bunu kanıtlıyor. Size onları gösterdim ve daha fazla alıkonulmak istemiyorum.”</p>

  <p>Polis bir anlığına şaşakaldı. “Belgelerinizi görmek zorundayım. Emirler böyle.”</p>

  <p>“Sen git,” diye aniden araya girdi Ana. “Seni istersek çağırtırız, seni… seni <i>serseri</i>.”</p>

  <p>Polisin dudakları gerildi. “Gözünü üzerlerinden ayırma, Hanto. Ben teğmeni çağırayım.”</p>

  <p>“Boyun devrilsin!” diye seslendi Ana ardından. Birisi güldü, sonra aniden tıkanıverdi.</p>

  <p>Aramanın sonuna geliniyordu. Kalabalık tehlikeli bir şekilde huzursuzlaşıyordu. Parmaklık inmeye başladığından beri kırk beş dakika geçmişti ve bu iyi bir etki bırakmak için fazlasıyla uzun bir süredir. Teğmen Dirige de, bu yüzden, kalabalığın yoğun olduğu ortalara doğru yolunu hızlı hızlı açtı.</p>

  <p>“Kız bu mu?” diye sordu bıkkınca. Kıza baktı, tanıma açıkça uyuyordu. Hepsi bir çocuk için.</p>

  <p>“Belgeler, izin verirseniz?”</p>

  <p>Baba başladı, “Daha önce de size açıkladım…”</p>

  <p>“Ne açıkladığınızı biliyorum ve özür dilerim,” dedi teğmen, “ama bana verilen emirler böyle ve bu konuda bir şey yapamam. Sonrasında itiraz etmek isterseniz, edebilirsiniz. Bu esnada, gerekli olursa, zor kullanmak zorundayım.”</p>

  <p>Bir duraksama oldu ve teğmen de sabırla bekledi.</p>

  <p>Baba, boğuk bir ses tonuyla, “Belgelerini bana ver, Arcadia,” dedi.</p>

  <p>Arcadia panik içinde itiraz edecek oldu, ama Baba başıyla onayladı. “Korkma. Bana ver hadi.”</p>

  <p>Çaresizce elini uzattı ve belgeleri almasına izin verdi. Baba, kağıtları beceriksizce açtı ve dikkatle inceledi, sonra da adama verdi. Teğmen de dikkatle inceledi. Uzun bir dakika boyunca Arcadia’yı süzdü ve sonra da kitapçığı sert bir şaklamayla kapattı.</p>

  <p>“Her şey yolunda,” dedi. “Tamam, beyler.”</p>

  <p>Alanı terk etti ve en fazla iki dakikadan biraz daha fazla bir süre içinde parmaklık kaldırılmış, yukarıdan gelen ses de her şeyin normale döndüğünü belirtmişti. Serbest kalan kalabalığın gürültüsü birdenbire yükseldi.</p>

  <p>Arcadia konuştu: “Nasıl… nasıl…”</p>

  <p>Baba ise, “Şşş. Tek kelime etme. Gemiye gitsek iyi olacak. Yakında limanda olur,” dedi.</p>

  <p class="baslik7">Gemideydiler. Kendilerine özel bir odaları ve yemek salonunda masaları vardı. Daha şimdiden Kalgan’dan iki ışık yılı uzaktaydılar ve Arcadia konuyu yeniden gündeme getirmeye cesaret edebildi.</p>

  <p>“Ama aradıkları bendim, Bay Palver ve benim tanımım da bütün ayrıntılarıyla ellerinde olmalıydı. Neden gitmeme izin verdi?”</p>

  <p>Kızarmış bifteğine eğilmiş olan Baba genişçe gülümsedi. “Arcadia, çocuğum, kolay oldu. Vekillerle, alıcılarla ve rekabet halindeki kooperatiflerle uğraştığında, sen de birkaç numara kaparsın. Bunları öğrenmek için yirmi yıldan fazla vaktim oldu. Görüyorsun ya çocuğum, teğmen belgelerini açtığında, arasında küçükçe katlanmış beş yüz kredilik bir para buldu. Basit, ha?”</p>

  <p>“Size geri ödeyeceğim. Cidden, bir sürü param var.”</p>

  <p>“Yani…” Baba’nın geniş yüzü utangaçça gülümserken, elini ‘boş ver’ anlamında salladı. “Bizim memleketten bir kız için…”</p>

  <p>Arcadia vazgeçti. “Ya parayı cebe indirip beni de teslim alsaydı ve rüşvetle suçlasaydı?”</p>

  <p>“Sonra da beş yüz krediyi öylece bıraksaydı, ha? Bu tipleri senden iyi bilirim, kızım.”</p>

  <p>Fakat Arcadia, adamın bu tipleri daha iyi bilmediğinin farkındaydı. Bu adamları değil. O gece yatağında durumu dikkatlice gözden geçirdi ve bu planlanmış olmadığı sürece, hiçbir rüşvetin bir polis teğmenini onu yakalamaktan alıkoymayacağını düşündü. Onu yakalamak istemiyorlardı, ama buna rağmen, bunu yapmak için her harekete girişmişlerdi.</p>

  <p>Neden? Gittiğine emin olmak için mi? Trantor’a mı? Şimdi beraber olduğu anlayışı kıt ve yufka yürekli çift de, İkinci Vakıf’ın ellerindeki, kendisi kadar çaresiz bir çift araç mıydı?</p>

  <p>Öyle olsalar gerekti!</p>

  <p>Acaba öyle miydiler?</p>

  <p>Her şey boşunaydı. Onlarla nasıl mücadele edebilirdi ki? Ne yaparsa yapsın, sadece o her şeye gücü yeten korkunç adamların yapmasını istediklerini yapıyor olabilirdi.</p>

  <p>Fakat onlara üstün gelmek zorundaydı! <i>Zorundaydı. Zorundaydı! Zorundaydı!!!</i></p>
</body>
</html>
