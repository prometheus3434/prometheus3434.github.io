<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>10</h2>

  <p class="baslik10">Savaşın Başlangıcı</p>

  <p class="baslik7">Söz konusu olan çağ sırasında, galaksinin üyelerinin bilmedikleri bir ya da birden fazla nedenden dolayı, İntergalaktik Standart Zaman, esas olarak, ışığın 299.776 kilometre yol aldığı saniyeyi birim alırdı. İhtiyari olarak, 86.400 saniye bir İntergalaktik Standart Güne eşit sayılırdı ve bu günlerin de 365’i, bir İntergalaktik Standart Yıl ederdi.</p>

  <p>Neden 299.776? Ya da 86.400? Ya da 365?</p>

  <p>Soruya yanıt olarak, gelenek der tarihçiler. Mistikler, müritler, numerologlar ve metafizikçiler ise belli başlı birçok gizemli sayısal ilişkiden dolayı, derler. Küçük bir azınlık ise, insanlığın asıl ana gezegeni bu ilişkilerin kökünün öğrenilebileceği belli doğal devir ve döngü sürelerine sahipti, der.</p>

  <p>Hiçbiri de gerçekten bilmiyordu.</p>

  <p>Bununla birlikte, Vakıf kruvazörü <i>Hober Mallow</i>’un <i>Korku</i>’sunun öncülük ettiği Kalgan hava filosuyla karşılaştığı ve bir arama grubunun güverteye alınmasının reddedilmesi üzerine içten içe yanan bir enkaz haline döndürülerek patlatıldığı tarih, G.D. 185; 11692 idi. Bu da, geleneksel Kamble hanedanının ilk imparatorunun tahta geçişinin milat kabul edildiği Galaktik Dönem’in 11.692’nci yılının 185. günü olduğu anlamına geliyordu. Aynı zamanda, Seldon’ın doğumunu milat alınca 185; 455 S.D. ve Vakıf’ın kuruluşunu milat alınca 185; 376 V.D. oluyordu. Kalgan’da ise 185; 76 İ.V. idi ki bu da, Katır tarafından İlk Vatandaşlık’ın kuruluşuna denk geliyordu. Tabii ki her durumda da, kolaylık sağlaması için, yıllar çağın başladığı gün hesaba katılmadan aynı güne denk gelecek şekilde ayarlanmıştı.</p>

  <p>Ayrıca, galaksideki milyonlarca dünya için, kendi göksel komşularının hareketlerini temel alan milyonlarca da yerel zaman vardı.</p>

  <p>Fakat ister 185; 11692 deyin, ister 455, 376 ya da 76, tarihçiler bir gün bu günü Stettin savaşının başlangıcı olarak ele alacaklardı.</p>

  <p>Dr. Darell’a göre ise, bu, hiçbirisi değildi. Basitçe ve oldukça da kesin olarak, Arcadia’nın Terminus’u terk edişinin otuz ikinci günüydü.</p>

  <p>Darell’ın bu günler boyunca sağlam kalabilmesinin nelere mal olduğu herkesçe bilinmemektedir.</p>

  <p>Fakat Elvett Semic, bunu tahmin edebileceğini düşünüyordu. Yaşlı bir adamdı ve sinirsel zırhının, düşünce süreci kaskatı kesilip hantallaşana dek kireçlendiğini söylemeyi pek severdi. Zayıflayan kuvvetine ilk gülen yine o olur ve neredeyse ona kucak açardı. Fakat gözleri yine de daha az görüyordu; aklı tecrübeli ve arif de olsa, çevikliğini kaybediyordu.</p>

  <p>Dudaklarını büzdü ve, “Bu konuda niçin bir şeyler yapmıyorsun?” dedi.</p>

  <p>Ses Darell için altında sakındığı bir darbe gibiydi. “Nerede kalmıştık?” diye homurdandı.</p>

  <p>Semic onu ciddi gözlerle süzdü. “Kız hakkında bir şeyler yapsan iyi edersin.” Soruştururcasına açtığı ağzında seyrek, sarı dişleri görülüyordu.</p>

  <p>Ama Darell soğuk bir sesle yanıtladı. “Sorun şu: İstenilen erimde bir Symes-Molff Rezonatörü bulabilir misin?”</p>

  <p>“Eh, bulabileceğimi söyledim, ama sen dinlemiyordun ki…”</p>

  <p>“Kusura bakma, Elvett. Bu işler böyle. Yaptığımız şey, galaksideki herkes için, Arcadia’nın güvende olup olmadığı sorusundan daha önemli olabilir. En azından, Arcadia ve ben hariç herkes için ve bu durumda çoğunluğa katılmak istiyorum. Rezonatör ne kadar büyüklükte olur?”</p>

  <p>Semic kararsız görünüyordu. “Bilmiyorum. Kataloglarda bir yerde bulabilirsin.”</p>

  <p>“Yaklaşık olarak ne kadar büyük? Bir ton mu? Bir kilogram mı? Bir apartman uzunluğunda mı?”</p>

  <p>“Ah, ben de tam olarak soruyorsun sanmıştım. Minik bir zımbırtı.” Başparmağının ilk boğumunu işaret etti. “Yaklaşık bu kadar.”</p>

  <p>“Tamam o zaman, şuna benzer bir şey yapabilir misin?” Kucağındaki bloknota çabucak bir şeyler karaladı ve yaşlı fizikçiye uzattı. Adam da dikkatle baktı ve kıkırdadı.</p>

  <p>“Biliyorsun ya, benim kadar yaşlandığında beynin kireçleniyor. Ne yapmaya çalışıyorsun?”</p>

  <p>Darell tereddüt etti. O anda, diğerinin beynindeki fizik bilgisine sahip olmayı ümitsizce arzuluyordu, böylece düşüncelerini söze dökmesine gerek kalmazdı. Fakat bu arzu bir işe yaramazdı ve açıklamaya koyuldu.</p>

  <p>Semic başını sallıyordu. “Üströlelere ihtiyacın olacak. Yeterince hızlı çalışacak tek şey bu. Kayda değer çoklukta üströle.”</p>

  <p>“Ama yapılamaz mı?”</p>

  <p>“Tabii.”</p>

  <p>“Bütün parçaları bulabilir misin? Yani, dedikodu konusu olmadan diyorum. Genel olarak işinle ilgiliymiş gibi.”</p>

  <p>Semic üst dudağını çekiştirdi. “Elli üströle alabilir miyim acaba? Bütün yaşamım boyunca o kadar çoğuna ihtiyacım olmazdı.”</p>

  <p>“Bir savunma projesi üzerindeyiz artık. Onlara gerek duyacak zararsız bir şey düşünemez misin? Paramız var.”</p>

  <p>“Hramm. Belki bir şey düşünebilirim.”</p>

  <p>“Tüm aygıtı ne kadar küçük yapabilirsin?”</p>

  <p>“Üströlelerin mikro boyları olabilir… kablolar… çipler… Uzay aşkına, orada birkaç yüz devren var.”</p>

  <p>“Biliyorum. Ne kadar büyük?”</p>

  <p>Semic elleriyle gösterdi.</p>

  <p>“Fazlasıyla büyük,” dedi Darell. “Belime takabilmem gerek.”</p>

  <p>Karalama kağıdını sıkı bir top haline gelinceye dek yavaş yavaş buruşturdu. Sarı ve sert bir yuvarlağa dönüştüğünde kül tablasına attı ve kağıt moleküler dağılma ile ufak beyaz bir alev saçarak yok oldu.</p>

  <p>“Kapında kim var?” dedi.</p>

  <p>Semic, kapı sinyalinin üstündeki ufak beyaz ekrana doğru eğildi. “Genç dostumuz Anthor. Yanında da biri var,” dedi.</p>

  <p>Darell sandalyesini geriye itti. “Şimdilik bu konuda diğerlerine hiçbir şey söyleme, Semic. <i>Onlar</i> ortaya çıkarırlarsa, ölümcül bir bilgi olur ve riske atmak için iki hayat yeter.”</p>

  <p class="baslik7">Pelleas Anthor, Semic’in, bir şekilde sahibinin yaşını paylaşıyor görünen ofisinde nabız gibi atan bir hareket girdabıydı. Sessiz odanın yavaş akıntısının ortasında Anthor’un ceketinin rahat, yazlık kolları dışarıdan getirdiği esintilerle hâlâ titrer gibiydi.</p>

  <p>“Dr. Darell, Dr. Semic… bu Orum Dirige,” dedi.</p>

  <p>Diğer adam uzundu. Uzun ve düz burnu, zayıf yüzüne somurtkan bir ifade veriyordu. Dr. Darell elini uzattı.</p>

  <p>Anthor hafifçe gülümsedi. “Polis Teğmen Dirige,” diye ayrıntılara girdi. Sonra, manalı bir tavırla ekledi, “Kalgan’dan.”</p>

  <p>Darell ise, adama dikkatle bakmak için döndü. “Kalgan’dan Teğmen Polis Dirige,” diye tekrarladı tek tek. “Sen de onu buraya getirdin. Neden?”</p>

  <p>“Çünkü kızını Kalgan’da son gören oydu. Dursana!”</p>

  <p>Anthor’un muzaffer bakışı bir anda kaygıya dönüşmüştü. Darell’a engel olmaya çalışarak iki adamın arasına girdi. Daha yaşlı olan adamı zorla koltuğuna oturttu.</p>

  <p>“Ne yapmaya çalışıyorsun?” Anthor, alnına düşen kahverengi saç buklesini geriye attı, kalçasını hafifçe masaya dayadı ve bacağını düşünceli bir tavırla sallamaya başladı. “Sana iyi haberler getirdiğimi sanıyordum.”</p>

  <p>Darell doğrudan polise konuştu. “Kızımı gören son kişi olduğunu söylerken neyi kastediyor? Kızım öldü mü? Lütfen alıştırmadan hemen söyleyin.” Yüzü endişeyle bembeyaz olmuştu.</p>

  <p>Teğmen Dirige, ifadesizce şöyle dedi: “Tam olarak söylenen, ‘Kalgan’da gören son kişi’ idi. Şu anda Kalgan’da değil. Bunun ötesinde bir bilgim yok.”</p>

  <p>“İşte,” diye araya girdi Anthor, “durumu biraz düzeltmeme izin verin. Biraz fazla dramatik olduysam kusura bakma, doktorcuğum. Bu konuda insanlıktan öyle çıkmıştın ki, duyguların olduğunu unuttum. Öncelikle, Teğmen Dirige bizden biri. Kalgan’da doğmuş, ama babası, o gezegene Katır’a hizmet için getirilmiş bir Vakıf adamı. Teğmenin Vakıf’a karşı sadakatinden ben sorumluyum.</p>

  <p>“Munn’dan gelen günlük raporların kesilmesinin iki gün sonrasında onunla temasa geçtim…”</p>

  <p>“Neden?” diye hiddetle araya girdi doktor. “Bu konuda harekete geçmeyeceğimiz kararının kesin olarak verildiğini sanıyordum. Onların ve bizim yaşamlarımızı tehlikeye atmışsın.”</p>

  <p>“Çünkü,” diye geldi aynı derecede hiddetli karşılık, “bu oyunu senden daha uzun süredir oynuyorum. Çünkü senin hakkında hiçbir şey bilmediğin Kalgan’da kesin bağlantılarım var. Çünkü ben daha derin bir bilgiyle hareket ediyorum, anlıyor musun?”</p>

  <p>“Bence zırdelisin.”</p>

  <p>“Dinleyecek misin?”</p>

  <p>Bir duraksamanın ardından Darell bakışlarını indirdi. Anthor’un dudakları, yarı tebessüm edene dek kıvrıldı. “Tamam, doktor. Bana birkaç dakika ver. Anlat ona, Dirige.”</p>

  <p>Dirige rahatça konuştu: “Bildiğim kadarıyla, Dr. Darell, kızınız Trantor’da. En azından, Batı Uzaylimanı’ndayken Trantor’a bir bileti vardı. Kendisinin yeğeni olduğunu iddia eden Trantorlu bir Ticaret Temsilcisi ile beraberdi. Kızınızın acayip bir akraba topluluğu var, doktor. Bu, iki haftalık bir süre içinde ikinci amcasıydı, ha? Trantorlu bana rüşvet vermeye bile çalıştı. Muhtemelen, uzaklaşabilmelerinin sebebinin bu olduğunu sanıyor.” Bu düşünceyle beraber tatsız biçimde sırıttı.</p>

  <p>“Nasıldı?”</p>

  <p>“Görebildiğim kadarıyla bir zarar gelmemişti. Korkmuştu. Bunun için onu suçlayamam. Bütün şube onun peşindeydi. Nedenini hâlâ bilmiyorum.”</p>

  <p>Darell derin bir nefes aldı, görünüşe bakılırsa sanki dakikalardır aldığı ilk nefes buydu. Ellerinin titremesinin farkına vardı ve çaba harcayarak onları kontrol edebilmeyi başardı. “Arcadia iyi demek ki. Şu Ticaret Temsilcisi, o kimdi? Onu tekrar anlat. Onun rolü neydi?”</p>

  <p>“Bilmiyorum. Trantor hakkında bir şey biliyor musun?”</p>

  <p>“Bir zamanlar orada yaşadım.”</p>

  <p>“Artık bir tarım dünyası oldu. Çoğunlukla hayvan, hayvan yemi ve tahıl ihraç ediyor. Yüksek kalitede! Bunları bütün galaksiye satıyorlar. Gezegende bir iki düzine kadar tarım kooperatifi mevcut ve her birinin de kendi denizaşırı temsilcileri var. Kurnaz tipler aynı zamanda. Bu adamın kayıtlarını biliyorum. Daha önce de Kalgan’da bulunmuş, genelde karısıyla. Kesinlikle dürüst. Kesinlikle zararsız.”</p>

  <p>“Hmm,” dedi Anthor. “Arcadia Trantor doğumluydu, değil mi doktor?”</p>

  <p>Darell başıyla onayladı.</p>

  <p>“Parçalar birbirine uyuyor, görüyorsun. Çabucak uzaklara gitmek istedi ve Trantor da iyi bir seçenekti. <i>Sen</i> de öyle düşünmüyor musun?”</p>

  <p>Darell sordu: “Neden buraya geri gelmedi peki?”</p>

  <p>“Herhalde takip ediliyordu ve farklı bir yöne sapmak istedi, ha?”</p>

  <p>Dr. Darell’ın daha fazla soru soracak takati kalmamıştı. Pekâlâ, Trantor’da güvende olsundu, bu korkunç ve karanlık galakside bir insan ne kadar güvende olabilirse. Kapıya elini attı, giysisinin kolunda Anthor’un hafif dokunuşunu hissetti, durdu, ama dönmedi.</p>

  <p>“Eve seninle gitmem sorun olur mu, doktor?”</p>

  <p>“Olmaz tabii,” diye geldi otomatik yanıt.</p>

  <p class="baslik7">Akşama doğru, Dr. Darell’ın kişiliğinin, diğer insanlarla temasa geçen uzantıları tekrardan kaskatı kesilmişti. Akşam yemeğini yemeyi reddetmişti ve bunun yerine, hararetli bir ısrarla, ensefalografik analizin karmakarışık matematiğinde bir arpa boyu ilerlemeye geri döndü.</p>

  <p>Yeniden oturma odasına girdiğinde henüz gece yarısı olmamıştı.</p>

  <p>Pelleas Anthor hâlâ oradaydı, videonun kontrol düğmelerini döndürüyordu. Arkasındaki adım sesleri, omzunun üstünden geriye bakmasına sebep oldu.</p>

  <p>“Selam. Hâlâ uyumadın mı? Saatlerdir videoda haberlerden başka bir şeyler bulmaya çalışıyorum. Öyle görünüyor ki, Vakıf gemisi <i>Hober Mallow</i> rötar yapmış ve hâlâ haber alınamamış.”</p>

  <p>“Gerçekten mi? Neden şüpheleniyorlar?”</p>

  <p>“Sen ne düşünüyorsun? Kalganlı eşkıyalar mı? <i>Hober Mallow</i>’dan son haber alınan uzay sektöründe Kalgan araçlarının görüldüklerine dair raporlar var.”</p>

  <p>Darell omuzlarını silkti ve Anthor kararsızlıkla alnını ovaladı.</p>

  <p>“Bak doktor,” dedi, “neden Trantor’a gitmiyorsun?”</p>

  <p>“Neden gideyim?”</p>

  <p>“Çünkü burada bize yararın yok. Sen kendinde değilsin. Ayrıca Trantor’a giderek bir amacı da yerine getirmelisin. Seldon Komisyonu Tutanaklarının tüm kayıtlarını barındıran eski İmparatorluk Kütüphanesi orada…”</p>

  <p>“Hayır! Kütüphane toplatıldı ve kimseye de yararı dokunmadı.”</p>

  <p>“Ebling Mis’e bir kez dokunmuştu.”</p>

  <p>“Nereden biliyorsun? Evet, İkinci Vakıf’ı bulduğunu söyledi ve annem de onu, istemeyerek Katır’a yerini açık etmeyi önlemenin tek yolu olarak bundan beş saniye sonra vurdu. Fakat bunu yaparak, o da, fark edebileceğin gibi, Mis’in gerçekten yeri bilip bilmediğini söyleyebilmeyi imkânsızlaştırdı. Sonuç olarak o kayıtlardan gerçeği kimse çıkaramadı.”</p>

  <p>“Hatırlayacak olursan, Ebling Mis, Katır’ın zihninin yönettiği bir gücün etkisinde çalışıyordu.”</p>

  <p>“Bunu da biliyorum; ama Mis’in zihni, tam da bu yüzden, anormal bir durumdaydı. Sen ya da ben, duygusal denetim altındaki bir zihnin özelliklerini, yani yeteneklerini ve kusurlarını biliyor muyuz? Her halükârda, Trantor’a gitmiyorum.”</p>

  <p>Anthor kaşlarını çattı. “Neden bu kadar öfkelisin? Bunu sadece önermiştim… eh, uzay adına, seni anlamıyorum. On yaş yaşlanmış görünüyorsun. Açıkçası cehennem azabı çekiyorsun. Burada kayda değer hiçbir şey yapmıyorsun. Senin yerinde olsaydım, gider kızı alırdım.”</p>

  <p>“İşte bu! Benim yapmak istediğim de bu. <i>Yapmayacak olmamın sebebi de bu</i>. Bak Anthor, anlamaya çalış. Mücadele gücümüzden çok daha üstün bir şeyle yarışıyorsun… yarışıyoruz. Romantik kahramanlık anlarında nasıl düşünürsen düşün, serinkanlı olduğunda –olabilirsen eğer– bunun böyle olduğunu biliyorsun.</p>

  <p>“Elli yıldır biliyoruz ki, Seldon matematiğinin asıl öğrencisi ve vârisi, İkinci Vakıf’tır. Bunun anlamı, senin de bildiğin gibi, onlar hesaba katmadan bu galakside hiçbir şeyin olmayacağıdır. Bizim için hayat, doğaçlama karşılanacak bir dizi kazadan ibaret. Onlar içinse, bütün yaşam maksatlı ve önceden hesaplamalarla karşılanmalı.</p>

  <p>“Ama onların da zayıf bir noktaları var. İşleri istatistiksel ve sadece insanlığın kitlesel hareketleri gerçekten kaçınılmaz. Şimdi, bir birey olarak, tarihin öngörülen çizgisinde nasıl bir rol oynuyorum bilmiyorum. Muhtemelen özel bir rolüm yok, çünkü plan bireyleri belirsizliğe ve özgür iradeye bırakıyor. Fakat ben önemliyim ve onlar –onlar, anlıyor musun– benim en azından muhtemel tepkimi hesaplamışlardır. O yüzden dürtülerime, arzularıma ve muhtemel tepkilerime güvenmiyorum.</p>

  <p>“Onları, <i>olası olmayan</i> bir tepkiyle karşılamayı tercih ederim. Gitmek için umutsuzca yanıp tutuşsam da, burada kalacağım. <i>Hayır!</i> Çünkü gitmek için umutsuzca yanıp tutuşuyorum.”</p>

  <p>Genç adam, “Kendi zihnini, onların bilebileceği kadar iyi bilmiyorsun. Farz et ki, seni bildiklerinden, düşündüğünü, sadece <i>düşündüğünü</i> olası olmayan bir tepki olarak hesaba katmışlar; sadece neden-sonuç ilişkisinin seni götüreceği çizgiyi bildiklerinden dolayı.”</p>

  <p>“Böyle bir durumda, kaçış yolum kalmaz. Çünkü, eğer senin az önce belirttiğin neden-sonuç ilişkisini izler ve Trantor’a gidersem, bunu da önceden görmüş olabilirler. Sonsuza kadar giden bir aldatma döngüsü var. Bu döngüyü ne kadar izlersem izleyeyim, sadece ya gidebilirim, ya da kalabilirim. Kızımı galaksinin diğer ucuna giden yolun yarısındaki bir yere yem olarak koymaları, benim olduğum yerde durmam için yapılmış olamaz, zira hiçbir şey yapmasalardı zaten kesinlikle burada kalırdım. Beni sadece harekete geçirmek için yapılmış olabilir, bu yüzden de kalacağım.</p>

  <p>“Bunun yanı sıra, Anthor, her şeyin üstünde İkinci Vakıf’ın damgası yok, bütün olaylar onların kukla oyununun bir sonucu değil. Arcadia’nın ayrılmasıyla hiçbir ilgileri olmayabilir ve burada hepimiz ölürken, o orada güvende olabilir.”</p>

  <p>“Hayır,” dedi Anthor sertçe, “şimdi izi kaybettin işte.”</p>

  <p>“Başka bir yorumun mu var?”</p>

  <p>“Var, eğer dinlersen.”</p>

  <p>“Ah, anlat haydi. Ben sabırsız biri değilim.”</p>

  <p>“Peki öyleyse, kızını ne kadar iyi tanıyorsun?”</p>

  <p>“Bir birey diğerini ne kadar iyi tanıyabilir? Açıkça, benim bilgim yetersiz.”</p>

  <p>“Benimki de öyle, muhtemelen daha da yetersiz; ama en azından, onu yeni gören birinin bakış açısıyla tanıdım. Madde bir: O insafsız bir küçük romantik, bir fildişi kulesi akademisyeninin tek çocuğu ve video ve filmkitap maceralarının ortasındaki sahte bir dünyada büyüyor. Kendi kafasında, casusluk ve entrika üzerine kurduğu tuhaf bir hayal dünyasında yaşıyor. Madde iki: Bu konuda oldukça akıllı, her durumda bizden üstün gelecek kadar akıllı hem de. İlk görüşmemize kulak misafiri olmayı dikkatle planladı ve bunu gerçekleştirdi de. Munn’la Kalgan’a gitmeyi planladı ve bunu da başardı. Madde üç: Melün bir kahramanı var; Katır’ı yenen büyükannesine, yani senin annene taparcasına hayranlık besliyor.</p>

  <p>“Şu ana dek haklıyım sanırım. Tamam öyleyse. Şimdi, senin aksine, Teğmen Dirige’den tam bir rapor aldım ve ek olarak da Kalgan’daki bilgi kaynaklarım daha yeterli, hepsi de kontrol ediyorlar. Örneğin, Homir Munn’un, Kalgan Lordu ile yaptığı görüşme sırasında Katır’ın sarayına girişinin reddedildiğini ve bu reddedişin, Arcadia İlk Vatandaş’ın son derece yakın dostu olan Leydi Callia ile konuştuktan sonra ortadan kalktığını biliyoruz.”</p>

  <p>Darell sözünü kesti. “Peki, tüm bunları nasıl biliyorsun?”</p>

  <p>“Bir kere, Dirige, Arcadia’nın yerini saptayacak polis grubunun içinde olduğundan Munn’la görüştü. Yani soru ve yanıtların tam bir kopyası elimizde bulunuyor.</p>

  <p>“Ayrıca Leydi Callia’yı ele alalım. Stettin’in ilgisini kaybetmiş olduğu dedikoduları dolaşıyor, ama doğruluğu tasdik edilmedi. Hem yerine başkası gelmeden kalmayı başarıyor, hem Munn’un reddedilişini kabul edilişe çevirmek için arabuluculuk yapabilir, hem de Arcadia’nın kaçışını açıkça düzenleyebilir. Stettin’in idari malikânesindeki bir düzine asker, o ikisinin son akşam beraber görüldüklerine tanıklık etmişler. Fakat kadın hâlâ cezalandırılmıyor. Hem de, Arcadia’nın titiz bir çalışmayla didik didik aranmasına rağmen.”</p>

  <p>“Bu saçma bağıntı selinden elde ettiğin sonuç nedir peki?”</p>

  <p>“Arcadia’nın kaçışının ayarlanmış olduğu.”</p>

  <p>“Dediğim gibi.”</p>

  <p>“Bir eklemeyle beraber: Arcadia bunun ayarlanmış olduğunu biliyor olmalıydı, o ki her yerde komplolar gören küçük zeki bir kız. Yani bunu da gördü ve senin sebep sonuç ilişkini izledi. Onun Vakıf’a dönmesini istiyorlardı, o yüzden de Vakıf yerine Trantor’a gitti. Ama niçin Trantor?”</p>

  <p>“Eh, niçin?”</p>

  <p>“Çünkü orası, idolü olan büyükannesinin, Bayta’nın, kaçtığı yer. Bilinçli olarak ya da olmayarak, Arcadia da onu taklit etti. O yüzden de merak ediyorum, acaba kaçtığı düşman da aynı mıydı diye.”</p>

  <p>“Katır mı?” diye sordu Darell kibar bir alaycılıkla.</p>

  <p>“Tabii ki hayır. Düşman derken, dövüşemeyeceği zihinsel bir gücü kastediyorum. İkinci Vakıf’tan ya da onun Kalgan üzerindeki etkisinden kaçıyordu.”</p>

  <p>“Bu bahsettiğin etki ne?”</p>

  <p>“Kalgan’ın, her yerde bulunan bu tehdide bağışıklığı olduğunu mu sanıyorsun? İkimiz de, bir şekilde, Arcadia’nın kaçışının ayarlandığı sonucuna vardık. Buraya kadar tamam mı? Arandı ve bulundu, fakat kaçmasına Dirige tarafından özellikle izin verildi. Dirige tarafından, anlıyor musun? Ama bu nasıl oldu? Çünkü o bizim adamımız. Fakat bunu nereden biliyorlardı? Onun bir hain olduğuna kesinlikle inanıyor olamazlardı. Eh, doktor?”</p>

  <p>“Şimdi diyorsun ki, onlar gerçekten de onu yeniden ele geçirmeye çalışıyorlardı. Dürüst olmak gerekirse beni biraz yoruyorsun Anthor. Sözünü bitir, yatmak istiyorum.”</p>

  <p>“Sözüm çabucak bitecek.” Anthor iç cebindeki birkaç fotokayda uzandı. Kayıtlar ensefalografın tanıdık kıvrımlarıyla doluydu. “Dirige’in beyin dalgaları,” dedi Anthor teklifsizce, “o döndüğünde çekildi.”</p>

  <p>Darell’ın çıplak gözlerine bile yeterince görünür durumdaydı ve başını tekrar kaldırdığında yüzü kül gibiydi. “O Denetimli.”</p>

  <p>“Tam olarak öyle. Arcadia’nın kaçmasına, bizim değil de İkinci Vakıf’ın adamı olduğu için izin verdi.”</p>

  <p>“Terminus’a değil de Trantor’a gittiğini öğrendikten sonra bile izin verdi.”</p>

  <p>Anthor omuzlarını silkti. “Onun gitmesine izin vermeye koşullandırılmıştı. Bunu o değiştiremezdi ki. Gördüğün gibi, sadece bir araçtı. En az olası ve muhtemelen en güvenli yolu seçen Arcadia’ydı. Ya da, en azından İkinci Vakıf, bu değişen duruma göre kendi planlarını uyarlayana dek güvenli.”</p>

  <p>Bir ara verdi. Videonun ufak uyarı lambası yanıp sönüyordu. Serbest bir devre son dakika haberlerini bildirdi. Darell da bunu görmüştü. Uzun zamandır süregelen alışkanlığın verdiği mekanik hareketlerle videoyu açtı. Haberler bir cümlenin ortasındaydı, fakat o cümle bitmeden önce, <i>Hober Mallow</i>’un ya da onun enkazının bulunduğunu ve yarım yüzyıldır ilk kez Vakıf’ın tekrar savaşta olduğunu öğrendiler.</p>

  <p>Anthor’un çenesi kasılmıştı. “Tamam, doktor, duydun işte. Kalgan saldırdı ve Kalgan da İkinci Vakıf’ın denetimi altında. Kızının rehberliğini izleyerek Trantor’a gidecek misin?”</p>

  <p>“Hayır. Riski göreceğim. Burada.”</p>

  <p>“Dr. Darell. Kızın kadar zeki değilsin. Nereye kadar güvenilirsin, merak ediyorum.” Bakışlarıyla Darell’ı bir anlığına süzdü ve sonra bir söz etmeden çekip gitti.</p>

  <p>Darell belirsizlik ve neredeyse umutsuzluğa batmış durumdaydı.</p>

  <p>Köşede kalan video ise, Kalgan ve Vakıf arasındaki savaşın ilk saatini endişeli ayrıntılarla aktarırken, heyecanlı bir ses ve görüntü karmaşasıydı.</p>
</body>
</html>
