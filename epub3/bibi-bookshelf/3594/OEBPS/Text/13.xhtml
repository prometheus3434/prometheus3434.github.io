<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>7</h2>

  <p class="baslik10">Leydi</p>

  <p class="baslik7">Arcadia zafer sarhoşuydu. Pelleas Anthor, o gülünç suratını penceresine yapıştırdığından beri hayat nasıl da değişmişti; hepsi de ne yapılması gerekiyorsa onu yapmak için yeterli cesareti ve önsezisi olması sayesindeydi.</p>

  <p>İşte Kalgan’daydı. Galaksideki en büyük tiyatroya gitmiş ve o uzak Vakıf’ta bile ünlü olan yıldız şarkıcıların kimilerini <i>şahsen</i> görmüştü. Uzaydaki en neşeli gezegenin moda merkezi olan Çiçekli Patika’da kendi başına alışverişe çıkmıştı. Ayrıca kendi seçimlerini de kendisi yapmıştı, çünkü Homir bu konuda hiçbir şey bilmiyordu. Satıcı kadın, kendisini daha uzun gösteren tüm o dikey desenli, parıltılı ve uzun elbiselere itiraz etmemişti. Böylece Vakıf’ın parası epey uzun bir süre dayandı. Homir ona on kredilik bir harçlık vermişti ve bunu Kalgan parası olan “Kalganid”e çevirdiğinde, müthiş kalın bir deste oluşturmuştu.</p>

  <p>Saçını bile yeniden yaptırmıştı; arkası bir bakıma kısa gibiydi ve şakaklarından aşağı parlak iki bukle sallanıyordu. Öyle yapılmıştı ki, her zamankinden daha altın sarısı görünüyordu; tam olarak <i>yanıyordu</i>.</p>

  <p>Fakat en iyisi, <i>buydu</i>. Emin olduğu bir şey varsa, o da Lord Stettin’in sarayı ne tiyatrolar kadar heybetli ve cömertçe süslüydü, ne de Katır’ın eski sarayı kadar tarihi ve gizemli. Gerçi Katır’ın sarayının kulelerini sadece gezegen üzerindeki uçuşları sırasında yalnız bir anlığına seçebilmişti. Ama, düşünün bir kez, gerçek bir lord. Bunun görkemiyle kendisinden geçmişti.</p>

  <p>Sadece bu da değildi. Hanımıyla da yüz yüze gelecekti. Arcadia bu sözcüğü gözünde büyütüyordu, çünkü böyle kadınların tarih boyunca aldıkları rolleri, ihtişamlarını ve kudretlerini biliyordu. Aslında, tamamen kudretli ve göz alıcı bir varlık olmayı kendisi de düşünmüştü, ama Vakıf’ta bu sıralar böyle hanımlar moda değildi ve dahası, iş buna kadar dayanırsa, babası da izin vermeyebilirdi.</p>

  <p>Elbette, Leydi Callia, Arcadia’nın beklentilerini tam olarak karşılayamadı. Bir kere tombuldu ve pek o kadar lanetli ve tehlikeli görünmüyordu. Solgun ve miyoptu da. Boğuk bir ses yerine tiz bir sesi vardı ve…</p>

  <p>Callia, “Biraz daha çay ister misin, çocuk?” dedi.</p>

  <p>“Bir fincan daha alırım, teşekkür ederim, ekselansları.” Yoksa majesteleri mi olacaktı?</p>

  <p>Arcadia, işinin ehli birisinin havasıyla devam etti. “Bu taktıklarınız çok güzel inciler, leydim.” (Genel olarak bakılırsa, “leydim” en iyisi görünüyordu.)</p>

  <p>“Ah? Öyle mi düşünüyorsun?” Callia belli belirsiz hoşnut kalmış görünüyordu. Onları çıkardı ve beyaz parıltılarıyla ileri geri sallandırdı. “İster miydin? İstersen alabilirsin.”</p>

  <p>“Ah, aman… gerçekten de…” Onları avucuna konmuş buldu, sonra da, hüzünlü bir güceniklikle, “Babam bundan hoşlanmazdı,” dedi.</p>

  <p>“İncilerden mi? Ama onlar oldukça hoş inciler.”</p>

  <p>“Benim onları almamdan, demek istiyorum. Başkalarından pahalı hediyeler almamalısın, der.”</p>

  <p>“Almamalı mısın? Fakat… bu da bana Cic… İlk Vatandaş’tan bir hediyeydi. Bunun yanlış olduğunu mu düşünüyorsun?”</p>

  <p>Arcadia kızardı. “Bunu demek istememiştim…”</p>

  <p>Ama Callia konudan sıkılmıştı. İncilerin parmaklarından yere dökülmesine izin verdi ve, “Bana Vakıf’tan bahsedecektin. Lütfen şimdi öyle yap,” dedi.</p>

  <p>Arcadia birden bocaladı. Gözyaşlarına aldırmayan bir dünya hakkında ne söyleyebilirdi ki? Onun için, Vakıf bir banliyö kasabasıydı, rahat bir evdi, eğitimin sinir bozucu gereklilikleriydi ve sessiz bir yaşamın ilgi çekmeyen devamlılıklarıydı. Emin olamadan konuştu: “Tam da filmkitaplarda gördüğünüz gibi bir yer, sanırım.”</p>

  <p>“Ah, kitapfilmleri sever misin? Denediğimde benim başımı ağrıtıyorlar. Ama hep sizin tüccarlarınız hakkındaki video hikâyelerini seviyorum. Öyle kocaman ve vahşi adamlar ki. Her zaman çok heyecan verici. Arkadaşın, Bay Munn da onlardan biri mi? Yeterince vahşiye benzemiyor. Tüccarların çoğunun sakalları ve kalın, yüksek sesleri vardı ve kadınlara hakimiyet kurarlardı. Sen de öyle düşünmüyor musun?” Arcadia donuk donuk gülümsedi. “Bu sadece tarihin bir parçası, leydim. Yani Vakıf gençken ve tüccarlar da sınırları genişleterek galaksinin geri kalanına uygarlığı götüren öncülerken, demek istiyorum. Bütün bunları okulda öğrendik. Ama o zamanlar geride kaldı. Artık tüccarlarımız yok, sadece şirketlerimiz ve bu gibi şeylerimiz var.”</p>

  <p>“Gerçekten mi? Çok yazık. Peki öyleyse Bay Munn ne iş yapıyor? Yani, bir tüccar değilse diyorum.”</p>

  <p>“Homir Amca bir kütüphane müdürü.”</p>

  <p>Callia bir elini dudaklarına koydu ve kıkırdadı. “Yani filmkitaplarla ilgileniyor, diyorsun. Ah, aman! Yetişkin bir adam için çok saçma bir şey gibi gözüküyor.”</p>

  <p>“O çok iyi bir kütüphane müdürü, leydim. Vakıf’ta hayli saygı gören bir meslektir.” Minik, yanardöner çay fincanını, masanın süt beyazı metalden yapılmış yüzeyine koydu.</p>

  <p>Ev sahibesi son derece ilgiliydi. “Ama benim sevgili çocuğum. Seni aşağılamak istemedim, tabii ki. Çok <i>zeki</i> bir adam olmalı. Ona bakar bakmaz bunu gözlerinde görmüştüm. Gözleri çok… çok <i>zekiydi</i>. Ayrıca cesur da olmalı, Katır’ın sarayını görmek istediğine göre.”</p>

  <p class="baslik7">“Cesur mu?” Arcadia’nın içinde bir şeyler kıpırdar gibi olmuştu. Entrika! Entrika! Başparmağının ucuna büyük bir umursamazlıkla bakarak sordu: “Katır’ın sarayını görmek için cesur olmak niçin gereksin ki?”</p>

  <p>“Bilmiyor muydun?” Kadının gözleri tostoparlak açılmış ve sesi bir fısıltıya dönüşmüştü. “Orada bir lanet var. Katır ölürken, Galaksi İmparatorluğu kuruluncaya dek kimsenin oraya girmemesini emretmiş. Kalgan’da hiç kimse bahçesine bile adım atmaya cesaret edemez.”</p>

  <p>Arcadia bunu şöyle bir tarttı. “Ama bu batıl bir inanç…”</p>

  <p>“Böyle söyleme.” Callia sıkıntılıydı. “Cicisi de hep böyle diyor. Gene de batıl bir inanç olmadığını ileri sürmenin daha uygun olacağını düşünüyor, en azından insanların üzerindeki etkisinin sürmesini sağlamak için. Ama onun da oraya hiç gitmediği de gözümden kaçmıyor. Daha önceki İlk Vatandaş Thallos da hiç gitmemişti.” Callia’nın aklına bir şey geldi ve yine baştan aşağı merak kesildi. “Peki Bay Munn sarayı niçin görmek istiyor?”</p>

  <p>İşte Arcadia’nın dikkatli planının uygulamaya konulacağı yer de burasıydı. Okuduğu kitaplardan, hükümdarın hanımının tahtın arkasındaki gerçek güç olduğunu ve asıl sözü geçenin o olduğunu biliyordu. Bu yüzden de, eğer Homir Amca Leydi Stettin konusunda başarısız olursa, kendisi bu başarısızlığı Lady Callia ile telafi etmeliydi. Leydi Callia’nın bir çeşit bulmaca olduğu da kesindi. Pek o kadar da parlak birisi gibi görünmüyordu. Ama ne de olsa, tarih hep kanıtlamıştı ki…</p>

  <p>“Bir nedeni var leydim, fakat bunu sır olarak saklar mısınız?”</p>

  <p>“Tüm kalbimle,” dedi Callia, elini göğsünün yumuşak, şişkin beyazlığı üzerine koyarak.</p>

  <p>Arcadia’nın düşünceleri, sözlerinden bir cümle ileride gidiyordu. “Homir Amca, Katır konusunda büyük bir uzman, biliyorsunuz. Bu konuda sürüyle kitap yazmış ve Katır Vakıf’ı fethettiğinden beri bütün galaktik tarihin değiştiğini düşünüyor.”</p>

  <p>“Ah, cidden.”</p>

  <p>“Düşünüyor ki, Seldon Planı…”</p>

  <p>Callia ellerini çırptı. “Seldon Planı’nı biliyorum. Tüccarlar hakkındaki bütün videolar Seldon Planı’nı anlatıyordu. Plan Vakıf’ın hep kazanmasını sağlamak zorundaydı. Bilimin de bu konuyla bir ilgisi vardı, gerçi hiçbir zaman tam olarak anlayamadım. Açıklamaları dinlemek zorunda kaldığımda hep huzursuz oluyorum. Ama sen devam et, canım. Sen açıkladığında farklı oluyor. Her şeyin daha açık görünmesini sağlıyorsun.”</p>

  <p>Arcadia devam etti. “Pekâlâ, Vakıf, Katır tarafından yenildiğinde Seldon Planı artık işe yaramadı ve o zamandan beri de yaramıyor. Öyleyse İkinci İmparatorluk’u kim kuracak?”</p>

  <p>“İkinci İmparatorluk mu?”</p>

  <p>“Evet, bir gün bir tane kurulması lazım, ama nasıl? Sorun burada, görüyorsunuz ya. Ayrıca şu İkinci Vakıf meselesi var.”</p>

  <p>“<i>İkinci</i> Vakıf mı?” Kadıncağız konunun içinde kaybolmuştu.</p>

  <p>“Evet, onlar tarihi planlıyorlar ve Seldon’ın adımlarını izliyorlar. Katır’ı durdurdular, çünkü zamanından önce gelmişti, ama şimdi Kalgan’ı destekliyor olabilirler.”</p>

  <p>“Niçin?”</p>

  <p>“Çünkü Kalgan, yeni bir İmparatorluğun çekirdeğini oluşturmak için artık en iyi imkanı sunuyor olabilir.”</p>

  <p>Lady Callia, bunu hafiften kavramışa benziyordu. “Demek istiyorsun ki, <i>Cicisi</i> yeni bir imparatorluk kuracak.”</p>

  <p>“Buna emin olamayız. Homir Amca böyle düşünüyor, ama bunu öğrenmek için Katır’ın kayıtlarına bakmalı.”</p>

  <p>“Bu çok karışık,” dedi Leydi Callia emin olamadan.</p>

  <p>Arcadia pes etti. Elinden geleni yapmıştı.</p>

  <p class="baslik7">Lord Stettin, galeyanın sınırındaydı. Vakıf’tan gelen şu hanım evladıyla görüşmek pek tatmin edici olmamıştı. Hatta, daha da kötüsü, utanç vericiydi. Yirmi yedi dünyanın mutlak hükümdarı, galaksinin en büyük savaş makinesinin ve evrendeki en yüksek doruğun sahibiydi ve antikanın tekiyle saçma sapan şeyler tartışmak zorunda kalıyordu.</p>

  <p>Lanet!</p>

  <p>Kalgan’ın geleneklerini bozacaktı, öyle mi? Bir salak başka bir kitap daha yazabilsin diye Katır’ın sarayının yağmalanmasına izin mi verseydi? Bilimin nedeni! Bilginin kutsallığı! Hay galaksi! Bütün bu sloganlar, tüm ciddiyetiyle suratına atılmıştı. Dahası –tüyleri diken diken oldu– şu lanet meselesi vardı. Buna inanmıyordu, aklı olan da inanmazdı. Fakat, eğer buna meydan okuyacaksa, ahmağın öne sürmüş olduğu sebeplerden daha iyisine ihtiyacı vardı.</p>

  <p>“Ne istiyorsun?” diye patladı ve Leydi Callia, kapıda gözle görülür biçimde sindi.</p>

  <p>“Meşgul müsün?”</p>

  <p>“Meşgulüm.”</p>

  <p>“Ama burada kimse yok ki, Cicisi. Seninle bir dakikalığına konuşamaz mıyım?”</p>

  <p>“Galaksi aşkına! Ne istiyorsun? Çabuk ol.”</p>

  <p>Kadının dili dolaştı. “Küçük kız bana Katır’ın sarayına gireceklerini söyledi. Biz de onunla gidebiliriz diye düşündüm. İçerisi harika olmalı.”</p>

  <p>“Sana bunu söyledi, öyle mi? Eh, o gitmeyecek ve biz de gitmeyeceğiz. Şimdi git kendi işinle ilgilen. Saçmalıklarını yeterince duydum.”</p>

  <p>“Ama Cicisi, neden olmasın? Onlara izin vermeyecek misin? Küçük kız, senin bir imparatorluk kuracağını söyledi!”</p>

  <p>“Ne dediği umurumda bile değil… Ne dedi?” Callia’ya doğru fırladı ve kollarından sımsıkı yakaladı, öyle ki parmakları kadının yumuşak etine batıyordu. “Sana ne dedi?”</p>

  <p>“Canımı yakıyorsun. Bana öyle bakmaya devam edersen ne dediğini hatırlayamam ki.”</p>

  <p>Kadını saldı ve o da bir anlığına kırmızı izleri mağrurca ovalayarak durdu. “Küçük kız söylememem için bana söz verdirdi,” diye sızlandı.</p>

  <p>“Bu çok kötü. Söyle! <i>Şimdi?</i>”</p>

  <p>“Pekâlâ, dedi ki Seldon Planı değişmiş ve bir yerlerde sana bir imparatorluk kurdurmayı ayarlayan bir Vakıf daha varmış. Hepsi bu. Bay Munn’un çok önemli bir bilim adamı olduğunu ve bütün bunların kanıtının Katır’ın sarayında olduğunu söyledi. Dediklerinin hepsi bu kadar. Kızdın mı?”</p>

  <p>Fakat Stettin yanıt vermedi. Callia’nın bir ineğinkine benzeyen gözleri ona hüzünle bakarken, acele acele odadan çıktı. Daha bir saat geçmeden, üzerlerinde İlk Vatandaş’ın resmi mührünü taşıyan iki emir yola çıkmıştı bile. Birisi, resmi ismiyle “savaş oyunları” için uzaya beş yüz savaş gemisi yollanması anlamına geliyordu. Diğeri ise, tek bir adamın kafasını karıştırmak içindi.</p>

  <p class="baslik7">Bu ikinci emir Homir Munn’a ulaştığında, o da yola çıkmak için hazırlıklarını bitirmiş durumdaydı. Bu emir, elbette, Katır’ın sarayına girmek için resmi izindi. Homir emri, neşesi kaçmış bir şekilde, tekrar tekrar okuyup durdu.</p>

  <p>Fakat Arcadia zevkten dört köşeydi. Olup bitenin ne olduğunu biliyordu.</p>

  <p>Ya da, öyle ya da böyle, bildiğini sanıyordu.</p>
</body>
</html>
