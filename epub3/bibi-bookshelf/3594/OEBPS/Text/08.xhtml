<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik5"><b>MATEMATİK</b> — … n sayıda değişkeni olan cebir ve n sayıda boyutu olan geometrinin sentezidir. Seldon’ın bir zamanlar ‘benim küçük insanlık cebirim’ diye adlandırdığı kavramın temelini oluşturur…</p>

  <p class="baslik6">GALAKTİK ANSİKLOPEDİ</p>

  <h2>2</h2>

  <p class="baslik10">Seldon’ın Planı</p>

  <p class="baslik7">Bir oda düşünün!</p>

  <p>Odanın yeri değildir şu anda söz konusu olan. İkinci Vakıf’ın, başka herhangi bir yerden çok orada var olduğunu söylemek yeterli olacaktır.</p>

  <p>Asırlar boyunca katışıksız bilime mesken olmuş bir odadır bu; ama bin yıldır bilimle özdeşleştirilen aygıtların hiçbiri yoktur orada. Bunun yerine, teknolojinin henüz üretilmediği, insanoğlunun bilinmeyen bir gezegenden dışarı henüz yayılmadığı tarih öncesi ilkel çağlarda, kadim ırkların yaptıklarına benzediği tahmin edilen bir şekilde, sadece matematiksel kavramlarla uğraşan bir bilimdir bu.</p>

  <p>Bir kere, galaksinin geri kalanındaki fiziksel güçlerin tamamı birleşseler de baş edemeyecekleri türden zihinsel bir bilimle korunan ve Seldon Planı’nı da içinde barındıran Işıksaçan bu odadaydı.</p>

  <p>Ayrıca, bir de adam vardı odada: Birinci Sözcü.</p>

  <p>Planın başgardiyanlarının sıralamasında on İkinciydi ve unvanı, İkinci Vakıf’ın liderleri aralarında toplandıklarında, ilk onun konuşmasından öteye bir önem arz etmiyordu.</p>

  <p>Birinci Sözcü’nün selefi Katır’ı yenmişti, ama planın izleyeceği yol hâlâ o müthiş mücadelenin kalıntıları ile doluydu. O ve yönetimi bir galaksi dolusu inatçı ve aptal insanı yola getirebilmek için tam yirmi beş yıldır didiniyorlardı. Berbat bir görevdi.</p>

  <p>Birinci Sözcü açılan kapıya baktı. O sırada, odanın ıssızlığında, artık yavaş yavaş ve kaçınılmaz biçimde doruğuna yaklaşmış olan çeyrek asırlık zahmetini gözden geçiriyordu ve bu kadar meşgulken bile, yeni geleni kibar bir beklentiyle düşünmekten geri kalmadı. Genç birisiydi gelen, bir öğrenci, nöbeti er ya da geç devralacaklardan biri. Genç adam kapıda kararsızca durdu; Birinci Sözcü ona yaklaşıp, dost bir elle omzundan içeri çekmek zorunda kaldı.</p>

  <p>Öğrenci utangaçça gülümsedi. Birinci Sözcü ise, “Öncelikle, niçin burada olduğunu öğrenmeliyim,” diye girdi söze.</p>

  <p>Konuşmak, aslında insanoğlunun aklından geçen duygu ve düşünceleri iletmek için öğrendiği noksan bir araçtır. Kimi zihinsel nüansları belirtmek için rastgele sesler ve ses bileşimleri kurarak bir iletişim yöntemi geliştirmiştir; ancak bu yöntemin hantallığı ve yetersizliği, aklın tüm inceliklerinin gırtlaksı ve kaba iletişim şeklinde yozlaşmasına neden olmuştur.</p>

  <p class="baslik7">Aşağı… aşağı… sonuçlar takip edilebilir ve insanoğlunun bugüne dek çektiği acıların tamamı, galaksi tarihinde Hari Seldon’a kadar hiç kimsenin birbirini gerçekten anlamamış olması ve daha sonra da bunu pek az kişinin başarabilmesi gerçeğine bağlanabilir. Her insan kendinden başka hiç kimsenin olmadığı boğucu bir sis bulutunun ardında yaşadı. Arada bir mağaranın derinliklerinde başka birisinin daha var olduğunu gösteren zayıf sinyaller aldı, böylece, el yordamıyla da olsa birbirlerine güvenmeye cesaret edemediklerinden ve o nihai yalnızlığın dehşetini ta bebekliklerinden beridir hissettiklerinden dolayı, insanın insana karşı duyduğu korku ve yırtıcı açgözlülük her zaman var oldu.</p>

  <p>Ayaklar on binlerce yıl çamurda süründüler ve yine bütün bu süre boyunca yıldızlara eşlik edebilecek zihinlere engel oldular.</p>

  <p>İnsanoğlu günlük konuşmaların demir parmaklıklarından çaresizce ve içgüdüsel olarak kurtulmaya çalıştı. Anlambilim, simgesel mantık, psikoanaliz… Bunların hepsi de konuşmaktan kaçınmanın ya da onu arıtmanın araçlarıydı.</p>

  <p>Psikotarih, zihinsel bilimin geliştirilmesi, yani matematikselleştirilmesiydi ve sonunda başarıya ulaşmıştı. Ruhbilim, çekirdek fiziğine dek indirgenmesi zorunlu, ama <i>gerçekten de</i> zorunlu olan nöropsikolojinin ve sinir sistemi elektrokimyasının ardından, matematik yoluyla ilk kez tam anlamıyla geliştirilebilmişti. Ruhbilimsel verilerin bireyden gruba doğru genelleştirilmesiyle ise toplumbilim de matematikselleştirilmişti.</p>

  <p>Daha büyük gruplar; gezegenleri dolduran milyarlar, sektörleri kaplayan trilyonlar, galaksinin tümündeki katrilyonlar sadece insan kalabalıkları olmaktan çıkıp, istatistiksel olarak irdelenebilen muazzam güçlere dönüştüler…</p>

  <p>Böylece Hari Seldon için gelecek net ve kaçınılmaz oldu ve plan da artık kurulabilirdi.</p>

  <p>Zihinsel bilimde gerçekleşen ve Seldon Planı’nın da oluşmasına yol açan temel gelişmeler, Birinci Sözcü’nün öğrenciye hitap ederken sözcük kullanmasını da gereksiz kılmıştı.</p>

  <p>Bir uyarana gösterilen her tepki, hafif de olsa, diğerinin aklından geçen en ufak değişimlerin, yanıp sönen anlık düşüncelerin göstergesiydi. Birinci Sözcü öğrencinin duygusal içeriğini Katır’ın yapabildiği gibi içgüdüsel olarak sezemezdi, zira Katır sıradan bir insanın, hatta İkinci Vakıf’tan birinin bile tam olarak anlayamayacağı güçlere sahip bir mutanttı. Sözcü ise, duygu ve düşünceleri ancak yoğun çalışmalar sonucunda sezebiliyordu.</p>

  <p>İkinci Vakıf üyelerinin kendi aralarında kullandıkları iletişim yöntemlerini konuşmaya dayalı bir topluma tanımlamak niteliği gereği olanaksız olduğundan, bu mesele bundan böyle yok sayılacaktır. Birinci Sözcü alışılmış usullerle konuşuyormuş gibi gösterilecektir ve çeviri her zaman için tam doğru olmasa da, bu koşullar altında yapılabileceklerin en iyisidir.</p>

  <p>Dolayısıyla, Birinci Sözcü <i>şöyle</i> gülümseyip parmağını da tam olarak <i>böyle</i> kaldırdı demek yerine, gerçekten de, “Öncelikle, niçin burada olduğunu öğrenmeliyim,” <i>demiş</i> gibi gösterilecektir.</p>

  <p>Birinci Sözcü, “Hayatının büyük bir kısmını zihinsel bilimi iyice çalışarak geçirdin,” dedi. “Hocaların sana ne verebildilerse aldın. Şimdi, sen ve senin gibi birkaçı için Sözcülük çıraklığına başlama zamanıdır.”</p>

  <p>Masanın öbür yanında tam bir kaygı.</p>

  <p>“Hayır… Bunu serinkanlılıkla karşılamalısın. Yeterli olacağını ummuştun. Olmayacağından korkmuştun. Aslında, umut ve korkunun her ikisi de zayıflıktır. Yeterli olacağını <i>biliyordun</i> ve bu gerçeği kabulde tereddüt ediyorsun, çünkü bu bilgi sana küstah ve dolayısıyla da uygunsuz damgası vurdurabilir. Saçmalık! En ümitsiz ahmak, arif olduğunun farkına varmayandır. Yeterliliğinin bir parçası da, yeterli olduğunu <i>bilmektir</i>.”</p>

  <p>Masanın öbür tarafında tam bir rahatlama.</p>

  <p>“İşte bu! Şimdi kendini daha iyi hissediyorsun ve gardını indirdin. Dikkatini toplamaya ve anlamaya daha uygunsun. Unutma, cidden etkin olabilmek için, zihnini ustalıkla yapılan bir araştırmanın da yeterince bilgilendirici olacağı sıkı ve ödünsüz bir baskının altında tutmak gerekli değildir. Aksine, kişi masumiyeti, özbilinci ve özgüveni iyi işlemelidir, bunlar saklayacak bir şey bırakmaz. Benim zihnim sana açık. Bu ikimiz için de böyle olsun.”</p>

  <p>Devam etti. “Sözcü olmak kolay değildir. Aslında psikotarihçi olmak kolay değildir ve en iyi psikotarihçi bile bir Sözcü olmak yeterliliğine erişemeyebilir. Burada bir ayrım vardır. Bir Sözcü’nün Seldon Planı’nın matematiksel inceliklerinin ayırdında olması yetmez; ona ve onun amacına yakınlık duymalıdır. Onu <i>sevmelidir</i>, plan onun için yaşamak ve solumak gibi olmalıdır. Dahası, plan onun can yoldaşı olmalıdır.</p>

  <p>“Bunun ne olduğunu biliyor musun?”</p>

  <p>Birinci Sözcü’nün eli masanın ortasındaki siyah, parlak küpün üzerinde okşarcasına gezindi. Sadece bir cisimdi. “Hayır, Sözcü. Bilmiyorum.”</p>

  <p>“Işıksaçan’ı duymuş muydun?”</p>

  <p>Şaşkınlık içinde: “Bu mu?”</p>

  <p>“Biraz daha soylu ve huşu verici bir şey mi bekliyordun? Eh, bu doğaldır. İmparatorluk günlerinde, Seldon’ın zamanında yaratıldı. Gereksinmelerimizi, yaklaşık dört yüz yıldır tamir ya da ayar istemeden, kusursuz biçimde karşıladı. İyi ki de öyle oldu, zira İkinci Vakıf’ta hiç kimsede bununla teknik açıdan hiçbir biçimde başa çıkacak uzmanlık yok.” Kibarca gülümsedi. “Birinci Vakıf’takiler bunun bir eşini yapabilirler, ancak hiçbir zaman bilmemeliler tabii.”</p>

  <p>Masanın kendi tarafında bulunan bir kolu indirdi ve oda karanlığa gömüldü. Fakat bu bir an içindi, çünkü odanın iki uzun duvarı da giderek artan bir ışıkla parlamaya başladı. Parıltı önce duru bir beyazdı, sonra şurada burada hafiften kararmaya başladı ve sonunda ince, kırmızı bir çizginin aralarında karanlık bir ormanda tereddütle akan bir derecik gibi rastgele ilerlediği titizlikle basılmış denklemler ortaya çıktı.</p>

  <p>“Gel, evlat, burada duvarın önünde dur. Bir gölgen olmayacak. Bu aydınlık Işıksaçan’dan sıradan bir biçimde yayılmıyor. Gerçeği söylemek gerekirse, bu etkinin nasıl sağlandığını az da olsa bilmiyorum, ama bir gölgen olmayacaktır, işte bunu biliyorum.”</p>

  <p class="baslik7">Işığın içinde birlikte durdular. Her duvar on metre uzunluğunda ve üç metre yüksekliğindeydi. Yazı küçüktü ve her santimetreyi kaplıyordu.</p>

  <p>“Bu planın tamamı değil,” dedi Birinci Sözcü. “Tamamını bu iki duvara yansıtabilmek için denklemleri mikroskobik boyutlara küçültmek gerekecekti, ama bu şart değil. Şu anda gördüklerin, planın şu ana kadar olan ana kısımlarıdır. Bunun üzerinde çalışmıştın, değil mi?”</p>

  <p>“Evet, Sözcü. Öğrenmiştim.”</p>

  <p>“Tanıyabildiğin bir kısım var mı?”</p>

  <p>Yavaştan bir sessizlik. Öğrenci parmağıyla gösterdi ve o bunu yaptığında denklem sıraları aşağı doğru kaydılar, ta ki onun aklından geçirdiği –çünkü parmağının o hızlı işareti yeterince açık olmaktan çok uzaktı– fonksiyonların bütünü göz hizasına gelinceye kadar.</p>

  <p>Birinci Sözcü hafifçe güldü. “Işıksaçan’ın zihnine uyduğunu göreceksin. O küçük aygıttan başka sürprizler de bekleyebilirsin. Seçtiğin denklemle ilgili ne söylemek üzereydin?”</p>

  <p>“O,” diye bocaladı öğrenci, “bir gezegendeki ya da belki de bir sektördeki iki ana ekonomik sınıfla değişken bir duygusal örtünün gezegensel dağılımını gösteren bir Rigel integraliydi.”</p>

  <p>“Peki ne ifade ediyor?”</p>

  <p>“Gerilim limitini gösteriyor, çünkü burada” –işaretiyle beraber denklemler tekrar yer değiştirdi– “birleşen bir sıra var.”</p>

  <p>“İyi,” dedi Birinci Sözcü. “Söylesene, tüm bunlar hakkında ne düşünüyorsun? Tamamlanmış bir sanat eseri, değil mi?”</p>

  <p>“Hiç kuşkusuz!”</p>

  <p>“Yanlış! Öyle değil.” Bunu sertçe söylemişti. “Bu, alman gereken ilk dersin. Seldon Planı ne doğrudur, ne de tamamlanmış. Bunun yerine, sadece o zamanda yapılabilenin en iyisidir. On kuşaktan fazlası, bu denklemleri dikkatle okumuş, üzerinde çalışmış, son ondalık basamağına kadar ayırmış ve tekrar birleştirmişlerdir. Bundan fazlasını yapmışlardır. Dört yüz yılın geçişini izlemiş ve tahminler ile denklemlere rağmen gerçekliği kontrol etmiş ve öğrenmişlerdir.</p>

  <p>“Seldon’ın bildiğinden fazlasını öğrenmişlerdir ve Seldon’ın çalışmasını asırların birikmiş bilgileriyle tekrarlayabiliyorsak, daha iyi bir iş de çıkarabiliriz. Bu senin için yeterince açık mı?”</p>

  <p>Öğrenci biraz afallamışa benziyordu.</p>

  <p>“Sözcülüğünü elde etmeden önce,” diye devam etti Birinci Sözcü, “kendi başına plana özgün bir katkı yapmak zorunda kalacaksın. Bu kutsal değerlere bir hakaret değil. Duvarda gördüğün her kırmızı iz, Seldon’dan beri yaşamış olan birimizin katkısı. Neredeydi… neredeydi…” Yukarı baktı, “Orada!”</p>

  <p>Bütün duvar, fırıldayarak ona doğru iniyormuş gibi göründü.</p>

  <p>“Bu,” dedi, “benimki.” İncecik kırmızı bir çizgi çatallara ayrılan iki okun etrafını dolandı ve izlediği her yön boyunca, iki metrekarelik çıkarımları içine aldı. İkisinin arasında bir dizi kırmızı denklem vardı.</p>

  <p>“Pek büyük bir şey gibi görünmüyor,” dedi Sözcü. “Planda şu ana dek geçmiş olan kadar bir süre daha geçmeden ulaşamayacağımız bir noktada. İkinci İmparatorluk’un, eğer çekişmeleri eşit derecede ise İmparatorluk’u çekip bölecek, eşit değilse de bir mengene gibi kaskatı sıkmakla tehdit edecek iki rakip kişinin birleşim döneminde. Burada iki olasılık da göz önünde tutuluyor, takip ediliyor ve her ikisini de engellemenin yöntemi gösteriliyor.</p>

  <p>“Ancak tüm bunlar birer olasılık sorunu ve üçüncü bir yol da oluşabilir. Diğerlerine nazaran düşük bir ihtimal, açık konuşmak gerekirse, yüzde on iki nokta altmış dört; gene de bundan daha düşük ihtimaller bile <i>çoktan</i> gerçekleşti ve plan yüzde kırk oranında tamamlanmış durumda. Bu üçüncü olasılık, söz konusu olan iki ya da daha fazla zıt kişiliğin arasında bir uzlaşmanın olabileceğini içeriyor. Bu, gösterdiğim gibi, İkinci İmparatorluk’u kâr getirmeyen bir kalıpta dondurur ve nihayetinde, ilk zamanlarda hiçbir uzlaşmaya gidilmeseydi olacak iç savaşlardan daha fazla zarar verir. Neyse ki, bu da önlenebilir. Bu da benim katkımdı.”</p>

  <p class="baslik7">“İzin verirseniz, Sözcü; bir değişiklik nasıl yapılıyor?”</p>

  <p>“Işıksaçan’ın birimleriyle. Kendi durumunda, örneğin, matematiğinin sıkı sıkıya beş farklı kurul tarafından kontrol edildiğini, ayrıca bunu insafsız ve toplu bir saldırıya karşı savunman istendiğini göreceksin. İki yıl daha geçtiğinde, gelişmelerin tekrar gözden geçirilecek. Görünüşte mükemmel olan bir çalışmadaki yanlışlıkların ancak aylar ya da yıllar süren bir tümevarım döneminde ortaya çıkması, daha önce birden çok kez görüldü. Bazen, katkı yapanın kendisi kusurun farkına varır.</p>

  <p>“Eğer, iki yılın sonunda, ilkinden daha az ayrıntılı olmayan bir sınavı daha geçebilirse ve hatta bu ara sürede genç bilim adamı ek ayrıntılara, yardımcı kanıtlara ışık tuttuysa, katkı plana eklenecektir. Bu benim kariyerimin zirvesiydi, senin de öyle olacak.</p>

  <p>“Işıksaçan beynine göre ayarlanabilir ve tüm düzeltmelerle eklemeler zihinsel bağlantı aracılığıyla yapılabilir. Düzeltme ya da eklemenin sana ait olduğunu gösteren hiçbir şey olmayacak. Planın tüm bu tarihi boyunca kişiselleştirme olmamıştır. Plan, doğrusu, hepimizin beraberce bir yaratımıdır. Anlıyor musun?”</p>

  <p>“Evet, Sözcü!”</p>

  <p>“Öyleyse, bu kadarı yeterli.” Işıksaçan’a doğru uzun bir adım attı ve duvarlar yeniden üst kenarları boyunca uzanan sıradan bir oda aydınlatmasının dışında bomboştu. “Buraya, masama otur ve seninle konuşmama izin ver. Bir psikotarihçinin, bu sıfatla, Biyostatik ve Nörokimyasal Elektromatematik bilmesi yeterlidir. Bazıları başka hiçbir şey bilmez ve sadece istatistiksel teknisyenler olmaya uygundurlar. Ancak bir Sözcü, planı matematik olmaksızın tartışabilmelidir. Planın kendisini olmasa bile, felsefesini ve hedeflerini.</p>

  <p>“Öncelikle, planın hedefi nedir? Lütfen kendi sözlerinle anlat ve hoş duygular da arama. İncelik ve nezaket üzerinden yargılanmayacaksın, seni temin ederim.”</p>

  <p>Bu, öğrencinin birden fazla cümle kurabilmek için ilk fırsatıydı ve kendisi için açılan boşluğa dalmadan önce tereddüt etti. Sıkılganca şöyle dedi: “Öğrendiklerimin sonucu olarak, planın amacının, bundan önce var olmuş olan her şeyden tamamen farklı bir yöne dayanan bir uygarlık kurmak olduğuna inanıyorum. Bu öyle bir yön ki, psikotarihin bulgularına göre, asla <i>kendiliğinden</i> meydana gelemeyecek…”</p>

  <p>“Dur!” Birinci Sözcü ısrarlıydı. “‘Asla’ dememelisin. Bu, gerçekleri tembelce küçümsemektir. Aslında, psikotarih sadece olasılıkları tahmin eder. Belirli bir olayın ihtimali bir zerre kadar olabilir, gene de bu ihtimal her zaman sıfırın üzerindedir.”</p>

  <p>“Evet, Sözcü. Kendimi düzeltmem gerekirse, arzulanan bu yöne kendiliğinden sapılmasının ihtimalinin kayda değer olmadığı oldukça iyi bilinmektedir.”</p>

  <p>“Daha iyi. Bu yön nedir?”</p>

  <p>“Zihinsel bilime dayanan bir uygarlık olmasıdır. İnsanoğlunun bilinen tüm tarihi boyunca, ilerlemeler öncelikle hep insanlığın etrafındaki cansız dünyayı idare edebilecek fiziksel teknolojide olmuştur. Kişinin ve toplumun denetimi, ilham ve duyguya dayanan sezgisel ahlaki sistemlere ya da şansa bırakılmıştır. Sonuç olarak, yüzde elliden daha kararlı bir kültür olmamıştır ve bunlar da sadece insanların büyük sefaletlerindendir.”</p>

  <p>“Peki bizim bahsettiğimiz bu yöne neden kendiliğinden sapılamaz?”</p>

  <p>“Çünkü, insanların önemli bir azınlığı zihinsel olarak pozitif bilimin ilerleyişi ve bunun da kaba ve elle tutulur sonuçları için donatılmıştır. Buna rağmen, sadece ufak bir azınlık, özlerinde insanlığı Zihinsel Bilimle daha yüksek bağıntılara taşımaya kadirdir ve bundan elde edilecek yararlar, daha uzun ömürlü olmalarına rağmen, daha güç fark edilir ve daha az elle tutulur olacaktır. Dahası, böylesi bir yöne sapılması, zihinsel olarak en iyi olanın iyiliksever diktatörlüğünün gelişmesine, yani neredeyse insanlığın daha yüksek bir alt bölümüne yol açacağından, buna pişman olunurdu ve insanlığın geri kalanını hayvani bir düzeye çekecek olan bir güç uygulaması olmaksızın istikrarlı olamazdı. Böylesi bir gelişim bizim için tiksindiricidir ve bundan kaçınılmalıdır.”</p>

  <p>“Öyleyse çözüm nedir?”</p>

  <p>“Çözüm, Seldon Planı’dır. Şartlar öyle düzenlenip sağlanmıştır ki, başlangıcından bin yıl sonra –ki bu da, şu andan itibaren altı yüz yıl demektir– insanlığın Zihinsel Bilimin önderliğine hazır olduğu bir İkinci İmparatorluk kurulmuş olacaktır. Aynı ara zamanda, İkinci Vakıf da kendi gelişimini sürdürerek önderlik rolünü üstlenecek ruhbilimcileri yaratmış olacaktır. Ya da, benim de sık sık düşündüğüm gibi, Birinci Vakıf, tek bir politik birimin fiziksel iskeletini; İkinci Vakıf da, hazırlanmış bir yönetim sınıfının iskeletini oluşturur.”</p>

  <p>“Görüyorum. Yeterli sayılır. Herhangi bir İkinci İmparatorluk’un, Seldon’ın saptadığı tarihte bile kurulsa, planını tamamlayıcı olacağını düşünüyor musun?”</p>

  <p>“Hayır, Sözcü, düşünmüyorum. Planın başlangıcından dokuz yüz yıl sonrasından on yedi yüz yıl sonrasına kadar birçok İkinci İmparatorluk’un kurulması mümkün, ancak bunlardan sadece birisi <i>asıl</i> İkinci İmparatorluktur.”</p>

  <p>“Tüm bunların ışığında, İkinci Vakıf’ın varlığının, her şeyin ötesinde Birinci Vakıf’tan saklanması gerekiyor?”</p>

  <p>Öğrenci, soruda gizli bir anlam aradı ve bulmakta başarısız oldu. Yanıtında tedirgindi. “Planın ayrıntılarının genelde tüm insanlıktan saklanmak zorunda olmasıyla aynı sebepten. Psikotarihin yasaları, doğaları gereği istatistikseldir ve ayrı ayrı kişilerin hareketleri de doğaları gereği gelişigüzel değilse geçersiz kılınır. Geniş bir grup insan planın kilit ayrıntılarını öğrenseydi, hareketleri bu bilgi tarafından idare edileceği için psikotarih düsturlarına göre gelişigüzel olmaktan çıkardı. Başka bir deyişle, kusursuzca tahmin edilebilir olmaktan çıkarlardı. Affedersiniz, Sözcü, ancak yanıtın tatmin edici olmadığını hissediyorum.”</p>

  <p>“Böyle hissetmen iyi olmuş. Yanıtın epey noksan. Saklanması gereken sadece plan değil, İkinci Vakıf’ın ta kendisi. İkinci İmparatorluk henüz kurulmadı. Hâlâ ruhbilimcilerden oluşan bir yönetim sınıfına içerleyecek, gelişiminden korkacak ve buna karşı mücadele edecek bir toplumumuz var. Bunu anlıyor musun?”</p>

  <p>“Evet Sözcü, anlıyorum. Bu hususun üzerinde hiç durulmamıştı…”</p>

  <p>“Önemsiz göstermeye çalışma. Sınıfta hiç üzerinde durulmamış olmasına rağmen bunun çıkarımını kendin yapabilmelisin. Çıraklığın boyunca buna ve pek çok başka hususlara mim koyacağız. Beni bir hafta içinde tekrar göreceksin. Şimdi önüne koyacağım belli bir problem hakkında bana yorum yapmanı istiyorum. Özenli ve tamamlanmış matematiksel bir yaklaşım istemiyorum. Bu bir uzmanın bir yılını alırdı, senin içinse bir hafta bile değil. Fakat, yönler ve eğilimler hakkında bir bildirim istiyorum.</p>

  <p>“Burada, yaklaşık yarım yüzyıl öncesinde, planda bir çatallanma var. Gerekli ayrıntılar katılmış durumda. Varsayılan gerçekliğin, işaretlenen tüm tahminlerden saptığını göreceksin; bunun olasılığı yüzde birin altında. Düzeltilemez duruma gelinceye kadar, bu sapmanın ne kadar sürebileceğini saptayacaksın. Ayrıca, düzeltilemezse olacak muhtemel sonu ve makul bir düzeltme yöntemi de sapta.”</p>

  <p>Öğrenci, göstericiyi gelişigüzel çevirdi ve ufak, gömme ekrandaki ibarelere bakıp durdu.</p>

  <p>“Neden özellikle bu problem, Sözcü? Tamamen akademik olmaktan öte bir anlam taşıdığı ortada,” dedi.</p>

  <p>“Sağ ol, evlat. Beklediğim kadar çabuk kavrıyorsun. Bu problem varsayıma dayanmıyor. Yaklaşık yarım yüzyıl önce, Katır galaksi tarihini altüst etti ve on yıl boyunca evrendeki tek büyük gerçeklik kendisiydi. Ona önceden hazırlanılmamıştı, hesaplanmamıştı. Planı ciddi biçimde eğip büktü, gene de önüne geçilemez biçimde değil.</p>

  <p>“Önüne geçilemez <i>olmadan</i> önce onu durdurmak için, ne var ki, karşısında etkin rol oynamak zorunda kaldık. Varlığımızı ve çok daha kötüsü, gücümüzün bir kısmını açığa vurduk. Birinci Vakıf’ın bizden haberi oldu ve artık hareketleri bu bilgiye dayandırılıyor. Gösterdiğim problemde bunu gözlemleyebilirsin. Burada… ve burada.</p>

  <p>“Hiç şüphesiz, bundan kimseye bahsetmeyeceksin.”</p>

  <p>Öğrenci her şeyi kavrarken dehşet içinde duraksadı. “Öyleyse Seldon Planı başarısız oldu!”</p>

  <p>“Henüz değil. Sadece başarısız olmuş <i>olabilir</i>. Başarı ihtimali hâlâ yüzde yirmi bir nokta dört, son değerlendirmeye göre.”</p>
</body>
</html>
