<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>2</h2>

  <p class="baslik10">Katır’sız Adam</p>

  <p class="baslik7">Gemi neredeyse hazırdı. Hedef hariç her şey tamamdı. Katır, insanlığın şu ana dek gördüğü en büyük imparatorluğun benzersiz galaktik metropolünün enkazı olan dünyaya, bütün yıldızların başgezegeni olmuş Trantor’a dönülmesini önermişti.</p>

  <p>Pritcher onaylamamıştı. Eskimiş bir yoldu, bitmiş tükenmişti.</p>

  <p>Bail Channis’i geminin seyir odasında buldu. Genç adamın saçı, tek bir buklenin –sanki oraya özenle yerleştirilmiş gibi– alnına düşmesine izin verecek şekilde dağılmıştı ve gülümsemesi de düzgün dişlerini bununla uyumlu bir şekilde sergiliyordu. Sert subay diğerine karşı hafif bir soğukluk hissetti.</p>

  <p>Channis’in telaşı belirgindi. “Pritcher, bu fazla büyük bir tesadüf.”</p>

  <p>General soğuk bir şekilde, “Bu konuşmanın ne hakkında olduğunun farkında değilim,” dedi.</p>

  <p>“Ah… Tamam, öyleyse kendine bir sandalye çek yaşlı adam ve baştan alalım. Notlarının üzerinden geçiyordum. Mükemmel olduklarını söylemeliyim.”</p>

  <p>“Ne kadar… incesin.”</p>

  <p>“Ancak, benim vardığım sonuçlara varıp varmadığını merak ediyorum. Sorunu hiç tümdengelimle çözümlemeyi denedin mi? Demek istiyorum ki, yıldızları gelişigüzel taramak çok iyi ve bu şekilde beş keşif yolculuğunda da yaptığın her şey bir hayli yıldızlararası sekseğe benziyor. Bu açıkça belli. Ama bu hızla bilinen her dünyaya gitmenin ne kadar süreceğini hesapladın mı?”</p>

  <p>“Evet. Birçok kez.” Pritcher’ın genç adamı yarı yolda karşılamak için acelesi yoktu, ama diğerinin kontrolsüz ve dolayısıyla tahmin edilemez zihninden bir şeyler çalmak önemliydi.</p>

  <p>“İyi, o zaman buna analitik yaklaştığımızı kabul et ve neyi aradığımıza karar vermeye çalış?”</p>

  <p>“İkinci Vakıf,” dedi Pritcher suratsızca.</p>

  <p>“Psikologlardan oluşan bir Vakıf,” diye düzeltti Channis. “Birinci Vakıf psikolojide ne kadar zayıf idiyse, onlar da pozitif bilimde o kadar zayıf. Hoş, benim aksime, sen Birinci Vakıf’tansın. Çıkarımlar senin için muhtemelen apaçık. Zihinsel becerilerin yetkisiyle hükmedilen, ancak bilimsel açıdan oldukça geri bir dünya bulmalıyız.”</p>

  <p>“Böyle olması gerekli mi?” diye sordu Pritcher sessizce. “Hükümdarımız nüfuzunu zihinsel güçlere borçlu olmasına rağmen, ‘Dünyalar Birliği’miz bilimsel açıdan geri değil.”</p>

  <p>“Çünkü onun yararlanabileceği Birinci Vakıf’ın maharetleri var,” diye geldi hafifçe sabırsız bir yanıt, “ve o da galaksideki böylesine tek bilgi haznesi. İkinci Vakıf, parçalanan Galaksi İmparatorluğu’nun kurumuş kırıntılarıyla idare ediyor olmalı. Orada toplanacak artıklar yok.”</p>

  <p>“Öyleyse, zihinsel gücün bir grup dünya üzerinde olduğu kadar fiziksel çaresizlik üzerinde de güç sağlamaya yeterli olduğunu mu varsayıyorsun?”</p>

  <p>“<i>Görece bir</i> fiziksel çaresizlik. Gerilemiş olan komşu bölgelere karşı kendilerini korumaya yetkinler. İyi hazırlanmış nükleer ekonomik zeminiyle Katır’ın dirilen kuvvetine ise karşı duramazlar. Ayrıca, hem ilk başta kurucuları tarafından ve hem de şimdi kendi kendilerine niçin bu kadar gizlenmiş durumdalar? Sizin kendi Birinci Vakıf’ınız, bundan üç yüz yıl önce yalnız bir gezegen üzerindeki savunmasız tek bir şehirken bile kendi varlığını gizlememişti, veya gizlettirmemişti.”</p>

  <p>Pritcher’ın esmer yüzündeki yumuşak çizgiler küçümseyici bir şekilde gerildi. “Artık derinlemesine çözümlemeni bitirdiğine göre, dışarıdaki politik yabanda senin tarifinin yanı sıra çeşitli unsurlara da uyan krallıkların, cumhuriyetlerin, gezegen eyaletlerin ve şu ya da bu tür diktatörlüklerin hepsinin listesini ister miydin?”</p>

  <p>“Öyleyse bütün bunlar hesaplanmıştı.” Channis arsızlığından bir parça olsun kaybetmemişti.</p>

  <p>“Doğal olarak burada bulamazsın, ama karşı sınır bölgesinin politik birimleri için tamamen gelişmiş bir rehberimiz var. Gerçekten de Katır’ın tamamen kör talim yapacağını düşünmüş müydün?”</p>

  <p>“Pekâlâ,” ve genç adamın sesi bir enerji patlamasıyla yükseldi, “mesela Tazenda Oligarşisi ne durumda?”</p>

  <p>Pritcher düşünceli bir şekilde kulağına dokundu. “Tazenda? Ah, sanırım orayı biliyorum. Sınır bölgesinde değil, haksız mıyım? Bana öyle geliyor ki, galaksinin merkezine doğru yolun hiç olmazsa üçte birinde.”</p>

  <p>“Evet. Ne durumda?”</p>

  <p>“Elimizdeki kayıtlar, İkinci Vakıf’ın yerini galaksinin öteki ucunda gösteriyor. Uzay bilir ki, bu devam etmemiz gereken tek şey. Zaten neden Tazenda’dan bahsediyoruz ki? Her halükârda, Birinci Vakıf’ın radyanından açısal sapması yüz on ile yüz yirmi derece. Yüz seksen derecenin yakınından bile geçmiyor.”</p>

  <p>“Kayıtlarda başka bir nokta daha var. İkinci Vakıf, ‘Yıldız Sonu’nda kuruldu.”</p>

  <p>“Galakside böyle bir bölge asla saptanmadı.”</p>

  <p>“Çünkü bu, sonradan daha fazla gizlilik için örtbas edilen yerel bir isimdi. Ya da, belki Seldon ve grubu tarafından belli bir amaç için bulunmuş bir isimdi. Gene de ‘Yıldız Sonu’ ile ‘Tazenda’ arasında biraz bağlantı var, sen de öyle düşünmüyor musun?”</p>

  <p>“Sesletmede belirsiz bir benzerlik<a href="../Text/dipnotlar.xhtml#a2" id="k2"><sup>[2]</sup></a> mi? Yeterli değil.”</p>

  <p>“Hiç oraya gitmiş miydin?”</p>

  <p>“Hayır.”</p>

  <p>“Ama kayıtlarında adı geçiyor.”</p>

  <p>“Nerede? Ah, evet, ama sadece su ve yiyecek almak içindi. Dünya hakkında göze çarpan hiçbir şey yoktu.”</p>

  <p>“Yönetim gezegenine indin mi? Hükümetin merkezine?”</p>

  <p>“Pek emin değilim.”</p>

  <p>Channis, diğerinin soğuk bakışları altında bunu derin derin düşündü. Sonra, “Bir dakikalığına benimle merceğe bakar miydin?”</p>

  <p>“Tabii ki.”</p>

  <p>Mercek, zamanın kruvazörlerinin muhtemelen en yeni özelliğiydi. Aslında, galaksinin herhangi bir yerinden verilen gece göğünü bir ekrana yansıtabilen karmaşık bir bilgisayardı.</p>

  <p>Channis koordinat noktalarını ayarladı ve pilot odasının duvar aydınlatmaları söndü. Merceğin kontrol panelindeki loş kırmızı ışığın altında, Channis’in yüzü kıpkızıl yanıyordu. Pritcher pilot koltuğuna oturdu, uzun bacaklarını üst üste atmıştı, yüzü ise kasvete gömülmüştü.</p>

  <p>Yavaşça, indüksiyon devresi geçtikçe, ekranda ışık noktacıkları aydınlanmaya başladı. Sonra, galaksinin merkezine daha yakın olan bol nüfuslu yıldız kümelerinde sıklaştı ve parladı.</p>

  <p>“Bu,” diye açıkladı Channis, “Trantor’dan görüldüğü kadarıyla bir kış gecesi gökyüzü. Bildiğim kadarıyla, şu ana dek araştırmanızda ihmal edilmiş olan önemli nokta burada. Bütün kabiliyetli yönlendirmeler Trantor’u başlangıç noktası alarak başlamalı. Trantor, Galaksi İmparatorluğu’nun başgezegeniydi. Hatta politik olduğundan daha çok, kültürel ve bilimsel olarak öyleydi. Ve bu yüzden de, tanımlayıcı herhangi bir ismin manası, on üzerinden dokuz ihtimalle, Trantor’dan geliyor olmalı. Bu bağlamda, hatırlayacaksındır ki, Seldon sınır bölgesine yakın olan Helicon’dan olmasına rağmen, grubu Trantor’un üzerinde çalışıyordu.”</p>

  <p>“Bana ne göstermeye çalışıyorsun?” Pritcher’ın sesinin seviyesi, diğerinin artan coşkusuna buz gibi saplandı.</p>

  <p>“Harita bunu açıklayacak. Şu koyu nebulayı görüyor musun?” Kolunun gölgesi, galaksinin süslü pullarını ele alan ekranın üzerine düştü. Parmağı, ışıklarla beneklenmiş bir dokuda bir delik gibi gözüken siyah bir lekeyi gösteriyordu. “Yıldızsal grafik kayıtları bunu Pellot’un Nebulası olarak adlandırıyor. İzle. Görüntüyü büyüteceğim.”</p>

  <p>Pritcher mercek görüntüsünün büyüyüşünü daha önce de seyretmişti, ama gene de soluğunu tuttu. Bu tıpkı, üstuzaya çıkmadan korkunç derecede kalabalık olan galaksiye saldıran bir uzaygemisinin viziekranında olmak gibiydi. Yıldızlar ortak bir merkezin etrafında birbirlerinden ayrıldı, dış tarafa yayıldı ve ekranın kenarından yuvarlandı. Tek noktalar önce çift, sonra da kümesel oldu. Puslu lekeler çözülüp sayısız noktalara dönüştü. Her zaman için bu bir devinim yanılsaması yapardı.</p>

  <p>Channis bütün bunların arasından, “Trantor’dan Pellot’un Nebulası’na kadar dümdüz bir çizgiyi izlediğimizi fark etmişsindir, öyle ki halen yıldızsal yönelimi Trantor’unkine eşit bir şey arıyoruz. Muhtemelen, yeterli matematiksel bilgim olmadığı için hesaplayamayacağım ve ışığın yerçekimsel kırılmasından kaynaklanan hafif bir hata payı var, ama eminim önemli bir şey değildir.”</p>

  <p>Karanlık, ekrana gittikçe yayılıyordu. Büyütme hızı yavaşladıkça, yıldızlar ekranın dört köşesinden kederli bir vedayla ayrıldı. Büyüyen nebulanın kenarlarında yıldızların parlak evreni, uzayı parsekküplerce dolduran, ışımadan dönüp duran sodyum ve kalsiyumun atom parçacıklarının ardına saklanmış ışığın belirmesiyle birden parladı.</p>

  <p>Channis ise tekrar belirtti, “Burası, uzayın o bölgesinde yaşayanlar tarafından ‘Ağız’ olarak adlandırılıyor. Bu çok önemli, çünkü sadece Trantor yönünden bakıldığında bir ağız gibi gözüküyor.” Nebulanın gövdesinde, profilden bakıldığında sırıtan bir ağza benzeyen, içinden taşan yıldız ışığının parlak görkemiyle ana hatları belli olan bir gediği gösteriyordu.</p>

  <p>“‘Ağız’ı takip et,” dedi Channis. “‘Ağız’ı, o ince ve parçalanan bir ışık çizgisine dönerken boğaz boyunca takip et.” Nebula, ‘Ağız’ın dar sızıntısı dışında her yeri kaplayıncaya dek ekran genişlemeye devam etti; Channis’in parmağı sızıntının kesildiği noktaya dek kaydı, oradan tek başına parlayan yapayalnız bir yıldız geldi ve durdu, çünkü ondan ötesi zifiri karanlıktı.</p>

  <p>“‘Yıldız Sonu’” dedi genç adam sadece. “Nebulanın dokusu orada inceliyor ve o tek yıldızın ışığı tek bir yönde yolunu buluyor; Trantor’a parlayacağı şekilde.”</p>

  <p>“Yani bana demeye çalışıyorsun ki…” Katır’ın generalinin sesi şüphe içinde soldu.</p>

  <p>“Çalışmıyorum. <i>Orası</i> Tazenda; Yıldız Sonu.”</p>

  <p>Işıklar geri geldi. Mercek söndü. Pritcher Channis’e üç uzun adımda ulaştı. “Seni böyle düşünmeye iten neydi?”</p>

  <p>Channis sandalyesine yüzünde garip bir afallama ifadesiyle yaslandı. “Kazara oldu. Bunun için zekâmla itibar sağlamayı isterdim, ama sadece kazara oldu. Her halükârda, nasıl olduysa oldu; sonuç uyuyor. Referanslarımıza göre, Tazenda bir oligarşi. Yerleşilmiş tam yirmi yedi gezegeni yönetiyor. Bilimsel olarak ilerlememiş. Hepsinden önemlisi, o yıldız bölgesinin yerel politikasında tarafsızlık yanlısı meçhul bir dünya ve genişleme yanlısı da değil. Bence bunu görmemiz lazım.”</p>

  <p>“Katır’ı bundan haberdar ettin mi?”</p>

  <p>“Hayır. Etmeyeceğiz de. Şu anda uzaydayız ve ilk sıçramayı gerçekleştirmek üzereyiz.”</p>

  <p class="baslik7">Pritcher, aniden bastıran bir korkuyla, viziekrana doğru fırladı. Ayarları yaptığında soğuk uzay gözlerinin önüne serildi. Bakışlarını görüntüye sabitledi, sonra döndü. Hiç tereddütsüz, eli silahının kabzasının sert ve rahatlatıcı kavisine uzandı.</p>

  <p>“Kimin emriyle peki?”</p>

  <p>“Benim emrimle, general,” –Channis, diğerine ilk kez rütbesini kullanarak hitap ediyordu– “tam da ben seni burada meşgul ederken. Muhtemelen ivmeyi hissetmedin, çünkü tam ben merceği genişletirken meydana geldi ve sen de hiç şüphesiz bunu gördüğün yıldız deviniminin bir yanılsaması sandın.”</p>

  <p>“Neden? Ne yapıyorsun? Tazenda hakkındaki zırvaların ne anlama geliyordu öyleyse?”</p>

  <p>“Onlar zırva değildi. Tamamen ciddiydim. Oraya gidiyoruz. Bugün yola çıktık çünkü şu andan üç gün sonra yola çıkmamız kararlaştırılmıştı. General, İkinci Vakıf diye bir şeyin olduğuna inanmıyorsun, ama ben inanıyorum. <i>Sen</i> Katır’ın emirlerini inanmaksızın sadece yerine getiriyorsun ve <i>ben</i> bunda büyük bir tehlike seziyorum. İkinci Vakıf’ın şimdiye dek hazırlanmak için beş yılı oldu. Nasıl hazırlandılar bilmiyorum, ama ya Kalgan’da ajanları varsa? Eğer zihnimde İkinci Vakıf’ın yeri hakkında bir bilgi barındırırsam, bunu keşfedebilirler. Hayatım artık güvende olmayabilir ve hayatıma da epey düşkünüm. Bunun kadar uzak bir olasılık dahilinde bile, işi sağlama almayı tercih ederim. Bu yüzden, sen hariç hiç kimse Tazenda’yı bilmiyor ve sen bile ancak biz uzayın derinliklerindeyken öğrendin. Ayrıca böyle olsa bile, bir de tayfa meselesi var.”</p>

  <p>Pritcher elini silahından çekti ve bir an için belli belirsiz bir huzursuzluk hissetti. <i>Onu</i> harekete geçmekten alıkoyan neydi? <i>Onu</i> ne donuklaştırmıştı? Bir zamanlar Birinci Vakıf’ın ticari imparatorluğunda asi ve başına buyruk bir yüzbaşıydı ve o zaman olsa böyle davranmaya cesaret eden ve harekete geçen Channis değil, ta <i>kendisi</i> olurdu. Katır haklı mıydı? Denetim altındaki zihni, girişimciliğini kaybedecek kadar itaatle mi meşguldü? Onu garip bir bitkinliğe çeken derin bir keder hissetti.</p>

  <p>“Çok güzel! Ancak, ileride bu tür kararlar verirken bana danışacaksın,” dedi.</p>

  <p>Yanıp sönen sinyal dikkatini çekti.</p>

  <p>“Makine dairesi,” dedi Channis teklifsizce. “Beş dakikalık bir uyarı üzerine motoru ısıtmak için çalıştırdılar ve bir sorun olursa haber vermelerini söyledim. Önden buyurmaz mısın?”</p>

  <p>Pritcher başını sallayarak onayladı ve aniden bastıran yalnızlığında, elli yaşa yaklaşmanın dertleri üzerine kafa yordu. Viziekrana seyrek yıldızlar dağılmıştı. Galaksinin asıl yoğunluğu bir uçta sislere karışmıştı. Peki ya Katır’ın etkisinden kurtulmuş olsaydı…</p>

  <p>Ama bu düşünceyle korkudan irkildi.</p>

  <p class="baslik7">Başmakinist Huxlani, donanma subaylarının özgüveniyle ilerleyen ve yetki sahibi gözüken üniformasız adama sertçe baktı. Çenesinden süt damladığı zamanlardan beri kurallara uygun bir donanma çalışanı olduğundan, yetkiyi çoğu zaman belirli rütbe işaretleriyle karıştırırdı.</p>

  <p>Ama bu adamı Katır atamıştı ve söylenecek tek ve son söz, elbette, Katır’a aitti. Bilinçaltında bile bunu sorgulamazdı. Duygusal denetim derinlere kadar işlemişti.</p>

  <p>Ufak oval cismi tek bir söz söylemeksizin Channis’e uzattı.</p>

  <p>Channis cismi şöyle bir tarttı, sonra hoşça gülümsedi. “Sen Vakıf’ın adamlarındansın, değil mi şef?”</p>

  <p>“Evet, efendim. İlk Vatandaş idareyi ele almadan önce Vakıf donanmasında on sekiz yıl hizmet verdim.”</p>

  <p>“Mühendislik konusundaki Vakıf eğitimin?”</p>

  <p>“Kalifiye teknisyen… birinci sınıf. Anacreon’daki Eğitim Merkezi.”</p>

  <p>“Yeterince iyi. Buna gelince, onu bakmanı söylediğim yerde, iletişim devresinde mi buldun?”</p>

  <p>“Evet, efendim.”</p>

  <p>“O buraya mı ait?”</p>

  <p>“Hayır, efendim.”</p>

  <p>“Öyleyse bu nedir?”</p>

  <p>“Bir üstizlek, efendim.”</p>

  <p>“Bu yeterli değil. Ben Vakıf’ın adamlarından değilim. O nedir?”</p>

  <p>“Üstuzayda geminin izinin sürülmesine yarayan bir aygıt, efendim.”</p>

  <p>“Başka bir deyişle, her yerde takip edilebiliriz.”</p>

  <p>“Evet, efendim.”</p>

  <p>“Tamam. Bu yeni bir buluş, değil mi? İlk Vatandaş tarafından kurulmuş araştırma enstitülerinden biri tarafından geliştirilmişti, değil mi?”</p>

  <p>“Öyle olmalı, efendim.”</p>

  <p>“Çalışmaları da devlet sırrı, öyle değil mi?”</p>

  <p>“Öyle olmalı, efendim.”</p>

  <p>“Ama işte burada duruyor. Merak uyandırıcı.”</p>

  <p>Channis üstizleği birkaç saniyeliğine düzenli bir şekilde bir elinden diğerine atıp tuttu. Sonra sertçe, “Öyleyse bunu al ve tam olarak nerede ve nasıl bulduysan oraya geri koy. Anlaşıldı mı? Sonrasındaysa bu olayı unut. Tamamen!” dedi.</p>

  <p>Şef neredeyse otomatik olarak selamını verdi, keskin bir dönüş yaptı ve çıktı.</p>

  <p class="baslik7">Gemi yıldızlararası boşlukta noktalı bir yol çizerek ilerledi. Bahsi geçen noktalar, normal uzaydaki on ile altmış saniyenin daraltılmış süreleriydi ve onların aralarında ise, üstuzay sıçramalarını gösteren yüz ve üstü ışık yılı boşluklar uzanıyordu.</p>

  <p>Bail Channis, merceğin kontrol paneline oturdu ve onun düşüncesiyle neredeyse tapınmaya varan istemdışı dalgayı tekrar hissetti. Vakıf’ın adamlarından biri değildi ve bir kolun çevrilmesindeki veya iletişimin kopartılmasındaki güç oyunlarına da alışkın sayılmazdı.</p>

  <p>Hani şu merceğin Vakıflı birini bile epey sıkacağından da değildi. İnanılmaz derecedeki yoğun gövdesinde şaşmaz bir şekilde yüz milyon yıldızı birbirleriyle olan tam bağıntılarıyla göstermeye yetecek elektronik devresi vardı. Bu başarısı yetmezmiş gibi, bir de Galaktik Alan’ın verilen herhangi bir bölümünü üç uzaysal aks boyunca çevirebiliyor ve herhangi bir kısmı da bir merkezin etrafında çepeçevre döndürebiliyordu.</p>

  <p>Nedeni şuydu ki, mercek, yıldızlararası yolculuklarda neredeyse bir devrim yapmıştı. Yıldızlararası yolculuğun henüz yeni olduğu zamanlarda, üstuzaydaki her bir sıçramanın hesaplanması bir günden bir haftaya kadar çalışma anlamına geliyordu ve bu çalışmanın en büyük kısmı da, “Geminin Konumu”nun galaktik referans tablosunda hemen hemen kesin olarak hesaplanmasına ayrılıyordu. Bu da, varsayımsal galaktik üçlü eksene göre konumları belirlenmiş, birbirinden uzak ve bilinen üç yıldızın eksiksiz gözlemi anlamına geliyordu.</p>

  <p>Buradaki kilit sözcük, “bilinen” idi. Uzayı belirli bir referans noktasından tanıyan herkese göre, yıldızlar en az insanlar kadar ayrı ayrıdır. On parsek sıçrayın, kendi güneşinizi tanıyamazsınız. Görülemez bile olabilir.</p>

  <p>Yanıt, elbette, spektroskopik çözümlemedeydi. Yüzyıllar boyunca yıldızlararası mühendisliğin ana konusu, gittikçe daha çok yıldızın “ışıksal işaret”inin gittikçe daha detaylı bir şekilde çözümlenmesiydi. Bununla ve “sıçrama”nın artan hassaslığıyla, galaksi yolculuklarının standart rotaları benimsendi ve yıldızlararası yolculuk daha az sanatsal ve daha çok bilimsel oldu.</p>

  <p>Ancak, üç yıldızın yerlerini belirlemek ve daha önceden pilotun bilmediği yerlerdeki konumlarını hesaplamak, geliştirilmiş hesaplama makineleri ve bilinen bir “ışıksal işaret” için mekanik olarak yıldızları taramak için buldukları yeni yöntemle bile, Vakıf’ın dahi kimi zaman üç gününü alıyordu.</p>

  <p>Bütün bunları değiştiren mercekti. Bir kez, bilinen tek bir yıldıza ihtiyacı vardı. Bir başka iyiliği ise, Channis gibi bir uzay acemisi bile onu çalıştırabilirdi.</p>

  <p>“Sıçrama” hesaplarına göre, şu anda en yakın yıldız Vincetori’ydi ve viziekran şimdi parlak bir yıldıza odaklanmıştı. Channis onun Vincetori olduğunu umuyordu.</p>

  <p>Merceğin alan ekranı da viziekrandaki görüntüye doğru yön değiştirdi ve Channis ihtiyatlı parmaklarla, Vincetori’nin koordinatlarını girdi. Bir röleyi kapadı ve yıldız alanı parlak bir görüntüye atladı. Onda da parlak bir yıldıza odaklanılmıştı, ama başka bir bağıntısı gözükmüyordu. Merceği Z düzlemi boyunca ayarladı ve alanı, ışıkölçer odaklanmış iki yıldızın da aynı parlaklıkta olduğunu gösterene kadar genişletti.</p>

  <p>Channis viziekranda oldukça parlak olan ikinci bir yıldız aradı ve alan ekranında uyan bir tane buldu. Yavaşça, ekranı aynı açı sapmasına yönlendirdi. Dudaklarını büzdü ve yüzünü ekşiterek sonucu iptal etti. Yeniden yönlendirdi ve başka bir parlak yıldız görüntüye geldi, sonra da bir üçüncüsü. Sonra sırıttı. Bu olmuştu. Muhtemelen bağıntı algıları eğitilmiş bir uzman ilk denemesinde başarırdı, ama o üçüncüsünde halledebilmişti.</p>

  <p>Ayarlar doğruydu. Son adımda, iki alan üst üste bindi, pek doğru olmayan bir deniz halinde birleşti. Çoğu yıldız yakın ikizler halindeydi. Ama ayarların düzelmesi uzun sürmedi. İkiz yıldızlar birbirinin içinde eridi, bir alan kaldı ve “Geminin Konumu” artık doğrudan göstergelerden okunabilirdi. Bütün işlem yarım saatten az tutmuştu.</p>

  <p>Channis, Han Pritcher’ı özel odalarında buldu. Görünüşe bakılırsa general yatmaya hazırlanıyordu. Başını kaldırıp baktı.</p>

  <p>“Yeni bir şey mi var?”</p>

  <p>“Pek değil. Diğer bir sıçramada Tazenda’da olacağız.”</p>

  <p>“Biliyorum.”</p>

  <p>“Yatıyorsan seni oyalamak istemem, ama Cil’de aldığımız filme göz attın mı?”</p>

  <p>Soru üzerine Han Pritcher, alçak kitap rafının üzerinde siyah kabında duran nesneye küçümseyici bir bakış attı. “Evet.”</p>

  <p>“Eğer tarih boyunca bilim diye bir şey var olduysa bile, galaksinin bu bölgesinde unutulmuş.”</p>

  <p>Channis genişçe sırıttı. “Neyi kastettiğini biliyorum. Biraz çorak, değil mi?”</p>

  <p>“Hükümdarların kişisel kayıtlarını merak ediyorsan, değil. Söylemeliyim ki, her iki yönden de ulaşılamaz durumda. Tarih esas olarak kişilikleri ele aldığında, yazarın ilgisine göre çizgiler ya siyah, ya da beyaz olur. Bunların hepsini oldukça işe yaramaz buluyorum.”</p>

  <p>“Ama Tazenda hakkında konuşma var. Sana filmi verirken dikkati çekmek istediğim nokta buydu. Hem onlardan bir tek bunda söz ediliyor.”</p>

  <p>“Pekâlâ. İyi ve kötü hükümdarları var. Birkaç gezegen fethetmişler, bir iki savaş kazanmışlar ve kaybetmişler. Onlar hakkında ayırt edici olan hiçbir şey yok. Teorini pek de yerinde bulmuyorum, Channis.”</p>

  <p>“Ama atladığın kimi noktalar var. Hiç koalisyon oluşturmadıklarını fark etmedin mi? Yıldız kümesinin bu köşesinde, her zaman için politikadan tamamen uzak kaldılar. Dediğin gibi, birkaç gezegen fethettiler, ama sonra sonuçta bozguna uğratılmaktan hiç korkmadan durdular. Öyle ki, sanki kendilerini korumaya yetecek kadar yayıldılar, ama dikkat çekmeye yetecek kadar değil.”</p>

  <p>“İyi,” diye geldi duygusuz yanıt. “Gezegene inmeye karşı değilim, en kötüsü biraz zaman kaybı olur.”</p>

  <p>“Ah, hayır. En kötüsü tamamen yenilgi olur, eğer bu İkinci Vakıf ise. Bunun, uzay bilir kaç Katır ile dolu olacağını unutma.”</p>

  <p>“Ne yapmayı planlıyorsun?”</p>

  <p>“Daha önemsiz bir gezegene inmeyi. Tazenda ile ilgili ne bulabilirsek bulmayı, sonrasındaysa doğaçlama yapmayı.”</p>

  <p>“Pekâlâ. İtirazım yok. Artık sorun olmazsa, ışığı söndürmek <i>istiyorum</i>.”</p>

  <p>Channis elini sallayıp çıktı.</p>

  <p>General Han Pritcher, uzayın enginliklerinde kaybolmuş, hareket eden metalden bir adanın içindeki küçücük bir odanın karanlığında, onu düşsel varsayımlara götüren düşüncelerini takip ederek uyanık kaldı.</p>

  <p>Eğer bin bir eziyetle karar verdiği her şey doğruysa –hem her şey nasıl da yerine oturmaya başlamıştı– o zaman Tazenda İkinci Vakıf <i>idi</i>. Bunun başka bir çıkış yolu yoktu. Ama nasıl? Nasıl?</p>

  <p>O Tazenda <i>olabilir</i> miydi? Sıradan bir dünya mı? Ayırt edecek hiçbir şeyi olmayan bir yer mi? Bir imparatorluğun yıkıntıları arasında kaybolmuş bir kenar mahalle mi? Parçaların arasındaki bir kıymık mı? Derinlerde bir yerde, Katır’ın İkinci Vakıf’ın belki de sırrını öğrenmiş tek kişi olan Ebling Mis’ten bahsederken buruşan yüzünü ve ince sesini hatırladı.</p>

  <p>Pritcher, Katır’ın gerilimli sözlerini düşündü: “Sanki hayretten şaşkına dönmüş gibiydi. Bu, İkinci Vakıf hakkındaki bütün beklentilerini aşmış, onu varsaymış olabileceği her şeyden farklı bir yöne sürüklemiş gibiydi. Keşke duyguları yerine düşüncelerini okuyabilseydim. Ama duygular sadeydi ve diğer her şeyin üstünde bu uçsuz bucaksız hayret vardı.”</p>

  <p>Altı çizilecek olan, hayretti. Alabildiğine şaşırtan bir şey! Şimdi ise Tazenda ve onun ayırt edilemez anormalliği için ikna edici bir sevinç taşıyan bu oğlan, bu sırıtkan delikanlı gelmişti, haklı olmalıydı da. <i>Olmalıydı</i>. Yoksa, hiçbir şeyin anlamı yoktu.</p>

  <p>Pritcher’ın son bilinçli düşüncesinde acımasızlığın dokunuşları vardı. Hava tüpündeki üstizlek hâlâ oradaydı. Bir saat önce, Channis ortalarda gözükmezken, onu kontrol etmişti.</p>

  <p class="baslik14">İkinci Perde Arası</p>

  <p class="baslik7">Genel Kurul Salonu’na geçilip günlük işlere başlanmadan önce, salonun bekleme odasında resmi olmayan bir görüşme yapılıyordu ve akıllara gelen rastgele birkaç düşünce ortaya atıldı.</p>

  <p>“Öyleyse Katır şu an yolda.”</p>

  <p>“Ben de duydum bunu. Riskli! Çok riskli!”</p>

  <p>“Olaylar eğer komployla beraber gelişirse değil.”</p>

  <p>“Katır sıradan bir adam değil ve seçtiklerini o fark etmeden değiştirmek de, denetim altındaki zihinlere dokunmak da zor. Birkaç olayı fark ettiğini söylüyorlar.”</p>

  <p>“Evet, bu nasıl önlenebilir bilmiyorum.”</p>

  <p>“Denetim altında olmayan zihinler daha kolay. Ama bunların çok azı onun kumandasında yetki sahibi…”</p>

  <p>Salona girdiler. İkinci Vakıf’tan diğerleri de onları takip etti.</p>
</body>
</html>
