<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>6</h2>

  <p class="baslik10">Bir Adam, Katır… ve Bir Başkası</p>

  <p class="baslik7">Fiziksel olarak zıt yapılarda olan iki adam görünüşte rahatlamış ve tamamen gevşemişlerdi; duygusal dedektör yerine geçen tüm sinirler ise gergindi ve ürperiyordu.</p>

  <p>Katır, uzun yıllardan beridir ilk kez, yönteminden yeterince emin değildi. Channis, kendini o an için koruyabileceğini bilse de, bunun bir çaba gerektireceğinin farkındaydı… maruz kalacağı saldırı, hasmının maruz kalacağından kat be kat fazlaydı. Channis, bir dayanıklılık sınavında kaybedeceğini iyi biliyordu.</p>

  <p>Ancak bunu düşünmek ölümcül olurdu. Katır’a duygusal bir zayıflığı açık etmek, eline bir silah vermek demekti. Şimdiden Katır’ın zihninde bir şeyin… bir galibin kıvılcımı vardı.</p>

  <p>Zaman kazanmak…</p>

  <p>Diğerleri niye gecikmişti? Katır’ın kendine güveni nereden geliyordu? Rakibi, onun bilmediği neyi biliyordu? İzlediği zihin hiçbir şey belli etmedi. Keşke fikirleri okuyabilseydi. Hem henüz…</p>

  <p>Channis zihinsel girdabını sertçe durdurdu. Sadece bu vardı; zaman kazanmak…</p>

  <p>Channis konuştu: “İkinci Vakıf’tan olduğuma karar verildiğine ve Pritcher üzerindeki ufak düellomuzdan sonra da reddetmediğime göre, niye Tazenda’ya geldiğimi söylersin herhalde.”</p>

  <p>“Ah, hayır,” Katır tiz bir güvenle güldü, “ben Pritcher değilim. Sana açıklama yapmama gerek yok. Senin kendine göre nedenlerin vardı. Her neyseler, hareketlerin bana da uydu ve bu yüzden de daha fazla sorgulamıyorum.”</p>

  <p>“Fakat hikâyeyi kavrayışında kimi eksiklikler olmalı. Tazenda senin bulmayı umduğun İkinci Vakıf mı? Pritcher senin diğer bulma girişiminden ve maşan olan psikologdan, Ebling Mis’ten epeyce bahsetti. Bazen benim… eee… ufak cesaretlendirmelerimle biraz boşboğazlık etti. Ebling Mis’i anımsa, İlk Vatandaş.”</p>

  <p>“Neden anımsayayım ki?”</p>

  <p>Özgüven!</p>

  <p>Channis bu özgüvenin kendini giderek daha da belli ettiğini hissetti, sanki zaman geçtikçe Katır’ın duyabileceği tüm kuruntular gitgide yok oluyordu.</p>

  <p>Umutsuzluğunu gemlemeye çalıştı. “Meraktan yoksunsun, demek! Pritcher bana Mis’in bir şeye fazlasıyla şaşırdığını söyledi. İkinci Vakıf’ın acilen uyarılması için, çabuk olmak için müthiş bir şiddetle kışkırtılmıştı. Neden? Neden? Ebling Mis öldü. İkinci Vakıf uyarılmadı. İkinci Vakıf hâlâ varlığını koruyor.”</p>

  <p>Katır gerçek bir hoşnutluk duydu ve birden, Channis’in önceden hissederek irkildiği ani bir gaddarlıkla gülümsedi. “Ama görünüşe göre İkinci Vakıf uyarılmıştı. Yoksa nasıl ve nereden bir Bail Channis adamlarımı idare etmeye ve benden üstün gelmeyi kendine boşuna vazife edinmeye gelebilirdi ki? Uyarı çok geç geldi, hepsi bu,”</p>

  <p>“Öyleyse,” Channis acıdığını belli etmekten çekinmedi, “olup bitenin ardındaki asıl nedenleri, hatta İkinci Vakıf’ın gerçekte ne olduğunu bile bilmiyorsun.”</p>

  <p>Zaman kazanmak!</p>

  <p>Katır diğerinin küçümsemesini hissetti ve gözleri bir anlığına düşmanlıkla kısıldı. Burnunu o bilindik dört parmaklı hareketiyle ovaladı ve patladı: “Eğlenmene bak, o zaman. İkinci Vakıf’a ne olmuş?”</p>

  <p>Channis ihtiyatla, duygusal simgesellikten çok sözcüklerle konuştu: “Duyduğuma göre, Mis’i en çok şaşırtan şey, İkinci Vakıf’ı saran gizemmiş. Hari Seldon, iki birimi de farklı şekillerde kurdu. Birinci Vakıf, iki asır içinde galaksinin yarısının gözünü kamaştıran bir gösterişti. İkinci Vakıf ise, karanlıkta dipsiz bir kuyuydu.</p>

  <p>“Ölmekte olan İmparatorluk’un aydınlık havasını bir kez daha hissetmeden, bunun neden böyle olduğunu anlayamazsın. Mutlakların zamanıydı, son büyük genellemelerin, en azından öyle düşünülüyordu. Fikirlerin gelişmesini engellemek için önlerine set çekilmesi, elbette, kültürün ölmekte olduğunun işaretiydi. Seldon’ı ünlü yapan da, bu engellere isyan etmesiydi. Yaptığı son buluşun kıvılcımı, İmparatorluk’un günbatımını aydınlattı ve İkinci İmparatorluk’un doğan güneşini önceden belli belirsiz gösterdi.”</p>

  <p>“Çok dramatik. Ne olmuş yani?”</p>

  <p>“Yani Vakıf’larını psikotarih kurallarına göre yarattı, ama bu kuralların bile birbirleriyle ilişkili olduğunu ondan iyi kim bilebilirdi ki? O asla bitmiş bir ürünü ortaya koymadı. Bitmiş ürünler, çökmüş zihinler içindir. Onunkisi, evrimleşen bir mekanizmaydı ve İkinci Vakıf da o evrimin bir aracıydı. <i>Biz</i>, Geçici Dünyalar Birliği’nin İlk Vatandaşı, <i>biz</i> Seldon’ın Planı’nın gardiyanlarıyız. Sadece biz!”</p>

  <p>“Kendine cesaret kazandırmaya mı,” diye yukarıdan bakarak sordu Katır, “yoksa beni etkilemeye mi çalışıyorsun? Çünkü ne İkinci Vakıf, ne Seldon Planı, ne de İkinci İmparatorluk ya da bana aşılamaya çalıştığın sempati, sorumluluk veya başka herhangi bir manevi yardım beni biraz olsun etkilemiyor. Ayrıca, İkinci Vakıf’tan bir şekilde bahsedeceksen geçmiş zaman kullan, çünkü yok edildi.”</p>

  <p>Katır sandalyesinden kalkıp yaklaştığında, Channis zihnine baskı uygulayan duygusal potansiyelin şiddetle kabardığını hissetti. Öfkeyle karşı koydu, ama bir şey içine acımasızca sokuldu, zihnini hırpalayarak geriye doğru itti.</p>

  <p>Arkasındaki duvarı hissetti ve Katır onunla yüz yüze geldi. Sıska kollarını karnında kavuşturmuştu, burnunun oluşturduğu dağın hemen altındaki dudakları korkunç bir şekilde gülümsüyordu.</p>

  <p>Katır, “Oyunun sonuna geldik, Channis,” dedi. “Hepinizin, bir vakitler İkinci Vakıf olan şeyin tüm adamlarının oyununun sonuna geldik. Bir vakitler!</p>

  <p>“Tüm bu zaman boyunca, fiziksel güce gerek olmadan Pritcher’ı devirip silahını alabilecekken, onunla çene çalarak neyi bekliyordun? Beni, değil mi, şüphelerimi fazla çekmeyecek bir durumda beni karşılamayı bekliyordun.</p>

  <p>“Daha fazla şüpheye ihtiyaç duymamam senin için ne kadar kötü. Seni biliyordum. Seni iyi biliyordum, İkinci Vakıf’ın Channis’i.</p>

  <p>“Ama şimdi neyi bekliyorsun? Hâlâ bana umutsuzca sözler sarf ediyorsun, sanki sesin beni sandalyeme çivileyecekmiş gibi. Ayrıca sen konuştukça, zihnindeki bir şey bekliyor ve bekliyor ve hâlâ bekliyor. Fakat kimse gelmiyor. Beklediğin hiç kimse, dostlarından hiçbiri. Burada yalnızsın Channis ve öyle de kalacaksın. Neden, biliyor musun?</p>

  <p>“Çünkü senin İkinci Vakıf’ın beni tepeden tırnağa yanlış hesapladı. Planlarını önceden biliyordum. Seni buraya kadar izleyeceğimi ve bunun çantada keklik olacağını düşündüler. Sen aslında bariz bir tuzağa düşecek kadar İmparatorluk’un izini sürmeye kendisini kaptırmış, zayıf, zavallı bir mutant için yem olacaktın. Ama onların tutsağı mıyım?</p>

  <p>“Tek bir gemisinin toplarına karşı bile tamamen ve acınacak biçimde çaresiz oldukları donanmam olmadan buraya gelmeyeceğimi hiç düşünebilirler mi acaba? Tartışmak için duraksamayacağım, ya da olayları beklemeyeceğim akıllarına geldi mi?</p>

  <p>“Gemilerim Tazenda’ya doğru bundan on iki saat önce harekete geçtiler ve görevlerini çoktan bitirdiler. Tazenda harabeye döndü, yerleşim merkezleri temizlendi. Direniş olmadı. Artık İkinci Vakıf yok, Channis ve tuhaf, çirkin ve cılız olan ben, galaksinin hükümdarıyım.”</p>

  <p>Channis zayıfça başını sallamaktan başka bir şey yapamadı. “Hayır… hayır…”</p>

  <p>“Evet… evet…” diye taklit etti Katır. “Ayrıca canlı kalan sadece sensen, ki muhtemelen öyledir, bu da pek uzun sürmeyecek.”</p>

  <p>Bunu kısa, anlamlı bir suskunluk izledi ve Channis, zihninin en iç dokularının yırtılmasına neden olan girişin acısından neredeyse uludu.</p>

  <p>Katır geri çekildi ve, “Yeterli değil,” diye mırıldandı. “Her şeye rağmen testi geçemedin. Kederin yapmacıktan ibaret. Bir idealin yıkılmasından doğan ezici korkuyu değil, kişisel yıkımın cılız korkusunu duyuyorsun.”</p>

  <p>Katır’ın zayıf eli, Channis’in boğazını, her nasılsa kurtulamadığı bir güçsüzlükle kavradı.</p>

  <p>“Sen benim garantimsin, Channis. Benim yapabileceğim herhangi bir değerlendirme hatasına karşı korumam ve yol göstericimsin.”</p>

  <p>Katır’ın gözleri üzerine dikildi. Israrcı… Emreden…</p>

  <p>“Doğru mu hesaplamışım, Channis? İkinci Vakıf’ın adamlarına üstün geldim mi? Tazenda yok edildi, Channis, korkunç bir şekilde yok edildi. Peki senin umutsuzluğun niçin sahte? Gerçek nerede? Gerçeği öğrenmeliyim. Konuş, Channis, konuş. Yeterince derin bir şekilde nüfuz etmedim mi? Konuş, Channis. Nerede yanlış yaptım?”</p>

  <p>Channis sözleri dilinin ucunda hissetti. İstemsizce geliyorlardı. Dişlerini üzerlerine sımsıkı kapattı. Dilini ısırdı. Boğazındaki her kası gerdi.</p>

  <p>Sonunda sözcükler nefesini keserek, boğazını, dilini, dişini parçalamasına döküldüler dudaklarından.</p>

  <p>“Gerçek,” diye ciyakladı, “gerçek…”</p>

  <p>“Evet, gerçek. Yapılacak ne kaldı?”</p>

  <p>“Seldon İkinci Vakıf’ı buraya kurdu. Dediğim gibi, buraya. Yalan söylemedim. Psikologlar gelip yerli nüfusun dizginlerini ele aldılar.”</p>

  <p>“Tazenda’nın mı?” Katır, diğerinin duygusal çalkantılarının işkencesine iyice dalıp, acımasızca hırpalamaya başladı. “Benim yok ettiğim de Tazenda. Ne istediğimi biliyorsun, onu bana ver.”</p>

  <p>“Tazenda değil. İkinci Vakıf’ın adamlarının, güce açıkça sahip olanlar olamayacağını söyledim. Tazenda göstermelik…” İkinci Vakıfçının iradesinin her atomuna karşın biçimlenen sözcükler hemen hemen anlaşılmıyordu, “Rossem… Rossem… <i>Asıl dünya Rossem</i>…”</p>

  <p>Katır elini gevşetti ve Channis acı ve işkence kanşıklığının ortasına düştü.</p>

  <p>“Sen de beni kandırabileceğini sandın?” dedi Katır yavaşça.</p>

  <p>“Kandırılmıştın.” Bu, Channis’in içinde ölmekte olan direnişin son parçasıydı.</p>

  <p>“Ama sen ve seninkiler için yeterince uzun sürmedi. Donanmamla irtibat halindeyim. Tazenda’dan sonra Rossem’e gelebilirler. Ama önce…”</p>

  <p>Channis önünde acı veren bir karanlığın yükseldiğini hissetti ve kolunu ızdırap çeken gözlerinin önüne kaldırması da bunu savuşturamadı. Boğucu bir karanlıktı bu ve hırpalanmış, yaralı zihni geriye, o bitmek bilmeyen siyahlığın içine doğru yıkılırken, geriye kalan sadece muzaffer Katır’ın, o gülen kibrit çöpünün kahkahalarla sarsılan o uzun, etli görüntüsüydü.</p>

  <p>Ses sönüp gitti. Karanlık onu sevgiyle kucakladı.</p>

  <p>Çakan bir şimşeğin çatallı parıltısına benzer bir çatlama hissiyle bitti ve görüşü, gözyaşlarına boğulmuş gözlerinin arasından acıyla bulanık halde dönerken, Channis kendine geldi.</p>

  <p>Başı dayanılmaz şekilde ağrıyordu ve elini oraya sadece keskin bir ızdırapla götürebiliyordu.</p>

  <p>Yaşıyor olduğu meydandaydı. Usulca, biten bir rüzgâra kapılmış kuş tüyü gibi, düşünceleri durgunlaştı ve dinlenmeye sürüklendi. Huzurun kendisini içine çektiğini hissetti. Yavaşça, acıyla boynunu eğdi ve rahatlayışı keskin bir azaba döndü.</p>

  <p>Çünkü, kapı açıktı ve eşiğin içinde Birinci Sözcü duruyordu. Konuşmaya, bağırmaya, uyarmaya çalıştı, ama dili kaskatı kesilmişti. O zaman anladı ki, Katır’ın kudretli zihninin bir kısmı onu hâlâ tutuyor ve tüm konuşmalarını bastırıyordu.</p>

  <p>Bir kez daha boynunu eğdi. Katır hâlâ odadaydı. Kızgındı ve gözleri öfkeliydi. Artık kahkaha atmıyordu, ama dişleri, yırtıcı bir tebessümle meydandaydı.</p>

  <p>Channis, Birinci Sözcü’nün zihinsel gücünün, iyileştirici dokunuşuyla zihninde nazikçe hareket ettiğini hissetti. Sonra Katır’ın savunmasıyla karşılaştığı andaki kısacık çatışmayla sersemledi ve geri çekildi.</p>

  <p>Katır, cılız bedenine yakışmayan bir öfkeyle, dişlerini gıcırdatarak konuştu: “Beni karşılamaya biri daha geldi demek.” Çevik zihni, dokunaçlarını odanın dışına… dışına uzattı. “Yalnızsın,” dedi.</p>

  <p>Birinci Sözcü bir kabullenişle kesti sözünü: “Tamamen yalnızım. Yalnız olmam gerekiyor, çünkü bundan beş yıl önce sizin geleceğinizi yanlış hesaplayan bendim. Bu sorunu yardım olmaksızın düzeltmek bana mutlak bir tatmin verirdi. Ne yazık ki, sizin duygusal itki alanınızın kuvvetini hesaba katmadım. İçine girmek uzun sürdü. Bunu tertiplemenizi sağlayan ustalığınızdan dolayı sizi kutlarım.”</p>

  <p>“Eksik olsun,” diye geldi düşmanca yanıt. “Bana iltifatlarla dalaşma. Beyninin kıymıklarını krallığının şu ötede iflas eden yandaşınınkine eklemeye mi geldin?”</p>

  <p>Birinci Sözcü gülümsedi: “Sizin Bail Channis diye hitap ettiğiniz kişi görevini oldukça iyi yürüttü, zira kendisi zihinsel olarak sizin yanınızdan bile geçemezdi. Tabii ki, ona kötü davranmış olduğunuzu görebiliyorum, ancak onu hâlâ eski haline getirebiliriz. O cesur bir adam, beyefendi. Zihnine zarar gelmesi ihtimalinin büyüklüğünü hesaplamış olmamıza rağmen, ki bu fiziksel sakatlıktan daha korkutucu bir seçenektir, bu göreve gönüllü oldu.”</p>

  <p>Channis’in zihni söylemek isteyip de söyleyemediği, bağırmak isteyip de bağıramadığı uyarıyla boşuna kıvranıyordu. Sadece o kesintisiz korkuyu etrafına yayabiliyordu. Korku… Korku…</p>

  <p>Katır sakindi. “Elbette, Tazenda’nın yıkımından haberdarsın.”</p>

  <p>“Öyleyim. Donanmanızın saldırısı öngörüldü.”</p>

  <p>Kasvetli bir sesle: “Evet, ben de öyle sanıyorum. Ama engellenmedi, ha?”</p>

  <p class="baslik7">“Hayır, engellenmedi.” Birinci Sözcü’nün duygusal simgeselliği açıktı. Neredeyse kendisinden korkuyor ve tiksiniyordu. “Suç sizden çok bende. Beş yıl önce güçlerinizi kim tasavvur edebilirdi? En başından, Kalgan’ı ele geçirdiğiniz andan beri, duygusal denetim yetiniz olduğundan şüpheleniyorduk. Bu çok şaşırtıcı değildi, İlk Vatandaş, size açıklayabileceğim üzere.</p>

  <p>“Sizin ve benim sahip olduğumuz türden duygusal temas pek yeni bir gelişme değildir. Aslında, bu insan beyninde zaten bulunur. Çoğu insan, duyguları, yüz ifadeleriyle, ses tonlamalarıyla ve bu gibi şeylerle pratik olarak ilişkilendirerek ilkel bir şekilde okuyabilir. Hayvanların bir çoğu bu yetiye biraz daha hakimdir; koku duyularını iyice kullanırlar ve işin içindeki duygular da elbette daha az karmaşıktır.</p>

  <p>“Aslında, insanlar çok daha fazlasına yatkındırlar, ancak bir milyon yıl önce konuşmanın gelişmesiyle, doğrudan duygusal temas körelmeye yüz tuttu. Bu unutulmuş duyunun en azından kimi olanaklarının geri kazandırılması, İkinci Vakıf için büyük bir ilerlemeydi.</p>

  <p>“Ancak bunun tam kullanımı doğuştan gelmiyor. Bir milyon yıllık bir bozulma zorlu bir engel ve biz bu duyuyu eğitmek, kaslarımızı çalıştırıyorcasına egzersiz yapmak zorundayız. İşte sizin farkınız burada. Sizde bu doğuştan vardı.</p>

  <p>“Hesaplayabildiğimiz çok şey oldu. Bu duyunun, buna sahip olmayan insanlardan oluşan bir dünyadaki bir kişi üzerindeki etkisini de hesapladık. Körlerin dünyasında gören kişi… Seni ele geçirecek megalomaninin derecesini de hesapladık ve hazırlandığımızı sandık. Fakat, iki unsur yüzünden yanılmışız.</p>

  <p>“Birincisi, duyunuzun derecesinin yüksekliğiydi. Biz, sadece görüş mesafesi dahilindeyken duygusal temas kurabiliriz, bu da fiziksel silahlara karşı düşündüğünüzden daha çaresiz olmamızın sebebi. Görüş, çok önemli bir rol oynuyor. Sizin içinse bu böyle değil. Görme ve hatta duyma mesafesi dışındaki adamları duygusal denetim altına aldığınız, dahası, yakından duygusal temas kurduğunuz hiç kuşkusuz biliniyor. Bu çok geç keşfedildi.</p>

  <p>“İkincisi, fiziksel kusurlarınızı, özellikle de Katır ismini kendinize koymanıza neden olacak kadar size önemli geldiğini bilmiyorduk. Sadece bir mutant değil, kısır bir mutant olduğunuzu bilmiyorduk ve ek olarak, bedensel eksikliğinizin aşağılık kompleksini es geçtik. Sadece megalomaniye şans tanıdık, ölesiye psikopatça bir paranoyaya değil.</p>

  <p>“Kalgan’ı ele geçirdiğinizde lider ben olduğumdan dolayı, bunları kaçırmış olmanın tüm sorumluluğunu üstleniyorum. Birinci Vakıf’ı yok ettiğinizde ortaya çıkardık, ama artık çok geçti ve bu hata yüzünden Tazenda’da milyonlar ölüp gitti.”</p>

  <p>“Şimdi bunları düzeltecek misin?” Katır’ın ince dudakları kıvrılmıştı, zihni nefretle nabız gibi atıyordu: “Ne yapacaksın? Beni şişmanlatacak mısın? Bana erkeksi bir kuvvet mi vereceksin? Yabancı bir çevrede geçirdiğim çocukluğumun o uzun geçmişini benden uzaklaştıracak mısın? Benim acılarıma üzülüyor musun? Benim mutsuzluğuma üzülüyor musun? Gerekli duyduğum şeyleri yaptığım için pişman değilim. Bırak galaksi kendini yapabileceği en iyi şekilde korusun, zira benim ihtiyacım olduğunda kılım bile kıpırdatmadı.”</p>

  <p>“Duygularınız, elbette,” dedi Birinci Sözcü, “sadece geçmişinizin çocuklarıdır ve ayıplanmamaları, değiştirilmeleri gerekir. Tazenda’nın yıkımı engellenemezdi. Diğer bir seçenek, galakside baştan başa yüzyıllar sürecek çok daha büyük bir yıkım olurdu. Sınırlı imkanlarımızla elimizden gelenin en iyisini yaptık. Tazenda’dan elimizden geldiğince çok adamı geri çektik. Dünyanın kalanını merkezilikten kurtardık. Ne yazık ki zaruriydi, ancak yeterli değildi. Milyonlar ölüme terk edildi, bundan pişmanlık duymuyor musunuz?”</p>

  <p>“Pek değil. En fazla altı saat içerisinde Rossem’de ölmesi gereken yüz binlere duyduğumdan fazla değil.”</p>

  <p>“Rossem’de?” dedi Birinci Sözcü, çabucak.</p>

  <p class="baslik7">Kendisini çabalayarak yarı oturur konuma getirmiş olan Channis’e döndü ve zihinsel gücünü zorladı. Channis, zihinlerin bir düelloyla gerildiğini hissetti ve bağların kısa bir kopuşu sırasında sözcükler ağzından döküldü: “Efendim, tamamen başarısız oldum. O beni sizin gelişinizden önce zorladığından beri on dakika olmadı. Direnç gösteremedim ve hiçbir özür sunmuyorum. Tazenda’nın İkinci Vakıf olmadığını biliyor. Rossem’i biliyor.”</p>

  <p>Sonra bağlar tekrar üzerine kapandı.</p>

  <p>Birinci Sözcü kaşlarını çattı: “Anlaşıldı. Ne yapmayı planlıyorsunuz?”</p>

  <p>“Gerçekten merak ediyor musun? Apaçık olanı görmekte gerçekten zorlanıyor musun? Bana duygusal temasın doğası hakkında verdiğin vaaz süresince, bana sarf ettiğin megalomani ve paranoya gibi laflar süresince, ben çalışıyordum. Donanmamla irtibata geçtim ve emirleri aldılar. Altı saat içerisinde, eğer ben kimi nedenler yüzünden önlemezsem, bu ıssız köy ve çevresindeki yüz kilometrekare dışında tüm Rossem’i bombalayacaklar. Temiz bir iş çıkartıp sonra da buraya iniş yapacaklar.</p>

  <p>“Altı saatiniz var ve altı saatte ne zihnimi yenebilir, ne de Rossem’in geri kalanını kurtarabilirsiniz.”</p>

  <p>Birinci Sözcü bu yeni haberleri sindirmekte zorluk çekerken, Katır ellerini açıp tekrar kahkaha attı.</p>

  <p>“Seçeneğimiz nedir?” dedi Birinci Sözcü.</p>

  <p>“Neden başka bir seçenek olsun ki? Başka hiçbir seçenek bana bir şey kazandırmaz. Rossem’deki hayatları mı esirgeyeceğim? Belki de, eğer zihinsel denetim altına almak için işime gelecek denli çok kişi, İkinci Vakıf’ın bütün adamları, hepiniz, gemilerimin iniş yapıp teklif getirmesine izin verirseniz, bombalama emirlerini geri alabilirim. Fakat gene de muhtemelen karşılığına değmeyecek kadar çaba harcamış olurdum, bu yüzden anlaşmaya yanaşmanıza pek de meraklı değilim. Ne dersin, İkinci Vakıfçı? En az seninki kadar güçlü olan zihnime ve sahip olmayı hayal edebileceğin her şeyden daha güçlü olan gemilerime karşı ne silahın var?”</p>

  <p>“Neyim var ki?” diye yavaşça tekrarladı Birinci Sözcü: “Ah, hiçbir şey, senin bile bilmediğin ufak bir bilgi kırıntısı hariç.”</p>

  <p>“Çabuk konuş,” diye güldü Katır, “adam gibi konuş. Çünkü bundan sıyrılamayacaksın.”</p>

  <p>“Zavallı mutant,” dedi Birinci Sözcü, “sıyrılmamı gerektirecek hiçbir şey yok. Kendine bir sor, neden Kalgan’a yem olarak Bail Channis yollandı? Genç ve cesur olmasına rağmen, zihinsel olarak neredeyse şu senin uyuyan subayın Han Pritcher kadar senden aşağı. Neden sana daha denk olabilecek ben ya da liderlerimizden biri gitmedik?</p>

  <p>“Herhalde,” diye geldi kendisine adamakıllı güvenen yanıt, “hiçbiriniz bana denk olmadığınızdan. O kadar da salak değilmişsiniz.”</p>

  <p>“Asıl neden daha mantıklı. Channis’in İkinci Vakıf’tan olduğunu biliyordun. Bunu senden gizleyecek kapasitesi yoktu. Ondan üstün olduğunu da biliyordun, dolayısıyla sonradan onu ezmek için onun oyununu oynamakta sakınca görmedin. Kalgan’a ben gitseydim, ben gerçek bir tehlike arz ettiğim için beni öldürtürdün veya kimliğimi gizleseydim, seni uzayda peşimden gelmeye ikna edemezdim. Senin aklını çelen tek şey, bilinen üstünlüğündü. Hem Kalgan’da kalsaydın, adamların, makinelerin ve zihinsel kudretinle sana İkinci Vakıf’ın tüm gücü zarar bile veremezdi.”</p>

  <p>“Zihinsel kudretim hâlâ benimle, seni kaypak herif,” dedi Katır, “ve adamlarımla makinelerim de uzakta değil.”</p>

  <p>“Gerçekten de öyle, ama Kalgan’da değilsin. Burada, sana mantıken Tazenda Krallığı olarak tanıtılan yerdesin. Böylesine mantıklı tanıtılmalıydı, çünkü sen son derece akıllı birisin ve sadece mantığı izlersin.”</p>

  <p>“Doğru ve bu anlık zafer sizindi, ama baklayı Channis’in ağzından çıkartacak vaktim ve böylesi bir şeyin gerçek olabileceğini fark etmemi sağlayan bilgeliğim hâlâ vardı.”</p>

  <p>“Biz ise, ah, yeterince-kurnaz-olmayan-kişi, bir adım daha atabileceğini fark etmiştik ve Bail Channis senin için hazırlandı.”</p>

  <p>“Öyle görünüyor ki pek hazır değildi, çünkü beyni yolunmuş bir tavuk gibi soyuverdim. Karşımda çıplaktı ve bana açık bir halde titredi ve Rossem’in İkinci Vakıf olduğunu söylediğinde, bu gerçeğin ta kendisiydi, çünkü onu yere öylesine sermiştim ki, hiçbir mikroskobik çatlakta hilenin bir zerresi bile sığınamazdı.”</p>

  <p>“Yeterince doğru. Tedbirimiz açısından çok daha iyi. Zira sana Bail Channis’in bir gönüllü olduğunu söylemiştim. Ne tür bir gönüllü biliyor musun? Vakıf’ımızı Kalgan ve senin için terk etmeden önce, çok tesirli bir duygusal ameliyat geçirmeye razı oldu. Yoksa seni kandırmaya yeter miydi sanıyorsun? Zihinsel olarak dokunulmamış olan Bail Channis’in seni kandırması mümkün müydü? Hayır, Bail Channis de gereklilikten gönüllü olarak kandırıldı. Zihninin en derin özüne kadar, Bail Channis, Rossem’in İkinci Vakıf olduğuna inanıyor.</p>

  <p>“Ayrıca son üç yıldır, seni bekleyerek ve hazırlanarak, İkinci Vakıf’ın burada, Tazenda Krallığı’nda olduğu görünümünü sağladık. Başardık da, değil mi? Tazenda’yı ve bunun ötesinde Rossem’i bulabildin, ama daha ilerisine geçemedin.”</p>

  <p>Katır ayaklanmıştı: “Bana Rossem’in de İkinci Vakıf olmadığını mı söylemeye kalkışıyorsun?”</p>

  <p>Channis, oturduğu yerden, Birinci Sözcü’den gelen zihinsel bir güç akımıyla bağlarının büsbütün koptuğunu hissetti ve doğrulmaya uğraştı. İnanmaz bir halde, uzun bir feryat koyverdi: “Rossem’in İkinci Vakıf olmadığını mı kastediyorsunuz?”</p>

  <p>Şaşkınlığında, yaşamının anıları, aklındaki bilgiler, her şey, etrafında puslu bir şekilde fırıl fırıl dönüyordu.</p>

  <p>Birinci Sözcü gülümsedi: “Görüyorsun ya, İlk Vatandaş, Channis de senin kadar üzgün. Tabii ki Rossem İkinci Vakıf değil. Yoksa deli miyiz ki seni, en büyük, en güçlü, en tehlikeli düşmanımızı kendi dünyamıza getirelim? Ah, hayır!</p>

  <p>“Eğer böyle yapmak zorundaysan, bırak donanman Rossem’i bombalasın. Ne bulurlarsa yok etsinler. Zira en fazla Channis ile beni öldürebilirler, bu da seni bir arpa boyu bile ileriye götürmez.</p>

  <p>“Çünkü, burada üç yıl süren İkinci Vakıf’ın Rossem Seferi geçici olarak işlevini gördü, bu köydeki Ulular ise dün gemilere bindiler ve Kalgan’a dönüyorlar. Elbette donanmandan sakınacaklar ve senin varabileceğinden bir gün önce Kalgan’da olacaklar, dolayısıyla sana bütün bunları söylüyorum. Emirlerimi geri çekmediğim sürece, döndüğünde isyan etmiş bir imparatorluk ve parçalanmış bir krallık bulacaksın, sadece seninle burada olan donanma sana sadık kalacak. Sayıca ümitsiz bir azınlık oluşturacaklar. Dahası, İkinci Vakıf’ın adamları da asıl donanmanda olacaklar ve senin kimseyi yeniden dönüştürmemenle yakından ilgilenecekler. İmparatorluğunun sonu geldi, mutant.”</p>

  <p>Zihni umutsuzluk ve öfkeyle dolarken, Katır başını yavaşça eğdi. “Evet. Çok geç… Çok geç… Şimdi görüyorum.”</p>

  <p>“Şimdi görüyorsun,” diye katıldı Birinci Sözcü, “şimdiyse görmüyorsun.”</p>

  <p>O anın umutsuzluğunda, Katır’ın zihni açıkça serilmişken, o ana hazır ve niteliğinden de önceden emin olan Birinci Sözcü, çabucak içeri girdi. Değişimin tamamlanması, bir saniyenin önemsiz bir kısmı kadar zaman gerektirdi. Katır bakışlarını kaldırdı: “Öyleyse Kalgan’a döneyim?”</p>

  <p>“Tabii ki. Nasıl hissediyorsun?”</p>

  <p>“Fevkalade.” Alnı kırıştı: “Sen kimsin?”</p>

  <p>“Önemi var mı?”</p>

  <p>“Elbette yok.” Konuyu bir kenara atıp Pritcher’ın omzuna dokundu: “Uyan Pritcher, eve gidiyoruz.”</p>

  <p class="baslik7">Bail Channis yürüyecek kadar güç topladığında iki saat geçmişti. “Hatırlamayacak bile, öyle mi?” diye sordu.</p>

  <p>“Asla. Zihinsel kudretiyle imparatorluğu aklında, ama artık güdüleri tamamen farklı. İkinci Vakıf’ın amacının yerinde bir boşluk var ve o barışçıl bir adam. Şu andan itibaren, yaşamının, uyumsuz fiziğinin ona bıraktığı son birkaç yılında daha mutlu bir adam olacak. Ardından, o öldükten sonra, Seldon Planı bir yolunu bulup devam edecek.”</p>

  <p>“Peki doğru mu,” diye ısrar etti Channis, “Rossem’in İkinci Vakıf olmadığı doğru mu? Yemin edebilirdim. Öyle olduğunu <i>biliyorum</i>. Deli değilim.”</p>

  <p>“Deli değilsin Channis, sadece, söylemiş olduğum gibi, değiştirildin. Rossem İkinci Vakıf <i>değil</i>. Gel! Biz de eve dönelim.”</p>

  <p class="baslik14">Son Perde Arası</p>

  <p class="baslik7">Bail Channis, beyaz fayanslı küçük odada oturup zihninin gevşemesine izin verdi. O an yaşamından hoşnuttu. Duvarlar vardı, pencere vardı, dışarıda da çimler. İsimleri yoktu. Onlar sadece şeylerdi. Bir yatak, bir sandalye ve yatağının ayakucundaki ekranda aylakça kendisini açan bir kitap. Ona yemeğini getiren hemşire.</p>

  <p>Önceleri, duyduğu şeylerin parçalarını birleştirmeye uğraşmıştı. Tıpkı o iki adamın birbirleriyle konuştukları şeyler gibi.</p>

  <p>Birisi demişti ki: “Şu anda söz yitimi tam. Sanırım hasar görmeden temizlendi. Sadece asıl beyin dalgalarının donanımının kayıtlarına dönmesi gerekecek.”</p>

  <p>Sesleri düşünmeden hatırladı ve her nedense garip seslere benziyorlardı, sanki bir şey anlatıyorlarmış gibi. Fakat kime ne?</p>

  <p>Yattığı şeyin ayak ucundaki ekranda değişip duran hoş renkleri seyretmek daha iyiydi.</p>

  <p>Sonra içeri biri girdi ve ona bir şeyler yaptı ve o da uzun bir süre uyudu.</p>

  <p>Bu da geçtiğinde, yatak birdenbire bir yataktı ve bir hastanede olduğunu biliyordu, hatırladığı sözcükler ise bir anlama geliyordu.</p>

  <p>Doğruldu: “Neler oluyor?”</p>

  <p>Birinci Sözcü yanı başındaydı, “İkinci Vakıf’tasın ve zihnini geri aldın… asıl zihnini.”</p>

  <p>“Evet! <i>Evet!</i>” Channis <i>kendisi</i> olduğunu fark etti ve bunda inanılmaz muzafferane bir coşku vardı.</p>

  <p>“Şimdi söyle bana,” dedi Birinci Sözcü, “İkinci Vakıf’ın nerede olduğunu artık biliyor musun?”</p>

  <p>Gerçek, devasa bir dalga gibi suratına çaptı ve Channis yanıt vermedi. Ondan önceki Ebling Mis gibi, sadece engin, sersemletici bir şaşkınlığın etkisindeydi.</p>

  <p>Ta ki başını sallayıp şöyle diyene kadar: “Galaksinin yıldızları adına… Artık biliyorum.”</p>
</body>
</html>
