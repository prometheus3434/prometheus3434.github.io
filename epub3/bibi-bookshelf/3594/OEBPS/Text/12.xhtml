<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>6</h2>

  <p class="baslik10">Efendi</p>

  <p class="baslik7">Galaksinin tüm gezegenleri arasında en eşsiz tarihe sahip olanı Kalgan’dır kuşkusuz. Sözgelimi, Terminus’unki neredeyse hiç bölünmemiş bir yükselişin tarihidir. Bir zamanlar galaksinin başgezegeni olan Trantor’unki ise neredeyse hiç bölünmemiş bir düşüşün. Ama Kalgan…</p>

  <p>Kalgan adını, ilk kez Hari Seldon’ın doğumundan iki yüz yıl önce, galaksinin zevk merkezi olarak duyurmuştu. O bir zevk dünyasıydı, çünkü eğlenceyi –hem de çok kârlı bir biçimde– bir sanayiye dönüştürmeyi becermişti.</p>

  <p>Ayrıca bu kararlı da bir sanayiydi. Hem de galaksinin en kararlısı. Uygarlık tüm galakside yavaş yavaş ölürken, Kalgan’ın başına çöken felaketin bir kuş tüyünden farkı yoktu. Galaksinin komşu sektörlerinde ekonomi ve toplumsal düzen ne yönde değişirse değişsin elit bir kesim her zaman var olacaktı ve bu insanların en büyük özelliği de elitliklerinin büyük ödülü olarak bol bol boş zamana sahip olmalarıydı.</p>

  <p>Bu yüzden de Kalgan, İmparator’un sarayından ışıltılı ve azgın hanımefendileriyle gelen bitkin ve parfümlü züppelere, dizginlerinden boşanmış cariyeleriyle gelen ve kan dökerek ele geçirdikleri dünyalarına kaba kuvvetle hükmeden kaba saba derebeylerine, sonradan görme ve habis metresleriyle gelen Vakıflı lüks düşkünü şişman işadamlarına art arda ve başarıyla hizmet etmek zorunda kalmıştı.</p>

  <p>Ayrım yapılmıyordu, çünkü hepsinin parası vardı. Kalgan, hiçbir dünyanın politikasına kanşmamak, kimsenin yasalara uymasında ısrar etmemek akıllılığında bulunuyordu; çünkü hammaddesi şaşmaz talepten oluşuyordu; çünkü herkese hizmet veriyor ve kimseye engel koymuyordu; böylece herkes zayıflarken o şişman kaldı.</p>

  <p>Bu, Katır’a kadar böyleydi. Sonra her nasılsa, eğlenceden etkilenmeyen, hatta fetih hariç hiçbir şeyden etkilenmeyen bir fatihin önünde o da düşüşe geçti. Katır’a göre tüm gezegenler birbirine benziyordu; Kalgan bile.</p>

  <p>Böylece on yıl boyunca, Kalgan kendisini, İmparatorluk’un çöküşünden itibaren en büyük hükümdarın metresi olan garip bir galaktik metropolis rolünde buldu.</p>

  <p>Sonrasındaysa, Katır’ın ölümüyle birlikte sıra ani yükselişi kadar hızlı bir biçimde çöküşe geldi. Vakıf dağıldı. Bu dağılış sırasında ve sonrasında, Katır’ın dominyonlarının çoğu da dağıldı. Elli yıl sonra, tıpkı bir haşhaş rüyası gibi, geriye sadece gücün o kısa döneminin sersemletici anısı kalmıştı. Kalgan asla tam olarak iyileşemedi. Asla, bir zamanlar olduğu o tasasız zevkler dünyasına geri dönemedi, çünkü gücün büyüsü asla gevşemez. Bunun yerine, Vakıf’ın Kalgan’ın Lordları dediği, ama Katır’ın sadece unvanını taklit ederek kendilerine Galaksinin İlk Vatandaşları diyen ve kendilerinin de fatih oldukları kurgusunu sağlayan bir dizi adamın hükmünde yaşadı.</p>

  <p class="baslik7">Kalgan’ın o anki efendisi konumunu beş aydır koruyordu. Bunu ilk olarak Kalgan donanmasının başında bulunmasının etkisi ve önceki lordun acınası tedbirsizliği sayesinde kazanmıştı. Buna karşın Kalgan’daki hiç kimse meşruluk konusunu uzun uzadıya veya fazla yakından sorgulayacak kadar aptal değildi. Böyle şeyler olurdu ve en iyisi kabullenmekti.</p>

  <p>Ancak, en güçlünün hayatta kalması, vahşet ve kötülüğün prim yapmasına neden olmanın ötesinde bazen yeteneğin öne çıkmasını da sağlıyordu. Lord Stettin yeterince işinin ehliydi ve idare edilmesi kolay biri sayılmazdı.</p>

  <p>Hassas bir tarafsızlıkla, bir önceki hükümdara da aynen hizmet etmiş ve yeterince uzun yaşarsa bir sonrakine de sadakatle hizmet edecek olan yüksek danışmanı İlk Bakan için kolay değildi.</p>

  <p>Stettin için arkadaştan yüksek ancak eşten aşağı olan Leydi Callia için de kolay değildi.</p>

  <p>O akşam üçü, Lord Stettin’in özel dairesinde yalnızdılar. Özenti amiral üniformasının içinde caka satan iri kıyım İlk Vatandaş, döşemesiz sandalyesinin üretildiği plastik gibi kaskatı oturmuş ve kaşlarını çatmıştı. İlk Bakanı Lev Meirus, uzun, endişeli parmaklarını; kanca burnundan başlayıp sıska ve çökmüş yanağından geçerek neredeyse kır sakallı çenesine ulaşan derin çizgide farkında olmadan, ritmik hareketlerle dolaştırıyordu. Leydi Callia, köpükten yapılmış ve kabarık kürk kaplamalı bir kanepenin üzerine zarifçe uzanmıştı; farkında olmadan büktüğü dolgun dudakları hafifçe titriyordu.</p>

  <p>“Efendim,” dedi Meirus, kendisini yalnızca İlk Vatandaş olarak niteleyen bir lorda uyan tek hitap tarzıydı bu. “Tarihin devamlılığı konusunda ciddi bir görüş eksikliğiniz var. Heybetli devrimleriyle kendi hayatınız, tüm uygarlığın seyrinin ani değişimlere aynı kolaylıkla açık olduğunu düşünmenize sebep oluyor. Fakat böyle değil.”</p>

  <p>“Katır aksini göstermişti.”</p>

  <p>“Ama kim onun izinde yürüyebilir ki? O, bir insandan fazlasıydı, unutmayın. Kaldı ki, o bile tamamıyla başarılı olamadı.”</p>

  <p>“Cicim,” diye aniden sızlandı Leydi Callia ve İlk Vatandaş’ın hiddetli işaretiyle tekrar kendi içine çekildi.</p>

  <p>Lord Stettin sertçe konuştu, “Araya girme Callia. Meirus, hareketsizlikten sıkıldım. Selefim hayatını donanmamızı galakside bir eşi daha bulunmayacak kadar mükemmel biçimde akort edilmiş bir enstrüman haline getirmekle harcadı. Sonra da, bu muhteşem mekanizmayı yararsız bir halde yatarken bırakarak öldü. Buna devam etmek zorunda mıyım? Ben, yani donanmanın bir amirali?</p>

  <p>“Mekanizmanın paslanmasına ne kadar kaldı ki? Şu anda, hazine için bir masraf kapısı ve hiçbir getirisi yok. Subayları egemenliği, adamları ise yağmayı arzuluyor. Bütün Kalgan, İmparatorluk’un ve görkemli günlerin dönüşünü arzuluyor. Bunu anlayabiliyor musun?”</p>

  <p>“Sadece sözcükler kullanarak anlatılması güç bir şey bu, ama söylemek istediğinizi kavrayabiliyorum. Egemenlik, yağma, şan; hepsi de elde edildiklerinde pek hoş olurlar, ancak elde etme yolları çoğu zaman riskli ve her zaman nahoştur. İlk günlerin ateşli hevesi sürmeyebilir. Tüm tarih boyunca da, Vakıf’a saldırmak asla aklı başında bir hareket olmamıştır. Katır bile daha bilgece davranmış olurdu eğer ki sakınsaydı…”</p>

  <p>Leydi Callia’nın boş boş bakan mavi gözlerinde yaşlar vardı. Son zamanlarda Cicisi onu nadiren görür olmuştu ve şimdi de tam akşam için ona söz verdiğinde, her zaman için sanki ona değil de arkasındaki bir yere bakıyora benzeyen bu sevimsiz, zayıf, yaşlı adam içeri zorla girmişti. Cici de buna izin vermişti. Bir şey söylemeye cesaret edememişti, hatta ağzından kaçıveren hıçkırık yüzünden korkmuştu bile.</p>

  <p>Ancak Stettin şimdi o nefret ettiği ses tonuyla konuşuyordu, sert ve sabırsız. Diyordu ki: “Sen uzak geçmişin kölesisin. Vakıf gerek genişlik, gerekse nüfus bakımından daha büyük olabilir, ama gevşek bir yapıları var ve tek vuruşta parçalara aynlacaklardtr. Bugünlerde onları bir arada tutan şey sadece durgunluk; benim parçalamak için yeterince güçlü olduğum bir durgunluk. Nükleer gücün sadece Vakıf’ta olduğu o eski günler seni büyülemiş. Onlar, ölmekte olan İmparatorluk’un son vurucu darbelerinden sakınmayı başarabildiler ve sonrasında sadece diktatörlerin örgütsüz anarşisiyle uğraştılar.</p>

  <p>“Fakat Katır, benim sevgili Meirus’um, bunu değiştirdi. Vakıf’ın kendi biriktirdiklerinden yediği bilgisini galaksinin yarısına duyurdu ve bilimdeki tekel sonsuza dek yok oldu. Onlarla boy ölçüşebiliriz.”</p>

  <p>“Peki ya İkinci Vakıf?” diye sordu Meirus sakince.</p>

  <p>“Peki ya İkinci Vakıf mı?” diye tekrarladı Stettin, aynı sakinlikte. “Amaçlarını biliyor musun? Katır’ı durdurmaları beş yıllarını aldı, eğer işin aslı bu idiyse, ki kesin değil. İkinci Vakıf’ın ruhbilimcileriyle toplumbilimcilerinin büyük çoğunluğunun, Seldon Planı’nın Katır’ın zamanından beri bozulduğu kanısında olduklarının farkında değil misin? Eğer plan bittiyse, benim de sıradaki kişi kadar doldurabileceğim bir boşluk vardır.”</p>

  <p>“Bu konudaki bilgimiz, bu kumarı garanti etmeye yetecek kadar değil.”</p>

  <p>“Bizim bilgimiz muhtemelen öyledir, fakat gezegende Vakıf’tan bir ziyaretçimiz var. Anladığım kadarıyla, Katır hakkında makaleler yazmış ve Seldon Planı’nın artık kalmadığına dair görüşünü tamamen açıklamış olan Homir Munn adlı birisi.”</p>

  <p>Birinci Bakan başıyla onayladı. “Onu duymuştum, en azından yazılarını. İstediği nedir?”</p>

  <p>“Katır’ın sarayına girmek için izin istiyor.”</p>

  <p>“Gerçekten mi? Reddetmek zekice olacaktır. Bir gezegeni döndüren batıl inançları rahatsız etmek hiçbir zaman tavsiye edilmez.”</p>

  <p>“Bunu göz önünde bulunduracağım ve tekrar konuşacağız.”</p>

  <p>Meirus eğilip dışarı çıktı.</p>

  <p>Lady Callia gözleri dolu dolu, “Bana kızdın mı, Cicim?” diye sordu.</p>

  <p>Stettin öfkeyle döndü ona. “Sana daha önce beni başkalarının önünde o saçma isimle çağırmamanı söylememiş miydim?”</p>

  <p>“Bunu severdin.”</p>

  <p>“Pekâlâ, artık sevmiyorum ve bu bir daha olmayacak.”</p>

  <p>Kadına pis pis baktı. Ona bugünlerde nasıl tahammül ettiği bir gizem kaynağıydı. Yumuşak ve boş kafalı bir şeydi, zor bir yaşam için elverişli olan uysal bir düşkünlüğü vardı ve dokunulması hoştu. Ancak, bu uysallığı bile usandıncı olmaya başlamıştı. Evliliği ve İlk Hanımefendi; karısı olmayı düşlemişti.</p>

  <p>Ne saçmalık!</p>

  <p>Sadece bir amiral olduğu günlerde iyiydi, ama şimdi İlk Vatandaş’tı, geleceğin fatihiydi ve daha fazlasına ihtiyacı vardı. Gelecekteki topraklarını birleştirecek vârisleri olmalıydı. İşte bu Katır’ın asla sahip olamadığı ve imparatorluğunun da insanlıkdışı ve tuhaf hayatının ardından dağılmasına neden olan şeydi. O, Stettin ise, yeni hanedanını kurmak için, Vakıf’ın büyük ve tarihi ailelerinden gelecek birine ihtiyaç duyuyordu.</p>

  <p>Callia’dan neden derhal kurtulmadığını şöyle bir geçirdi aklından. Bu hiç sorun olmazdı. Kadın biraz sızlanırdı sadece… Düşünceyi aklından savdı. Callia’nın bazen işe yaradığı da olmuyor değildi.</p>

  <p>Callia neşesini yavaş yavaş buluyordu. Kırçıl sakallının etkisini üzerinden atmıştı ve Cicisinin granit yüzü de yumuşamaktaydı. Akıcı bir hareketle kalktı yerinden ve ona doğru süzüldü.</p>

  <p>“Beni azarlamayacaksın, değil mi?”</p>

  <p>“Hayır.” Kadını dalgın bir tavırla okşadı. “Şimdi sessizce otur biraz, olur mu? Düşünmek istiyorum.”</p>

  <p>“Vakıf’tan gelen adam hakkında mı?”</p>

  <p>“Evet.”</p>

  <p>“Cicisi?” Bir duraksama oldu.</p>

  <p>“Ne?”</p>

  <p>“Cicisi, adamın yanında küçük bir kız olduğunu söylemiştin. Hatırladın mı? Geldiğinde onu görebilir miyim? Ben hiç…”</p>

  <p>“Veledini ne diye yanında getirmesini isteyeceğimi sanıyorsun ki? Huzura kabul salonum bir anaokulu mu olacak? Saçmalıklarının bu kadan yeter, Callia.”</p>

  <p>“Ama ben onunla ilgilenirim, Cicisi. Onun için canını sıkmana bile gerek kalmayacak. Sadece çocukları ne kadar az görüyorum ve ne kadar seviyorum biliyorsun.”</p>

  <p>Kadına alay edercesine baktı. Bu girişiminden asla yorulmamıştı. Çocukları seviyordu; örneğin kendi çocuklarını; örneğin meşru çocuklarını; örneğin evliliği. Bir kahkaha attı.</p>

  <p>“Bu ufaklık,” dedi, “on dört ya da on beşindeki koca bir kız. Boyu herhalde senin kadar uzundur.”</p>

  <p>Callia bozulmuş görünüyordu. “Gene de izin verir misin? Bana Vakıf’ı anlatabilir. Hep oraya gitmek istedim, biliyorsun. Büyükbabam Vakıf’ın adamıydı. Beni bir gün oraya götürmeyecek misin, Cicisi?”</p>

  <p>Stettin bu düşünceye gülümsedi. Muhtemelen götürürdü, bir fatih olarak. Bu düşüncenin aşıladığı yumuşama sözlerine de yansıdı, “Götüreceğim, götüreceğim. Ayrıca kızı görebilirsin ve Vakıf hakkında da istediğin her şeyi konuşabilirsin. Fakat benim yakınımda değil, anladın mı?”</p>

  <p>“Seni rahatsız etmeyeceğim, sahiden. Onu kendi odalarımda ağırlarım.” Tekrar mutlu olmuştu. Bugünlerde istediğinin olması pek de görülen bir şey değildi. Ellerini adamın boynuna doladı ve anlık bir tereddüt sonrasında, kasların gevşediğini ve koca kafanın yavaşça omzuna yaslandığını hissetti.</p>
</body>
</html>
