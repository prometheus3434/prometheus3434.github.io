<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>8</h2>

  <p class="baslik10">Endişe</p>

  <p class="baslik7">Poli, bir gözü günün bültenini sessizce saymakta olan haber ekranındayken, kahvaltıyı masaya kurdu. Bu işin üstesinden, hem de yeterince verimli bir biçimde, bir gözü dışarıdayken de gelinebilirdi. Bütün yiyecekler atılabilir steril kaplar içinde paketlenmiş olduğundan, onun görevi sadece mönüyü seçmek, kapları masaya yerleştirmek ve sonra da artıkları kaldırmaktan ibaretti.</p>

  <p>Gördüğü şeyle birlikte dilini damağında şaklattı ve geçmişi düşünerek hafifçe inledi.</p>

  <p>“Ah, şu insanlar çok hainler,” dedi ve Darell da yanıt olarak sadece homurdandı.</p>

  <p>Sesi dünyadaki kötülüklere hayıflanacağı zamanlarda olduğu üzere otomatik olarak tizleşmişti. “Şimdi bu korkunç Kalganlılar” –ikinci heceyi aksanlı biçimde ve ‘a’yı uzatarak söylemişti– “neden böyle yapıyorlar ki? Rahat bir nefes aldıracaklarını sanırsın. Ama hayır, illa ki sorun.</p>

  <p>“Şu başlığa bakın hele: ‘Vakıf Konsolosluğu Önünde Halk Ayaklanması.’ Ah, keşke onlara bir parça akıl verebilseydim. İşte insanların sorunu bu: unutuveriyorlar. Sadece unutuveriyorlar, Dr. Darell; hiç hafızaları yok. Katır öldükten sonraki son savaşa bir bakın, tabii o zamanlar sadece ufak bir kız çocuğuydum ya, of, hep yaygara ve sorun. Daha yirmilerinde ve sadece iki yıllık evli, bir de kız bebeği olan amcam öldürülmüştü. Onu şimdi bile hatırlıyorum; sarışındı ve çenesinde bir gamzesi vardı. Ondan kalan üç boyutlu küp buralarda bir yerde olacaktı…</p>

  <p>“Şimdiyse o kızın, bebeğin yani, donanmada bir oğlu var ve bir şey olursa, büyük ihtimalle…</p>

  <p>“Bombardıman devriyelerimiz vardı ve bütün yaşlı adamlar sırayla stratosfer savunmasında yer alıyorlardı. Kalganlılar bu kadar çizmeyi aşsa neler yaparlardı hayal edebiliyorum. Annem, biz çocuklara yiyecek karnesini, fiyatları ve vergileri anlatırdı. İnsan iki yakayı bir araya getiremezdi bile..</p>

  <p>“Eğer mantıkları olsa bir daha asla başlamak istemezler, bu konudan ellerini ayaklarını çekerler diye düşünüyor insan. Ayrıca, bence bunu yapanlar o insanlar da değil, bence Kalganlılar bile gemilerle etrafta saçma sapan dolanıp öldürülmek yerine aileleriyle evlerinde oturmayı tercih ederler. Şu Stettin korkunç bir adam. Bu tip insanların yaşamalarına neden izin veriliyor, merak konusu doğrusu. Şu yaşlı adamı, adı neydi, Thallos’u öldürdü ve şimdi de her şeyin patronu olmanın cılkını çıkarıyor.</p>

  <p>“Ayrıca neden bizimle savaşmak istiyor, bilmiyorum. Kaybetmeye mahkûm, her zamanki gibi. Belki bunların hepsi planda vardır, ama kimi zamanlar, içinde bu kadar kavga ve öldürme olduğu için lanetli bir plan olduğuna emin oluyorum. Ama Hari Seldon hakkında söyleyebileceğim bir şey yok tabii, eminim ki bu konuda benim bildiğimden çok daha fazlasını biliyordur ve ben de muhtemelen onu sorguladığım için tam bir ahmağım. Hem diğer Vakıf da aynı derecede suçlu. Kalgan’ı şimdi durdurabilir ve her şeyi yoluna koyabilirlerdi. Eninde sonunda ne de olsa yapacaklar, insan bari bir zarar görülmeden yapsalardı diye düşünüyor.”</p>

  <p>Dr. Darell başını kaldırdı. “Bir şey mi dedin, Poli?”</p>

  <p>Poli’nin gözleri kocaman açıldı ve sonra da öfkeyle kısıldılar. “Hiçbir şey doktor, hiçbir şey. Söyleyecek bir sözüm yok. İnsan bu evde sesini duyurana kadar nefessizlikten boğulabilir.”</p>

  <p class="baslik7">Dışarı çıkması da, Darell’da ancak konuşması kadar etki bırakmıştı.</p>

  <p>Kalgan! Saçmalık! Yalnızca fiziksel bir düşman! Her zaman yenilmişlerdi!</p>

  <p>Darell kendisini o anki saçma krizin etkisinden kurtaramıyordu. Yedi gün önce, vali ondan Araştırma ve Geliştirme’nin yöneticisi olmasını istemişti. O da bugün için yanıt vereceğini söylemişti.</p>

  <p>Eh…</p>

  <p>Rahatsızca kımıldandı. Neden o! Fakat reddedebilir miydi? Tuhaf gözükürdü ve o da tuhaf gözükmeye cesaret edemezdi. Hem sonra, Kalgan ile ilgili neyi kafasına taksındı ki. Onun için her zaman tek bir düşman vardı. Her zaman tek bir düşman olmuştu.</p>

  <p>Karısı yaşarken görevden memnuniyetle kaçıyor ve saklanıyordu. Etraflarında geçmişin yıkıntılarıyla, Trantor’daki o uzun, sessiz günler! Harap olmuş bir dünyanın sessizliği ve unutulmuşluğu!</p>

  <p>Ama o ölmüştü. Topu topu beş yıldan daha az bir zaman önce olmuştu bu, sonrasındaysa biliyordu ki, yalnızca kendisini insanlığın kaderini elinde tutmak üstünlüğünden mahrum bırakan o muğlak ve korku veren düşmanla savaşarak yaşayabilirdi; bu da bütün yaşamını alnına önceden yazılmış bir sona karşı bir çabalayışa ve bütün evreni de nefret dolu ve ölümcül bir satranç oyununa dönüştürmüştü.</p>

  <p>Dürtülerini bastırıyordu belki de, ama bu kavga hayatına bir anlam kazandırmıştı.</p>

  <p>Santanni Üniversitesi’ne, Dr. Kleise’a katıldığı yere gitmişti önce. İyi geçirilmiş bir beş yıl olmuştu.</p>

  <p>Gene de, Kleise sadece bir veri toplayıcısıydı. Asıl görevde başarılı olamazdı; Dr. Darell bunu kesin olarak sezdiğinde ise, gitme zamanının geldiğini anlamıştı.</p>

  <p>Kleise gizlice çalışabilirdi, ama onun için ve onunla çalışan adamlara ihtiyacı vardı. Beyinlerini araştırdığı denekleri vardı. Ona arka çıkan bir üniversitesi vardı. Bunların hepsi de zayıflıktı.</p>

  <p>Kleise bunu anlayamazdı ve Darell’ın kendisi de açıklayamazdı zaten. Düşman olarak ayrıldılar. Hoş, böyle olmak zorundaydı. Umudunu keserek ayrılması gerekiyordu; birisi izliyorsa diye.</p>

  <p>Kleise tablolarla çalışırken, Darell da aklının derinliklerinde matematiksel kavramlarla çalıştı. Kleise birçok kişiyle çalışırken, Darell kimseyle çalışmadı. Kleise bir üniversitede çalışırken, Darell bir banliyö evinin sessizliğini seçti.</p>

  <p>Darell hedefine neredeyse ulaşmıştı.</p>

  <p>Beyin söz konusu olduğunda, bir İkinci Vakıfçı insan değildir. En zeki ruhbilimci, en titiz nörokimyager bile ortaya bir şey çıkaramaz, ama fark orada olmalıdır. Madem ki değişiklik zihinle ilgilidir, ortaya çıkarılabileceği yer de <i>orası</i> olmalıdır.</p>

  <p>İnsan duygularını denetleme ve sezme yetisine sahip Katır gibi bir adam ele alındığında (sonradan kazanılmış ya da doğuştan, İkinci Vakıflılar’ın da Katır’ın güçlerine sahip oldukları kesindi), gerekli olan elektronik aygıttan ve ensefalografın son ayrıntılarından çıkarsandığı kadarıyla kendisini ele vermekten başka çaresi kalmazdı.</p>

  <p>Şimdiyse Kleise hayata geri dönmüştü, genç ve hevesli öğrencisi Anthor olarak.</p>

  <p>Ahmaklık! Ahmaklık! Değiştirilmiş insanların grafikleri ve tabloları elindeydi. Bunu ortaya çıkarmayı kendisi yıllar önce öğrenmişti, ama yararı yoktu ki. Maşayı değil, onu tutan eli istiyordu. Gene de Anthor’a katılmaya karar vermişti, çünkü bu daha sessiz olan yoldu.</p>

  <p>Tam da Araştırma ve Geliştirme Yöneticisi olacakken! Daha sessiz olan yoldu, öyle mi? Böylece, komplo içinde bir komploda kalakalmıştı.</p>

  <p>Arcadia’yı düşünmek onu bir anlığına tedirgin etti; sonra ürpererek düşünceyi kafasından savuşturdu. Ona kalsa, asla böyle olmazdı. Ona kalsa, kendisinden başka kimse tehlikeye düşmezdi. Ona kalsa…</p>

  <p>Öfkesinin kabardığını hissetti; ölmüş olan Kleise’a karşı, yaşayan Anthor’a karşı, bütün iyi niyetli ahmaklara karşı…</p>

  <p>Eh, kendi başının çaresine bakabilirdi. Olgun bir küçük kızdı.</p>

  <p>Kendi başının çaresine bakabilirdi!</p>

  <p>Zihninde bir fısıltıydı bu…</p>

  <p class="baslik7">Ama gerçekten bakabilir miydi?</p>

  <p>Dr. Darell’ın kızın başının çaresine bakabileceğini kendi kendine ızdırapla söylediği anda, Arcadia da Galaksi’nin İlk Vatandaşı’nın yönetim bürosunun soğuk bir yalınlıktaki bekleme odasında oturuyordu. Gözlerini duvarlarda yavaşça gezdirerek yarım saat boyunca oturup durmuştu. Homir Munn’la birlikte içeri girdiklerinde kapıda iki tane muhafız vardı. Başka zamanlarda ise orada olmamışlardı.</p>

  <p>Şimdi orada yalnızdı ve odanın döşenmesindeki samimiyetsizliği sezmişti. Hem de ilk kez.</p>

  <p>İyi de, niçin böyle olsundu ki?</p>

  <p>Homir, Lord Stettin’le idi. Eh, bunun neresi yanlıştı?</p>

  <p>Bu onu kızdırdı. Filmkitaplardaki ve videolardaki benzer durumlarda, kahraman sonucu önceden görür ve buna hazırlıklı olurdu, ama o sadece orada oturuyordu. Her şey olabilirdi. Her şey! O ise sadece orada oturuyordu.</p>

  <p>Eh, tekrar geriye. Öncesini düşün. Belki bir şey aklına gelirdi.</p>

  <p>İki haftadır, Homir neredeyse Katır’ın sarayında yaşıyor denebilirdi. Stettin’in izniyle, onu da bir kez götürmüştü. Saray büyüktü ve kasvetli bir muazzamlığı vardı. Çınlayan anılarıyla uyurken yaşamın temasından ürküyordu, adım seslerine içi boş bir gürültüyle ya da vahşi bir takırtıyla yanıt veriyordu. Arcadia orayı sevmemişti.</p>

  <p>Başkentin canlı ve büyük anayolları, aslında Vakıf’tan daha fakir olan ama varlığını gösterişe harcayan bir dünyanın tiyatroları ve görülecek diğer şeyleri daha iyiydi.</p>

  <p>Homir akşama huşu içinde dönerdi.</p>

  <p>“Benim için bir rüya dünyasıydı,” diye fısıldardı. “Keşke o sarayı, sarayın taşlarının alüminyum köpüklerini kat kat sökebilseydim. Keşke Terminus’a götürebilseydim, ne müze olurdu ama!”</p>

  <p>Önceki gönülsüzlüğünü bir kenara bırakmış görünüyordu. Onun yerine hırslanmış, şevklenmişti. Arcadia bunu tek bir kesin işaret sayesinde biliyordu, o da adamın bu süre boyunca hemen hemen hiç kekelememiş olmasıydı.</p>

  <p>Bir seferinde şöyle demişti: “General Pritcher’ın kayıtlarının özetleri var.”</p>

  <p>“Onu biliyorum. İkinci Vakıf’ı bulabilmek için tüm galaksiyi tarayan bir Vakıf döneğiydi, değil mi?”</p>

  <p>“Tam olarak değil, Arkady. Katır onu Dönüştürmüştü.”</p>

  <p>“Eh, aynı şey.”</p>

  <p>“Galaksi, senin sözünü ettiğin tarama, umutsuz bir görevdi. Beş yüz yıl önce iki Vakıf’ı da kuran Seldon Kongresi’nin kayıtlarında, İkinci Vakıf’a yapılan tek bir gönderme var. Onun, ‘Galaksi’nin öbür ucundaki Yıldız Sonu’nda’ bulunduğunu söylüyorlar. Katır’ın ve Pritcher’ın tek çıkış noktası buydu. İkinci Vakıf’ı bulsalar bile, tanımak için hiçbir yöntemleri yoktu. Ne delilik!”</p>

  <p>Homir kendi kendisine konuşuyor olsa da, Arcadia istekle dinliyordu. “Yaklaşık bin gezegeni kapsayan kayıtları var, ama araştırmaya uygun olan gezegenlerin sayısı bir milyona yakın olmalı. Ayrıca, biz de daha iyi bir durumda değiliz…”</p>

  <p>Arcadia tedirginlik içinde kesti sözünü, “Şşşşşt,” dedi gergin bir tıslamayla.</p>

  <p>Homir donakaldı ve yavaşça kendisine geldi. “Konuşmayalım,” diye mırıldandı.</p>

  <p>Şimdi ise Homir Lord Stettin ile beraberdi ve Arcadia, hiçbir neden olmadan kalbinin sıkıştığını hissederek dışarıda bekliyordu.</p>

  <p class="baslik7">Kapının öbür tarafında, Homir de bir pelte denizine düşmüşçesine çabalıyordu. Kekelememek için öfkeli bir şiddetle mücadele veriyordu ve sonuç olarak, tabii ki birbirini izleyen iki net sözcük çıkmıyordu ağzından.</p>

  <p>Lord Stettin bütün üniformasını giyinip, takıştırmıştı; 1.98 boyundaydı, geniş bir çenesi ve çirkin bir ağzı vardı. Sıktığı azametli yumrukları, cümlelerine kuvvetli bir tempo tutuyordu.</p>

  <p>“Eh, iki haftanız vardı ve bana işe yaramaz hikâyelerle geliyorsunuz. Gelin beyefendi, bana en kötüsünü söyleyin. Donanmam parça parça dökülecek mi? Birinci Vakıf’ın adamlarıyla olduğu kadar, İkinci Vakıf’ın hayaletleriyle de mi dövüşeceğim?”</p>

  <p>“Te… tekrar ediyorum, lordum, ben kâhin değilim. Konuyu ta… tamamen kaybettim.”</p>

  <p>“Ya da vatandaşlarını uyarmak için geri dönmek mi istiyorsun? Rol yaparak uzayın derinliklerine mi döneceksin? Gerçeği bana ya söylersin, ya da onu bağırsaklarının yarısıyla beraber söküp alırım.”</p>

  <p>“Ben sa… sadece gerçeği söylüyorum ve ha… hatırlatırım lordum, ben bir Vakıf vatandaşıyım. Ektiğinizden fazlasını b… biçmeden bana dokunamazsınız.”</p>

  <p>Kalgan derebeyi gürültülü bir kahkaha attı. “Çocukları korkutacak bir tehdit. Bir salağı sindirecek türden bir korku. Lütfen, Bay Munn, size karşı sabırlı davrandım. Bana, uykusuz gecelerinize mal olmuş usandırıcı saçmalıkları ayrıntısıyla anlatırken sizi yirmi dakika boyunca dinledim. Boşuna bir çabaydı. Sadece Katır’ın küllerini eşelemek ve bulduğunuz cürufla ısınmak için burada olmadığınızı biliyorum. Buraya, itiraf ettiğinizden fazlası için geldiniz. Bu doğru değil mi?”</p>

  <p>Homir Munn, soluğunu nasıl bastıramıyorsa, gözlerinde büyüyen korkuyu da aynı şekilde bastıramıyordu. Lord Stettin bunu gördü ve Vakıf’ın adamının omzuna öyle bir vurdu ki, darbenin etkisiyle hem adam hem de altındaki sandalye sarsıldı.</p>

  <p>“İyi. Dürüst davranalım. Seldon Planı’nı araştırıyorsun. Planın artık geçerli olmadığını biliyorsun. Muhtemelen, benim ve vârislerimin, kaçınılmaz zaferi elimizde tuttuğumuzun da farkındasındır. Eh, adam, kurulmuş olduğu sürece, İkinci İmparatorluk’u kimin kurduğu ne fark eder ki? Tarih kimseyi kayırmaz, ha? Bana söylemeye korkuyor musun? Görüyorsun ki, görevini biliyorum.”</p>

  <p>Munn boğuk bir sesle, “İs… istediğiniz nedir?” diye sordu.</p>

  <p>“Senin varlığın. Planın, aşırı güven yüzünden berbat olmasını istemem. Yaptıklarımdan fazlasını anlıyorsun, benim kaçırdığım ufak hataları yakalıyorsun. Gel hadi, sonunda sen de ödüllendirileceksin; yağmadan dolgun bir pay alacaksın. Vakıf’tan ne bekleyebilirsin ki? Muhtemelen kaçınılmaz olan bir yenilgiyi çevirmelerini mi? Savaşı uzatmalarını mı? Ya da seninkisi, sadece ülken için ölmeye duyduğun vatansever bir arzu olmasın?”</p>

  <p>“Be… ben…” Sonunda dili tutulana kadar kekeledi. Tek bir sözcük bile çıkaramıyordu.</p>

  <p>“Kalacaksın,” dedi Kalgan Lordu, kendinden emin bir biçimde. “Seçimin yok. Bekle,” dedi, neredeyse unutulmuş bir düşüncenin aklına gelmesiyle, “yeğeninin Bayta Darell’ın ailesinden olduğunu öğrendim.”</p>

  <p>Homir irkildi: “Evet.” Bu durumda yalın gerçekten başka bir şey söyleyebileceğini sanmıyordu.</p>

  <p>“Vakıf’ta kayda değer bir aile midir bu?”</p>

  <p>Homir başıyla onayladı. “Bir zarar gelmesine asla tahammül edemeyecekleri bir aile.”</p>

  <p>“Zarar ha! Ahmak olmasana be adam, ben tam tersi için uzlaşmaya çalışıyorum. Kız kaç yaşında?”</p>

  <p>“On dört.”</p>

  <p>“Demek öyle! Pekâlâ, İkinci Vakıf ve hatta Hari Seldon’ın kendisi bile, zamanın geçmesini ya da kızların kadına dönüşmesini engelleyemez.”</p>

  <p>Bunu söyledikten sonra, perdeli bir kapıya giderek sertçe açtı. “Uzay aşkına, titrek kadavranı ne demeye sürükledin buraya be?”</p>

  <p>Leydi Callia gözlerini kırpıştırarak ona baktı ve alçak bir sesle konuştu. “Senin biriyle beraber olduğunu bilmiyordum.”</p>

  <p>“Ama öyle. Seninle bu konuyu sonra tartışacağım, ama şimdi basıp gittiğini görmek istiyorum, çabuk ol.”</p>

  <p>Kadının gittikçe uzaklaşan ayak sesleri apar topar bir koşu tutturmuştu. “Fazla uzun süren bir ara dönemin bir kalıntısı. Yakında sona erecek. On dört demiştin, değil mi?”</p>

  <p>Homir, adama yepyeni bir korkuyla bakakaldı!</p>

  <p class="baslik7">Arcadia, kıpırdadığını gözünün ucuyla gördüğü bir kapının sessizce açılışıyla ürktü. Onu çılgıncasına çağıran parmak, uzun bir an için yanıt alamadı ve sonra kız beyaz ve titrek siluetin uyarılarına yanıt verircesine parmak uçlarına basarak ilerledi.</p>

  <p>Adım sesleri koridorda telaşlı birer hışırtıdan ibaretti. Kızın elini canını acıtacak kadar sıkı tutan, elbette, Leydi Callia idi ve her nedense, Arcadia da onu takip etmekten çekinmiyordu. En azından, Leydi Callia’dan korkmuyordu.</p>

  <p>Peki, niçin korkmuyordu ki?</p>

  <p>Şimdiyse, her şeyin pamuk şekeri renginde ve pembe kürklerle kaplı olduğu bir yatak odasındaydılar. Leydi Callia, sırtını kapıya dayadı.</p>

  <p>“Bu bana… benim odama olan gizli yolumuzdu; onun çalışma odasından. O işte, bilirsin.” Başparmağıyla işaret etti, sanki adamı düşünmek bile ruhuna ölümüne eziyet ediyordu. “Çok şanslıydık… çok şanslıydık.” Göz bebeklerinin siyahları büyümüş, mavisini bastırır olmuştu.</p>

  <p>“Bana anlatabilirsin…” diye başladı Arcadia çekingence.</p>

  <p>Callia ise deli gibiydi. “Hayır, çocuk, hayır. Zaman yok. Elbiselerini çıkar. Lütfen. Lütfen. Sana başkalarını getireceğim ve seni tanımayacaklar.”</p>

  <p>Giysi dolabında, bir yandan pervasızca ve yığınla anlamsız söz sarf ediyor, bir yandan da delicesine bir kızın cilveleşmeye canlı bir davet oluşturmadan giyebileceği bir şeyler arıyordu.</p>

  <p>“İşte, bu işe yarar. Yaramak zorunda. Paran var mı? İşte, bunların hepsini al ve bunu da.” Kulaklarındakileri ve parmaklarındakileri çıkarıyordu. “Sadece eve git, Vakıf’ına.”</p>

  <p>“Ama Homir… Amcam.” Kafasından zorla geçirilmeye çalışılan boğucu, hoş kokulu ve lüks bükümlü metal katmanlarının altından nafile yere itiraz etti.</p>

  <p>“O buradan çıkmayacak. Cicisi onu sonsuza dek tutacak, ama sen kalmamalısın. Ah, canım, anlamıyor musun?”</p>

  <p>“Hayır.” Arcadia durulmaya çalıştı. “Anlamıyorum.”</p>

  <p>Leydi Callia, kızın ellerini birbirine doğru sıkıca bastırarak tuttu. “Geri dönüp insanlarını savaş çıkacağı hakkında uyarmalısın. Bu açık değil mi?” Hissettiği mutlak dehşet, çelişki yaratırcasına, sözlerine ve düşüncelerine, karakterine uymayan bir berraklık getirmişe benziyordu. “Şimdi gel!”</p>

  <p>Başka bir yoldan çıktılar! Onlara bakan, ama dokunulmazlığını sadece Kalgan Lordu’nun kaldırabileceği birisini durdurmaya neden görmeyen subayların yanından geçip gittiler. Kapılardan geçerlerken, muhafızlar topuklarını birleştirdiler ve silahlarını kaldırdılar.</p>

  <p>Arcadia, beyaz parmağın işaretinden, uzaktaki insanlara, gürültüye ve trafiğe ulaşan dış kapıda durana kadar yıllar geçmiş gibi gelen yolculuk sırasında sadece ara sıra nefes alabildi; aslında topu topu yirmi beş dakika sürmüştü.</p>

  <p>Birden, korku dolu bir acıma duygusuyla arkasına baktı. “Ben… ben… bunu neden yapıyorsunuz bilmiyorum leydim, ama teşekkürler. Homir Amca’ya ne olacak?”</p>

  <p>“Bilmiyorum,” diye sızlandı diğeri. “Git, olmaz mı? Doğrudan uzaylimanına git. Bekleme. Tam şu anda seni arıyor olabilir.”</p>

  <p>Arcadia ise hâlâ oyalanıyordu. Homir’i bırakıyor olacaktı ve çevresinde açık havayı hissettiğinde, gecikmiş bir kuşkuya kapıldı. “Peki ararsa arasın, size ne?”</p>

  <p>Leydi Callia alt dudağını ısırıp mırıldandı. “Senin gibi ufak bir kıza açıklayamam. Uygun kaçmaz. Eh, sen de büyüyeceksin ve ben… ben Cicisiyle on altı yaşımdayken karşılaştım. Senin civarda olmana izin veremem, biliyorsun.” Gözlerinde yarı yarıya utanç dolu bir düşmanlık vardı.</p>

  <p>Arcadia bu imalar karşısında dondu kaldı. Fısıldadı: “Bunu öğrendiğinde size ne yapacak?”</p>

  <p>Kadın ise inildedi: “Bilmiyorum,” ve koşar adımlarla Kalgan Lordu’nun malikânesine giden geniş yola doğru giderken, elini alnına koydu.</p>

  <p>Sonsuz bir saniye için, Arcadia hâlâ kımıldayamamıştı, çünkü Leydi Callia’nın gitmesinden önceki o son anda bir şey görmüştü. O korku dolu, kendinden geçmiş gözler bir saniyeliğine, bir anlığına buz gibi bir keyifle parlamıştı.</p>

  <p>Uçsuz bucaksız, merhametsiz bir keyifle.</p>

  <p>Bir çift gözde çakan tek bir kıvılcımda görmek için çok fazlaydı, ama Arcadia’nın ne gördüğüyle ilgili hiçbir kuşkusu yoktu.</p>

  <p>Şimdi koşuyordu, çılgıncasına koşuyordu ve bir tuşa basıp bir ulaşım aracı çağırabileceği boş bir iletişim kulübesi arıyordu.</p>

  <p>Lord Stettin’den kaçmıyordu, ne ondan, ne paçasına dolayabileceği insan av köpeklerinden, ne de tek bir dev gölge halinde bütünleşmiş yirmi yedi dünyasından.</p>

  <p>Ona yardım eden kırılgan bir kadından kaçıyordu. Onu paraya ve mücevherlere boğan ve onu kurtarmak için kendi yaşamını tehlikeye atan bir yaratıktan kaçıyordu. Sonunda ve kesin olarak İkinci Vakıf’tan olduğunu anladığı bir kadından kaçıyordu.</p>

  <p class="baslik7">Hava taksisi hafif bir tıkırtıyla kundağına yerleşti. Gelişinin rüzgârı, Arcadia’nın yüzünü yaladı ve Callia’nın ona vermiş olduğu yumuşak kürklü kukuletanın altındaki saçlarını dağıttı.</p>

  <p>“Nereye gideceğiz, hanımefendi?”</p>

  <p>Sesinin bir çocuğunki gibi çıkmaması için pes bir sesle konuşmaya çabaladı. “Şehirde kaç uzaylimanı var?”</p>

  <p>“İki. Hangisi olsun?”</p>

  <p>“Hangisi daha yakın?”</p>

  <p>Adam ona baktı: “Merkezi Kalgan, hanımefendi.”</p>

  <p>“Diğerine, lütfen. Param var.” Elinde yirmi Kalganidlik bir banknot tutuyordu. Banknotun miktarı kendisi için pek bir şey ifade etmiyordu, ama adam takdir edercesine sırıttı.</p>

  <p>“Siz ne derseniz öyle olsun, hanımefendi. Havayolu taksileri sizi istediğiniz yere bırakır.”</p>

  <p>Yanağını koltuğun hafif küf kokan döşemesine dayayıp serinledi. Şehrin ışıkları altında akıp gidiyordu.</p>

  <p>Ne yapmalıydı? Ne yapmalıydı?</p>

  <p>İşte o anda, babasından uzakta, korkmuş, aptal bir ufak kız olduğunu anladı. Gözleri yaşlarla dolmuştu ve boğazının derinlerinde bir yerde, içini yakan küçük, sessiz bir feryat vardı.</p>

  <p>Lord Stettin’in onu yakalamasından korkmuyordu. Leydi Callia bunun icabına bakardı. Leydi Callia! Yaşlı, şişman ve aptaldı, ama her nasılsa lordunu elinde tutabiliyordu. Ah, artık her şey yeterince açıktı. <i>Her şey</i> açıktı.</p>

  <p>Callia’yla içtikleri ve kendisinin pek de bilmiş göründüğü şu çay. Küçük zeki Arcadia! Arcadia’nın içinde bir şeyler tıkandı ve kendinden nefret etti. O çay bir dolaptan ibaretti ve Stettin’e de bir dolap tezgâhlanmıştı muhtemelen; Homir’in sarayı aramasına izin vermesi için. O, budala Callia, bunun böyle olmasını istemişti ve Arcadia’nın kusursuz bir bahane sağlamasını ayarlamıştı; kurbanların aklında soru işaretleri bırakmayacak ve kendi payına hemen hemen hiç karışmamış olacağı bir bahane.</p>

  <p>Öyleyse neden özgürdü? Homir bir tutsaktı, elbette…</p>

  <p>Eğer…</p>

  <p>Eğer Arcadia Vakıf’a, diğerlerini <i>onların</i> avucuna düşürecek bir yem olarak gitmiyorsa.</p>

  <p>Öyleyse Vakıf’a geri dönemezdi.</p>

  <p class="baslik7">“Havalimanı, hanımefendi.” Hava taksisi durmuştu. Garip! Fark etmemişti bile.</p>

  <p>Burası nasıl da bir düş dünyasıydı.</p>

  <p>“Teşekkürler.” Gözü hiçbir şey görmeden ücreti adamın eline bırakıp, kendisini tökezleyerek kapıdan dışarıya attı ve esnek kaldırım boyunca koşmaya başladı.</p>

  <p>Işıklar. İlgisiz adamlar ve kadınlar. İnen ve kalkan her uzaygemisini hareketli parmaklarla tek tek takip eden ışıltılı kocaman ilan panoları.</p>

  <p>Nereye gidiyordu? Umurunda değildi. Bildiği tek şey, Vakıf’a gitmiyor olduğuydu! Başka her yer olurdu.</p>

  <p>Ah, Callia’nın, sadece bir çocukla uğraştığı için rolünden yorulmasına ve keyfinin dışarı vurmasına izin verdiği o saniye kırıntısı için Seldon’a şükürler olsundu.</p>

  <p>Sonra ise, Arcadia’nın aklına başka bir şey daha geldi. Kaçmaya başlamasından beri aklının derinliklerinde kıpırdanan ve oynaşan bir şey… içindeki on dört yaşı sonsuza dek öldüren bir şey.</p>

  <p>Artık, kaçmak zorunda olduğunu biliyordu.</p>

  <p>Bu her şeyden önemliydi. Vakıf’taki her komplocunun yerini belirleseler de, kendi babasını yakalasalar da, gene de riske girerek uyarmaya cesaret edemezdi. Bütün Terminus Krallığı için bile, hayatını birazcık olsun tehlikeye atamazdı. O, galaksideki en önemli kişiydi. O, galaksideki <i>tek</i> önemli kişiydi.</p>

  <p>Bunu, biletmatiğin önünde durup nereye gideceğini merak ederken bile biliyordu.</p>

  <p>Çünkü bütün galakside, <i>onlar</i> hariç sadece ve sadece kendisi İkinci Vakıf’ın yerini biliyordu.</p>
</body>
</html>
