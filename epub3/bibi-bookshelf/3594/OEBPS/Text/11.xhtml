<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>5</h2>

  <p class="baslik10">Kaçak Yolcu</p>

  <p class="baslik7">Yaz mevsiminin başladığının iddia edilebilmesi için henüz bir aydan biraz uzunca bir süre vardı. Yine de, Homir Munn’un mali yılın son finansal raporunu hazırlamasıyla, devlet tarafından atanan yedek kütüphane müdürünün görevinin inceliklerinden haberdar olup olmadığıyla ilgilenmesiyle –geçen yılki epey yetersiz birisiydi– ve adını geçen yılın gizemli ve hassas olaylarından alan küçük kruvazörü <i>Unimara</i>’nın kışlık kozasından çıkarılmasıyla yaz başlamış sayılabilirdi.</p>

  <p>Terminus’tan somurtkan bir huysuzlukla ayrıldı. Kimse limana, onu uğurlamaya gelmemişti. Bu doğaldı, çünkü geçmişte de onu kimse uğurlamamıştı. Bu geziye de eski gezilerinden farksız biçimde çıkmasının önemli olduğunu biliyordu, ama içten içe gücenmeden edemedi. O, Homir Munn, postunu pervasızca tehlikeye atıyor, sonra da tek başına yola çıkıyordu.</p>

  <p>En azından, o böyle düşünüyordu.</p>

  <p>Düşüncesinin yanlışlığından dolayı da ertesi gün tam bir keşmekeş olacakı… hem <i>Unimara</i>’da, hem de Dr. Darell’ın banliyö evinde.</p>

  <p>Karışıklık, zaman bakımından önce Dr. Darell’ın evinde, aylık iznini çoktan geride bırakmış olan hizmetçi Poli aracılığıyla bastırdı. Poli, telaş içerisinde kekeleyerek merdivenlerden aşağı apar topar indi.</p>

  <p>Doktor onunla karşılaştığında, Poli boşu boşuna sözcüklere bir anlam yüklemeye çalıştı, ama ancak adamcağızın eline bir sayfa kağıt ve küp şeklinde bir cisim tutuşturabildi.</p>

  <p>Doktor bunları isteksizce aldı. “Sorun nedir, Poli?”</p>

  <p>“O gitti, doktor.”</p>

  <p>“Kim gitti?”</p>

  <p>“Arcadia!”</p>

  <p>“Gitti ile ne demek istiyorsun? Nereye gitti? Neden söz ediyorsun?”</p>

  <p>Kadın ayağını yere vurdu: “Bilmiyorum. O gitti ve onunla beraber ortadan bir bavul ve giysiler de kayboldu. Bir de şu mektup var. Orada öylece durmak yerine neden okumuyorsunuz ki? Ah, siz erkekler!”</p>

  <p>Dr. Darell omuzlarını silkti ve zarfı açtı. Mektup uzun değildi ve sivri imza “Arkady” hariç, Arcadia’nın uyarlayıcısının süslü ve akıcı yazısıyla yazılmıştı.</p>

  <p class="baslik16">Sevgili Babacığım:</p>

  <p class="baslik17">Sana şahsen hoşça kal demek fazlasıyla kalp kırıcı olurdu. Ben küçük bir kız gibi ağlayabilirdim ve sen de benden utanç duyardın. Bu yüzden de, Homir Amca ile geçireceğim bu muhteşem yaz tatili sırasında bile seni ne kadar özleyeceğimi söylemek için bu mektubu yazıyorum. Kendime iyi bakacağım ve tekrar eve dönmem uzun sürmeyecek. Bu arada, tamamen bana ait olan bir şeyi sana bırakıyorum. Artık senin olabilir.</p>

  <p class="baslik17">Seni seven kızın,</p>

  <p class="baslik18">Arkady.</p>

  <p>Her seferinde daha da ifadesizleşen bir suratla tekrar tekrar okuyup durdu. Sertçe, “Bunu okudun mu, Poli?” dedi.</p>

  <p>Poli çabucak savunmaya geçti. “Bunun için kesinlikle suçlanamam, doktor. Zarfın üstünde ‘Poli’ yazıyordu ve içinde size ait bir mektup olduğunu bilmeme imkan yoktu. Ben üstüme vazife olmayan şeylere burnumu sokmam, doktor ve sizinle beraber olduğum yıllar boyunca…”</p>

  <p>Darell elini teskin edercesine kaldırdı, “Tamam, Poli. Önemli değil. Sadece olup biteni anladığından emin olmak istemiştim.”</p>

  <p>Durumu hızla kafasında tartıyordu. Ona bu olayı unutmasını söylemenin yararı olmazdı. Düşman söz konusu olduğunda ‘unutmak’ anlamsız bir fiildi ve bu tavsiye de, durumu daha da önemli bir hale sokacağından, ters bir etki yapardı.</p>

  <p>Bunun yerine şöyle dedi: “O acayip bir küçük kız, biliyorsun. Çok romantik. Onun bu yaz için bir uzay gezisine gitmesini kararlaştırdığımızdan beri, epey heyecanlıydı.”</p>

  <p>“Peki, niçin hiç kimse bana bu uzay gezisinden bahsetmedi?”</p>

  <p>“Sen burada değilken kararlaştırılmıştı, sonra da unuttuk. Bu anlaşılması güç bir şey değil.”</p>

  <p>Poli’nin asıl duyguları şimdi tek bir öfke dalgasında yoğunlaşmıştı. “Basit, öyle mi? Yavrucak yanında adam gibi kıyafetleri olmadan, tek bir bavulla gidiverdi. Ne kadar zaman uzakta olacak?”</p>

  <p>“Sen bu konuda endişelenme, Poli. Onun için gemide bol bol giysi var. Her şey ayarlanmıştı. Bay Anthor’a onu görmek istediğimi söyler misin? Ah, öncelikle… Arcadia’nın bana bıraktığı cisim bu mu?” Elinde evirip çevirdi.</p>

  <p>Poli başını arkaya attı. “Kesinlikle bilmiyorum. Mektup onun üstünde duruyordu ve söyleyebileceğim tek şey bu. Bana söylemeyi unutmuşmuş doğrusu. Annesi hayatta olsaydı…”</p>

  <p>Darell elini salladı. “Lütfen Bay Anthor’u ara.”</p>

  <p class="baslik7">Anthor’un bu duruma bakış açısı, Arcadia’nın babasınınkinden tamamen farklıydı. Önce görüşlerini sıkılan yumruklar ve yolunan saçlarla vurguladı, oradan da umutsuzluğa geçiş yaptı.</p>

  <p>“Uzay aşkına, neyi bekliyorsun ki? İkimiz de neyi bekliyoruz? Uzaylimanına bağlan ve <i>Unimara</i>’ya ulaşmalarını sağla.”</p>

  <p>“Yavaş ol, Pelleas, o benim kızım.”</p>

  <p>“Ama bu senin galaksin değil.”</p>

  <p>“Bekle biraz. O akıllı bir kız, Pelleas ve bunu epeyce düşünüp taşınmış. Olay henüz yeniyken, onun düşüncelerini izlemeliyiz. Bu şeyin ne olduğunu biliyor musun?”</p>

  <p>“Hayır? Ne olduğu önemli mi?”</p>

  <p>“Çünkü bu bir ses alıcısı.”</p>

  <p>“Şu ha?”</p>

  <p>“Ev yapımı, fakat işe yarar. Denedim. Görmüyor musun? Bu onun, gizli konuşmalarımıza ortak olduğunu söyleme yöntemi. Homir Munn’un nereye ve niçin gittiğini biliyor. Onunla beraber gitmenin heyecan verici olacağına karar vermiş.”</p>

  <p>“Ah, uzay aşkına,” diye inledi genç adam. “İkinci Vakıf’ın avlaması için bir zihin daha.”</p>

  <p>“İkinci Vakıf’ın on dört yaşındaki bir kızın tehlike teşkil ettiğini düşünmesi için bir neden yok; tabii, onu oradan çıkartmaktan başka bir nedenimiz olmadan bir gemiyi uzaydan geri çağırmak gibi dikkat çekecek bir şey yapmazsak. Kiminle uğraştığımızı unuttun mu? Bizi keşfedilmekten ayıran sınırın ne kadar ince olduğunu? Ne kadar çaresiz olduğumuzu?”</p>

  <p>“Fakat her şeyin çılgın bir çocuğa dayanmasına izin veremeyiz.”</p>

  <p>“O çılgın değil ve bizim de hiçbir seçeneğimiz yok. Mektubu yazmak zorunda değildi, ancak, kayıp bir çocuk için polise gitmemizi engellemek amacıyla onu yazdı. Mektubu, bütün meseleyi, eski bir dostun kızını kısa bir tatile götürmek için Munn tarafından yapılan dostça bir teklife dönüştürmemizi öneriyor. Ayrıca neden olmasın ki? Munn yaklaşık yirmi yıldır benim arkadaşım. Arcadia’yı, Trantor’dan getirdiğimden, yani üç yaşından beri tanıyor. Tamamen doğal bir şey ve aslında şüpheyi azaltması gerek. Bir casus, yanında on dört yaşında bir yeğen dolaştırmaz.”</p>

  <p>“Pekâlâ. Munn onu bulduğunda ne yapacak peki?”</p>

  <p>Dr. Darell kaşlarını bir kez kaldırdı. “Emin değilim, ama onunla başa çıkacağını varsayıyorum.”</p>

  <p>Fakat geceleyin ev her nedense fazlasıyla ıssızdı ve Dr. Darell, kızının ufak ve delidolu yaşamı tehlikedeyken, galaksinin kaderinin onun için son derece az önemi olduğunu fark etti.</p>

  <p class="baslik7"><i>Unimara</i>’daki kargaşa, içeride daha az insan olduğunu sayarsak, epeyce daha yoğundu.</p>

  <p>Bagaj bölmesinde, Arcadia kendisini ilk önce deneyiminin yararını görürken, sonra da tam tersine zorluk içinde buldu.</p>

  <p>İlk ivmeyi ağırbaşlılıkla ve üstuzaydaki ilk sıçramanın hafif mide bulantısını da serinkanlılıkla karşıladı. Her ikisi de daha önce uzay sıçramalarında başına gelmişti ve bunlar yüzünden gergindi. Aynı zamanda, bagaj bölmelerinin geminin havalandırmasına dahil olduğunu ve hatta duvar ışıklandırmasıyla aydınlanabileceğini bile biliyordu. Bu sonuncusunu, gene de, mantıklı ya da romantik olmadığı için listeden çıkardı. Bir komplocunun yapması gerektiği gibi, çok yavaşça nefes alıp vererek ve Homir Munn’u çevreleyen çeşitli sesleri dinleyerek, karanlıkta kaldı.</p>

  <p>Sıradan seslerdi, yalnız bir adamın yapacağı türden. Ayakkabıların sürtünmesi, kumaşın metale değdiğinde hışırdaması, ağırlık altında ezilen kumaş kaplı bir koltuğun gıcırdaması, bir kontrol biriminin sert tıkırtısı, fotoelektrik ünitesinin üzerine indirilen bir avucun yumuşak şaplaması.</p>

  <p>Ancak, eninde sonunda Arcadia’nın başına gelen şey, deneyim yetersizliğiydi. Kitapfilmlerde ve videolarda, kaçak yolculukların sonu gelmeyen belirsizlikleri vardı. Elbette her zaman için, bir şangırtıyla yere düşecek bir şeyin yerinden oynatılması ya da hapşırma tehlikesi (videolarda hapşırmanız neredeyse kesindi, bu bilinen bir şeydi) vardı. Bütün bunları biliyordu ve dikkatliydi. Açlık ve susuzlukla karşılaşabileceğinin de farkındaydı. Bunun için kilerden aldığı tayın konserveleri vardı. Fakat, hâlâ filmlerde sözü geçmeyen kimi şeyler kalmıştı ve dünyanın tüm iyi niyeti onda olsa da, o bölmede sadece sınırlı bir zaman için kapalı kalabileceği Arcadia’nın kafasına dank etti.</p>

  <p><i>Unimara</i> gibi tek kişilik spor bir kruvazörde, yaşam alanı tek bir odadan ibaretti ve Munn başka bir yerlerde oyalanırken bölmeden süzülmenin riskli bir olasılığı bile yoktu.</p>

  <p>Uyku seslerinin yükselmesini çılgıncasına bekledi. Keşke horlayıp horlamadığını bilseydi. En azından, ranzanın nerede olduğunu biliyordu ve gıcırtıları duyduğunda tanıyabilirdi. Derin bir nefes ve sonrasında da bir esneme oldu. Ranzanın, değişen bir pozisyona ya da çekilen bir bacağa karşı çıkarttığı alçak seslerle bozduğu yoğun sessizlikte bekledi.</p>

  <p>Bagaj bölmesinin kapısı parmağının bir dokunuşuyla kolayca açıldı ve uzattığı boynu…</p>

  <p>Sertçe çıkan kesin bir insan sesi vardı.</p>

  <p>Arcadia donup kaldı. Sessizlik! Hâlâ sessizlik!</p>

  <p>Başını oynatmadan gözlerini kapıdan dışarıya çevirmeye çalıştı ve başaramadı. Başı da gözlerini izledi.</p>

  <p>Homir Munn uyanıktı, elbette, yukarıdan yayılan loş ışığın altında, yatakta kitap okuyordu, gözlerini karanlığa doğru çevirmişti ve tek eli sinsice yastığın altını yokluyordu.</p>

  <p>Arcadia’nın başı hemen geriye çekildi. Sonra, ışık tamamen söndü. Munn’un sesi, titrek bir hiddetle şöyle dedi: “Silahım var ve ateş ediyorum, galaksi…”</p>

  <p>Arcadia feryat etti: “Sadece benim. Ateş etme.”</p>

  <p>Kırılgan bir çiçeğin romantizminin nasıl olduğu dikkate değerdi. Bir silah, ardında onu tutan sinirli birisiyle, her şeyi berbat edebilirdi.</p>

  <p>Işık tüm gemide tekrar yanmıştı ve Munn yatağında doğrulmuştu. İnce göğsündeki kırlaşmış kıllar ve bir günlük seyrek sakalı, tamamen aldatıcı ve kötü bir itibar kazandırıyordu.</p>

  <p>Arcadia adımını dışarıya attı ve kırışmama garantisi olması gereken madeni renkli ceketini hızla çekti.</p>

  <p>Munn, az kalsın yataktan sıçrayacağı, fakat hatırlayıp çarşafı omuzlarına çektiği hiddetli bir dakikanın sonunda, “N… n… ne…” diye sızlandı.</p>

  <p>Tamamen akıl ermez bir durumdaydı.</p>

  <p>Arcadia uysalca, “Bir dakikalığına izin verir misin? Ellerimi yıkamam gerekiyor,” dedi. Aracın neresinde ne olduğunu biliyordu ve hızla sıvıştı. Tekrardan kazandığı cesaretiyle döndüğünde, Homir Munn, dışarda solmuş bir bornoz ve içerde de capcanlı bir hiddetle önünde duruyordu.</p>

  <p class="baslik7">“Uzayın kara delikleri adına bu ge… geminin güvertesinde ne arıyorsun? Buraya na… nasıl girdin? Se… seninle ne yapacağımı düşünüyorsun? Burada neler oluyor?”</p>

  <p>Süresiz olarak soru sorabilirdi, ama Arcadia sözünü tatlı bir tavırla kesti. “Sadece seninle gelmek istemiştim, Homir Amca.”</p>

  <p>“Neden? Ben hiçbir yere gitmiyorum.”</p>

  <p>“İkinci Vakıf hakkında bilgi toplamak için Kalgan’a gidiyorsun.”</p>

  <p>Munn’dan çılgın bir uluma yükseldi ve olduğu yere yığıldı. Dehşet dolu bir dakika boyunca, Arcadia, adamın histeri nöbeti geçirip kafasını duvarlara vuracağını sandı. Adam silahı hâlâ elinde tutuyordu ve olup biteni izlerken Arcadia’nın midesi buz gibi oldu.</p>

  <p>“Dikkat et… Yavaş ol…” Arcadia’nın söylemek için aklına gelen tek şeylerdi.</p>

  <p>Fakat, Munn eskisine nazaran daha normale dönmeye çabaladı ve silahı, kendi kendisine tetiklenip geminin gövdesinde bir delik açmaya yetecek bir şiddetle ranzaya fırlattı.</p>

  <p>“Nasıl buraya girdin?” diye yavaşça sordu, titremelerini engellemek için, dışarı çıkarmadan önce her sözcüğü dişlerinin arasında dikkatle sıkarak.</p>

  <p>“Kolay oldu. Hangara bavulumla geldim ve ‘Bay Munn’un valizi!’ dedim, adamsa başını bile kaldırmadan sadece başparmağını yukarı salladı.”</p>

  <p>“Seni geri götürmem gerekecek, biliyorsun,” dedi Homir ve bu düşünceyle içine çılgınca bir neşe doldu. Uzay adına, bu onun suçu değildi ya!</p>

  <p>“Götüremezsin,” dedi Arcadia sakince, “dikkat çeker.”</p>

  <p>“Ne?”</p>

  <p>“Sen daha iyi bilirsin. Kalgan’a <i>senin</i> gitmenin tüm amacı, senin gitmenin ve Katır’ın kayıtlarına bakmak için izin istemenin doğal karşılanacağıydı. Ayrıca, öyle doğal olmalısın ki, hiç dikkat çekmemelisin. Eğer kaçak yolculuk yapan bir kızla geri dönersen, telehaber raporlarına bile çıkabilirsin.”</p>

  <p>“Kalgan hakkındaki bu fikirlere ne… nereden kapıldın? Bu… eee… çocukça…” İkna edebilmek için fazla düşüncesizce konuşuyordu, Arcadia’dan daha az bilen birisi için bile.</p>

  <p>“Duydum,” gururlanmadan edememişti, “bir ses alıcısıyla. Her şeyi biliyorum, yani seninle gelmeme izin vermelisin.”</p>

  <p>“Peki, ya baban?” Çabucak kozunu oynadı. “Onun bildiği kadarıyla, kaçırılmış olabilirsin, ya da ölü.”</p>

  <p>“Bir not bıraktım,” dedi daha yüksek bir koz atarak, “ayrıca muhtemelen yaygara falan çıkarmaması gerektiğini biliyor. Ondan herhalde bir uzaygraf alırsın.”</p>

  <p>Munn için bunun tek açıklaması büyücülüktü, çünkü kız lafını bitirdikten iki saniye sonra alıcı sinyali öttü.</p>

  <p>“Bahse girerim babamdır,” dedi. Öyleydi de.</p>

  <p>Mesaj uzun değildi ve Arcadia’ya yönlendirilmişti. Şöyle diyordu: “İyice kullandığına emin olduğum sevimli hediyen için teşekkür ederim. İyi vakit geçir.”</p>

  <p>“Görüyorsun ya,” dedi, “talimatlar burada.”</p>

  <p class="baslik7">Homir ona alıştı. Bir süre sonra, onun orada olmasından memnundu. En sonunda, onsuz nasıl yapacağını düşünüyordu. O kız gevezelik ediyordu! Heyecanlanıyordu! En önemlisi, hiç umurunda değildi. İkinci Vakıf’ın düşman olduğunu biliyordu, ama bu onu ilgilendirmiyordu. Munn’un, Kalgan’da düşmanca bir bürokrasiyle uğraşacağını biliyordu, ama sabırsızlıktan içi içine sığmıyordu.</p>

  <p>Bu belki de on dört yaşında olmaktan kaynaklanıyordu. Öyle ya da böyle bir haftalık yolculuk kendini dinlemekten çok çene çalmakla geçiyordu. Kesinlikle, çok aydınlatıcı konuşmalar değildi, zira neredeyse hepsi, bir kızın Kalgan Lordu’na en iyi nasıl davranılacağı hakkındaki fikirlerini içeriyordu. Eğlenceli ve anlamsızdı, ama bolca kafa yorucu bir şeydi.</p>

  <p>Homir, tarihsel kurgunun içindeki hangi cevherin kızın kafasına koca evrenle ilgili bu çarpık düşünceleri soktuğunu düşünerek dinlerken, aslında gülümseyebildiğini de fark etti.</p>

  <p>Son sıçramadan önceki akşamdı. Kalgan, galaksinin uzak sınırlarının boşluğunda ipildeyen bir yıldızdı. Geminin teleskopu onu zorlukla seçilen kıvılcımlı bir damlacık olarak gösteriyordu.</p>

  <p>Arcadia, rahat sandalyesinde bacak bacak üstüne atmış, oturuyordu. Homir’e ait bol bir pantolon ve hiç de bol olmayan bir gömlek giymişti. Kendi kadınsı kıyafetleri, iniş için yıkanmış ve ütülenmişti.</p>

  <p>“Biliyorsun ya, tarihsel romanlar yazacağım,” dedi. Geziden son derece memnundu. En azından Homir Amca onu dinlemeye itiraz etmiyordu ve söyledikleriniz hakkında ciddi olan gerçekten akıllı birisiyle konuşabildiğinizde, konuşma çok daha hoş bir hal alıyordu.</p>

  <p>Devam etti: “Vakıf tarihinin tüm büyük kişileri hakkında sürüyle kitap okudum. Bilirsin işte, Seldon, Hardin, Mallow, Dever ve geri kalan hepsi. Hatta senin Katır hakkında yazdıklarının da çoğunu okudum, Vakıf’ın kaybettiği pek de eğlenceli olmayan yerler hariç. Saçma ve trajik kısımları atladıkları bir tarih okumayı tercih etmez miyin?”</p>

  <p>“Evet, ederdim,” diye destekledi Munn ciddi bir tavırla. “Ama bu adil bir tarih olmazdı, değil mi Arkady? Bütün hikâyeyi anlatmadıkça asla akademik saygı kazanmazsın.”</p>

  <p>“Puff… Akademik saygıyı kim takar ki?” Adamı keyif verici buluyordu. Günlerdir ona Arkady demeyi atlamamıştı. “Benim romanlarım ilgi çekici olacak, satacak ve ün kazanacak. Satıp ünlü olamadıkça kitap yazmanın yararı ne ki? Sadece yaşlı profesörlerin bildiği birisi olmak istemiyorum. Herkes beni bilmeli.”</p>

  <p>Kapıldığı düşünceyle gözleri daldı ve daha rahat bir pozisyona kıvrıldı. “Aslında, babamdan izin aldığım anda Trantor’u ziyaret edeceğim ki, Birinci İmparatorluk’un geçmişi hakkında yeterli bilgi edineyim. Trantor’da doğdum, bunu biliyor muydun?”</p>

  <p>Homir biliyordu, ama şöyle dedi: “Öyle mi?” Sesine doğru miktarda hayret eklemişti. Kızın gözlerinin içinin gülmesiyle aptal aptal sırıtması arasında bir şey, ödülüydü.</p>

  <p>“Hı hı. Büyükannem… biliyorsun ya, Bayta Darell, onu duymuşsundur. Bir zamanlar büyükbabamla beraber Trantor’daymış. Aslında, bütün galaksi Katır’ın ayaklarının altındayken onu durdurdukları yer de tam orası. İlk evlendiklerinde annem ve babam da oradaymış. Ben orada doğmuşum. Hatta annem ölene kadar orada yaşadım, yani üç yaşıma kadar, ama fazla bir şey hatırlamıyorum. Hiç Trantor’a gittin mi, Homir Amca?”</p>

  <p>“Hayır, gittiğimi söyleyemem.” Geminin duvarına yaslandı ve aylak aylak dinledi. Kalgan çok yakındaydı ve tedirginliği tekrardan üstüne hücum ediyordu.</p>

  <p>“En <i>romantik</i> dünya orası, değil mi? Babam diyor ki, Stannel V’in yönetiminde, şimdilerdeki <i>on dünyadan</i> daha fazla insan barındırıyormuş. Büyük bir metal dünya olduğunu söylüyor; bütün galaksinin başgezegeni olan tek bir şehir. Trantor’da çektiği resimleri gösterdi. Şimdi yıkıntılar içinde, ama hâlâ <i>harikulade.</i> Orayı tekrar görmeyi <i>çok</i> isterdim. Aslında… Homir!”</p>

  <p>“Evet?”</p>

  <p>“Neden Kalgan’da işimizi bitirdiğimizde oraya gitmiyoruz?”</p>

  <p>Korkusunun bir kısmı tekrar yüzüne yerleşti. “Ne? Tekrar başlama. Bu iş, eğlence değil. Bunu unutma.”</p>

  <p>“Ama <i>iş</i> zaten,” diye ciyakladı kız. “Trantor’da inanılmaz miktarda bilgi olabilir. Sen de öyle düşünmüyor musun?”</p>

  <p>“Hayır, düşünmüyorum.” Ayağa fırladı. “Şimdi bilgisayardan uzaklaş. Son sıçramayı yapmalıyız, sonra geri dönersin.” İniş hakkında iyi bir şey varsa, o da metal zeminin üstündeki paltosunda uyumaya çalışmaktan bıkmış olmasıydı.</p>

  <p>Hesaplamalar zor değildi. “Uzay Rotası El Kitabı”, Vakıf-Kalgan rotasını apaçık belirtmişti. Üstuzaydaki zaman kavramı bulunmayan geçit için anlık geçişler bulunuyordu ve en son ışık yılı gösterilmişti.</p>

  <p>Kalgan’ın güneşi gerçek bir güneşti artık: Büyük, parlak, sarımsı beyaz; ışık alan tarafta otomatik olarak kapanan lombarların ardında görünmez olmuştu.</p>

  <p>Kalgan sadece bir gecelik uyku kadar uzaktaydı.</p>
</body>
</html>
