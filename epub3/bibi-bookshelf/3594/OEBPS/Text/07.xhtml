<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik5"><b>DARELL, ARKAD</b>Y — … roman yazarı, doğum V.D. 11.05.362, ölüm V.D. 01.07.443. Aslen roman yazarı olmasına rağmen, daha çok büyükannesi Bayta Darell’ın biyografisi ile tanınmıştır. İlk elden bilgilere dayandığından, yüzyıllardır Katır ve Katır’ın devriyle ilgili başvurulan ana bilgi kaynaklarından olmuştur… “Kilitsiz Anılar” gibi romanı “Zaman ve Bütün”, erken Aradönem tarihindeki göz alıcı Kalgan toplumunun büyüleyici bir yansımasıdır ve söylendiğine göre, gençliğinde Kalgan’a yaptığı bir ziyarete dayanmakta olup…</p>

  <p class="baslik6">GALAKTİK ANSİKLOPEDİ</p>

  <h2>1</h2>

  <p class="baslik10">Arcadia</p>

  <p class="baslik7">Arcadia Darell, yazı uyarlayıcısının ağızlığına emin bir şekilde konuştu:</p>

  <p>“Seldon’ın Planı’nın Geleceği, yazarı A. Darell” ve bir gün ünlü bir yazar olursa, bütün eserlerini sadece Arkady rumuzuyla yazacağını düşündü. Sadece Arkady. Hiçbir surette soyadı olmadan.</p>

  <p>“A. Darell”, Kompozisyon ve Konuşma Sanatı derslerinde katlanmak zorunda kaldığı konular türünden bir şey <i>olurdu</i>, çok tatsız. Sınıftaki diğer çocukların hepsi de bunu yapmak zorundaydı, Olynthus Dam hariç; çünkü bunu ilk yaptığında sınıf oldukça gülmüştü.<a href="../Text/dipnotlar.xhtml#a3" id="k3"><sup>[3]</sup></a> Ayrıca “Arcadia” küçük kız ismiydi, büyük büyükannesinin ismi olduğu için ona konulmuştu; ebeveynlerinin hayal güçleri sıfırdı.</p>

  <p>Artık on dördünü iki gün geçtiğine göre, onların yetişkinliğin basit gerçeğini fark edip ona Arkady diyeceklerini düşünürdünüz. Babasının gözlerini kitap göstericiden sadece, “Ama eğer on dokuzmuşsun gibi davranacaksan, Arcadia, yirmi beşe geldiğinde ve bütün erkekler senin otuz olduğunu zannettiklerinde ne yapacaksın?” diyecek kadar ayırdığını hatırlayınca dudakları büzüldü.</p>

  <p>Sereserpe yayıldığı kendi özel koltuğundan, dolabının üzerindeki aynayı görebiliyordu. Ayağı biraz kalabalık ediyordu, çünkü ev terliği başparmağının ucunda sallanıyordu, o da ayağına iyice geçirip boynunu öyle anormal bir diklikte doğrultarak oturdu ki, her nasılsa 5-6 santim uzadığına emindi.</p>

  <p>Bir anlığına, düşünceli bir şekilde yüzünü tarttı; fazla tombuldu. Kapalı dudaklarının ardından, ağzını bir santim kadar açtı ve elde ettiği, doğal olmayan bir sıskalığın kalıntılarıydı. Dilinin seri bir dokunuşuyla dudaklarını ıslattı ve nemli yumuşaklıkta birazcık somurttu. Göz kapaklarını bezgin ve cismani bir şekilde süzdü… Aman be, keşke yanakları şöyle gülünç <i>pembe</i> olmasaydı!</p>

  <p>İç yıldız sistemlerindeki kadınların egzotik bitkinliklerinin havasını yakalamak için, parmaklarını gözlerinin dış kenarlarına koyup göz kapaklarını eğdi, ama elleri kalabalık ettiğinden yüzünü pek iyi göremiyordu. Sonra çenesini kaldırıp kendisini profilden seyretti ve gözleri yan yan bakmaktan biraz yapmacık durur, boyun adaleleri ise hafiften ağrırken, doğal tonunun bir oktav altında bir sesle konuştu: “Gerçekten, baba, oğlanların düşündükleri bende bir zerre kadar fark yaratacak sanıyorsan, sen sadece…”</p>

  <p>Ardından elindeki uyarlayıcının hâlâ açık olduğunu hatırladı ve bıkkınca, “Of, aman,” dedi ve kapattı.</p>

  <p>Solunda şeftali rengi bir kenar çizgisi olan eflatunumsu kağıdın üzerinde şunlar yazıyordu:</p>

  <p class="baslik15">SELDON’IN PLANI’NIN GELECEĞİ</p>

  <p>“Gerçekten, baba, büyük oğlanların düşündükleri bende bir zerre kadar fark yaratacak sanıyorsan, sen sadece…</p>

  <p>“Of, aman.”</p>

  <p class="baslik7">Kağıdı makineden kızgınlıkla çekip aldı ve temiz bir tanesini yerine oturttu.</p>

  <p>Fakat yine de yüzündeki sıkıntılı ifade kaybolmuş, küçük ve geniş ağzı kendinden memnun bir tebessümle kıvrılmıştı. Kağıda nazikçe burun büktü. Tam da hakkını veriyordu. Zerafetin ve cazibenin tam da doğru kıvamda dokunuşuydu. El yazısı sanatından söz etmeye bile gerek yoktu.</p>

  <p>Makine, iki gün önce, ilk erişkin doğum gününde gelmişti. “Ama baba, herkeste, cidden sınıftaki <i>herkeste</i> birer tane var. Sıkıcı tiplerden başka kimse klavyeli makine kullanmaz…”</p>

  <p>Satıcı şöyle demişti: “Bu kadar az yer kaplayan ve kolayca uyum sağlayan başka bir model yok. Cümleyi algılamasına göre doğru olarak heceleyip noktalama işaretleri koyacaktır. Doğal olarak, doğru şekilde hecelemesi için, kullanıcıya dikkatli bir telaffuz ve nefes alışkanlığı kazandıracağından, eğitime son derece yardımcı olur. Doğru noktalama işaretleri için, uygun ve doğru sesletme istediğini hesaba katmıyorum bile.”</p>

  <p>O zaman bile, sanki Arcadia içi geçmiş bir öğretmen kurusuymuşçasına, babası daktilolu yazıcılardan almaya çalışmıştı.</p>

  <p>Ama hediyesi ona verildiğinde, istediği model olduğunu görmüştü –gerçi on dört yaşın erişkinliğine epeyce ters düşen viyaklamalar ve burun çekmeleriyle elde edilmişti ya neyse– ve müsveddesi, şu ana dek görülmüş olan en zarif büyük harflerle, büyüleyici ve tamamen kadınsı bir el yazısıyla bezeliydi.</p>

  <p>“Of, aman,” tümceciği bile, uyarlayıcı onunla işini bitirdiğinde ışıltı saçıyordu.</p>

  <p>Ama Arcadia’nın da işin hakkını vermesi gerekiyordu, o yüzden koltuğuna dik oturdu, ilk taslağını iş kadını edasıyla önüne çekti, net ve düzgün bir şekilde yeniden başladı; karın düz, göğüs ileride ve nefes dikkatli kontrol altındaydı. Dramatik bir şevkle okudu:</p>

  <p>“Seldon’ın Planı’nın Geleceği.</p>

  <p>“Vakıf’ın geçmişinin tarihi, eminim ki, gezegenimizin iyi ve uzman kadrolu okul sisteminde eğitim görebilme şansını yakalamış olan herkesçe bilinmektedir.</p>

  <p>(İşte! Bu, Bayan Erlking’le, o huysuz yaşlı cadalozla işleri yoluna koyacak bir başlangıçtı.)</p>

  <p>“Bu geçmişin tarihi, büyük oranda Hari Seldon’ın büyük planının geçmişidir. İkisi birbirinden ayrılamaz. Ancak, günümüzde çoğu insanın kafasındaki soru, bu planın tüm o yüksek ilmiyle devam mı edeceği, yoksa bozulup yok mu olacağı, ya da belki, çoktan yok olup olmadığıdır.</p>

  <p>“Bunu anlamak için, hızlıca, planın insanlığa şu ana kadar açıklanmış olan kimi ana noktalarının üzerinden geçmek oldukça iyi olacaktır.</p>

  <p>(Bu bölüm kolaydı, çünkü Arcadia geçen dönem Modern Tarih almıştı.)</p>

  <p>“Yaklaşık dört yüz yıl önce, Birinci Galaksi İmparatorluğu nihai ölümün habercisi olan felce doğru ilerlerken, bir kişi –ulu Hari Seldon– yaklaşan sonu önceden gördü. Matematiksel karmaşıklıkları uzun zamandır unutulmuş olan psikotarih bilimi sayesinde,</p>

  <p>(Birazcık tereddütle duraksadı. “Karmaşıklıkları”nın ra ile söylendiğine emindi, ama yazım doğru gözükmüyordu. Neyse, makine yanlış diyemezdi ya…)</p>

  <p>“… o ve onunla çalışmış olan adamları, galaksiyi saran o zamanki güncel sosyal ve ekonomik şartların gidişatını önceden söyleyebilmekteydiler. Kendi başına bırakıldığında İmparatorluk’un çökeceğini ve ardından yeni bir imparatorluk kurulmasının öncesinde en az otuz bin yıllık bir anarşi ortamının oluşacağını fark edebilmişlerdi.</p>

  <p>“Büyük Çöküş’ü önlemek için çok geçti, ancak en azından aradaki kaos dönemini kısaltmak hâlâ mümkündü. Plan, bu nedenle, Birinci ile İkinci İmparatorluk arasındaki süreyi bin yıla indirgemek için geliştirildi. Bu bin yılın dördüncü asrını tamamlamaktayız ve planın çetin bir şekilde çalışmaya devam ettiği sürede, insanlar pek çok nesiller boyunca yaşayıp öldüler.</p>

  <p>“Hari Seldon, o şartlarda psikotarihsel problemine matematiksel olarak en çok kazanç getirecek şekilde, galaksinin zıt uçlarında iki Vakıf kurdu. Bunlardan birisi, Terminus’a kurulan <i>bizim</i> Vakıf’ımız, İmparatorluk’un fiziki bilimlerine yoğunlaştı ve bu bilimin varlığı sayesinde, koparak bağımsızlığını ilan eden barbar krallıkların saldırılarına karşı durabildi.</p>

  <p>“Gerçekten de, Vakıf, iktidarı sırasında bu kısa ömürlü krallıkları, planı zekice yorumlayarak yurdumuza…</p>

  <p>(Buraya da “karmaşalar” yazmıştı, ama ikinci kez riske atmamaya karar verdi.)</p>

  <p>“… karışıklıklar sırasında yol gösteren Salvor Hardin ve Hober Mallow gibi kahraman kişilikler sayesinde fethedebilmişti.</p>

  <p>“Sonuç olarak, Vakıf, galaksinin Siwenna ve Anacreon kesimlerine hakim olan ticari bir düzen kurdu, hatta başında son büyük general Bel Riose olan eski İmparatorluk’un kalıntılarını bozguna uğrattı. Artık öyle gözüküyordu ki, Seldon’ın planının işleyişini hiçbir şey durduramazdı. Seldon’ın planladığı her kriz tam zamanında geldi ve çözüme ulaştırıldı ve her çözümle beraber Vakıf, İkinci İmparatorluk ve barışa doğru devasa bir adım daha attı.</p>

  <p>“Sonraysa,</p>

  <p>(Bu noktada nefesi yetmedi ve sözcükleri dişlerinin arasından tısladı, ama uyarlayıcı ağırbaşlı ve zarif bir tavırla kolayca yazıvermişti.)</p>

  <p>“… ölen Birinci İmparatorluk’un son kalıntılarının da yok olup gitmesi ve azametli yıkıntının enkazında hüküm süren sadece tesirsiz yerel diktatörlerin olmasıyla,</p>

  <p>(O tümceyi geçen hafta videodaki bir korku filminden almıştı, ama yaşlı Bayan Erlking senfoniler veya dersler hariç hiçbir şey dinlemezdi, yani <i>o</i> asla bilemezdi. )</p>

  <p>“Katır ortaya çıktı.</p>

  <p>“Bu garip adama planda yer yoktu. Doğumu tahmin edilemeyecek bir mutanttı. İnsan duygularını denetim altına alan ve değiştiren garip ve gizemli bir güce sahipti ve bu sayede bütün insanları isteğine göre yola getirebilirdi. Nefes kesen bir süratle bir fatih ve imparatorluk kurucusu oldu, öyle ki sonunda Vakıf’ın kendisini bile yenilgiye uğrattı.</p>

  <p>“Ancak hiçbir zaman evrensel hakimiyeti elde edemedi, çünkü ilk ezici hamlesinde, muhteşem bir kadının…</p>

  <p>(İşte aynı sorun gene karşısına çıkmıştı. Babası, Bayta Darell’ın torunu olduğu meselesini açmamasında <i>ısrarlıydı</i>. Herkes bunu biliyordu ve Bayta, gelmiş geçmiş en muhteşem kadındı ve Katır’ı tek başına <i>durdurmuştu</i>.)</p>

  <p>“… bilgeliği ve cesareti sayesinde, hikâyesinin tamamının oldukça az kişi tarafından bilindiği bir şekilde durdurulmuştu.</p>

  <p>(İşte bu! Bunu sınıfa okuması gerekirse, son cümleyi biraz ketumca söyleyebilirdi ve birisi asıl hikâyenin ne olduğunu kesinlikle sorardı ve sonra, eh, eğer ona sormuşlarsa, onun da gerçeği söylemekten başka çaresi <i>kalmazdı</i>, değil mi? Daha şimdiden kafasında, sorguya çeken katı bir babaya özenli ve rencide olmuş bir açıklama sessizce vızıldıyordu.)</p>

  <p>“Beş yıllık kısıtlı yönetimin ardından başka bir değişiklik daha meydana geldi ve bilinmeyen sebepler dolayısıyla, Katır tüm fetih planlarından vazgeçti. Son beş yılı, aydınlanmış bir despotun yıllarıydı.</p>

  <p>“Kimilerine göre, Katır’daki bu değişiklik İkinci Vakıf’ın müdahalesi aracılığıyla olmuştur. Ancak, şu ana dek hiç kimse ne bu diğer Vakıf’ın yerini saptayabilmiş, ne de tam olarak işlevini öğrenebilmiştir, dolayısıyla da bu teori kanıtlanamamıştır.</p>

  <p>“Katır’ın ölümünden bu yana koskoca bir nesil geçti. O da geçip gittiğine göre, ya geleceğe ne olacak? Seldon Planı’nı bölüp paramparça etmiş görünüyordu, ancak o ölür ölmez Vakıf, ölen bir yıldızın cansız küllerinden yükselen bir nova gibi tekrardan dirildi.</p>

  <p>(Bunu kendisi uydurmuştu.)</p>

  <p>“Bir kez daha, Terminus gezegeni, hemen hemen fetihten önceki kadar büyük ve zengin; hatta daha barışçıl ve demokratik bir ticari konfederasyonun merkezinde yerini almakta.</p>

  <p>“Bu planlanmış mıydı? Seldon’ın büyük rüyası hâlâ yaşıyor mu ve İkinci Galaksi İmparatorluğu bundan altı yüz yıl sonra oluşturulacak mı? Ben, şahsen buna inanıyorum, çünkü</p>

  <p>(Burası önemli yeriydi. Bayan Erlking her zaman için o kocaman, çirkin kırmızı kalem karalamalarıyla şöyle yazardı: ‘Ama bu sadece tanımlayıcı. Kişisel tepkilerin nedir? Düşün! Kendini ifade et! Kendi ruhunun içine dal!’ Kendi ruhunun içine dal. O ruhtan çok anlardı sanki, hayatında gülmemiş o ekşi suratıyla…)</p>

  <p>“… hiçbir zaman politik durumlar bu kadar yolunda gitmemişti. Eski İmparatorluk tamamen öldü ve Katır’ın saltanatı, ondan önce gelen yerel diktatörler çağına bir son verdi. Galaksiyi çevreleyen kısımların çoğu uygar ve barış içinde.</p>

  <p>“Kaldı ki, Vakıf’ın iç esenliği hiçbir zaman bundan daha iyi olmamıştı. Valiliğin babadan oğula geçtiği fetih öncesi despotizmi yerini demokratik seçimlere bırakmıştır. Artık, Bağımsız Tüccarların muhalif dünyaları yoktur; adaletsizlikler ya da tedirgin edici değişikliklere ilaveten, sadece birkaç kişinin ellerinde olan yığınla servet birikimi de yoktur.</p>

  <p>“Bundan dolayı, başarısızlıktan korkmaya gerek yoktur; İkinci Vakıf’ın kendisinin tehlike taşıdığı hakkında söylenenler doğru değilse. Böyle düşünenlerin iddialarının arkasında durabilecek kanıtları yoktur, sadece belli belirsiz korkuları ve batıl inançları vardır. Öyle düşünüyorum ki kendimize, milletimize ve Hari Seldon’ın büyük planına olan güvenimiz, kalplerimizden ve zihinlerimizden bütün tereddütleri söküp atmalıdır,</p>

  <p>(Hm-m-m. Amma da bayat laflardı, yine de sonunun böyle bağlanacağı belliydi.)</p>

  <p>“… yani diyorum ki…”</p>

  <p>“Seldon’ın Planı’nın Geleceği” ancak bu noktaya kadar ilerleyebilmişti, çünkü tam o anda pencerede çok hafif bir tıkırtı oldu ve Arcadia koltuğunda doğrulduğunda, camın ardında, simetrik hatları dudaklarının üstündeki parmağının oluşturduğu dikey çizgiyle daha da belirginleşmiş, güleç bir yüzle karşı karşıya geldi.</p>

  <p>Arcadia hayretini sergilemek için kısaca duraksadıktan sonra koltuktan indi, pencerenin önündeki kanepeye gitti ve dizüstü oturarak düşünceli bir tavırla pencereden dışarı baktı.</p>

  <p>Adamın yüzündeki gülümseme çabucak silindi. Bir elinin parmakları pencerenin eşiğine sıkışmış dururken, diğeri süratle işaret etti. Arcadia sakince itaat etti ve üçlü pencerenin altının rahatça yuvasına çekilmesini sağlayacak olan bağlantıya dokundu, ılık bahar havası içerinin havasına karıştı.</p>

  <p>Kız, “İçeri giremezsin,” dedi rahat bir kendini beğenmişlikle. “Bütün pencerelerde koruma perdesi var ve sadece buraya ait kişileri tanıyor. İçeri girersen, bütün alarmlar çalmaya başlayacak.” Bir duraksamadan sonra ekledi, “Pencerenin altındaki şu çıkıntıda dengeni pek kuramıyor gibisin. Dikkatli olmazsan düşüp boynunu ve bir sürü değerli çiçeği kıracaksın.”</p>

  <p>“Bu durumda,” dedi, sıfatların yerinde ufak bir değişiklikle aynı şeyi düşünmekte olan penceredeki adam, “perdeyi kapayıp beni içeri alacak mısın?”</p>

  <p>“İşe yaramaz,” dedi Arcadia. “Herhalde başka bir evi aklına getiriyorsun, çünkü gecenin bu saatinde tuhaf adamları yatak odalarına… odasına sokacak türden bir kız değilim.” Bunu söylerken, gözlerinden ihtiras ya da onun mantıksız bir sureti okunuyordu.</p>

  <p>Genç yabancının yüzünde keyiften eser kalmamıştı. Homurdandı, “Burası Dr. Darell’in evi, değil mi?”</p>

  <p>“Sana neden söyleyeyim ki?”</p>

  <p>“Ah, galaksi… Hoşça ka…”</p>

  <p>“Eğer dışarı atlarsan, genç adam, alarmı bizzat ben vereceğim.” (Bunun ince ve zarif bir ironi olması amaçlanmıştı, zira Arcadia’nın bilgili gözlerine göre, davetsiz misafir, açıkça otuzlarındaki bir yetişkindi… aslında daha bile yaşlıydı.)</p>

  <p>Epey bir duraksama. Ardından, gergin bir tavırla, “Şimdi, buraya bak kızım, kalmamı ya da gitmemi istemiyorsan, ne yapmamı istiyorsun?”</p>

  <p>“İçeri gelebilirsin, zannedersem. Dr. Darell burada yaşıyor. Perdelemeyi şimdi kapayacağım.”</p>

  <p class="baslik7">Araştıran bir bakış attıktan sonra, genç adam pencereden elini dikkatlice içeri soktu, ardından da eğilerek içeri girdi. Dizlerini kızgın bir tavırla vurarak silkeledi ve kızarmış yüzünü kıza doğrulttu.</p>

  <p>“Beni burada bulurlarsa tabiatının ve şöhretinin zedelenmeyeceğine eminsin, değil mi?”</p>

  <p>“Seninkinin zedeleneceği kadar değil, çünkü dışarıdan ayak seslerini duyar duymaz, bağırıp çığlık atarak buraya zorla girdiğini söyleyeceğim.”</p>

  <p>“Öyle mi?” diye yanıtladı genç adam aşırı bir kibarlıkla. “Peki koruyucu perdenin kapanışını nasıl açıklamayı düşünüyorsun?”</p>

  <p>“Puff! Bu kolay olur. Zaten orada hiç yoktu ki.”</p>

  <p>Adamın gözleri düş kırıklığıyla büyümüştü. “O blöf müydü yani? Kaç yaşındasın sen, çocuk?”</p>

  <p>“Bunu münasebetsiz bir soru olarak kabul ediyorum, genç adam. Ayrıca ‘çocuk’ diye hitap edilmeye de alışkın değilim.”</p>

  <p>“Umrumda değil. Herhalde Katır’ın tebdil-i kıyafetle saklanmış büyükannesisin. Sen yıldızı olduğum bir linç etme partisi düzenlemeden çıkarsam takmazsın, değil mi?”</p>

  <p>“Çıkmasan daha iyi olur, çünkü babam seni bekliyor.”</p>

  <p>Genç adamın bakışları birden tekrar uyanıklaştı. Konuşurken kaşlarından biri hafifçe kalktı: “Ya? Babanın yanında kimse var mı?”</p>

  <p>“Hayır.”</p>

  <p>“Yakınlarda onu arayan oldu mu?”</p>

  <p>“Sadece esnaf ve sen.”</p>

  <p>“Hiç olağandışı bir şey oldu mu?”</p>

  <p>“Sadece sen.”</p>

  <p>“Unut beni, olur mu? Yok, beni unutma. Babanın beni beklediğini nereden bildin?”</p>

  <p>“Ah, bu kolay oldu. Geçen hafta ona kişisel bir kapsül geldi, onu bizzat kendisi kilitledi; hani bilirsin, kendi kendine okside olan bir mesajdı. Kapsül kovanını çöp çözücüye attı ve dün Poli’ye, ki kendisi hizmetçimiz olur, Terminus şehrindeki kız kardeşini görmeye gidebilmesi için bir aylığına izin verdi, ayrıca boş odadaki yatağı hazırladı. Böylece, hakkında hiçbir şey bilmemem gereken birisini beklediğini anladım. Genelde bana her şeyi anlatır.”</p>

  <p>“Gerçekten mi? Böyle yapmak zorunda kalmasına şaşırdım doğrusu. O sana söylemeden senin her şeyi bileceğini düşünmüştüm.”</p>

  <p>“Genelde bilirim.” Ardından güldü. Kendini oldukça rahat hissetmeye başlamıştı. Misafir önemliydi, ama kıvırcık kestane saçları ve mavi gözleriyle seçkin bir görünümü vardı. Belki de ileride bunun gibi birisiyle tekrar karşılaşabilirdi, kendisi de büyüdüğü zaman.</p>

  <p>“Peki,” diye sordu, “beklenenin <i>ben</i> olduğumu nasıl bildin?”</p>

  <p>“İyi de başka kim <i>olabilirdi</i> ki? Birisini çok esrarlı bir şekilde bekliyordu ve sonra sen de ön kapıdan yürüyüp geçmek yerine, ki birazcık mantığın olsa böyle yapardın, etrafta ahmaklıklar edip pencerelerden sokulmaya çalışarak geldin.” Oldukça beğenilen bir satır hatırladı ve çarçabuk kullanıverdi: “Erkekler çok salak!”</p>

  <p>“Kendine bayılıyorsun, değil mi çocuk? Bayan, demek istemiştim. Ama bilirsin, haksız olabilirdin. Ya sana tüm bunların benim için bir gizem olduğunu ve bildiğim kadarıyla babanın beni değil, bir başkasını beklediğini söyleseydim?”</p>

  <p>“Ah, hiç sanmıyorum. Çantanı düşürdüğünü görene dek içeri gelmeni söylemedim.”</p>

  <p>“Neyimi?”</p>

  <p>“Çantanı, genç adam. Kör değilim. Kazara düşürmedin, çünkü <i>önce</i> doğru düşüp düşmeyeceğine emin olur gibi aşağı baktın. Sonra çalıların altına düşüp görülmeyeceğini fark etmiş olmalısın ki, düşürdün ve ardından bakmadın. Ön kapı yerine pencereden geldiğine göre, evi araştırmadan kendini emanet etmekten biraz korkuyordun. Benimle biraz sorun yaşadıktan sonra, kendine dikkat edeceğin yerde çantaya dikkat ettin, bu da o çantanın içinde her ne varsa onu kendi güvenliğinden daha önemli sayıyorsun demek ve <i>bu</i> da sen burada ve çanta orada dışarıdayken, ki dışarıda olduğunu biliyoruz, büyük olasılıkla epey çaresiz bir durumdasın demek.”</p>

  <p>Çok gerekli bir nefes almak için durakladı ve adam kararlılıkla konuştu: “Sanırım seni yarı ölü hale gelinceye dek boğmam ve çanta <i>ile</i> buradan çıkmam dışında.”</p>

  <p>“Yatağımın altında, iki saniyede ulaşabileceğim bir beyzbol sopası bulunması dışında, genç adam; ayrıca bir kız için epey güçlüyümdür.”</p>

  <p class="baslik7">Kördüğüm. Sonunda, zorlama bir kibarlıkla, “genç adam” konuştu: “Artık samimi olduğumuza göre kendimi tanıtayım. Ben Pelleas Anthor. Peki senin ismin?”</p>

  <p>“Ben Arca… Arkady Darell. Tanıştığımıza memnun oldum.”</p>

  <p>“Peki şimdi Arkady, iyi bir minik kız olup babanı çağıracak mısın?”</p>

  <p>Arcadia hoşnutsuzluğunu belli etti. “Ben minik bir kız değilim. Bence oldukça kabasın, özellikle de bir iyilik isterken.”</p>

  <p>Pelleas Anthor iç geçirdi. “Pekâlâ. İyi, kibar, sevgili, minik bir yaşlı bayan olup babanızı çağırabilir misiniz?”</p>

  <p>“Benim kastettiğim bu da değildi, ama gene de çağırayım. Ancak gözlerimi senin üzerinden ayırmayacağım, genç adam.” Ayağını yere vurdu.</p>

  <p>Koridordan aceleci ayak sesleri duyuldu ve kapı savrularak açıldı.</p>

  <p>“Arcadia…” Patlarcasına bir nefes sesinin ardından Dr. Darell sordu: “Siz kimsiniz, beyefendi?”</p>

  <p>Pelleas açıkça görülen bir rahatlamayla ayağa fırladı. “Dr. Toran Darell? Ben Pelleas Anthor. Benim hakkımda bir haber almıştınız, sanırım. En azından, kızınız aldığınızı söylüyor.”</p>

  <p>“<i>Kızım</i> aldığımı mı söylüyor?” Kızına, suçlamayla karşılaşır karşılaşmaz kocaman gözlerinden ve delinmez bir masumiyet perdesinden zararsızca savuşturulan çatık kaşlı bir bakış attı.</p>

  <p>Dr. Darell sonunda şöyle dedi: “Sizi bekliyordum. Benimle aşağı gelmek ister misiniz, lütfen?” Gözüne takılan ufak bir kıpırtıyla durdu, aynı anda Arcadia da bunu fark etmişti.</p>

  <p>Uyarlayıcısına doğru atladı, ama babası dibinde durduğu için bir yararı yoktu. Babası tatlılıkla konuştu: “Tüm bu süre boyunca açık bırakmışsın, Arcadia.”</p>

  <p>“Baba,” diye vızıldadı gerçek bir üzüntüyle, “bir başkasının özel yazılarını okumak son derece nezaketsizcedir, özellikle de konuşma yazılarıysa.”</p>

  <p>“Ah,” dedi babası, “ama yatak odandaki yabancı bir adamla ‘konuşma yazıları’! Bir baba olarak, Arcadia, seni kötülüklerden korumalıyım.”</p>

  <p>“Aman baba; <i>öyle</i> bir şey değildi.”</p>

  <p>Pelleas birden kahkaha attı. “Ah, ama öyleydi, Dr. Darell. Genç bayan beni her türlü şeyle suçlayacaktı, o yüzden de <i>kendi</i> ismimi temize çıkarmak üzere okumanızda ısrar etmeliyim.”</p>

  <p>“Of…” Arcadia gözyaşlarını zar zor engelledi. Kendi babası bile ona güvenmiyordu. Bir de şu lanet uyarlayıcı… Keşke şu sersem budala pencereye yapışarak gelip, uyarlayıcıyı kapatmayı unutturmasaydı. Şimdiyse babası, genç bayanların yapmamaları gereken şeyler hakkında uzun ve nazik konuşmalar yapacaktı. Yapmamaları gereken hiçbir şey yoktu ki, belki de ağızlarını tıkayıp boğularak ölmek dışında.</p>

  <p>“Arcadia,” dedi babası nazikçe, “genç bir bayanın…”</p>

  <p>Biliyordu işte. Biliyordu.</p>

  <p>“… kendisinden büyük erkeklere bu kadar küstah davranması beni şaşırtıyor.”</p>

  <p>“Pekâlâ ne diye penceremi dikizlemeye gelmiş? Genç bir bayanın mahremiyet hakkı vardır… Şimdi tüm o lanet kompozisyonu sil baştan yapmak zorunda kalacağım.”</p>

  <p>“Onun senin pencerene gelmesinin münasebetsizliğini sorgulamak sana düşmez. Onu içeri almamalıydın. Çabucak beni çağırmalıydın, özellikle de onu beklemekte olduğumu düşünüyor idiysen.”</p>

  <p>Arcadia huysuzlanarak, “Onu görmemiş olman en iyisi… salak şey,” dedi. “Eğer kapıları kullanmak yerine pencerelere tırmanmaya devam ederse her şeyi açık edecek.”</p>

  <p>“Arcadia, kimse bir şey bilmediğin konular hakkındaki görüşlerini istemiyor.”</p>

  <p>“Biliyorum. İkinci Vakıf hakkında, olan biten bu.”</p>

  <p>Bir sessizlik oldu. Arcadia bile, midesinin sinirden burulduğunu hissetti.</p>

  <p>Dr. Darell yavaşça sordu, “Bunu nereden duydun?”</p>

  <p>“Hiçbir yerden, ama bu kadar gizli olacak başka ne var ki? Ayrıca, birilerine söyleyeceğim diye endişelenmenize gerek yok.”</p>

  <p>“Bay Anthor,” dedi Dr. Darell, “bütün bunlar için özür dilemeliyim.”</p>

  <p>“Ah, sorun değil,” diye geldi Anthor’un samimiyetsiz yanıtı. “Eğer kendisini karanlık güçlere sattıysa bu sizin suçunuz değil. Ancak gitmeden ona bir soru sormamın mahsuru olur mu? Bayan Arcadia…”</p>

  <p>“Ne istiyorsun?”</p>

  <p>“Kapı yerine pencereye gitmenin aptalca olduğunu niçin düşünüyorsun?”</p>

  <p>“Çünkü saklamaya çalıştığın şeyin reklamını yapıyorsun, budala. Eğer bir sırrım varsa, ağzımı bantlayarak herkesin bir sırrım olduğunu <i>öğrenmesini</i> sağlamam. Her zamanki gibi konuşurum, ama başka şeyler hakkında. Salvor Hardin’in özdeyişlerini hiç okumadın mı? İlk valimiz oydu, biliyorsun.”</p>

  <p>“Evet, biliyorum.”</p>

  <p>“Eh, o, ancak kendisinden utanmayan bir yalanın başarılı olabileceğini söylerdi. Ayrıca, hiçbir şeyin doğru <i>olmasına</i> gerek olmadığını, ama her şeyin doğru görünmek zorunda olduğunu da söylemişti. Hoş, sen bir pencereden içeri gelirsen, bu kendisinden utanan ve doğru görünmeyen bir yalandır.”</p>

  <p>“Öyleyse sen ne yapardın?”</p>

  <p>“Eğer babamı çok gizli bir iş için görmek isteseydim, onunla açık açık tanışır ve kesinlikle mantıklı olan her şekilde onunla görüşürdüm. Sonra herkes seni tanıyıp babamla ilişkinizi doğal olarak gördüğünde, istediğin kadar gizli olabilirdin ve kimsenin de bunu sorgulamak aklına gelmezdi.”</p>

  <p>Anthor önce kıza tuhaf tuhaf baktı, sonra da Dr. Darell’a. “Haydi gidelim. Bahçeden almak istediğim bir çantam var. Bekleyin! Son bir soru. Arcadia, yatağının altında gerçekten de bir beyzbol sopan yok, değil mi?”</p>

  <p>“Hayır! Yok.”</p>

  <p>“Hah. Ben de öyle düşünmüştüm.”</p>

  <p>Dr. Darell kapıda durdu. “Arcadia,” dedi, “Seldon Planı üzerindeki kompozisyonunu yeniden yazdığında, büyükannen hakkında boşu boşuna gizemli davranma. O bölümden bahsetmeye hiç gerek yok.”</p>

  <p>O ve Pelleas merdivenleri sessizce indiler. Misafir gergin bir sesle sordu, “Bir mahsuru yoksa, beyefendi, o kaç yaşında?”</p>

  <p>“On dört, önceki günden beri.”</p>

  <p>“<i>On dört mü?</i> Galaksi adına… Söyleyin, size bir gün evlenmek istediğini söylemiş miydi hiç?”</p>

  <p>“Yo, hayır. Bana bundan söz etmedi.”</p>

  <p>“Eh, eğer bir gün evlenmeye kalkışacak olursa, adamcağızı vurun. Evleneceği kişiyi, yani.” Daha yaşlı olan adamın gözlerine içtenlikle baktı. “Şaka yapmıyorum. Hayatta, onun yirmi yaşındaki haliyle birlikte yaşamaktan daha büyük bir dehşet olamaz. Sizi gücendirmek istemiyorum, elbette.”</p>

  <p>“Beni gücendirmiyorsunuz. Sanırım ne demek istediğinizi anlıyorum.”</p>

  <p class="baslik7">Yukarı katta, iki adamın yaptıkları hassas değerlendirmelerin öznesi, uyarlayıcıyı asi bir bıkkınlıkla karşısına aldı ve umursamaz bir edayla konuştu: “Seldon’ın planının geleceği.”</p>

  <p>Uyarlayıcı, bitmek tükenmek bilmeyen bir özgüvenle, bunu zarif ve girift bir el yazısına çevirdi:</p>

  <p>“Seldon’ın Planı’nın Geleceği.”</p>
</body>
</html>
