<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>3</h2>

  <p class="baslik10">Komplocular</p>

  <p class="baslik7">Dr. Darell ve Pelleas Anthor için akşamlar dost sohbetleriyle, günler ise hoş bir önemsizlikle geçiyordu. Bu sıradan bir ziyaret olabilirdi. Dr. Darell genç adamı uzayın öte yanından bir kuzen olarak tanıttı ve ilgi de bu klişeyle söndü.</p>

  <p>Gene de her nasılsa, ufak bir sohbet sırasında bir isme değinilebilirdi. Sakin bir dalgınlık olurdu. Dr. Darell, “Hayır,” ya da “Evet,” diyebilirdi. Açık iletidalgada sıradan bir davet yayınlanırdı, “Seni kuzenimle tanıştırmak istiyordum.” Arcadia’nın hazırlıkları da kendi usulünde ilerliyordu. Aslında, yaptıkları diğerlerinin yanında en üstü kapalı olandı.</p>

  <p>Örneğin, okulda, Olynthus Dam’i, gelecekte karşılaşabileceği tüm erkeklerin başlarının belada olacağını vaat eden bir yöntemle kendisine ev yapımı, müstakil bir ses alıcısı bağışlamaya ikna etti. Ayrıntıları atlamak gerekirse, sadece Olynthus’un ünlenmiş hobisine –evinde bir atölyesi vardı– öyle bir ilgi gösterip bu ilgiyi de öyle iyi ayarlanmış bir biçimde Olynthus’un tıknaz hatlarına kaydırdı ki, şanssız genç kendisini, 1) hiperdalga motorunun ilkeleri üzerine uzun ve canlı bir nutuk atarken; 2) üzerinde nazik bir tavırla gezinen iri, hülyalı gözlerin baş döndürücü bir şekilde farkına varırken; 3) onun istekli ellerine en büyük buluşunu, daha önce sözü geçen ses alıcısını zorla bırakırken buldu.</p>

  <p>Arcadia, arkadaşlığın nedeninin ses alıcısı olduğu şüphesini ortadan kaldırmaya tam olarak yetecek bir süre boyunca, Olynthus’u kademeleri gittikçe azalan bir şekilde kendisine bağladı. Sonraki aylar boyunca, Olynthus yaşamının o kısa dönemini zihninin derinliklerinde tekrar tekrar anımsadı, ta ki gerisi gelmediğinden pes ederek kayıp gitmesine izin verene dek.</p>

  <p>Yedinci akşam geldiğinde, beş adam Darell’ların oturma odasında yemek ile tütün eşliğinde ve Arcadia’nın yukarı kattaki çalışma masasının Olythus’un zekâsının bu fark edilmesi zor ev yapımı ürünü tarafından işgal edildiğini bilmeksizin oturuyorlardı.</p>

  <p class="baslik7">Beş adam diyorduk. Dr. Darell, elbette, kırlaşan saçları ve titiz giyimiyle, yaşı olan kırk ikiden bir bakıma daha yaşlı görünüyordu. Pelleas Anthor o anda ciddiydi ve gözlerini dört açmıştı, genç ve sıkılgan görünüyordu. Üç yeni adama gelince: Jole Turbor, viziyapımcı, iri kıyım ve tombul dudaklı; Dr. Elvett Semic, üniversitede fahri fizik profesörü, sıska ve kırış kırış, kıyafetlerinin ancak yarısını doldurmuş; Homir Munn, kütüphane müdürü, sırık gibi ve müthiş tedirgin.</p>

  <p>Dr. Darell heyecansız, olağan bir tonda, rahatlıkla konuştu: “Beyler, bu toplantı, sırf bir araya gelmekten daha fazlası için düzenlenmiştir. Bunu tahmin etmiş olabilirsiniz. Geçmişleriniz dolayısıyla kasten seçildiniz, işin içindeki tehlikeyi de tahmin edebilirsiniz. Bunu küçümsemeyeceğim, fakat şunun altını çizmeliyim ki, öyle ya da böyle hepimiz hükümlü kişileriz.</p>

  <p>“Hiçbirinizin gizliliğe yeltenilerek çağrılmadığını fark edeceksiniz. Hiçbirinizden buraya görülmeden gelmeniz istenmedi. Pencereler içeriyi göstermeyecek şekilde ayarlanmadı. Odanın çevresinde hiçbir çeşit perdeleme bulunmuyor. Sadece yok edilmek için düşmanın dikkatini çekebiliriz ve bu dikkati çekmenin en iyi yolu da sahte ve tiyatral bir gizliliğe sığınmaktır.”</p>

  <p>(<i>Hıh</i>, diye düşündü Arcadia, küçük kutudan biraz cızırtılı gelen seslerin üzerine eğilerek.)</p>

  <p>“Bunu anlıyor musunuz?”</p>

  <p>Elvett Semic alt dudağını içeri çekti ve her cümlesinin başında yaptığı mimikle dişlerini gösterdi. “Ah, başla hadi. Bize gençten bahset.”</p>

  <p>Dr. Darell, “Adı Pelleas Anthor,” dedi. “Geçen yıl ölmüş olan eski bir meslektaşımın, Kleise’ın bir öğrencisiydi. Kleise ölmeden önce, bana Anthor’un beşinci altdüzeye kadar beyin desenini gönderdi, bu desen de şu an karşınızda bulunan adamla karşılaştırılıp kontrol edilmiştir. Elbette biliyorsunuzdur ki, bir beyin deseni, psikoloji bilimindeki kişiler tarafından bile bu kadar iyi taklit edilemez. Bunu bilmiyorsanız da, benim sözüme güvenmeniz gerekecek,” dedi.</p>

  <p>Turbor, kalın dudaklarıyla şöyle dedi: “Bunun yanı sıra, artık bir şeyler yapmaya başlayabiliriz. Bu konuda sözüne güveneceğiz, özellikle de artık Kleise öldüğünden galaksideki en büyük elektronörolojist sen olduğuna göre. En azından, viziyapımcı yorumumla seni böyle tarif ediyorum ve buna kendim bile inanıyorum. Kaç yaşındasın, Anthor?”</p>

  <p>“Yirmi dokuz, Bay Harbor.”</p>

  <p>“Hmm. Sen de bir elektronörolojistsin, değil mi? Usta biri?”</p>

  <p>“Sadece bir fen öğrencisiyim. Ancak çok çalışıyorum ve Kleise’ın eğitiminin faydası oldu.”</p>

  <p>Munn araya girdi. Gergin olduğu zamanlar hafifçe kekeliyordu. “Ba… başlasak i… iyi olur. Bence herkes ço… çok fazla konuşuyor.”</p>

  <p>Dr. Darell Munn’dan yana bir kaşını kaldırdı. “Haklısın, Homir. Sen devral, Pelleas.”</p>

  <p>“Bir süreliğine olmaz,” dedi Pelleas Anthor yavaşça, “çünkü Bay Munn’un hislerine katılıyor olsam da, başlamadan önce beyin dalgası verilerini rica etmek zorundayım.”</p>

  <p>Darell kaşlarını çattı. “Bu nedir, Anthor? Hangi beyin dalgası verilerini kastediyorsun?”</p>

  <p>“Hepinizin desenlerini. Benimkini aldınız, Dr. Darell. Ben de sizinkileri ve diğerlerinkileri almalıyım. Ayrıca ölçüleri de kendim almalıyım.”</p>

  <p>Turbor, “Bize güvenmesi için ortada bir neden yok, Darell. Genç adamın buna hakkı var,” dedi.</p>

  <p>“Teşekkür ederim,” dedi Anthor. “Bize laboratuvarınıza giden yolu gösterin de Dr. Darell, işe koyulalım. Bu sabah, aygıtınızı kontrol etme küstahlığında bulundum.”</p>

  <p class="baslik7">Elektroensefalografi bilimi, aynı anda hem yeni, hem de eskiydi. Canlıların sinir hücreleri tarafından üretilen mikro-akımların, insanların başlangıcı tamamen kaybolmuş olan uçsuz bucaksız bilgi kategorisine girmesi bakımından eskiydi. Bu, insanlık tarihinin en eski kalıntıları kadar geriye uzanan bir bilgiydi.</p>

  <p>Fakat yeniydi de. Mikroakımların varlığının bilgisi, Galaksi İmparatorluğu’nda on binlerce yıl boyunca insan bilgisinin parlak ve tuhaf, ama oldukça yararsız bir öğesi olarak pinekledi durdu. Kimileri, dalgaları uykuda ve uyanık, sakin ve heyecanlı, sağlıklı ve hasta olarak sınıflandırma girişiminde bulunmuştu; fakat en geniş kavramların bile her şeyi berbat eden sürüyle istisnaları vardı.</p>

  <p>Diğerleri, beyin dalgası gruplarına, bilindik kan gruplarıyla paralel bir biçimde, dış çevrenin belirleyici etmen olmadığını göstermeye çalışmışlardı. Bunlar, insanlığın alt türlere ayrılabileceğini iddia eden ırkçılığa eğilimli kişilerdi. Ancak böyle bir felsefe, Galaksi İmparatorluğu’nun da katıldığı evrensel birlikçi gidişata –artık o büyük geçmişte kalmış ihtişamlı ve imkansız bir anı olan Trantor’un merkez dünyasından sınır bölgesindeki en ıssız asteroide dek tüm insanlığı ve yirmi milyon güneş sistemini kapsayan tek bir politik birim– karşı yol katedemezdi.</p>

  <p>Sonra ise, tıpkı Birinci İmparatorluk gibi pozitif bilimlere ve teknolojiye bırakılmış bir toplumda, zihin üzerine yapılan çalışmalardan belirsiz ama <i>güçlü</i> bir uzaklaşma söz konusu oldu. Hemen yarar sağlayamadığından saygı gösterilmiyordu ve az kâr getirdiğinden de masrafları nadiren karşılanıyordu.</p>

  <p>Birinci İmparatorluk’un çökmesinden sonra, organize bilimde de dağılma baş gösterdi; geriledi, geriledi, nükleer gücün temellerinden bile geriye, petrol ve kömürün kimyasal gücüne dek gitti. Buna tek istisna, tabii ki, bilimin kıvılcımının yeniden canlandığı, hararetlenmesinin sağlandığı ve alev alev yanana dek ateşinin beslendiği Birinci Vakıf’tı. Ancak orada da, pozitif bilimler hüküm sürüyordu ve ameliyatlar dışında, beyin, ihmal edilen bir sahaydı.</p>

  <p>Hari Seldon, sonradan doğruluğu kabul edilecek olanı ifade eden ilk kişiydi.</p>

  <p>“Sinirsel mikroakımlar,” demişti bir defasında, “beraberlerinde her tür dürtü ve tepkiyi, bilinçliliği ve bilinçsizliği taşır. Düzenli karelere ayrılmış bir kağıda titreşen yükselti ve alçaltılarla kaydedilen beyin dalgaları, milyarlarca hücrenin birleşik düşünce eğilimlerine ayna tutar. Kuramsal olarak, bu analiz deneğin duygu ve düşüncelerini, en küçüğüne ve en sonuncusuna dek göz önüne sermelidir. Sadece kalıtımsal ya da kazanılmış fiziksel noksanlıkların bütününe değil, aynı zamanda duyguların değişen durumlarına, ilerleyen öğrenim ve deneyime, hatta deneğin yaşam felsefesindeki bir değişiklik kadar ince bir noktaya dek değişimler fark edilmelidir.”</p>

  <p>Fakat Seldon bile spekülasyondan fazlasına yaklaşamamıştı.</p>

  <p>Şimdi ise, elli yıldan beri Birinci Vakıf’ın adamları, inanılmaz derecede geniş ve karmaşık bilgi deposunda koşuşturup duruyorlardı. İzlenen yaklaşım, doğal olarak yeni tekniklerleydi. Örneğin, kafa kemiklerinin birleşme noktalarında yeni geliştirilmiş bir yöntemle elektrotların kullanılması, kafatasının bir parçasının kazınmasını gerektirmeden gri hücrelerle doğrudan temas sağlıyordu. Ayrıca, otomatik olarak beyin dalgası verilerini hem bütünsel, hem de altı bağımsız değişkenin ayrı ayrı işlevleriyle kaydeden bir kayıt cihazı vardı.</p>

  <p>En önemlisi de, ensefalografiye ve ensefalografçıya duyulan saygının gittikçe büyümesiydi. Aralarında en iyisi olan Kleise, bilimsel kongrelerde fizikçi ile aynı kıdemde otururdu. Dr. Darell artık bu bilimde aktif olmamasına karşın, önceki kuşağın muhteşem kadın kahramanı Bayta Darell’ın oğlu olmasının yanı sıra, ensefalografik çözümlemedeki hayranlık uyandırıcı ilerlemeleri ile de meşhurdu.</p>

  <p>Şimdi ise Dr. Darell, vakumlu iğneler ileri geri dalgalanırken, kafatasına nadiren basınç uygulayan tüy gibi elektrotlarla kendi sandalyesinde oturuyordu. Sırtı kayıt cihazına dönüktü, yoksa oldukça iyi bilindiği üzere, kımıldayan eğrilerin görüntüsü, onları kontrol etmek için bilinçsiz bir çabaya neden olurdu. Bu da fark edilebilir sonuçlar doğururdu, ancak biliyordu ki ana gösterge yüzeyi, güçlü bir şekilde ritmik olan ve az değişen sigma eğrisini gösteriyordu. Bu da kendi güçlü ve disiplinli zihninden beklenecek bir şeydi. Beyin dalgalarını kaydeden yardımcı göstergede saflaştırılıp güçlendirilecektir. Ön loptan keskin ve süreksizliğe yakın sıçramalar gelirdi ve yüzeyin altındaki bölgelerde, dar bir frekans menziliyle durgun bir titreklik olurdu…</p>

  <p>Kendi beyin dalgası desenini, bir sanatçının kendi gözlerinin rengini kusursuz bir biçimde bildiği gibi biliyordu.</p>

  <p>Dr. Darell yatar koltuktan kalktığında, Pelleas Anthor bir yorumda bulunmadı. Genç adam yedi kaydı da çekti ve onlara, neredeyse hiçlik denebilecek bir şeyin hangi ufacık kesiminin aranacağını bilen birisinin çabuk, her şeyi saran gözleriyle bir bakış attı.</p>

  <p>“Rica etsem, Dr. Semic.”</p>

  <p>Semic’in yaşlılıkla sararmış yüzü ciddiydi. Elektroensefalografi, hakkında pek az şey bildiği, yaşlılığında türemiş bir bilimdi; hafiften içerlediği bir zıpçıktıydı. Yaşlı olduğunu biliyordu ve dalga deseni de bunu gösterecekti. Yüzündeki kırışıklıklar bunu gösteriyordu, kambur duruşu ve ellerinin titremesi de öyle; fakat <i>bunlar</i> sadece bedeninden bahsediyorlardı. Beyin dalgası deseni, zihninin de yaşlandığını gösterebilirdi. Bir adamın son kalesine, yani zihnine haksız ve utanç verici bir istilaydı bu.</p>

  <p>Elektrotlar ayarlandı. İşlem canını yakmadı elbette, başından sonuna kadar. Sadece sezgi eşiğinin çok altındaki o ufacık karıncalanma vardı.</p>

  <p>Sonra, on beş dakikalık işlem boyunca sessizce ve duygusuzca oturan Turbor geldi. Ardından da, elektrotların ilk temasıyla aniden sıçrayıp, tüm işlem boyunca sanki olup biteni kafasının arkasındaki bir delikten izlemek istermişçesine gözlerini çevirip duran Munn vardı.</p>

  <p>“Şimdiyse…” dedi Darell, hepsi bittiğinde.</p>

  <p>“Şimdiyse,” dedi Anthor, özür dilercesine, “evde bir kişi daha var.”</p>

  <p>Darell kaşlarını çatarak sordu: “Kızım mı?”</p>

  <p>“Evet. Hatırlarsanız, onun bu gece evde kalmasını önermiştim.”</p>

  <p>“Ensefalografik analiz için mi? Galaksi adına, neden ki?”</p>

  <p>“Onsuz devam edemem.”</p>

  <p>Darell omuzlarını silkti ve merdivenleri çıktı. Uyarısını fazlasıyla almış olan Arcadia, o odaya girdiğinde ses alıcısını kapatmıştı. Yumuşakbaşlı bir itaatkârlıkla babasının peşinden aşağıya indi. Bebekken teşhis ve kayıt için temel zihin deseninin alınması sayılmazsa, hayatında ilk kez kendisini elektrotların altında buluyordu.</p>

  <p>“Görebilir miyim,” diye sordu bittiğinde, elini uzatarak.</p>

  <p>Dr. Darell ise, “Anlamazsın, Arcadia. Yatma vaktin gelmedi mi?” dedi.</p>

  <p>“Evet, baba,” dedi ağırbaşlı bir tavırla. “Herkese iyi geceler.”</p>

  <p>Merdivenlerden yukarı koştu ve en basit temel hazırlıklarını yaptıktan sonra kendisini acele yatağa attı. Yastığının altına koyduğu Olynthus’un ses alıcısıyla, kendisini bir kitapfilmden fırlamış bir karakter gibi hissetti ve bunun her dakikasını “casusluğun” verdiği heyecan duygusuyla bağrına bastı.</p>

  <p>Duyduğu ilk sözcükler Anthor’a aitti ve onlar da şöyleydi: “Analizlerin hepsi de tatmin edici, beyler. Çocuğunki de dahil olmak üzere.”</p>

  <p><i>Çocuk</i>, diye düşündü tiksintiyle ve karanlıkta Anthor’a öfkelendi.</p>

  <p class="baslik7">Anthor artık çantasını açmış ve içinden destelerce beyin dalgası kayıtları çıkartmıştı. Asılları onlar değildi. Çanta ise sıradan bir kilitle tutturulmamıştı. Anahtar kendisininkinden başka bir el tarafından tutulursa, içindekiler sessizce ve anında okside olup okunamaz bir küle dönüşürdü. Çantadan alındıktan sonra, kayıtlar da her halükârda aynısını yapardı.</p>

  <p>Kayıtların kısa ömürleri sırasında, Anthor çabuk çabuk konuştu. “Anacreon’daki birçok ikincil derecedeki devlet görevlisinin kayıtları burada. Bu, Locris Üniversitesi’ndeki bir ruhbilimci, bu ise Siwenna’daki bir sanayici. Gerisi de gördüğünüz gibi.”</p>

  <p>Birbirlerine yanaştılar. Darell dışında herkese kayıtlar, parşömenin üzerindeki karalamalar gibi geliyordu. Darell’a ise, milyonlarca dilde sesleniyorlardı.</p>

  <p>Anthor hafifçe bir noktayı vurguladı. “Dr. Darell, bütün bu kayıtlarda, ön lobun ikincil yüksek düzlüğünde bulunan Tauian dalgalarına dikkatinizi çekerim. Benim durumumu kontrol etmek için Analitik Cetvelimi kullanır mıydınız?”</p>

  <p>Analitik Cetvel, bir gökdelenin kulübe ile ilişkilendirilebileceği gibi, anaokulu oyuncağı sayılabilecek logaritmik sürgülü cetvel ile uzaktan ilişkilendirilebilir. Darell, aracı, uzun çalışmaların alışkanlığı olan bilek hareketleriyle döndürerek kullandı. Sonucu ölçüsüz çizimlerle karaladı ve Anthor’un da belirttiği gibi, ön lop alanlarında özelliksiz kimi yükseltilerde güçlü sallantılar beklenebilirdi.</p>

  <p>“Bunu nasıl yorumlarsınız, Dr. Darell?” diye sordu Anthor.</p>

  <p>“Emin değilim. Bu nasıl mümkün olabilir, anlamıyorum. Hafıza kaybı vakalarında bile bastırılma söz konusudur, kaldırılma değil. Şiddetli bir beyin ameliyatı, belki?”</p>

  <p>“Ah, bir şeyler ortadan kaldırılmış,” diye patladı Anthor, “evet! Ancak, fiziksel olarak değil. Biliyorsunuz, Katır bunu yapabilirdi. Zihnin belli bir davranışını ya da duygusunu bastırıp, yerinde boş bir düzlük bırakabilirdi. Ya da…”</p>

  <p>“Ya da İkinci Vakıf bunu yapmış olabilir. Bunu mu diyecektiniz?” diye sordu Turbor, hafif bir tebessümle.</p>

  <p>Bu, cevabı beklenmeyen bir soruydu.</p>

  <p>“Sizi bundan şüphelenmeye iten şey nedir, Bay Anthor?” diye sordu Munn.</p>

  <p>“Şüphelenen ben değildim, Dr. Kleise’dı. Gezegen Polisleri gibi, o da beyin dalgası desenleri biriktirmişti; ancak farklı kulvarlarda. Entelektüeller, devlet görevlileri ve sivrilmiş işadamları onun alanına giriyordu. Görüyorsunuz ya, eğer İkinci Vakıf galaksinin –ve bizim– izlediğimiz yolu biçimlendiriyorsa, bunu en az müdahaleyle ve üstü kapalı biçimde yaptığı aşikâr. Eğer işlerini zihinler aracılığıyla yürütüyorlarsa, ki böyle yapmak zorundalar, kültürel, endüstriyel ya da politik olarak sözü geçen insanların zihinlerini kullanıyorlar. Aynı zamanda, ilgilerini çekenlerin zihinlerini.”</p>

  <p>“Evet, ama bunu doğrulayabilir misiniz?” diye karşı çıktı Munn. “Bu insanlar nasıl davranıyorlar? O yüksek düzlüğe sahip olanları kastediyorum. Belki de tamamen olağan bir fenomendir.” Diğerlerine umutsuzca baktı, ama karşılık olarak cesaret verici hiçbir bakışla karşılaşamadı.</p>

  <p>“Bunu Dr. Darell’a bırakıyorum,” dedi Anthor. “Genel çalışmaları sırasında ya da literatürde geçen kuşaktan beri bildirilmiş vakalarda bu fenomeni kaç defa gördüğünü kendisine sorun. Sonra da, Dr. Kleise’ın çalışmış olduğu kategorilerde, şans eseri olarak neredeyse her bin vakadan birisinde keşfedilmesinin nasıl olabileceğini öğrenin.”</p>

  <p>“Şüphesiz,” dedi Darell, düşünceli bir tavırla, “bunların yapay zihniyetler olduğuna inanıyorum. Değiştirilmişler. Bir bakıma, bundan kuşkulanmışım…”</p>

  <p>“Bunu biliyorum, Dr. Darell,” dedi Anthor. “Aynı zamanda, bir zamanlar Dr. Kleise ile çalışmış olduğunuzu da biliyorum. Benim öğrenmek istediğim neden vazgeçtiğinizde.”</p>

  <p class="baslik7">Bu soruda, aslında hiçbir düşmanca tavır yoktu. Muhtemelen sadece bir önlemdi, ama yine de uzun bir duraksama oldu. Darell gözlerini misafirlerinin üzerinde tek tek gezdirdi, ardından tersçe konuştu: “Çünkü Kleise’ın savaşının anlamı yoktu. Kendisine göre fazla güçlü bir hasımla yarışıyordu. Bizim, yani onun ve benim, ortaya çıkaracağını bildiğimiz bir şeyi ortaya çıkarıyordu; bizim kendi kendimizin efendisi olmadığımızı. Ben ise bilmek istemiyordum! Kendime saygım vardı. Vakıf’ımızın, kendi ortaklaşa ruhunun lideri olduğunu ve atalarımızın bir hiç için savaşıp ölmediklerini düşünmek hoşuma gidiyordu. Tam olarak emin olmadığım sürece, arkamı dönmenin en basit yol olduğunu düşündüm. Devlet, annemin ailesini sınırsız süreyle basit ihtiyaçlarımı karşılayacak bir emekli maaşına bağladığından, görevime ihtiyacım yoktu. Ev laboratuvarım sıkıntıyı benden uzak tutmaya yetiyordu ve yaşam bir gün sona erecekti. Sonra, Klesie öldü…”</p>

  <p>Semic dişlerini gösterdi ve, “Bu Kleise denen adam; onu tanımıyorum. Nasıl öldü?” dedi.</p>

  <p>Anthor araya girdi: “O öldü. Öleceğini düşünüyordu da. Altı ay önce artık çok yaklaştığını söylemişti bana…”</p>

  <p>“Şimdi biz de ço… çok yaklaştık, öyle değil mi?” diye sordu Munn, adem elması hafifçe titriyordu, dudakları kurumuştu.</p>

  <p>“Evet,” dedi Anthor, sıkıntılı bir tavırla, “ama ne de olsa, hepimiz yaklaşmıştık. Sizin seçilmiş olmanızın nedeni de bu. Ben Kleise’ın öğrencisiyim. Dr. Darell, meslektaşıydı. Jole Turbor, İkinci Vakıf’ın kurtarıcı eline olan körü körüne inancımızı yayınlıyor, devlet onu, Kleise’ın Değiştirilmiş Yükseklik dediğine sahip olan güçlü bir fınansçı aracılığıyla yayından kaldırana kadar. En geniş Katıroloji koleksiyonu, Katır hakkında toplanan verileri belirtmek için bu terimi kullanmak gerekirse, Homir Munn’da bulunuyor ve kendisi İkinci Vakıf’ın işlev ve spekülasyonları hakkında kimi yazılar yayınladı. Dr. Semic ise ensefalografik analiz matematiğine herkes kadar katkıda bulundu, gerçi o sırada matematiğinin bu şekilde uygulanabileceğinin farkında olduğunu sanmıyorum.”</p>

  <p>Semic gözlerini iyice açtı ve nefesi kesilircesine kıkırdadı. “Hayır, genç dostum. İntranükleer hareketleri çözümlüyordum, bilirsiniz ya, şu n-birim problemini. Ensefalografi bilgin yok gibi.”</p>

  <p>“Öyleyse nerede durduğumuzu biliyoruz. Devlet, tabii ki, bu konuda hiçbir şey yapamaz. Valinin ya da onun yönetimindeki herhangi birisinin bu durumun ciddiyetinden haberdar olup olmadıklarını bilmiyorum. Ancak bildiğim bir şey var, o da kaybedecek hiçbir şeyimizin olmadığı ve kazanacak çok şeyimizin olduğu. Bilgimizdeki her artış ile, kendimizi güvenli yönlere doğru genişletebiliriz. Ancak, anladığınız gibi, henüz başlangıçtayız.”</p>

  <p>“İkinci Vakıf’ın bu sızıntısı ne kadar yaygın?”</p>

  <p>“Bilmiyorum. Kesin bir yanıt varsa, o da keşfettiğimiz bütün sızıntıların ülkenin sınırlarında olduğudur. Başgezegen henüz temiz olabilir, ancak bu bile kesin değil, yoksa sizi sınamazdım. Özellikle siz şüpheyi üzerinize çekiyordunuz, Dr. Darell, zira Kleise ile olan araştırmanızı yarıda bırakmıştınız. Sizin de bildiğiniz gibi, Kleise sizi asla affetmedi. İkinci Vakıf’ın belki de sizi bozduğunu düşünüyordum, ama Kleise her zaman sizin bir korkak olduğunuzda ısrar ediyordu. Bunu, kendi konumumu açığa çıkarmak için izah edersem beni affedeceksiniz, Dr. Darell. Kişisel olarak, sanırım davranışınızı anlıyorum ve bu bir korkaklıksa, bağışlanabilir olduğunu düşünüyorum.”</p>

  <p>Darell yanıt vermeden önce derin bir nefes aldı. “Kaçtım! Nasıl istersen öyle adlandır. Bununla beraber, arkadaşlığımızı sürdürmeye çalıştım; fakat, ta ki senin beyin dalgası verilerini yollayana dek bana ne yazdı, ne de aradı, bu da ölümünden ancak bir hafta önceydi.”</p>

  <p>“İzin verirseniz,” diye kesti Homir Munn, gergin bir ifadeyle patlayarak, “Ne yaptığınızı sanıyorsunuz b… bilmiyorum. Eğer sadece ko… konuşup durursanız, bir avuç zavallı k… komplocu olduğumuzu söylemeliyim. Her neyse, başka ne yapabileceğimizi de bilmiyorum. Bu ç… çok çocukça. Beyin dalgaları ve vıdı vıdı, hepsi bu. <i>Yapmayı</i> planladığınız bir şey var mı?”</p>

  <p>Pelleas Anthor’un gözleri parlıyordu. “Evet. İkinci Vakıf hakkında daha çok bilgiye ihtiyacımız var. En önemli gereklilik bu. Katır, hükümdarlığının ilk beş yılını sadece bu bilgiyi soruşturmakla geçirdi ve başarısız oldu. Veya biz buna inandırıldık. Fakat sonra, aramayı bıraktı. Neden? Başarısız olduğu için mi? Yoksa başarılı olduğu için mi?”</p>

  <p>“Da… daha fazla konuşma,” dedi Munn acı bir ifadeyle. “Nereden bilebiliriz ki?”</p>

  <p>“Beni dinlerseniz… Katır’ın başgezegeni Kalgan’dı. Kalgan, Katır’dan önce Vakıf’ın ticari etki alanının bir parçası değildi ve hâlâ da değil. Kalgan şu anda, eğer yarına kadar başka bir barışçıl devrim olmazsa, Stettin adındaki adam tarafından yönetiliyor. Stettin kendisini İlk Vatandaş olarak adlandırıyor ve kendisini Katır’ın ardılı olarak görüyor. Bu dünyada herhangi bir gelenek varsa, o da Katır’ın insanüstülüğünde ve büyüklüğünde yatıyor. Bu da, yoğunluk bakımından neredeyse batıl inançlara kaymış bir gelenek. Sonuç olarak, Katır’ın eski sarayı bir türbe olarak görülüyor. İzni olmayan kimse giremez; içindeki hiçbir şeye de dokunulmamıştır.”</p>

  <p>“Yani?”</p>

  <p>“Yani, bu neden böyle? Bu gibi zamanlarda hiçbir şey nedensiz meydana gelmez. Ya Katır’ın sarayını böylesine bozulmadan koruyan sadece batıl inanç değilse? Ya İkinci Vakıf, bunun böyle olmasını ayarladıysa? Kısacası, ya Katır’ın beş yıllık arayışının sonucu…”</p>

  <p>“Ah, bo… boş lakırdı.”</p>

  <p>“Neden olmasın?” diye ısrar etti Anthor. “Tarihi boyunca, İkinci Vakıf kendisini gizlemiş ve galaktik olaylara en aza indirgenmiş bir üslupla karışmıştır. Biliyorum ki, sarayı imha etmek ya da en azından, verileri ortadan kaldırmak bize daha mantıklı gelirdi. Fakat, bu usta ruhbilimcilerin psikolojilerini göz önünde bulundurmalısınız. Onlar Seldon, onlar Katır ve zihin aracılığıyla dolaylı olarak çalışıyorlar. Bir ruh hali yaratarak amaçlarına ulaşabilecekken, asla imha etmez ya da ortadan kaldırmazlar. Eee?”</p>

  <p>Hemen bir yanıt gelmedi ve Anthor devam etti, “Size gelince, Munn, tam da ihtiyacımız olan bilgiyi alacak kişisiniz.”</p>

  <p>“<i>Ben mi?</i>” Hayrete düşmüş bir haykırıştı. Munn herkese hızla bir bir baktı. “Böyle bir şey yapamam. Ben macera adamı değilim, teleizleyicideki bir kahraman hiç değilim. Ben bir kütüphaneciyim. Eğer size bu şekilde yardım edebileceksem tamam, İkinci Vakıf riskini alırım, ama böyle idealist ve hayalci bir şekilde uzaya falan çıkmayacağım.”</p>

  <p>“Bakın şimdi,” dedi Anthor sabırlı bir tavırla, “Dr. Darell da, ben de adamımızın siz olduğunuzda karar kıldık. Bunu doğal bir biçimde yapmanın tek yolu bu. Bir kütüphaneci olduğunuzu söylüyorsunuz. Harika! İlginizi çeken ana konu nedir? Katıroloji! Şimdiden Katır ile ilgili galaksideki en büyük malzeme koleksiyonu sizin. Daha fazla istemeniz başka herkesten çok sizin için doğal. Art niyetlilerin şüphesini çekmeden Kalgan Sarayı’na <i>siz</i> giriş hakkı talep edebilirsiniz. Reddedilebilirsiniz, ama sizden şüphelenmezler. Dahası, tek kişilik bir kruvazörünüz var. Yıllık tatiliniz sırasında yabancı gezegenleri ziyarete gittiğiniz bilinen bir şey. Daha önce Kalgan’a bile gitmiştiniz. Sadece her zamanki gibi davranmanız gerektiğini anlamıyor musunuz?”</p>

  <p>“Fakat sadece ‘Be… beni kibarca sizin en kutsal türbenize sokar mısınız, Ba… Bay İlk Vatandaş?’ diyemem ki.”</p>

  <p>“Neden olmasın?”</p>

  <p>“Çünkü, galaksi aşkına, izin vermeyecektir!”</p>

  <p>“Tamam öyleyse. Yani izin vermeyecek. Sonra da eve döneceksin ve başka bir şey düşüneceğiz.”</p>

  <p>Munn, çaresiz bir isyanla etrafına bakındı. Nefret ettiği bir şeye ikna edilmekte olduğunu hissediyordu. Kimse de bu durumdan kendisini kurtarması için ona yardım sunmuyordu.</p>

  <p>Böylece, sonunda Dr. Darell’ın evinde iki karara varıldı. Birincisi, Munn’un gönülsüz olarak razı olduğu bir anlaşmaydı; yaz tatili başladığı anda uzaya çıkacaktı.</p>

  <p>Diğeriyse, toplantının tamamen gayri resmi bir üyesi tarafından verilen, hayli izinsiz bir karardı; bir ses alıcısını kapatıp epey gecikmiş bir uykuya dalarken verilmişti. Bu ikinci karar henüz bizi ilgilendirmiyor.</p>
</body>
</html>
