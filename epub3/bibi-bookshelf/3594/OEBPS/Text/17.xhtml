<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>11</h2>

  <p class="baslik10">Savaş</p>

  <p class="baslik7">Vakıf valisi, kafasını bir çit gibi çevreleyen saçı boşu boşuna fırçaladı. İç geçirdi. “İsraf ettiğimiz yıllar, fırlatıp attığımız şanslar. Karşılıklı suçlama yapmıyorum, Dr. Darell, fakat yenilgiyi hak ediyoruz.”</p>

  <p>Dr. Darell sessizce, “Olaylarda güvenimizi kaybetmek için neden göremiyorum, efendim,” dedi.</p>

  <p>“Güvenimizi kaybetmek! Güvenimizi kaybetmek! Galaksi adına, Dr. Darell, başka herhangi bir tutumu neye dayandırırdınız ki? Buraya gelin.”</p>

  <p>Darell’ı, ufak bir güç alanı desteğinin üzerine zarifçe oturtulmuş yumurta biçimli nesneye doğru yarı zorlamasına yönlendirdi. Valinin elinin hafif bir temasıyla nesnenin içinde galaktik ikili sarmalın üç boyutlu, minyatür bir modeli parlamaya başladı.</p>

  <p>“Uzayın Vakıf denetimi altındaki bölgesi sarı renkte,” dedi vali heyecanla, “Kalgan’ınki ise kırmızı.”</p>

  <p>Darell’ın gördüğü ise, galaksinin merkezine doğru olan yön hariç, kırmızı bir küreyi çepeçevre saran sarı bir yumruktu.</p>

  <p>“En büyük düşmanımız galaktografyadır,” dedi vali. “Amirallerimiz neredeyse umutsuz olan stratejik durumumuzu açıkça dile getiriyorlar. Baksanıza. Düşmanın iç iletişim hatları var. Düşman eşgüdüm halinde, bizi her taraftan eşit rahatlıkla göğüsleyebilir. Kendini en az güçle savunabilir.”</p>

  <p>“Biz ise yayılmış durumdayız. Vakıf’ın içindeki sistemler arası uzaklık, Kalgan’ınkilerin neredeyse üç katı. Eğer kendi bölgelerimiz içinde hareket edersek, örneğin Santanni’den Locris’e gidiş bizim için iki bin beş yüz parsek demek, onlar için ise sadece sekiz yüz parsek.”</p>

  <p>Darell, “Hepsini anlıyorum efendim,” dedi.</p>

  <p>“Ama bunun yenilgi anlamına gelebileceğini anlamıyorsunuz.”</p>

  <p>“Savaşta mesafelerden fazlası söz konusudur. Kaybedemeyiz diyorum. Bu imkansız.”</p>

  <p>“Peki, neden böyle diyorsunuz?”</p>

  <p>“Seldon Planı’nı kendi yorumlayışını sayesinde.”</p>

  <p>“Ah!” Valinin dudakları büküldü ve sırtının arkasında bir eliyle diğerine vurdu. “O zaman siz de İkinci Vakıf’ın gizemli yardımına inanıyorsunuz.”</p>

  <p>“Hayır. Sadece kaçınılmazlığın, cesaretin ve inatçılığın yardımına inanıyorum.”</p>

  <p>Yine de, bu rahat güvenin ardında, merak ediyordu.</p>

  <p>Ya eğer…</p>

  <p>Eh… Ya eğer Anthor haklıysa ve Kalgan da zihinsel büyücülerin doğrudan bir aracıysa? Peki ya onların amacı Vakıf’ı yenip yerle bir etmekse? Hayır! Bunun hiçbir anlamı yoktu!</p>

  <p>Ama…</p>

  <p>Acı acı gülümsedi. Her zaman aynısıydı. Her zaman düşman için çok şeffaf olan opak bir garanti içinden bakmak zorunda kalıyordu.</p>

  <p class="baslik7">Durumun galaktografik gerçekleri Stettin’den de kaçmıyordu.</p>

  <p>Kalgan Lordu, vali ve Darell’ın incelemiş olduğu galaktik modelin bir eşinin önünde duruyordu. Valinin kaşlarını çatması yerine, Stettin gülümsüyordu.</p>

  <p>Amiral üniforması, iri cüssesinin üstünde heybetli bir şekilde parıldıyordu. Altı ay önce biraz zorla da olsa yerine geçtiği önceki İlk Vatandaş tarafından verilen Katır Nişanı’nın kızıl kuşağı, sağ omzundan beline kadar, göğsünde gerilmişti. İkiz Kuyrukluyıldızlar ile Kılıçlar ve Gümüş Yıldız da, sol omzunda pırıl pırıl yanıyordu.</p>

  <p>Üniformaları kendisinden sadece biraz daha az cafcaflı generallerinin altısıyla, ince ve kırçıllaşmış görünümüyle parıltıların arasında kaybolmuş karanlık bir örümcek ağını andıran Birinci Bakan’ına hitap etti.</p>

  <p>“Sanırım kararlar yeterince açık. Beklemeye gücümüz yeter. Onlar için, geciken her gün morallerine indirilen başka bir darbe olacaktır. Eğer krallıklarının her tarafını savunmaya kalkışırlarsa, yayılarak zayıflayacaklardır ve o zaman da buraya ve buraya aynı anda iki hamle yapabiliriz,” dedi. Galaktik modelde yönleri gösterdi. Sarı yumruktan çıkan, saf beyaz mızraklar halinde iki saldırı. Terminus’u iki taraftan da dar bir kavisle vuruyordu. “Böyle yaparak, donanmalarını etraflıca yenilebilecek üç parçaya bölmüş oluruz. Eğer yoğunlaşırlarsa, hükümdarlıklarının üçte ikisinden gönüllü olarak vazgeçmiş ve büyük olasılıkla da isyan riskini göze almış olurlar.”</p>

  <p>Bunu izleyen sessizliğin içinden Birinci Bakan’ın ince sesi sızdı. “Altı ay içinde,” dedi, “Vakıf altı ay daha güçlenmiş olur. Hepimizin de bildiği üzere, kaynakları daha fazla ve donanmaları da sayısal olarak daha üstün, işgücü ise fiilen tükenmez durumda. Hızlı bir darbe büyük olasılıkla daha güvenli olurdu.”</p>

  <p>Sesi odadakilerin arasında açık arayla en az etkileyici olanıydı. Lord Stettin güldü ve eliyle kesip attı. “Altı ay ya da gerekirse bir yıl, bize hiçbir şeye mal olmaz. Vakıf’ın adamları hazırlanamazlar, ideolojik olarak buna yeterli değiller. Kendi felsefelerinde, İkinci Vakıf’ın onları kurtaracağı düşüncesi var. Fakat bu kez böyle olmayacak, ha?”</p>

  <p>Odadaki adamlar huzursuzca kıpırdandılar.</p>

  <p>“Güveniniz yeterli değil, bence,” dedi Stettin buz gibi bir tavırla. “Bir kez daha Vakıf topraklarındaki ajanlarımızın raporlarını tanımlamak ya da artık bizim… eee… hizmetimizde olan Vakıf ajanı Homir Munn’un bulgularını tekrarlamak mı gerekiyor? Artık oturuma son verelim, beyler.”</p>

  <p>Stettin, hâlâ yüzüne sabitlenmiş bir gülümseyle özel odasına geri döndü. Bazen bu Homir Munn’u merak ediyordu. Kesinlikle kalıbını doldurmayan, tuhaf ve gölgesinden korkan bir adamdı. Fakat, inandırıcı kimi bilgileri de eksik olmuyordu, özellikle de Callia etraftayken.</p>

  <p>Gülümsemesi genişledi. O şişko salağın sonuçta bazı yararları da vardı. En azından, kendisinin alabileceğinden fazlasını tatlılıkla Munn’dan alıyordu; hem de daha sorunsuz bir şekilde. Kadını neden Munn’a bırakmıyordu ki? Kaşlarını çattı. Callia. O ve onun aptal kıskançlığı. Uzay aşkına!</p>

  <p>Eğer Darell kızı hâlâ elinde olsaydı… Neden Callia’nın kafasını bu yüzden un ufak etmemişti?</p>

  <p>Pek bir neden de bulamıyordu.</p>

  <p>Belki de Munn’la anlaştığı için. Hem kendisi Munn’a ihtiyaç duyuyordu. Örneğin, en azından, Katır’ın inandığı şekilde bir İkinci Vakıf olmadığını kanıtlayan Munn’du. Amirallerinin bu teminata ihtiyaçları vardı.</p>

  <p>Kanıtları halka duyurmayı isterdi, ama Vakıf’ın, onların asla gelmeyecek yardımına inanmasına izin vermek daha iyiydi. Buna parmak basan aslında Callia değil miydi? Evet öyleydi. Demişti ki…</p>

  <p>Ah, saçmalık! O hiçbir şey söyleyemezdi.</p>

  <p>Fakat…</p>

  <p>Düşünceyi aklından atmak için kafasını salladı ve konuyu kapattı.</p>
</body>
</html>
