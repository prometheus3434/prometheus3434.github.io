<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik5"><b>KATIR</b> — … Katır’ın rejiminin yapıcı yönlerinin oluşması, Birinci Vakıf’ın çöküşünün sonrasına denk gelir. Birinci Galaksi İmparatorluğu’nun kesin yıkılışından sonra, tarihi, kapsamı dahilinde gerçek imparatorluk sistemi altında birleşmiş bir uzayla tanıştıran kişidir. Psikotarihin kavranamayan desteğinin tahminlerinin aksine, yıkılmış Vakıf’a ait olan bir önceki ticari imparatorluk, gevşek yapılı ve farklı olmuştur. Katır’ın hükmündeki, sıkı sıkıya idare edilen “Dünyalar Birliği” ile kıyaslanamaz, özellikle de sözde Arayış döneminde…</p>

  <p class="baslik6">GALAKTİK ANSİKLOPEDİ<a href="../Text/dipnotlar.xhtml#a1" id="k1"><sup>[1]</sup></a></p>

  <h2>1</h2>

  <p class="baslik10">İki Adam ve Katır</p>

  <p class="baslik7">Ansiklopedi’nin, Katır ve onun imparatorluğu hakkında anlatması gerekenler çok daha fazladır, ancak bunların hemen hemen hiçbiri mevcut konuyla ilgili değildir ve zaten çoğu da amacımıza göre sıkıcı kaçacaktır. Temelde, makale bu noktada, “Birliğin İlk Vatandaşının” –Katır’ın resmi unvanı– yükselişine neden olan ekonomik koşullar ve bunların ekonomik sonuçları ile uğraşmaktadır.</p>

  <p>Eğer, bu makalenin yazarı, bir hiçlikten yola çıkarak beş yıl içerisinde engin bir hükümdarlığa yükselen Katır’ın muazzam hızına herhangi bir dönemde biraz olsun hayret etmişse bile, bunu saklar. Eğer, ülke birliğinin oturtulması için yayılmanın beş yıl boyunca kesilmesine daha da şaşıracak olmuşsa bile, bu gerçeği gizler.</p>

  <p>Bu yüzden, Ansiklopedi’yi kendi haline bırakıp, amacımız doğrultusunda yolumuza devam ediyoruz ve o beş yıllık duraklamanın sonundaki, Birinci ve İkinci Galaksi İmparatorlukları arasında olan Büyük Aradönem tarihini ele alıyoruz.</p>

  <p>Politik olarak Birlik sessizdir. Ekonomik olarak refah içindedir. Katır’ın şaşmaz egemenliğini, önceki kaos ortamına değişmeye aldırış edecek ancak ufak bir kesim vardı. Beş yıl önce Vakıf’ı tanıyan dünyalarda, nostaljik bir pişmanlık olabilirdi, daha fazlası değil. Vakıf’ın liderleri, yararsız görüldüklerinde birer ölü ve yararlı görüldüklerinde ise birer Dönüşmüş olmuşlardı.</p>

  <p>Dönüşmüşler’e gelince, aralarında en yararlısı, artık korgeneral olan Han Pritcher’dı.</p>

  <p>Vakıf zamanında, Han Pritcher bir yüzbaşı ve yeraltı örgütü olan Demokratik Muhalefet’in bir üyesi idi. Vakıf, bir savaş olmaksızın Katır tarafından zapt edildiğinde, Pritcher Katır ile savaşmıştı. Ta ki o da Dönüşmüş olana kadar.</p>

  <p>Dönüşüm, üstün nedenlerin tesiriyle meydana gelen alelade bir şey değildi. Han Pritcher bunu yeterince biliyordu. Değiştirilmişti, çünkü Katır, sıradan insanların şartlandırmalarını kendisine uygun gelecek şekilde düzeltmede oldukça yetenekliydi. Ancak bu, Han Pritcher’ı tamamen tatmin ediyordu. Aynen olması gerektiği gibiydi. Dönüşüm’den hoşnutluk duymanın kendisi de, bunun temel semptomlarından birisiydi, ancak Han Pritcher artık bu konuyu merak bile etmiyordu.</p>

  <p>Birlik’in dışındaki galaksinin uçsuz bucaksız derinliklerine yaptığı beşinci büyük keşif yolculuğundan henüz yeni dönerken, kıdemli uzay görevlisi ve istihbarat ajanının “İlk Vatandaş” ile olacak resmi görüşmesinden dolayı gösterdiği saygı, onu basit bir neşe ile sarmalıyordu. Çatlamadan gülemezmiş gibi görünen ve esmer, pürüzsüz bir tahtadan oyulmuşa benzeyen suratından bu belli olmuyordu, ama dışavurumsal belirtiler gereksizdi. Katır, içerideki duyguları en küçük ayrıntılarına kadar görebilirdi, tıpkı sıradan bir insanın, bir kirpiğin seğirmesini görebileceği gibi.</p>

  <p>Pritcher, hava aracını kraliyetin eski hangarlarına bıraktı ve saray topraklarına, talep edildiği gibi, yaya olarak girdi. Üzerinde oklar bulunan bomboş ve sessiz anayol boyunca iki kilometre kadar yürüdü. Pritcher biliyordu ki, saray topraklarının kilometrekarelerce etrafında tek bir nöbetçi, tek bir asker, tek bir silahlı adam bile bulunmuyordu.</p>

  <p>Katır’ın korunmaya ihtiyacı yoktu.</p>

  <p>Katır, kendisinin en iyi, en kudretli koruyucusuydu.</p>

  <p>Saray, imparatorluğun sonlarının ayırıcı özelliği olan cesur, şişirilmiş ve neredeyse hareketli olan kemerlerinde parıldayan olağanüstü ışıklarını ve olağanüstü güçlü metalik duvarlarını onun önünde yükselttikçe, Pritcher’ın adımlarının temposu kendi kulaklarına usulca geliyordu. Saray, bomboş arazilerin, ufuktaki kalabalık şehrin üzerinde tüm kudretiyle kuluçkaya yatmıştı.</p>

  <p>Sarayın içerisinde, Birlik’in bütün yapısının ve yeni aristokrasinin, insanüstü zihinsel niteliklerine dayandığı –tek başına– o bir kişi vardı.</p>

  <p>Muazzam kapı generalin yaklaşmasıyla açıldı ve o içeri girdi. Eğimli, geniş platforma çıktı. Sessizce çalışan asansör hızla yükseldi. Katır’ın, saray kulelerinin parlaklığının en yükseğindeki kendi odasının küçük ve şatafatsız kapısının önünde durdu.</p>

  <p>Kapı açıldı…</p>

  <p class="baslik7">Bail Channis gençti ve Bail Channis Dönüşmüş değildi… Bu da, daha sade bir dille söylemek gerekirse, onun duygusal donanımının Katır tarafından düzeltilmediği anlamına geliyordu. Tam olarak kalıtımının ve sonradan çevresinden kaynaklanan değişikliklerin yön verdiği şekil ne ise o halde kalmıştı. Bu durumdan da hoşnuttu.</p>

  <p>Otuzlarına henüz yaklaşmıştı ve başgezegende harikulade bir itibara sahipti. Yakışıklıydı ve pratik bir zekâsı vardı, dolayısıyla da toplumda sivrilmişti. Akıllı ve temkinliydi, dolayısıyla da Katır ile ilişkilerinde sivrilmişti. Bu iki başarısından da iyiden iyiye memnundu.</p>

  <p>Şimdi ise, ilk defa, Katır onu özel olarak huzuruna çağırtmıştı.</p>

  <p>Bacakları onu doğruca, bir zamanlar eski imparatorların hizmeti altındaki Kalgan valisinin, sonra da kendi başlarına hüküm süren bağımsız Kalgan prenslerinin meskeni olmuş, şimdi ise kendisine ait bir imparatorluğa sahip Birlik’in İlk Vatandaşı’nın meskeni haline gelmiş alüminyum köpüğünden sivri kulenin tepesine giden uzun, parıldayan anayola taşıdı.</p>

  <p>Channis kendi kendine hafif bir şarkı mırıldanıyordu. Bütün bunların neyle ilgili olduğuna dair hiç kuşkusu yoktu. İkinci Vakıf, elbette! Düşüncesi bile Katır’ı sınırsız genişleme politikasından durağan bir ihtiyat dönemine geri çekmeye yeten, her şeyi saran o korku. Resmi terimi “sağlamlaştırma” idi.</p>

  <p>Şimdi ise dedikodular vardı, dedikoduları durduramazdınız. Katır bir kez daha saldırıya hazırlanıyordu. Katır İkinci Vakıf’ın nerede olduğunu bulmuştu ve saldıracaktı. Katır İkinci Vakıf’la bir anlaşmaya varmıştı ve galaksiyi bölmüştü. Katır İkinci Vakıf’ın var olmadığına karar vermişti ve bütün galaksiyi ele geçirecekti.</p>

  <p>İnsanların bekleme odalarında duyduğu bütün çeşitleri listelemenin faydası yoktu. Üstelik, böylesi dedikoduların yayıldığı ilk sefer de değildi. Ama şimdi daha bir elle tutulur görünüyorlardı ve yıldızları savaşla siyasal kargaşada parlayan, durgunlukta ve barışta sönen bütün o yayılmacıların keyifleri yerine gelmişti.</p>

  <p>Bail Channis bunlardan biriydi. Gizemli İkinci Vakıf’tan korkmuyordu. Hoş, Katır’dan da korkmuyordu ve bununla övünürdü. Bu kadar genç ve bu kadar varlıklı birini uygun bulmayan kimileri ise, zekâsını Katır’ın tecrit edilmiş yaşantısıyla fiziksel görünümünün emrine bu kadar açıkça feda eden bu kadın düşkünüyle hesaplaşacakları günü bekliyorlardı. Kimse ona katılmaya cesaret edemiyordu ve ancak birkaçı gülebiliyordu, ama ona hiçbir şey olmadıkça, şanı gittikçe büyüyordu.</p>

  <p>Channis, mırıldandığı melodiye söz uyduruyordu. Anlamsız nakaratı şöyleydi: “İkinci Vakıf yaratılışı ve insanları tehdit ediyor.”</p>

  <p>Saraydaydı.</p>

  <p>Yaklaşmasıyla muazzam kapı açıldı ve o içeri girdi. Eğildi, geniş platforma çıktı. Sessizce çalışan asansörde hızla yükseldi. Katır’ın, saray kulelerinin parlaklığının en yükseğindeki kendi odasının küçük ve şatafatsız kapısının önünde durdu.</p>

  <p>Kapı açıldı…</p>

  <p>Katır’dan başka ismi ve İlk Vatandaş’tan başka unvanı olmayan adam, duvarın tek taraflı saydamlığından dışarıya, ufuktaki aydınlık ve muazzam şehre bakıyordu.</p>

  <p>Gittikçe koyulaşan alacakaranlıkta yıldızlar ortaya çıkıyordu ve aralarında ona bağlılık borcu olmayan bir tanesi bile yoktu.</p>

  <p>Bu düşünceye, gelip geçen bir buruklukla gülümsedi. Borçlu oldukları bağlılık, çok az kişinin görebilmiş olduğu bir şahsa idi.</p>

  <p>Yüzüne bakılacak birisi değildi Katır, en azından alay etmeksizin yüzüne bakılacak birisi değildi. 55 kilogramdan fazla olmayan ağırlığı, 1.53 metrelik uzunluğuna gerilmişti. Kolları ve bacakları, vücudunun nahoş cılızlığından fırlayan kemikten ibaret saplardı. Yüzü ise, yedi buçuk santim kadar dışa itilmiş etli bir gaganın çıkıntısıyla neredeyse bastırılmıştı.</p>

  <p>Sadece gözleri, yüzünün oynadığı bu toplu maskaralık şölenine hilekârlık ediyordu. Gözlerinin, galaksinin en büyük fatihi için garip kaçan yumuşaklığında, hüzün asla tam olarak yatışmazdı.</p>

  <p>Şehirde, lüks bir dünyanın üzerindeki lüks bir başgezegende bulunabilecek tüm neşe vardı. Katır, başgezegenini şu ana dek fethettiği düşmanları arasında en güçlüsü olan Vakıf’ın bulunduğu yere de kurabilirdi; ancak orası alabildiğine uzakta, galaksinin en kenarındaydı. Geleneksel olarak aristokrasinin oyun alanı halinde süregelmiş, daha merkezi bir konumdaki Kalgan, ona daha çok uyuyordu… stratejik olarak.</p>

  <p>Ama Kalgan’ın duyulmadık zenginliğiyle çoğalan geleneksel mutluluğunda huzur bulamıyordu.</p>

  <p>Ondan korkuyorlardı, onun emirlerine uyuyorlardı ve muhtemelen ona saygı bile duyuyorlardı; epeyce uzaktan. Ama hor görmeksizin kim ona bakabilirdi? Sadece kendi yaptığı Dönüşmüşler. Peki onların yapay sadakatlerinin değeri neydi? Nitelikten yoksundu. Unvanlar benimseyebilir, geleneksel ve türetilmiş işlemleri yürürlüğe koyabilirdi, ama bu bile hiçbir şeyi değiştirmezdi. En basitinden İlk Vatandaş olmak ve kendini saklamak daha iyiydi, ya da en azından, daha kötü değildi.</p>

  <p>İçinde birden güçlü ve yabani bir isyan kabardı. Galaksinin tek bir parçasından bile mahrum kalmamalıydı. Beş yıldan beridir, görülmeyen, duyulmayan, bilinmeyen İkinci Vakıf’ın uzayda hüküm süren ölümsüz, puslu tehdidi yüzünden sessiz kalmış ve kendisini buraya, Kalgan’a gömmüştü. Otuz iki yaşındaydı. Yaşlı değildi, ama öyle hissediyordu. Bedeni, mutant güçlerine rağmen bütünüyle zayıftı.</p>

  <p>Her yıldız! Görebildiği her yıldız ve göremediği her yıldız; hepsi onun olmalıydı!</p>

  <p>Hepsinden, bir parçası olamadığı bir insanlıktan, uymadığı bir galaksiden intikam alacaktı.</p>

  <p>Tepesindeki soğuk ikaz lambası yanıp söndü. Saraya girmiş olan adamın ilerleyişini takip edebiliyordu, aynı zamanda, sanki mutant duyuları ıssız alacakaranlıkta duyarlılaşmış ve çoğalmışçasına, duygusal özün temizlenişinin beyninin liflerine temasını hissetti.</p>

  <p>Çaba harcamaksızın kimliğini saptadı. Bu Pritcher’dı.</p>

  <p>Eski Vakıf’ın Yüzbaşı Pritcher’ı. O çürüyen devletin bürokratları tarafından önem verilmeyen ve ihmal edilen Yüzbaşı Pritcher. Önemsiz bir casusluk olan işini yok ettiği ve çamurdan kurtardığı Yüzbaşı Pritcher. Önce albay ve sonrasındaysa general yaptığı, faaliyet alanını galaksi çapına çıkarttığı Yüzbaşı Pritcher.</p>

  <p>Başlangıçta dişli bir asi olmasına rağmen, şimdiki General Pritcher tamamen sadıktı. Bütün bunların yanı sıra, çıkarlarını gözettiği ya da minnettarlıktan ya da adil bir değiş tokuştan dolayı değil, sadece Dönüşümün hilesi yüzünden sadıktı.</p>

  <p>Katır, Han Pritcher’ın duygusallığının her girdabını renklendiren, sadakat ve sevginin güçlü ve değişmez yüzey tabakasının farkındaydı; beş yıl önce kendisi aşılamıştı bunu. Altındaki derinliklerde bir yerde, onun inatçı kişiliğinin, kurallara karşı sabırsızlığının ve idealizminin asıl izleri duruyordu; ancak Katır’ın kendisi bile artık onları güçlükle sezebiliyordu.</p>

  <p>Arkasındaki kapı açıldı ve o da döndü. Duvarın şeffaflığı opaklaştı ve akşamın mor ışığı nükleer enerjinin beyaz parıltısına yol verdi.</p>

  <p>Han Pritcher gösterilen yere oturdu. Katır’la yapılan kişisel görüşmelerde ne eğilme, ne diz kırma, ne de unvanlar söz konusuydu. Katır, sadece “İlk Vatandaş”tı. Sadece “efendim” diye hitap ediliyordu. Onun huzurunda oturabilir ve eğer yapmak istediğiniz buysa, ona arkanızı da dönebilirdiniz.</p>

  <p>Han Pritcher’a göre bu, adamın kesin ve emin gücünün bir kanıtıydı. Bundan içtenlikle hoşnuttu.</p>

  <p>“Son raporun bana dün ulaştı. Bunu bir bakıma can sıkıcı bulduğumu inkâr edemeyeceğim, Pritcher,” dedi Katır.</p>

  <p>Generalin kaşları birbirine bitişti: “Evet, tahmin edebiliyorum; ancak, varabileceğim başka bir sonuç var olsa bile, ilgiye değer bulmuyorum. Açıkçası, İkinci Vakıf diye bir şey yok, efendim.”</p>

  <p>Katır durumu gözden geçirdi ve daha önce birçok defa yapmış olduğu gibi başını salladı: “Ebling Mis’in kanıtı var. Her zaman için Ebling Mis’in kanıtı olmuştu.”</p>

  <p>Bu yeni bir hikâye değildi. Pritcher, kendisini kısıtlamaksızın dedi ki: “Mis, Vakıf’ın gelmiş geçmiş en iyi psikologu olabilir, ama Hari Seldon’la karşılaştırıldığında bir bebekten farkı yok. Seldon’ın çalışmalarını araştırdığı sırada, sizin zihin kontrolünüzün yapay uyarımı altındaydı. Onu çok fazla zorlamış olabilirsiniz. Yanılmış olabilir. Efendim, o yanılmış <i>olmalı</i>.”</p>

  <p>Katır iç geçirdi, kederli yüzü boynunun ince sapının üzerinden ileriye fırlamıştı. “Bir dakika daha yaşayabilseydi keşke. Tam da bana İkinci Vakıf’ın yerini söylemek üzereydi. O <i>biliyordu</i>, sana söylüyorum. Geri çekilmeme gerek kalmazdı. Bekleyip durmama da gerek kalmazdı. Çok zaman kaybettim. Beş yıl bir hiç için yitip gitti.”</p>

  <p>Pritcher, hükümdarının zayıf arzusunda kusur arayamazdı; denetim altındaki zihinsel donanımı bunu engelliyordu. Bunun yerine, bir rahatsızlık, belli belirsiz bir tedirginlik hissetti: “Fakat başka ne gibi bir açıklaması mümkün olabilir ki, efendim?” dedi. “Beş defa dışarıya çıktım. Rotamı siz kendiniz belirlediniz. Altına bakılmadık asteroit bırakmadım. Eski İmparatorluk’ta, Hari Seldon’ın, ölenin yerine geçecek yeni bir imparatorluğun çekirdeğini oluşturmak üzere muhtemelen iki adet Vakıf kurmasının üzerinden, üç yüz yıl geçti. Seldon’dan yüz yıl sonrasında, bizim çok iyi tanıdığımız Birinci Vakıf, bütün sınır bölgesi boyunca biliniyordu. Seldon’dan yüz elli yıl sonrasında, eski İmparatorluk ile olan son savaş sırasında, Vakıf bütün galaksi tarafından biliniyordu. Şimdi ise üç yüz yıl oldu, öyleyse bu gizemli İkinci Vakıf nerededir? Galaktik ırmağın hiçbir girdabında yeri bilinmiyor.”</p>

  <p>“Ebling Mis, onun kendisini bir sır olarak tuttuğunu söylemişti. Ancak gizlilik onun zayıflığını güce çevirebilir.”</p>

  <p>“Var olmama ihtimalini dahi saklayabileceği denli derin bir gizlilik.”</p>

  <p>Katır, koca gözlerini, bakışlarında bir tetiktelik ve sertlikle yukarıya dikti. “Hayır. O <i>var</i>.” Kemikli bir parmak, sertçe işaret etti. “Taktiklerde hafif bir değişim söz konusu olacak.”</p>

  <p>Pritcher kaşlarını çattı. “Kendiniz mi gitmeyi planlıyorsunuz? Bunu pek de önermezdim.”</p>

  <p>“Hayır, elbette planlamıyorum. Bir kere daha dışarıya gitmek zorunda kalacaksın, son kereliğine. Ancak, komutada ek olarak bir kişi daha olacak.”</p>

  <p>Bir sessizlik oluştu, ardından Pritcher’ın sesi zorla çıktı, “Kim, efendim?”</p>

  <p>“Burada, Kalgan’da genç bir adam var; Bail Channis.”</p>

  <p>“Adını hiç duymadım, efendim.”</p>

  <p>“Hayır, duymamışsındır. Ancak çevik bir zihni var, hırslı ve Dönüşmüş <i>değil</i>.”</p>

  <p>Pritcher’ın uzun çenesi kısa bir an için titredi. “Bunun faydasını görmeyi başaramıyorum.”</p>

  <p>“Bir faydası var, Pritcher. Sen deneyimli ve becerikli bir adamsın. Bana iyi bir hizmette bulundun. Ama Dönüşmüş’sün. Hevesin, bana duyduğun çaresiz ve zorlanmış bir sadakatten ibaret. Doğal olan hevesini kaybettiğinde, bir şeyleri daha yitirdin: Muhtemelen asla tekrar yerine koyamayacağım, güç fark edilen bir güdüyü.”</p>

  <p>“Bunu hissetmiyorum, efendim,” dedi Pritcher ciddiyetle. “Sizin düşmanınız olduğum günlerdeki kadar iyi olduğum kanısındayım. Ast olmama neden olacak zayıflığı hissetmiyorum.”</p>

  <p>“Doğal olarak hissetmezsin.” Katır’ın dudakları gülümsemek üzere seğirmişti. “Senin bu konu üzerindeki yargın tarafsız olamaz. Channis’e gelince, o, kendisi için hırslı. Tamamen güvenilir; kendisinden başka kimseye sadık değil. Benim sağladığım destek sayesinde hükmünün geçerli olduğunu biliyor ve benim gücümü arttırmak için elinden geleni yapar ki böylece kendi hükmü onu görkemli hedefe taşıyabilecek denli uzun olsun. Eğer seninle giderse, bu sadece <i>kendi</i> çabalayışı için biraz daha destek sağlayacağı içindir, sadece kendisi için.”</p>

  <p>“O zaman,” dedi Pritcher hâlâ ısrar ederek, “neden benim kendi Dönüşümümü kaldırmıyoruz, eğer siz bunun beni geliştireceğini düşünüyorsanız? Artık güvenilmez birisi değilim.”</p>

  <p>“Bu asla olmaz, Pritcher. Silah ya da patlayıcıya ulaşabilecek durumdayken, Dönüşüm tarafından sıkıca tutuluyor olacaksın. Seni şu dakikada salsaydım, diğerinde çoktan ölmüş olurdum.”</p>

  <p>Generalin burun delikleri kabardı. “Böyle düşünmeniz beni kırdı.”</p>

  <p>“Seni kırmaya çalışmıyorum; ancak duygularına kendi doğal heveslerin doğrultusunda yön verebilecek olsaydın, kim bilir neye benzerlerdi. İnsan zihni, denetime karşı kızgınlıkla tepki verir. Sıradan bir hipnotizmacı, bu yüzden, birisini kendi isteği dışında hipnotize edemez. Ben yapabilirim, çünkü ben bir hipnotizmacı değilim ve inan bana Pritcher, sendeki gösteremediğin ve hatta bilmediğin bu kızgınlık, yüz yüze gelmek istemeyeceğim türden bir şey.”</p>

  <p>Pritcher başını eğdi. Yararsızlık içini burkuyordu ve onu içten içe çökmüş ve hüzünlü bir halde bırakmıştı. Çabalayarak dedi ki: “Ama bu adama nasıl güvenebilirsiniz? Tamamen, demek istiyorum, benim Dönüşümdeki halime güvenebileceğiniz kadar?”</p>

  <p>“Hoş, zannedersem tam olarak güvenemem. İşte bu yüzden sen de onunla gitmelisin. Görüyorsun, Pritcher,” onu yumuşak arkalığında oynatılan bir kürdan gibi gösteren geniş koltuğuna gömüldü, “eğer İkinci Vakıf konusunda tökezleyecek <i>olursa</i>, eğer benim yerime onlarla bir uzlaşmaya varmak ona daha kârlı <i>gelirse</i>, işte o zaman, anlıyor musun?”</p>

  <p>Pritcher’ın gözleri derin bir zevkle ışıldadı. “Bu daha iyi, efendim.”</p>

  <p>“Kuşkusuz. Ancak unutma, dizginleri mümkün olduğunca gevşek kalmalı.”</p>

  <p>“Kesinlikle.”</p>

  <p>“Ayrıca… eee… Pritcher. Genç adam yakışıklı, hoş ve son derece cana yakın. Seni kandırmasına izin verme. Vicdansız ve tehlikeli bir karakteri var. Onunla karşılaşmak için hakkıyla hazır değilsen, yoluna çıkma. Hepsi bu.”</p>

  <p>Katır tekrar yalnız kalmıştı. Işıkların solup gitmesine izin verdi ve duvar yeniden şeffaflaştı. Gökyüzü şimdi mora dönmüştü ve şehir artık ufuktaki bir ışık lekesinden ibaretti.</p>

  <p>Bunların hepsi ne içindi? Eğer her şeyin efendisi <i>olsaydı</i>, sonra ne olacaktı? Pritcher gibi adamları dobra, kendine güvenli ve güçlü olmaktan alıkoyacak mıydı sanki? Bail Channis görünümünü mü yitirecekti? Kendisi, şu an olduğundan daha fazlası mı olacaktı?</p>

  <p>Şüphelerine lanet okudu. Gerçekte neyin peşindeydi?</p>

  <p>Tepesindeki soğuk uyarı lambası yanıp söndü. Saraya girmiş olan adamın ilerleyişini takip edebiliyordu ve duygusal özün, neredeyse iradesini kırarak temizlenişinin beyninin liflerine temasını hissetti.</p>

  <p>Çaba harcamaksızın kimliğini saptadı. Bu Channis’ti. Burada Katır’ın gördüğü tekdüzelik değil, evrendeki çeşitli düzensizlikler dışında dokunulmamış ve şekillendirilmemiş güçlü bir zihnin temeldeki başkalığıydı. Dalgalarla ve taşkınlarla kıvranıyordu. Yüzeyde, ince bir tabaka halinde ihtiyat vardı; ancak, saklı girdaplarındaki alaycı ve bayağı davranışların teması hissediliyordu. Altında ise bencillik ve kendini beğenme bulunuyordu, şurada burada zalim bir mizah anlayışı taşıyor ve hepsinin altında da derin ve durgun bir hırs havuzu yatıyordu.</p>

  <p>Katır, akıntıya ulaşıp bent çekebileceğini, havuzu havzasından çevirebileceğini ve başka bir yöne zorlayabileceğini, akışlardan birisini kurutup bir diğerini başlatabileceğini hissediyordu. Ama ne fark ederdi ki? Channis’in kıvırcık başını eğip engin bir hayranlıkla yola getirseydi, bu kendisinin gündüzden kaçınıp geceyi sevmesine ve kayıtsız şartsız ona ait olan bir imparatorlukta münzevi hayatı yaşamasına neden olan acayipliğini değiştirecek miydi sanki?</p>

  <p>Arkasındaki kapı açıldı ve o da döndü. Duvarın şeffaflığı opaklaşmıştı ve karanlık, nükleer enerjinin beyaz parıltısına yol veriyordu.</p>

  <p class="baslik7">Bail Channis nazikçe oturdu, “Bu pek de beklenmedik bir onur değil, efendim,” dedi.</p>

  <p>Katır dört parmağıyla birden gagasını karıştırdı ve yanıtlarken sesi biraz hırçın çıktı. “Neden peki, genç adam?”</p>

  <p>“Bir önsezi, zannedersem. Elbette dedikoduları dinlemekte olduğumu itiraf etmediğim sürece.”</p>

  <p>“Dedikodular? Birkaç düzinesinden hangisine atıfta bulunuyorsun peki?”</p>

  <p>“Galaktik saldırının yenilenmesinin planlandığından bahsedenlere. Bunun doğru olduğunu ve benim de uygun bir rol alacağımı umut etmekteyim.”</p>

  <p>“Öyleyse bir İkinci Vakıf <i>olduğunu</i> düşünüyorsun?”</p>

  <p>“Neden olmasın? İşleri çok daha ilginç bir hale sokardı bu.”</p>

  <p>“Üstelik bununla ilgileniyorsun?”</p>

  <p>“Kesinlikle. Gizeminin ta kendisiyle! Varsayımda bulunmak için daha iyi bir konu bulabilir misiniz? Gazetelerin ekleri son zamanlarda başka hiçbir şeyle ilgilenmiyor ve muhtemelen böylesi daha anlamlı. <i>Kozmos</i>, başmakale yazarlarından birisine, arı zihinlere sahip olan ve zihinsel güçlerini pozitif bilimin bilinen her şeyiyle yarıştırabilecek denli geliştirmiş insanlardan oluşan bir dünya hakkında –yani, gördüğünüz gibi İkinci Vakıf– garip bir yazı yazdırdı. Uzaygemilerini ışık yıllarınca öteden patlatabilirlerdi, gezegenleri yörüngelerinden çıkarabilirlerdi…”</p>

  <p>“İlginç. Evet. Ancak, konu üzerinde <i>senin</i> bir fikrin var mı? Bu zihinsel güç fikrini onaylıyor musun?”</p>

  <p>“Galaksi adına, hayır! Buna benzer yaratıklar kendi gezegenlerinde kalırlar mıydı sanıyorsunuz? Hayır, efendim. Bence İkinci Vakıf gizli kalıyor, çünkü bizim düşündüğümüzden daha zayıf.”</p>

  <p>“Bu durumda, kendimi rahatça ifade edebileceğim. İkinci Vakıf’ın yerini tespit etmek için bir keşif yolculuğunu yönetmeye ne dersin?”</p>

  <p>Bir anlığına, Channis, hazırlandığından sadece biraz daha hızlı akan olayların hücumuyla sersemlemiş gözüktü. Uzayan sessizlikte, görünüşe bakılırsa dilini yutmuştu.</p>

  <p>Katır kuru bir sesle sordu: “Eee?”</p>

  <p>Channis alnını kırıştırdı. “Kesinlikle. Ancak, nereye gideceğim? Hazırda bir bilginiz var mı?”</p>

  <p>“General Pritcher seninle olacak—”</p>

  <p>“O zaman yöneten ben <i>olmayacak mıyım?</i>”</p>

  <p>“Sözümü bitirdiğimde buna kendin karar ver. Dinle, sen Vakıf’tan değilsin. Kalgan’ın yerlisisin, değil mi? Evet. O zaman, Seldon Planı ile ilgili bildiklerin çok fazla olmayabilir. Birinci Galaksi İmparatorluğu düşerken, bu yozlaşmış zamanlarda artık mümkün olmayan araçlarla tarihin gelecekteki akışını çözümlemeye çalışan Hari Seldon ve bir grup psikotarihçi, her biri galaksinin bir ucunda olmak üzere iki Vakıf kurdu. Öyle ki, yavaşça gelişen ekonomik ve sosyolojik baskılar, onları İkinci İmparatorluk için odak noktası haline getirecekti. Hari Seldon bunu başarmak için bin yıllık bir zaman dilimini hedefledi… Vakıf’lar olmaksızın otuz bin yılda olacaktı. Ama <i>beni</i> hesaba katmadı. Ben bir mutantım ve çoğunlukların ortalama tepkileriyle uğraşan psikotarihçe tahmin edilemem. Anlıyor musun?”</p>

  <p>“Mükemmel bir şekilde, efendim. Ancak benim buradaki rolüm nedir?”</p>

  <p>“Az sonra anlayacaksın. Şimdi, galaksiyi birleştirmeyi ve Seldon’ın bin yıllık hedefine üç yüz yılda ulaşmayı planlıyorum. Vakıf’lar’dan birisi, pozitif bilim adamlarının dünyası, <i>benim</i> himayemde ilerleyişini sürdürüyor. Birlik’in zenginliği ve buyruğu altında, geliştirdikleri nükleer silahlar galaksideki her şeyin hakkından gelebilir –muhtemelen İkinci Vakıf dışında. Bu yüzden, onun hakkında daha çok şey bilmeliyim. General Pritcher, hiçbir şekilde var olmadığı kanısında. Öbür türlü olduğunu ben biliyorum.”</p>

  <p>Channis kibarca sordu: “Nereden biliyorsunuz, efendim?”</p>

  <p>Katır’ın sözleri birdenbire saf öfkeye dönüşmüştü: “Çünkü denetimim altındaki zihinlere müdahale edildi. Kurnazca! Gizlice! Ama, benim fark edemeyeceğim kadar gizlice değil. Bu müdahaleler artıyor ve önemli zamanlarda değerli adamları buluyor. Artık ihtiyatın beni neden yıllarca hareketsiz tuttuğunu anlıyor musun?</p>

  <p>“İşte senin önemin burada. General Pritcher bana kalan en iyi adam, bu yüzden de artık güvende değil. Elbette, o bunu bilmiyor. Ama sen Dönüşmüş değilsin ve bu sayede Katır’ın adamları kadar kolay fark edilmezsin. Benim adamlarımın İkinci Vakıf’ı kandıracağından daha uzun bir süre onları kandırabilirsin… muhtemelen yeterince uzun bir süre. Anlıyor musun?”</p>

  <p>“Şey-y-y. Evet. Ama kusura bakmazsanız, efendim, bir sorum olacak. Adamlarınızın başına nasıl bir rahatsızlık geliyor? Böylece, eğer olursa, General Pritcher’daki değişikliği fark edebilirim. Yeniden birer Dönüşmemiş mi oluyorlar? Sadakatsizleşiyorlar mı?”</p>

  <p>“Hayır. Sana gizli olduğunu söylemiştim. Bundan daha da rahatsız edici, çünkü fark etmesi çok daha zor ve kimi zamanlar harekete geçmeden önce, adamdaki tuhaflık olağan mı, yoksa adam değiştirildi mi emin olamadan beklemem gerekiyor. Sadakatleri el sürülmemiş bir biçimde kalıyor, ama girişimcilikleri ve hünerleri silinip gidiyor. Bana, sözüm ona tamamen normal, ancak bir o kadar da işe yaramaz bir adam kalıyor. Geçen yıl içerisinde altı adamım buna maruz kaldı, en iyilerinin altısı.” Dudağının bir köşesi kıvrıldı. “Şimdi ise eğitim üslerimden sorumlular ve en içten dileklerimle, başlarına karar vermeleri gereken acil bir durumun gelmemesini umuyorum.”</p>

  <p>“Farz edelim, efendim… farz edelim ki bu İkinci Vakıf’ın işi değil. Ya tıpkı sizin gibi bir başkası; bir başka mutant varsa?”</p>

  <p>“Hesapları fazla dikkatli ve uzak vadeli. Tek bir adam, çok daha aceleci davranırdı. Hayır, bu bir dünya ve sen de benim ona karşı silahım olacaksın.”</p>

  <p>“Bu fırsata çok memnun oldum,” derken Channis’in gözleri parlıyordu.</p>

  <p>Ancak Katır, bu ani duygusal kabarmayı yakaladı. Dedi ki: “Görünüşe bakılırsa, benim halefim olmak gibi benzersiz bir ödülü hak edecek, benzersiz bir hizmette bulunacağın belli oluyor. Evet, aynen öyle. Ama biliyorsun, benzersiz cezalar da vardır. Duygusal çalışmalarım sadece sadakatin sağlanmasıyla sınırlı değil.”</p>

  <p>Channis koltuğundan korkuyla fırladığında, Katır’ın ince dudaklarına yerleşmiş olan tebessüm merhametsizdi.</p>

  <p>Sadece bir anlığına, şimşek gibi çakan tek bir anlığına, Channis ezici bir kederin azabını hissetti. Karşı konulmaz bir şekilde zihnini karartan fiziksel bir acıyla üstüne çöreklenmiş ve sonra dağılmıştı. Geriye, şiddetli bir öfke selinden başka bir şey kalmamıştı.</p>

  <p>Katır, “Öfke işe yaramaz… evet, şimdi saklıyorsun, değil mi?” dedi. “Ama ben görebiliyorum. Sadece unutma, <i>bu</i> çeşit işler daha şiddetlendirilip sürekliliği korunabilir. Duygusal denetimle insanları öldürdüm ve daha zalimce bir ölüm yoktur.”</p>

  <p>Durdu. “Hepsi bu kadar!”</p>

  <p class="baslik7">Katır tekrar yalnız kalmıştı. Işıkların solup gitmesine izin verdi ve duvar yeniden şeffaflaştı. Gökyüzü siyahtı ve yükselen galaksi sarmalı, uzayın kadife derinlikleri boyunca pullarını saçıyordu.</p>

  <p>Nebulanın bütün o pusluluğu, geriye bir ışık bulutu kalana dek birbirinin içinde eriyecek denli sayısız yıldızdan oluşuyordu.</p>

  <p>Hepsi onun olacaktı.</p>

  <p>Şimdiyse düzenlenecek son bir şey kalmıştı, sonra uyuyabilirdi.</p>

  <p class="baslik14">İlk Perde Arası</p>

  <p class="baslik7">İkinci Vakıf’ın Yönetim Kurulu oturumdaydı. Bize göre ise, onlar sadece birer ses. Ne toplantının tam görüntüsü, ne de katılanların kimliği bu noktada önemli.</p>

  <p>Ne de, açık konuşmak gerekirse, oturumun herhangi bir bölümünden bir çıkarım yapmayı düşünebiliriz; ummaya hakkımız olan minimum anlaşılabilirliği bile tamamen feda etmek istemediğimiz sürece, tabii.</p>

  <p>Bizim burada ilgilendiğimiz, psikologlar; hem sadece psikolog da değiller. İyisi mi, psikoloji alanına yönlenmiş bilim adamları diyelim. Bu da, bilimsel felsefe hakkındaki asıl anlayışları, bildiğimiz tüm yönelimlerden farklı alanlara kaymış kişiler demektir. Bilim adamlarının, pozitif bilimin gözlemsel alışkanlıklarından sonuca varılan aksiyomları ile geliştirdikleri “psikoloji”nin, PSİKOLOJİ ile ilişkisi en belirsiz noktadadır.</p>

  <p>Bu da, kör bir adama renk kavramını en fazla açıklayabileceğim noktaya hemen hemen geldiğim yerdir; hele ben de dinleyiciler kadar kör iken.</p>

  <p>Esas anlatılan, oradaki zihinlerin, birbirlerinin işleyişini tam anlamıyla kavradığı ve bunun da sadece genel bir teori olmaktan öte, uzun bir dönem boyunca belirli kişilere özel olarak uygulanmış olduğuydu. Bizim bildiğimiz haliyle konuşma, gereksizdi. Bir cümle parçası, fazla nefes tüketilen bir gereksizliğe neredeyse eşitti. Bir mimik, bir homurtu, yüz çizgilerinde bir kıvrılma, hatta anlamlı bir şekilde zamanlanmış bir duraklama bile bilginin özsuyunu sağlıyordu.</p>

  <p>Bu yüzden, ince ayrıntıları kaybetme riskine rağmen, konferansın ufak bir parçasını, çocukluktan beri pozitif bilim felsefesine yönlendirilmiş zihinler için gereken gayet kesin sözcük kombinasyonlarına çevirme hakkı bulunmuştur.</p>

  <p>Baskın olan “bir” ses vardı ve o da, yalnızca “Birinci Sözcü” olarak anılan kişiye aitti.</p>

  <p>Dedi ki: “Katır’ın ilk delice hamlesini neyin durdurduğu şimdi açıkça anlaşılıyor. Meselenin şu durumda… Bizim, eee, kurumumuzun bunda bir rolünün olduğunu söylemek mümkün değil. Görünüşe göre, Birinci Vakıf’ta “psikolog” olarak adlandırdıkları birinin yapay bir şekilde yükseltilen beyin enerjisi aracılığıyla yerimizi neredeyse tespit etti. Psikolog, keşfini Katır’a bildiremeden önce öldürüldü. Bu öldürmeye neden olan olaylar Üçüncü Aşama’nın altındaki tüm hesaplamalar için rastlantısaldır. Sizin devraldığınızı farz edin.”</p>

  <p>Sesin bir tonlamasıyla işaret edilen, Beşinci Sözcü idi. Sert nüanslarla, “Şüphesiz ki durum kötüye kullanıldı,” dedi. “Biz, elbette, bir toplu saldırıya, özellikle Katır gibi zihinsel açıdan olağanüstü bir kişi tarafından yönlendirilen bir saldırıya karşı savunmasızız. Birinci Vakıf’ın fethiyle galakside itibar kazandıktan kısa bir süre, net konuşmak gerekirse yarım yıl sonra Trantor’daydı. Diğer bir yarım yıl içerisinde buraya gelir ve kazanma ihtimalimiz de müthiş derecede aleyhimize olurdu; net konuşmak gerekirse yüzde doksan altı nokta üç, artı eksi yüzde sıfır nokta sıfır beş. Onu durduran güçleri çözümlemek için hatırı sayılır bir süre harcadık. Tabii ki, onu ilk mahalde bu denli hızla hareket ettirenin ne olduğunu biliyoruz. İçsel çapraşıklıkları, fiziksel biçimsizliği ve zihinsel eşsizliği hepimiz için gün gibi açık. Bununla beraber, ancak Üçüncü Aşama’ya girdikten sonra, yani <i>olaydan sonra</i> ona karşı dürüst bir ilgi besleyen başka bir insanın karşısında anormal davranma ihtimalini saptayabildik.</p>

  <p>“Böylesi anormal bir hareket ancak uygun zamanda başka bir kişinin varlığına dayanacağına göre, buraya kadar bütün ilişki rastlantısaldı. Casuslarımız, Katır’ın psikiyatristini öldürenin bir kadın; hem de Katır’ın, sırf kendisinden hoşlanıyor diye, duygusal olarak güvendiği ve bu yüzden de zihinsel denetim altında tutmadığı bir kadın olduğuna emin.</p>

  <p>“Bizi uyarmış olan bu olaydan beri, ki ayrıntı isteyenler için konunun matematiksel bir sağlaması Merkezi Kütüphane’ye yerleştirilmiştir, Katır’ı, Seldon’ın bütün tarih tasarısını günbegün riske atan alışılmışın dışında yöntemlerle uzak tuttuk. Hepsi bu kadar.”</p>

  <p>Birinci Sözcü, toplanmış olanların bütün imaları özümsemesine izin vermek için bir dakikalığına durakladı. “Öyleyse durum oldukça dengesiz. Seldon’ın asıl tasarısı kırılma noktasına kadar eğrildiğine göre, bütün bu meselede korkunç önsezi eksikliğimizle büyük bir hata yaptığımızın üzerine basmalıyım, planda geri dönüşü olmayan bir aksaklık ile karşı karşıyayız. Zaman yanımızdan geçip gidiyor. Bize tek bir çözüm yolu kaldığını düşünüyorum ve o bile riskli.</p>

  <p>“Katır’ın bizi bulmasına izin vermeliyiz… bir bakıma.”</p>

  <p>Tepkileri gördüğü bir başka duraklama, sonra: “Tekrar ediyorum, bir bakıma!”</p>
</body>
</html>
