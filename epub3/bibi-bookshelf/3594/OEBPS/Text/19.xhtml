<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik5"><b>QUORISTON SAVAŞI</b> — … 1, 3, 377 V.D.’de, Kalgan’ın derebeyi Lord Stettin ve Vakıf arasında meydana gelen bu savaş, Aradönem sırasındaki son önemli savaştı…</p>

  <p class="baslik6">GALAKTİK ANSİKLOPEDİ</p>

  <h2>13</h2>

  <p class="baslik10">Savaşın Sonu</p>

  <p class="baslik7">Jole Turbor, savaş muhabirliği olan son görevi sırasında, iri kıyım gövdesini hava kuvvetleri üniformasının içinde buldu, bu hoşuna da gidiyordu. Tekrar canlı yayında olmaktan hoşlanıyordu ve İkinci Vakıf’a karşı olan ümitsiz mücadelenin öfkeli çaresizliği, onu, kıymetli gemiler ve sıradan insanlarla dolu yeni bir tür mücadelenin heyecanıyla baş başa bırakmıştı.</p>

  <p>Kesin olan bir şey varsa, o da Vakıf’ın mücadelesinin zaferlerle taçlanmadığıydı, ama konu üzerinde felsefe yapabilmek hâlâ mümkündü. Altı ay sonra, Vakıf’ın özüne hâlâ dokunulmamıştı ve donanmanın da çekirdeği yerinde duruyordu. Savaşın başından beri yapılan yeni eklemelerle, sayısal olarak neredeyse Ifni’deki yenilgi öncesi kadar kalabalık ve teknik olarak da daha güçlüydü.</p>

  <p>Bu esnada, gezegen savunmaları güçlendiriliyor, silahlı kuvvetler daha iyi eğitiliyor, idari verimlilik biraz toparlanıyor ve Kalgan’ın muzaffer donanması da “alınan” bölgeyi zapt etmek uğruna kendisini sefahate veriyordu.</p>

  <p>O sırada Turbor, Anacreon sektörünün dış kesimlerindeki Üçüncü Donanma ile birlikteydi. Kendisinin bunu bir “küçük adamın savaşı” yapma politikası doğrultusunda, gönüllü Üçüncü Sınıf Mühendis Fennel Leemor ile röportaj yapıyordu.</p>

  <p>“Bize biraz kendinden bahset, tayfa,” dedi Turbor.</p>

  <p>“Söyleyecek pek bir şey yok.” Leemor ayağını olduğu yerde sürüdü ve sanki onu o sırada hiç şüphesiz gören milyonları o da görebiliyormuş gibi, utangaç ve silik bir tebessümün yüzüne yayılmasına izin verdi. “Locrisliyim. Hava aracı fabrikasında bölüm başkanı olarak çalışıyorum, maaşı da iyi. Evliyim, iki çocuğum var, ikisi de kız. Şey, onlar dinliyorlarsa diye bir merhaba diyebilir miyim?”</p>

  <p>“Devam et dostum, video tamamen senin.”</p>

  <p>“Ah, teşekkürler.” Ağzında lafı geveleyerek, “Merhaba Milla, eğer dinliyorsan,” dedi. “Ben iyiyim. Sunni nasıl? Ya Tomma? Hep sizi düşünüyorum ve belki de limana geri döndüğümüzde sıla izni alacağım. Yiyecek kolini aldım, ama geri yolluyorum. Biz düzenli olarak karavana yiyoruz, ama sivillerin biraz darda olduklarını söylüyorlar. Sanırım hepsi bu kadar.”</p>

  <p>“Gelecek sefer Locris’te olduğumda onu bir yoklayıp yiyecek sıkıntısı çekmediğinden emin olacağım. Tamam mı?”</p>

  <p>Genç adam geniş bir tebessüm etti ve başını salladı. “Teşekkür ederim, Bay Turbor. Buna çok memnun olurdum.”</p>

  <p>“Tamam. Sanırım söylemiştin. Gönüllüsün değil mi?”</p>

  <p>“Evet öyle. Eğer biri benimle kavgaya girerse, birisinin beni sürüklemesini beklemeye ihtiyacım yok. <i>Hober Mallow</i>’u duyduğum gün katıldım.”</p>

  <p>“Örnek birisin. Çok çarpışma gördün mü? Fark ettiğim üzere, iki savaş yıldızı takıyorsun.”</p>

  <p>“Pehh.” Adam tükürdü. “Onlar savaş değil kovalamacaydı. Kalganlılar, kendi lehlerine beşe bir ya da daha iyi bir oran yakalamadıkça saldırmazlar. O zaman bile kenardan sokulup, gemileri teker teker indirmeye çalışıyorlar. Kuzenim İfni’deydi, şu onları atlatan eski <i>Ebling Mis</i> gemisinde. Orada da aynı olduğunu söylüyor. Bizim kanat bölüğümüze karşı ana donanmaları vardı ve sadece beş gemimiz kalana kadar, dövüşmek yerine gizlice sokulmaya devam ettiler. O çatışmadaki gemilerin iki katı kadarını indirdik.”</p>

  <p>“O zaman savaşı kazanacağımızı düşünüyorsun?”</p>

  <p>“Elbette, şimdi geri çekilmediğimize göre. İşler çok kötü gitse bile, İkinci Vakıf duruma el koyar. Seldon Planı hâlâ devrede ve <i>onlar</i> da bunu biliyorlar.”</p>

  <p>Turbor’un dudakları biraz büküldü. “İkinci Vakıf’a güveniyorsun öyleyse?”</p>

  <p>Yanıt, dürüst bir şaşkınlıkla geldi. “Eh, herkes öyle yapmıyor mu?”</p>

  <p class="baslik7">Astsubay Tippellum, viziprogramdan sonra Turbor’un odasına girdi. Muhabire bir puro uzattı ve kepini, kafasının arkasına doğru riskli bir dengeye oturtana dek itti.</p>

  <p>“Bir mahkûm yakaladık.”</p>

  <p>“Evet?”</p>

  <p>“Ufak, deli bir tip. Tarafsız olduğunu iddia ediyor, diplomatik dokunulmazlıktan bahsediyor. Ona ne yapacaklarım bildiklerini sanmıyorum. Adı Palvro, Palver, ona benzer bir şey ve Trantor’dan olduğunu söylüyor. Savaş alanında ne yapıyor bilmiyorum.”</p>

  <p>Fakat Turbor ranzasında oturur pozisyona geçmişti ve uyuklamak üzere olduğu aklından çıkıvermişti. Darell ile son görüşmesini çok iyi hatırlıyordu, savaşın ilan edilmesinden bir gün sonrasıydı ve kendisi de uzaya açılmak üzereydi.</p>

  <p>“Preem Palver,” dedi. Bu bir açıklamaydı.</p>

  <p>Tippellum duraksadı ve dumanın, ağzının kenarından süzülmesine izin verdi. “Öyle,” dedi. “Uzay aşkına nereden bildin peki?”</p>

  <p>“Boş ver. Onu görebilir miyim?”</p>

  <p>“Ah, uzay aşkına, bunu ben söyleyemem. İhtiyar onu sorgulamak için kendi odasına aldı. Herkes onun bir casus olduğunu düşünüyor.”</p>

  <p>“Eğer adam söylediği kişiyse, onu tanıdığımı ihtiyara söyle. Sorumluluğu ben üstlenirim.”</p>

  <p class="baslik7">Üçüncü Donanma’nın amiral gemisindeki Kaptan Dixyl, gözünü ayırmadan büyük dedektörü seyrediyordu. Hiçbir gemi, hareketsiz yatıyor olsa da, bir nükleer radyasyon kaynağı olmayı engelleyemezdi ve bu radyasyonun odak noktası, üç boyutlu bir alandaki ufak bir pırıltıydı.</p>

  <p>Vakıf gemilerinin her biri de gösteriliyordu ve tarafsız olduğunu iddia eden şu ufak tefek casus da yakalandığına göre, geriye, atlanan hiçbir pırıltı kalmamıştı. O dışarıdan gelen gemi, kaptanın bölgesinde bir süreliğine koşuşturmacaya neden olmuştu. Taktiklerin kısa vadede değişmesi gerekebilirdi.</p>

  <p>“Saptadığına emin misin?” diye sordu.</p>

  <p>Kumandan Cenn başıyla onayladı. “Hava filomu üstuzaya çıkaracağım: yarıçap, 10,00 parsek; teta, 268,52 derece; pi, 84,15 derece. Başlangıç noktasına dönüş 1330’da. Toplam yokluk 11,83 saat.”</p>

  <p>“Doğru. Artık tam saptanan dönüşe hem zaman, hem de uzay açısından güvenmek zorundayız. Anlaşıldı mı?”</p>

  <p>“Evet, kaptan.” Kol saatine baktı, “0140’ta gemilerim hazır olacak.”</p>

  <p>“İyi,” dedi Kaptan Dixyl.</p>

  <p>Kalgan hava filosu, henüz dedektörün menzilinde değildi, ama yakında öyle olacaktı. Bu etkiden bağımsız bir bilgi vardı. Cenn’in filosu olmadan, Vakıf’ın kuvvetleri sayıca epey azınlıkta olurdu, ama kaptan kendisine epey güveniyordu. <i>Fazlasıyla</i> güveniyordu.</p>

  <p class="baslik7">Preem Palver, üzgün üzgün etrafına bakındı. Önce şu uzun, cılız amirale; sonra da hepsi üniformalı olan diğerlerine; en son olarak da, kendisiyle konuşmak istediğini söyleyen ve diğerlerinin aksine yakası açık olan ve boyunbağı takmayan şu sonuncusuna, iri yarı ve şişman adama baktı.</p>

  <p>Jole Turbor şöyle diyordu: “Bu durumdaki ciddi olasılıkların tamamen farkındayım amiral, ama size, eğer onunla birkaç dakikalığına konuşabilirsem, bu belirsizliği ortadan kaldırabileceğimi söylüyorum.”</p>

  <p>“Onu benim önümde sorgulamaman için bir neden var mı?”</p>

  <p>Turbor dudaklarını büzdü ve ayak direyerek baktı.</p>

  <p>“Amiral,” dedi, “sizin geminize bağlı çalışmaya başladığımdan beri, Üçüncü Donanma harikulade bir basın mensubu kazandı. İsterseniz, adamlarınızı kapının dışında nöbete koyabilirsiniz ve beş dakika içinde geri dönebilirsiniz. Ama bu esnada, bana biraz ayak uydurunuz ve halkla olan ilişkinizde buna pişman olmayacaksınız. Beni anlıyor musunuz?”</p>

  <p>Anlamıştı.</p>

  <p>Sonra Turbor, baş başa kaldıklarında, Palver’a dönüp sordu, “Çabuk, kaçırdığın kızın adı ne?”</p>

  <p>Palver ise sadece iri iri açılmış gözlerle bakıp başını sallayabildi.</p>

  <p>“Sana bir şey ifade etmiyor olamaz,” dedi Turbor. “Eğer yanıtlamazsan, bir casus olursun ve savaş zamanında casusların icabına mahkeme yapılmadan bakılır.”</p>

  <p>“Arcadia Darell!” diye zorlukla soludu Palver.</p>

  <p>“<i>Güzel!</i> Öyleyse tamam. Güvende mi?”</p>

  <p>Palver başıyla onayladı.</p>

  <p>“Buna emin olsan iyi edersin, yoksa senin için hiç de iyi olmaz.”</p>

  <p>“Sağlığı iyi ve tamamen güvende,” dedi Palver, yemi atarak.</p>

  <p>Amiral döndü. “Eee?”</p>

  <p>“Bu adam, efendim, bir casus değil. Size söylediklerine inanabilirsiniz. Onun için ben kefilim.”</p>

  <p>“Öyle demek?” Amiral kaşlarını çattı. “O zaman, Trantor’da, Terminus ile tahıl ve patates sevkiyatı ile ilgili bir anlaşma yapmak isteyen bir tarım kooperatifini temsil ediyor. Eh, tamam ama şimdi gidemez.”</p>

  <p>“Neden gidemem?” diye sordu Palver çabucak.</p>

  <p>“Çünkü bir savaşın tam ortasındayız. Savaş bittikten sonra, eğer hâlâ sağ olursak, sizi Terminus’a götüreceğiz.”</p>

  <p class="baslik7">Uzaya yayılan Kalgan donanması, inanılmaz bir uzaklıktan Vakıf gemilerini fark etti ve kendileri de aynı şekilde fark edildiler. Her biri diğerinin büyük dedektöründeki ateş böcekleriymiş gibi, boşluğun içinde birbirlerine yaklaştılar.</p>

  <p>Vakıf amirali kaşlarını çattı ve, “Bu onların ana hücumu olmalı. Sayılarına baksanıza,” dedi. Sonra da, “Gerçi bizim önümüzde yıkılmadan duramazlar, eğer Cenn’in müfrezesine güvenebilirsek tabii,” diye ekledi.</p>

  <p>Kumandan Cenn saatler önce, yaklaşan düşman ilk fark edildiğinde donanmayı terk etmişti. Artık planı değiştirebilmenin bir yolu yoktu. İşe yarasın ya da yaramasın, gene de amiral kendini oldukça rahat hissediyordu. Subaylar da öyle. Ve adamlar da.</p>

  <p>Tekrar ateş böceklerini seyrettiler.</p>

  <p>Ölümcül bir bale gibi, kusursuz bir düzende kıvılcımlar saçıyorlardı.</p>

  <p>Vakıf donanması yavaşça geriledi. Saatler geçti ve donanma, yine yavaşça yön değiştirdi, sanki rotasının hafif dışına çıkan düşmanı kızdırıyordu. Sonra biraz daha yön değiştirdi.</p>

  <p>Savaş planının diktatörlerine göre, Kalgan gemileri tarafından işgal edilmesi gereken belli bir hacim vardı. Vakıfçılar o hacmin dışına ağır ağır çıktıkça, açtıkları bu boşluğa Kalganlılar kayıyordu. Dışarı tekrar çıkanlara hararetle ve aniden saldırılıyordu. Yerinde duranlara dokunulmuyordu.</p>

  <p>Her şey, Lord Stettin’in gemilerinin önceliği almaya gönülsüzlüğüne ve kimsenin saldırmadığı yerde kalmayı istemelerine bağlıydı.</p>

  <p class="baslik7">Yüzbaşı Dixyl kol saatine duygusuzca baktı. Saat 1310’u gösteriyordu.</p>

  <p>“Yirmi dakikamız var,” dedi.</p>

  <p>Yanındaki teğmen başını gerginlik içinde salladı. “Şu ana kadar her şey yolunda görünüyor, yüzbaşım. Yüzde doksandan fazlasını çevirmiş durumdayız. Eğer onları bu şekilde tutabilirsek…”</p>

  <p>“Evet! Eğer…”</p>

  <p>Vakıf gemileri bir kez daha çok yavaşça, süzülürcesine ilerliyorlardı. Kalganlılar’ı geri çekilmeye zorlayacak kadar değil, tam da onları ilerlemeye cesaretlendirecek kadar hızlıydılar. Kalganlılar beklemeyi tercih ettiler.</p>

  <p>Dakikalar akıp gitti.</p>

  <p>Saat 1325’te, amiralin zili Vakıf hattının yetmiş beş gemisinde birden çaldı ve onlar da, Kalgan donanmasının üç yüz gemilik ön cephesine doğru en üst ivmeyle harekete geçtiler. Kalgan kalkanları devreye girdi ve dev enerji sütunları uzandı. Üç yüz geminin tamamı aynı noktaya kilitlenmişti, üzerlerine amansızca, kaygısızca saldıran gemilere…</p>

  <p>Cenn’in kumandasındaki elli gemi, saat 1330’da, hesaplanmış bir noktaya, hesaplanmış bir zamanda yapılan tek bir üstuzay sıçramasıyla boşlukta belirivermiş ve Kalgan artçılarına yırtıcı bir öfkeyle saldırmışlardı.</p>

  <p>Tuzak mükemmel çalıştı.</p>

  <p>Kalganlılar sayıca hâlâ üstündü, ama sayı sayacak halleri kalmamıştı. İlk çabalamaları kaçmak içindi, düzen bir kez bozulup düşman gemileri birbirlerinin yollarına acemice çıktıkça, darbeye daha açık hale gelmişlerdi.</p>

  <p>Bir süre sonra, olayın boyutu bir fare avına dönmüştü.</p>

  <p>Donanmalarının çekirdeği ve gururu olan üç yüz Kalgan gemisinin altmış kadarı, çoğu neredeyse umutsuzca tamir edilemez durumda Kalgan’a geri dönebildi. Vakıf’ın kaybı ise, yüz yirmi beş gemiden sekiziydi. 377 yılının üçüncü günüydü.</p>

  <p class="baslik7">Kutlamanın zirveye ulaştığı sırada, Preem Palver, Terminus’a iniş yaptı. Bu taşkınlığı rahatsız edici bulmuştu, ama gezegeni terk etmeden önce, iki şey başarmış ve bir de istek almıştı.</p>

  <p>Başardığı iki şey şunlardı: 1) Palver’ın kooperatifinin, gelecek yıla kadar ayda yirmi gemi yükünde belirlenmiş gıda maddesini savaş fiyatından getireceğine dair bir antlaşma yapmıştı, hem de, son çarpışma sayesinde, savaş riski olmadan. 2) Arcadia’nın dört kısa sözcüğünü Dr. Darell’a iletmişti.</p>

  <p>Şaşkınlık dolu bir an için, Darell koca gözlerle ona bakmış ve sonra da ricasını belirtmişti. Bu, Arcadia’ya bir yanıt götürmekti. Palver’ın hoşuna gitmişti; basit bir yanıttı ve bir anlamı vardı. Şöyleydi: “Artık geri dön. Hiçbir tehlike kalmadı.”</p>

  <p class="baslik7">Lord Stettin öfkeden kuduruyordu. Tüm silahlarının ellerinde kırılmasını seyretmek, ordusunun sıkı saflarının aniden dağılan çürük bir ipliğe dönüşmesini hissetmek, ağırkanlılığı kaynayan bir lava çevirirdi. Ayrıca çaresizdi de ve bunu biliyordu.</p>

  <p>Haftalardır iyi uyumamıştı. Üç gündür tıraş olmamıştı. Bütün görüşmelerini iptal etmişti. Amiralleri kendi başlarına bırakılmışlardı ve iç isyanla uğraşmak zorunda kalması için başka bir yenilgiye ihtiyacı olmadığını ve çok az zamanı kaldığını Kalgan Lordu’ndan daha iyi hiç kimse bilemezdi.</p>

  <p>Birinci Bakan Lev Meirus’un bir faydası yoktu. Orada öylece dikiliyordu, sakindi ve çirkin bir yaşlılıktaydı; ince, sinirli parmağı her zamanki gibi burnundan çenesine inen çizginin üstünde geziniyordu.</p>

  <p>“Eee,” diye bağırdı Stettin, “bir şeylere katkıda bulunsana. Burada yenilmiş kalmış durumdayız, anlıyor musun? <i>Yenilmiş</i>. Peki neden? Neden olduğunu bilmiyorum. İşte burada sen devreye giriyorsun. Ben neden olduğunu bilmiyorum. <i>Sen</i> biliyor musun?”</p>

  <p>“Sanırım evet,” dedi Meirus sakince.</p>

  <p>“İhanet!” Sözcük alçak bir sesle çıkmıştı, diğerleri de öyle devam etti. “İhanetten haberin vardı, ama bunu gizli tuttun. İlk Vatandaşlık’tan kapı dışarı ettiğim o ahmağa hizmet etmiştin ve benim yerime geçen herhangi bir rezil sıçana da hizmet edebileceğini düşünüyorsun. Eğer öyle davrandıysan bunun için iç organlarını sökeceğim ve senin canlı gözlerinin önünde yakacağım.”</p>

  <p>Meirus etkilenmemişti. “Size kendi şüphelerimi birden çok kez aşılamaya çalıştım. Kulağınızın dibinde tekrar tekrar söyledim ve siz diğerlerinin tavsiyesine uymayı tercih ettiniz, çünkü bu egonuzu daha çok tatmin ediyordu. Olaylar benim korktuğumdan da beter çıktı. Şimdi de dinlemek umurunuzda değilse, söyleyin efendim ve zamanı geldiğinde de, hiç şüphesiz ilk işi barış anlaşması imzalamak olacak ardılınızla ilgileneceğim.”</p>

  <p>Stettin kırmızı gözlerle adama baktı, koskoca yumruklarını yavaşça sıkıp bırakıyordu. “Konuş, seni kırçıl sümüklüböcek. <i>Konuş?</i>”</p>

  <p>“Size sık sık, Katır olmadığınızı söylemiştim, efendim. Gemiler ve silahlar denetiminiz altında olabilir, ama uyruklarınızın zihinlerini denetleyemezsiniz. Kiminle savaştığınızın farkında mısınız, efendim? Hiç yenilmemiş olan, Seldon Planı tarafından korunan Vakıf’la savaşıyorsunuz, yeni bir imparatorluk kurması kaderinde yazılı olan Vakıf’la.”</p>

  <p>“Plan falan yok. Artık yok. Munn öyle dedi.”</p>

  <p>“Öyleyse Munn yanılıyor. Eğer haklı olsaydı ne olacaktı ki? Siz ve ben, efendim, o insanlar değiliz. Kalgan’ın kadınları ve erkekleri ve uyruğundaki diğer dünyaları, Seldon Planı’na büsbütün ve şaşmaz bir inanç besliyorlar, tıpkı galaksinin bu yakasının tüm sakinleri gibi. Yaklaşık dört yüz yıllık tarih, Vakıf’ın yenilmez olduğunu öğretiyor. Eski Galaksi İmparatorluğu’nun ne krallıkları, ne de diktatörleri bunu yapabilirdi.”</p>

  <p>“Katır yaptı ama.”</p>

  <p>“Kesinlikle ve o hesaplamaların ötesindeydi, siz ise değilsiniz. Daha kötüsü, insanlar da sizin böyle olmadığınızı biliyorlar. Böylece de, gemileriniz, bilinmeyen bir yolla yenilmekten korkarak savaşa gidiyor. Planın hayali dokusu üzerlerine öyle bir çöküyor ki, sakınıyorlar, saldırmadan önce bakıyorlar ve biraz fazla şüpheye düşüyorlar. Öte yandan, aynı hayali doku, düşmanı güvenle dolduruyor, korkuyu ortadan kaldırıyor ve önceki yenilgilerin koşulları altında moralini yerine getiriyor. Neden olmasın? Vakıf, her zaman için önce yenilmiş ve sonunda da kazanmıştır.</p>

  <p>“Peki sizin moraliniz, efendim? Düşman bölgesinin her yerinde duruyorsunuz. Kendi hükümdarlıklarınız işgal edilmedi ve hâlâ da böyle bir tehlike söz konusu değil, fakat yenildiniz. Zafer için bir olasılık bulunduğuna bile inanmıyorsunuz, çünkü böyle bir şey olmadığını biliyorsunuz.</p>

  <p>“Öyleyse önlerinde eğilin, yoksa yenilip dibe vuracaksınız. Gönüllü olarak eğilin, belki birkaç kalıntıyı kurtarabilirsiniz. Akıl ve morali göz ardı ettiniz ve onlar da sizi başarısızlığa uğrattı. Şimdi tavsiyemi dinleyin. Sizde Vakıf’ın adamı, Homir Munn var. Onu serbest bırakın. Terminus’a geri yollayın ki, barış önerinizi de beraberinde götürsün.”</p>

  <p>Stettin, kaskatı kesilmiş solgun dudaklarının ardından dişlerini gıcırdattı. Ama başka ne seçeneği vardı ki?</p>

  <p class="baslik7">Yeni yılın sekizinci gününde, Homir Munn Kalgan’dan ayrıldı. Terminus’tan yola çıktığından beri altı aydan fazla olmuştu; bu süre zarfında ise, bir savaş etrafı kasıp kavurmuş ve sona ermişti.</p>

  <p>Tek başına gelmişti, ama refakat edilerek ayrıldı. Özel yaşamına kapanmış basit bir adam olarak gelmişti; tayin edilmemiş olmasına rağmen, barışın gerçek elçisi olarak gidiyordu.</p>

  <p>En çok değişmiş olan şey ise, İkinci Vakıf hakkındaki önceki tasalarıydı. Sonunda Dr. Darell’a; şu ehil, girişken genç Anthor’a; hepsine gerçeği anlatışını en ince ayrıntısına kadar aklında canlandırıyor ve kahkahalara boğuluyordu.</p>

  <p>Biliyordu. O, Homir Munn, en sonunda gerçeği biliyordu.</p>
</body>
</html>
