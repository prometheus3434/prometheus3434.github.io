<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>3</h2>

  <p class="baslik10">İki Adam ve Bir Köylü</p>

  <p class="baslik7">Rossem, galaksi tarihinde genelde göz ardı edilmiş ve daha mutlu olan sayısız gezegendeki insanlara kendini nadiren fark ettirebilmiş sıradışı dünyalardan birisidir.</p>

  <p>Galaksi İmparatorluğu’nun son zamanlarında, viranelerinde birkaç siyasi mahkûm ikamet etmiş ve ufak bir donanma garnizonu da onu tamamen terk edilmiş durumda kalmaktan kurtarmıştı. Sonra mücadelenin habisleştiği zamanlarda, Hari Seldon’ın zamanından bile önce; dönemin on yıllarca güvensizlik ve tehlikeyle dolu olmasından yorulmuş, yağmalanan gezegenlerden ve bir dizi adı var sanı yok imparatorun birkaç hainlik karşılığında kendi mevkilerini sağlama alma çabasından ve verimsiz yıllardan bezmiş olan daha dayanıksız türden insanlar, nüfusun daha yoğun olduğu merkezlere kaçmış ve galaksinin ücra köşelerine sığınmışlardı.</p>

  <p>Rossem’in soğuk ıssızlıklarında köyler birbirine sokulmuştu. Yılın dokuz ayı boyunca kar ince ince yağarken, Rossem’in güneşi, ısısının her damlasını kendisine ayıran kırmızımtırak bir cimriydi. Dayanıklı yerli hububat taneleri, karın bastırdığı aylar boyunca toprakta hareketsiz yatar, sonra güneşin gönülsüz ışıması ısıyı hemen hemen elli dereceye çıkarttığında, adeta telaşlı bir hızla büyüyüp olgunlaşırdı.</p>

  <p>Küçük, keçimsi hayvanlar ufak, üçlü toynaklarıyla karı eşeleyerek otlaklardan beslenirlerdi.</p>

  <p>Bu sayede, Rossem’in insanlarının kendi sütleri, ekmekleri ve bir hayvanı gözden çıkarabildiklerinde etleri bile vardı. Gezegenin ekvator bölgesinin yarısını yamru yumru budaklarıyla kaplamış karanlık ve meşum ormanlar, barınmak için sağlam ve ince damarlı odun sağlıyordu. Belli başlı madenler ve kürklerle birlikte bu odun, ihraç edilmeye bile uygundu ve İmparatorluk gemileri defalarca gelip, karşılığında tarım makineleri, nükleer ısıtıcılar ve hatta televizyonlar bile getirmişti. Uzun kış köylüye kasvetli bir kış uykusu dayattığı için, sonuncusu pek de uygunsuz kaçmıyordu.</p>

  <p>İmparatorluk tarihi, Rossem’in köylülerini es geçmişti. Sabırsız ticaret gemileri haber getirebilirdi; ara sıra da yeni kaçaklar gelirdi. Bir keresinde, tek seferde nispeten büyükçe bir grup gelip yerleşmişti. Bunların, galakside genelde ne olup bittiği hakkında haberleri olurdu.</p>

  <p>İşte o zaman Rossemliler, yayılan savaşları, katledilen kitleleri, gaddar imparatorları ve isyankâr valileri işitirlerdi. Cılız güneşin altında kasaba meydanında oturup insanların fenalıkları hakkında felsefe yaparlar, iç çekip başlarını sallarlar ve kürklü yakalarını sakallı yüzlerine iyice çekerlerdi.</p>

  <p>Bir süre sonra, hiç ticaret gemisi gelmez oldu ve hayat daha zorlaştı. Yabancı, yumuşak yiyecekler, tütün ve makineler tedarik edilmez oldu. Televizyonların hiperbantlarında bir araya gelen kırık dökük muğlak sözler, gittikçe rahatsız eden haberler getirdi. Sonunda ise, Trantor’un talan edildiği yayınlandı. Bütün galaksinin başgezegeni olan dünya, imparatorların görkemli, ulaşılamaz, kıyaslanamaz, dillere destan olmuş yurdu yağmalanmış, harap edilmiş ve tam bir yıkıma uğramıştı.</p>

  <p>Bu akıl almaz bir şeydi ve Rossem’in tarlalarını tırmıklayan köylülerin çoğu için, galaksinin sonunun vakti gelmiş gibi de gözükebilirdi.</p>

  <p class="baslik7">Sonra, diğerlerine benzemeyen bir gün, yeniden bir gemi geldi. Her köydeki yaşlılar bilgece başlarını salladılar ve babalarının zamanında da tıpkı böyle olduğunu fısıldamak için yaşlı göz kapaklarını araladılar, ama aslında pek de öyle değildi.</p>

  <p>Gemi bir İmparatorluk gemisi değildi. Pruvasında Uzaygemisi ve Güneş arması parlamıyordu. Eski gemilerin hurdalarından yapılmış güdük bir şeydi ve içindeki adamlar kendilerinin Tazenda’nın askerleri olduklarını söylüyorlardı.</p>

  <p>Köylülerin kafaları karışmıştı. Tazenda’yı hiç duymamışlardı, ama gene de geleneksel misafirperverlik anlayışıyla askerleri karşıladılar. Yeni gelenler gezegenin tabiatını iyice soruşturdular; nüfus sayısını, şehir sayısını –karmaşada ilgililere köylüler tarafından “köy” yerine yanlışlıkla söylenen bir sözdü bu– ekonomi çeşidini ve bu gibi şeyleri.</p>

  <p>Başka gemiler geldi ve artık Tazenda’nın hükmeden gezegen olduğunu, ekvatoral bölgenin ikamet edilen kısımları boyunca vergi toplama merkezlerinin kurulacağını ve belli sayısal formüllere göre tahıl ve kürkün bir kısmının yıllık olarak toplanacağını belirten bildiriler yayınlandı.</p>

  <p>Rossemliler “vergi” sözcüğünden emin olamadan, mağrurca gözlerini kırpıştırmışlardı. Toplama zamanı geldiğinde çoğu ödemelerini yapmış, ya da üniformalı dış dünyalılar hasat edilmiş mısırı ve postları geniş arazi araçlarına yüklerken şaşkın şaşkın dikilmişlerdi.</p>

  <p>Şurada burada kızgın köylüler toplandı ve kadim avlanma silahlarını meydana çıkardılar; ama hiçbir şey olmadı. Tazenda’nın adamları geldiğinde homurdanarak dağılmış ve zaten zor olan yaşam kavgalarının daha da zorlaşmasını kaygıyla seyretmişlerdi.</p>

  <p>Yine de, yeni bir denge sağlanmıştı. Tazendalı başkan, tüm Rossemliler’e kapatılmış olan Gentri köyünde suratsızca oturuyordu. O ve emrindeki subaylar, Rossemliler’in görüş alanına nadiren giren sığ dış dünyalılardı. Vergi toplayıcılar, yani Tazenda’nın hizmetindeki Rossemliler, belli aralıklarla geldiler. Ama artık onlar geleneklerin öngördüğü kişilerdi, köylü ise tahılını saklamayı, davarını önüne katıp ormana götürmeyi ve kulübesinin gösterişli bir zenginlik içinde görünmesinden kaçınmayı öğrenmişti. Sonrasındaysa, malvarlığıyla ilgili tüm sert soruları, donuk ve anlayışı kıt bir bakışla, görebildikleri ne varsa onu basitçe işaret ederek karşılardı.</p>

  <p>Sanki Tazenda böylesi bir dünyadan zorla üç beş kuruş koparmaktan bıkmışçasına, bu bile eksildi ve vergiler azaldı.</p>

  <p>Ticaret yukarı fırladı ve Tazenda da bunu muhtemelen daha kârlı buldu. Rossemli insanlar karşılık olarak artık İmparatorluk’un cilalı mallarını alamıyorlardı, ama Tazendalı makineler ve yiyecekler bile yerlisinden iyiydi. Ayrıca, kadınlar için evde dokunmuş gri kumaştan başka şeyler de vardı, ki bu da çok önemli bir şeydi.</p>

  <p>Böylece bir kez daha galaksi tarihi yeterince barışçıl akıp gidiyordu ve köylüler de ekmeklerini sert topraktan çıkarıyorlardı.</p>

  <p class="baslik7">Narovi kulübesinden dışarı çıkar çıkmaz sakalına hohladı. İlk kar sert toprağın üzerine ince ince yağıyordu ve gökyüzü donuk, kapalı bir pembeydi. Dikkatle yukarıya baktı ve görünürde ciddi bir fırtınanın olmadığına karar verdi. Sorun çıkmadan Gentri’ye yolculuk edebilir ve kışa yetecek kadar konserve yiyecek karşılığında tahıl fazlasından kurtulabilirdi.</p>

  <p>Mahsus aralık bıraktığı kapıdan içeriye kükredi: “Aracın benzinini doldurdun mu, evlat?”</p>

  <p>İçeriden birisi seslendi, sonra da Narovi’nin kısa, kızıl sakalı henüz oğlansı seyrekliğinden kurtulamamış en büyük oğlu yanına geldi.</p>

  <p>“Aracın benzini dolu ve iyi çalışıyor,” dedi somurtarak, “millerin kötü durumda olması dışında. Bunun için beni suçlama. Adam gibi bir tamir gerektiğini sana söylemiştim.”</p>

  <p>Yaşlı adam geri çekilip kısık gözlerle oğlunu süzdü, sonra da sakallı çenesini öne çıkarttı. “Peki suç benim mi? Nereden ve nasıl adam gibi tamirci bulabilirim? Hasat beş yıldır bereketsiz değil de ne? Sürü vebaya tutulmadı mı? Postlar kendi kendilerine mi…”</p>

  <p>“<i>Narovi!</i>” İçeriden gelen oldukça tanıdık bir ses onun sözünü kesti. Narovi homurdandı, “Pekâlâ, pekâlâ! Şimdi de annen baba oğul arasına burnunu sokmalı. Aracı getir de istiflenmiş römorklar emniyetle takılmış mı icabına bir bak.” Eldivenli ellerini birbirine vurdu ve yeniden yukarı baktı. Bulanık pembemsi bulutlar toplanıyordu ve aralarda gözüken gri gökyüzünde sıcaklıktan eser yoktu. Güneş saklanmıştı.</p>

  <p>Tam başka tarafa bakıyordu ki, devirdiği gözlerine bir şey ilişti ve parmağı neredeyse otomatik olarak yukarıyı işaret etti. Aynı anda, soğuk havaya aldırmaksızın ağzı bir bağırışla açık kaldı.</p>

  <p>“Hanım,” diye seslendi gayretle. “Yaşlı kadın, buraya gel.” Pencerelerin birinde içerlemiş bir yüz gözüktü. Kadının gözleri adamın parmağını izledi ve hayretle açıldı. Bir çığlıkla, keten bir eşarbı ve eski bir paltoyu kapıp ahşap merdivenlerden fırladı. Başına ve kulaklarına doladığı keten eşarp omuzlarından sarkarken dışarı çıktı.</p>

  <p>Genizden konuştu: “Bu uzaydan bir gemi.”</p>

  <p>Narovi sabırsızca patladı: “Ya başka ne olacaktı? Ziyaretçilerimiz var, yaşlı kadın, ziyaretçilerimiz var!”</p>

  <p>Gemi, Narovi’nin çiftliğinin kuzey tarafındaki çıplak ve donmuş tarlaya yavaşça inmeye hazırlanıyordu.</p>

  <p>“Ama ne yapacağız?” diye kadının acıdan nefesi kesildi. “Bu insanlara misafirperverlik gösterebilir miyiz? Mezbelemizin zeminindeki kir pas mı onların olacak, yoksa geçen haftadan kalan etli böreğin artıklarını mı vereceğiz?”</p>

  <p>“Öyleyse komşularımıza mı gitsinler?” Narovi soğuk yüzünden kırmızıdan mora çalmaya başlamıştı ve parlak kürkle sarılı kollarıyla ileri uzanıp kadının adaleli omuzlarını kavradı.</p>

  <p>“Ruhumun hanımı,” diye mırıldandı, “odamızdaki iki sandalyeyi alt kata indireceksin, besili bir körpeyi kesecek ve yumru köklerle kızartacaksın; onunla yeni bir etli börek pişireceksin. Ben şimdi dış uzaydan gelen bu kudretli adamları karşılamaya gidiyorum… ve… ve…” Durdu, kasketini ters geçirdi ve tereddütle kaşındı. “Evet, testimle mayalanmış tahıl da götüreceğim. Kuvvetli içki hoş olur.”</p>

  <p>Kadının dudakları bu konuşma boyunca boşu boşuna titreyip durmuştu. Hiç ses gelmedi. Sahne bittikten sonra ise, sadece kulak tırmalayan bir feryat çıktı.</p>

  <p>Narovi bir parmağını kaldırdı. “Yaşlı kadın, Ulular bir haftadan beri ne diyorlar? Ha? Hafızanı zorla. Ulular çiftlik çiftlik gezmişlerdi, hem de kendileri! Bunun önemini düşün! Bize dış uzaydan gemi gelirse, <i>başkanın emri üzerine</i> acilen kendilerine haber verilmesi gerektiğini söylemek için…</p>

  <p>“Şimdi de bu kudretli kişilerin lütuflarının fırsatını elimden mi kaçırayım? Şu gemiye iyice bak. Hiç böylesini görmüş müydün? Bu dış dünyalılar zenginler, hem de çok. Başkanın kendisi onlarla ilgili Ulular’ın bu soğuk havada çiftlik çiftlik dolaşmasına neden olacak denli acil mesajlar yolluyor. Bu adamların Tazenda’nın efendileri tarafından önemli bir şekilde beklendiğine dair mesajlar muhtemelen tüm Rossem boyunca duyuruldu ve benim çiftliğime iniş yapıyorlar.”</p>

  <p>Birden heveslendi, “Şimdi iyi bir konukseverlik, başkana adımın bir çıtlatılması, sonra nelerimiz olmaz ki?”</p>

  <p>Karısı aniden ince ev kıyafetlerinden sızan acı soğuğun farkına vardı. Kapının eşiğinden atlarken, “O zaman çabuk git,” diye bağırdı.</p>

  <p class="baslik7">Dünyanın ne soğuğu, ne de uzanan kasvetli boşlukları General Han Pritcher’ı endişelendiriyordu. Ne de civardaki, yoksullukla ter döken köylünün kendisi…</p>

  <p>Onun canını sıkan, izledikleri taktiğin akıllıca olup olmadığı sorusuydu. O ve Channis burada yapayalnızdılar.</p>

  <p>Gemi uzaya bırakıldığında, olağan şartlar dahilinde kendi başının çaresine bakabilirdi, ama o kendini hâlâ tehlikede hissediyordu. Bu hareketin sorumlusu elbette Channis’ti. Genç adama baktı ve Channis’i, bir kadının kaçamak bakışlarıyla yarı açık ağzının bir an için göründüğü kürklü açıklığa göz kırparken yakaladı.</p>

  <p>Channis, en azından, tamamen rahat görünüyordu. Pritcher bu durumun verdiği ekşi tatminin tadını çıkardı. Oyunu şimdiye kadar istediği gibi ilerlememişti. Hatta, bileklerindeki ultra dalga alıcı-vericileri gemiyle aralarındaki tek bağdı.</p>

  <p>Sonrasında ev sahibi köylü epeyce gülümsedi, başını eğip birçok kez selam verdi, saygılı ve yağcı bir sesle konuştu: “Soylu Efendiler, size söylemeye can atıyorum ki, fakirliğimin zekâsının hak ettiği eğitimi almasına engel olduğu iyi ve değerli bir evlat olan en büyük oğlum, bana Ulular’ın yakında burada olacağını bildirdi. Umuyorum ki ziyaretiniz mütevazı imkanlarımın –zira buradaki herkesin de söyleyeceği gibi çalışkan, dürüst ve mütevazı bir çiftçi olmama rağmen yoksulluk çekmekteyim– elverdiğince memnuniyet verici olmuştur.</p>

  <p>“Ulular?” dedi Channis hafifçe. “Bu bölgenin başındakiler mi?”</p>

  <p>“Öyleler, Soylu Efendiler ve Rossem üzerinde köyümüz, yaşam zor ve tarlalar ile ormanların verdikleri az da olsa, adil ve dürüst bir köy olarak tanındığından, hepsi de değerli kişilerdir. Bu yaşlı adam zorlukla süründüğünden ve yaşamımız motorlu yük arabasının kalıntılarına dayandığından, Soylu Efendiler, yolculara gösterdiğim saygı ve itibardan Ulular’a bahsederseniz, belki de hanemize yeni bir tane rica edebilirler.”</p>

  <p>Adam mütevazı bir heves içerisinde gözüküyordu ve Han Pritcher da onlara bahşedilen “Soylu Efendiler” rolünün gerektirdiği mesafeli bir tenezzülle başını salladı.</p>

  <p>“Konukseverliğin hakkında bir rapor Ulular’ına ulaşacak.”</p>

  <p>Pritcher, yalnız kaldıkları birkaç dakikaya, görünüşe bakılırsa yarı uyuklayan Channis ile konuşmak için sarıldı.</p>

  <p>“Bu Ulularla karşılaşmaya pek de hevesli değilim,” dedi. “Bu konuda bir düşüncen var mı?”</p>

  <p>Channis şaşırmış görünüyordu. “Hayır. Seni endişelendiren ne?”</p>

  <p>“Burada göze çarpmaktansa yapacak daha iyi işlerimiz var gibi görünüyor.”</p>

  <p>Channis alçak ve monoton bir sesle aceleci bir şekilde konuştu: “İlerki hareketlerimizde göze çarpma riskini almak zorunda kalabiliriz. İstediğimiz türden adamları körü körüne arayarak bulamayız, Pritcher. Zihinsel oyunlarla hükmeden kişilerin görünür güç sahibi kişiler olmaları gerekmez. İlkin, tıpkı sizin Birinci Vakıf’ınızdaki teknisyenler ve bilim adamları gibi, İkinci Vakıf’ın psikologları da muhtemelen toplam nüfusun oldukça küçük bir azınlığını oluşturuyor. Sıradan sakinler büyük olasılıkla göründükleri gibiler: epey sıradan. Psikologlar iyice gizlenmiş bile olabilir ve görünürdeki yönetimdeki kişiler de, gerçek efendilerin gerçekten de kendileri olduklarını sanabilirler. Bu sorunun çözümünü burada, bu donmuş gezegenin bir kısmında bulabiliriz.”</p>

  <p>“Buna pek katılmıyorum.”</p>

  <p>“Ama, baksana, bu yeterince açık. Tazenda büyük olasılıkla milyonlardan ya da yüz milyonlardan oluşan koca bir dünya. Aralarından psikologları nasıl tanıyıp Katır’a İkinci Vakıf’ı bulduğumuzu rapor edebiliriz ki? Fakat burada, köylülerin bu ufak ve bağımlı gezegeninde, ev sahibimizin dediğine göre, bütün Tazendalı yöneticiler Gentri’nin en önemli köyünde toplanmışlar. Orada sayıları sadece birkaç yüz olabilir Pritcher ve aralarında da İkinci Vakıf’tan bir ya da daha fazla adam <i>olmalı</i>. Oraya er geç gideceğiz, ama önce Ulular’ı bir görelim; yolumuzun üzerindeki mantıklı bir adım bu.”</p>

  <p>Altüst olmuş görünen siyah sakallı ev sahipleri odaya paldır küldür girdiğinde hemen ayrıldılar.</p>

  <p>“Soylu Efendiler, Ulular geliyor. Size bir kez daha, benim hakkımda onlara bir çift söz etmeniz için yalvarıyorum.” Bir yaltaklanma galeyanıyla neredeyse ikiye büküldü.</p>

  <p>“Seni hiç kuşkusuz hatırlayacağız,” dedi Channis. “Bunlar senin Ulular’ın mı?”</p>

  <p>Görünüşe bakılırsa öyleydiler. Üç kişiydiler.</p>

  <p>Biri ileri çıktı. Vakur bir saygıyla eğildi ve konuştu: “Onur duyduk. Ulaşımınız ayarlandı, saygıdeğer baylar ve toplantı salonumuza kadar bize eşlik etme şerefini bahşedeceğinizi umuyoruz.”</p>

  <p class="baslik14">Üçüncü Perde Arası</p>

  <p class="baslik7">Birinci Sözcü gece göğüne dalgınca baktı. İnce bulutlar solgun yıldız ışığı arasından rüzgârla sürükleniyordu. Uzay etkin bir saldırganlık içinde gözüküyordu. En iyi hali soğuk ve korkunçtu, ama artık o garip yaratığı, Katır’ı da barındırıyordu ve özü uğursuz bir tehditle kararıp koyulaşıyordu.</p>

  <p>Toplantı bitmişti. Fazla uzun sürmemişti. Belirsiz donanımlı zihinsel bir mutantla uğraşmanın zor matematiksel problemi hakkında şüpheler ve sorular olmuştu. Tüm uç noktalardaki olasılıklar değerlendirilmeliydi.</p>

  <p>Peki emin miydiler? Galaktik boşlukların içinde, uzayın bir yerinde Katır vardı. Ne yapacaktı?</p>

  <p>Onun adamlarını idare etmek kolaydı. Plana göre hareket etmişlerdi ve hâlâ da ediyorlardı.</p>

  <p>Ama ya Katır’ın kendisi?</p>
</body>
</html>
