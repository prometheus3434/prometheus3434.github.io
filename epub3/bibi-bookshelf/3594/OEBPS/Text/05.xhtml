<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>5</h2>

  <p class="baslik10">Bir Adam ve Katır</p>

  <p class="baslik7">Channis’in hiçbir hareketinde, Pritcher’ın davranışlarındaki ve aralarındaki ilişkideki ince değişimin farkındalığının izi yoktu. Sert ahşap sıraya dayandı ve gerinerek ayaklarını uzattı.</p>

  <p>“Başkan hakkındaki izlenimin ne?”</p>

  <p>Pritcher omzunu silkti. “Hiçbir şey. Bence bir dâhiye kesinlikle benzemiyor. İkinci Vakıf’ın çok aciz bir numunesi, eğer olması gereken bu idiyse.”</p>

  <p>“Bence değildi, biliyorsun. Bundan ne çıkaracağımdan emin değilim. İkinci Vakıf’tan biri olduğunu farz et.” Channis düşünceye dalmıştı, “Sen ne yapardın? Amacımız hakkında bir bilgin olduğunu düşün. Bizimle nasıl başa çıkardın?”</p>

  <p>“Dönüşüm, elbette.”</p>

  <p>“Katır gibi mi?” Channis başını sertçe kaldırdı. “Eğer bizi dönüştürdülerse bunu bilebilir miydik, merak ediyorum. Peki ya sadece çok zeki olan birer psikologlarsa?”</p>

  <p>“Bu durumda, biraz daha çabuk öldürülmemizi sağlardım.”</p>

  <p>“Ya gemimiz? Hayır.” Channis işaret parmağını salladı. “Bir blöfe karşı oynuyoruz, Pritcher, eski dostum. Sadece bir blöf olabilir bu. Eğer saat gibi işleyen duygusal denetimleri varsa bile, biz –sen ve ben– sadece öncüleriz. Savaşmaları gereken kişi Katır ve onlar da tıpkı bizim onlara ettiğimiz gibi bize dikkat ediyorlar. Bizim kim olduğumuzu bildiklerini varsayıyorum.”</p>

  <p>Pritcher buz gibi bir bakış attı: “Ne yapmayı tasarlıyorsun?”</p>

  <p>“Bekle.” Lafı yarıda kalmıştı. “Bırak bize gelsinler. Belki gemi yüzünden, ama muhtemelen asıl Katır yüzünden kaygılılar. Başkan ile blöf yaptılar. İşe yaramadı. Tutumumuzda direndik. Yollayacakları sıradaki kişi İkinci Vakıf’tan olacak ve bir tür pazarlık teklif edecek.</p>

  <p>“Sonra?”</p>

  <p>“Sonra pazarlık edeceğiz.”</p>

  <p>“Katılmıyorum.”</p>

  <p>“Bunun Katır’a ihanet etmek olacağını düşündüğünden mi? Öyle olmayacak.”</p>

  <p>“Hayır, Katır bulabileceğin her türlü ihanetle başa çıkabilir. Ama hâlâ katılmıyorum.”</p>

  <p>“Sonrasında İkinci Vakıf’takilere ihanet edemeyeceğimizi düşündüğünden mi?”</p>

  <p>“Muhtemelen edemeyiz. Ama neden bu değil.”</p>

  <p>Channis bakışlarını diğerinin elinde tuttuğu şeye indirdi ve acı bir ifadeyle konuştu: “Kastettiğin neden bu yani.”</p>

  <p>Pritcher silahını kaldırdı. “Doğru. Tutuklusun.”</p>

  <p>“Neden?”</p>

  <p>“Birlik’in İlk Vatandaşı’na hıyanetten.”</p>

  <p>Channis’in dudakları gerildi. “Neler dönüyor?”</p>

  <p>“Dediğim gibi, hıyanet! Ayrıca görevim gereği durumun düzeltilmesi.”</p>

  <p>“Peki kanıtın? Ya da delillerin, varsayımların, hayallerin? Deli misin?”</p>

  <p>“Hayır. Ya sen? Katır’ın bir hiç için sütten kesilmemiş çocukları saçma yiğitlik görevlerine yolladığını mı sanıyorsun? O sırada garip gelmişti. Ama kendimden şüphe ederek zamanı boşuna harcadım. Neden seni göndersin ki? Gülümseyip iyi giyindiğin için mi? Yirmi sekiz yaşındasın diye mi?”</p>

  <p>“Belki de güvenilir olduğumdandır. Kafanı mantıklı nedenlere yormuyor musun?”</p>

  <p>“Ya da, belki güvenilir olmadığındandır. Bu da yeterince mantıklı.”</p>

  <p>“Çelişkileri mi karşılaştırıyoruz, yoksa bu kimin çok konuşup az anlatabileceğini bulmak için bir söz oyunu mu?”</p>

  <p>Silah, ardında Pritcher’la birlikte ilerledi. General genç adamın karşısına dikildi: “Ayağa kalk!”</p>

  <p class="baslik7">Channis de özel bir telaşa kapılmaksızın öyle yaptı ve silahın ağzının, karın kaslarının itirazı olmaksızın kemerine dayandığını hissetti.</p>

  <p>Pritcher konuştu: “Katır’ın istediği İkinci Vakıf’ı bulmaktı. O da, ben de başarısız olmuştuk ve ikimizin de bulamadığı bu sır iyi gizleniyordu. Böylece geriye tek bir ihtimal kalıyordu, bu da zaten gizli yeri bilen birisini bulmaktı.”</p>

  <p>“Bu ben miyim?”</p>

  <p>“Görünüşe göre öyleydi. O zaman bunu bilmiyordum, tabii, ama aklım yavaşlıyor olmasına rağmen, hâlâ doğru yönü gösteriyor. Yıldız Sonu’nu nasıl da kolay bulduk! Nasıl mucizevi bir şekilde sonsuz olasılığın arasından galaksinin doğru alanını inceledin! Böylece, nasıl da güzelce doğru noktayı gözlemledik! Seni beceriksiz ahmak! İmkânsız rastlantıların bir araya gelip beni bulmasını sağlamanı yutar mıyım sandın!”</p>

  <p>“Fazla başarılı olduğumu mu söylüyorsun?”</p>

  <p>“Sadık herhangi biri için biraz fazla başarılı.”</p>

  <p>“Benden beklediğin başarı standartları çok düşük olduğu için mi?”</p>

  <p>Silah dürtükledi, ancak Channis’in karşısındaki yüzde sadece gözlerdeki soğuk kıvılcımlar büyüyen öfkeyi ele veriyordu: “İkinci Vakıf’ın hesabına çalıştığın için.”</p>

  <p>“Hesabına mı?” –bitmeyen bir aşağılama– “Kanıtla!”</p>

  <p>“Ya da zihinsel etki altında.”</p>

  <p>“Katır’ın bilgisi haricinde mi? Gülünç.”</p>

  <p>“Katır’ın bilgisi dahilinde. Tam üstüne bastın, genç mankafam benim. Katır’ın bilgisi dahilinde. Oynayabileceğin bir gemi başka türlü nasıl verilirdi sanıyorsun? Yapman gerektiği gibi, bizi İkinci Vakıf’a getirdin.”</p>

  <p>“Bütün bu zırvalardan bir anlam çıkarmaya çalışıyorum. Tüm bunları niçin yapmak zorunda olduğumu sorabilir miyim? Eğer bir hain olsaydım, sizi niye İkinci Vakıf’a getirirdim ki? Galakside kafama göre takılmak, sizin bulduğunuzdan fazla bir şey yapmamak varken?”</p>

  <p>“Geminin uğruna ve İkinci Vakıf’ın adamları, savunma için nükleer silahlara açıkçası ihtiyaç duyduklarından dolayı.”</p>

  <p>“Bundan daha iyisini yapman gerekiyor. Bir gemi onlara bir şey ifade etmeyecektir ve eğer ki ondan ilim öğrenip seneye nükleer santraller kuracaklarını sanıyorlarsa, hakikaten çok çok sığ İkinci Vakıfçılar’mış. Öyle demeliyim ki, bu tam da senin basitliğinin buyurduğu gibi.”</p>

  <p>“Bunu Katır’a açıklama fırsatın olacak.”</p>

  <p>“Kalgan’a mı dönüyoruz?”</p>

  <p>“Tam aksine. Burada kalıyoruz. Katır da aşağı yukarı on beş dakika sonra bize katılacak. Bizi takip etmediğini mi sanıyordun, benim keskin zekâlı, uyanık, kendini beğenmiş budalam? Yemi tersine iyi oynadın. Kurbanlarımızı bize getirmemiş olabilirsin, ama bizi kesinlikle kurbanlarımıza götürdün.”</p>

  <p>“Oturabilir miyim?” dedi Channis. “Sana çizerek bir şey açıklamak istiyorum? Lütfen.”</p>

  <p>“Ayakta kalacaksın.”</p>

  <p>“Öyleyse, bunu ayakta da söyleyebilirim. Katır’ın bizi iletişim cihazındaki üstizlek sayesinde mi izlediğini düşünüyorsun?”</p>

  <p class="baslik7">Silah titremiş olabilirdi. Channis buna emin değildi. “Şaşırmış gözükmüyorsun. Ama şaşırdığından şüphelenerek zamanımı harcamayacağım. Evet, bunu biliyordum. Şimdiyse, bildiğimi sanmadığın bir şeyi bildiğimi gösterdiğime göre, senin bilmediğin ve benim senin bilmediğini bildiğim bir şey söyleyeceğim.”</p>

  <p>“Lafı çok dolandırıyorsun. Senin daha rahat palavra sıkabileceğim düşünmüştüm.”</p>

  <p>“Bunda uydurma yok. Elbette hainler olmuştu, ya da düşman ajanları, eğer bu terimi tercih ediyorsan. Ancak Katır bunu biraz da merak ederek biliyordu. Öyle görünüyor ki, Dönüşmüş kimi adamlarıyla oynanmış.”</p>

  <p>Silah bu kez açıkça titredi.</p>

  <p>“Bunun altını çiziyorum, Pritcher. İşte bu yüzden bana ihtiyaç duydu. Ben Dönüşmüş değildim. Dönüşmüş olmayan birini istediğini sana vurgulamamış mıydı? Sana asıl nedeni söylemiş olsa da olmasa da?”</p>

  <p>“Başka bir şey dene, Channis. Eğer Katır’ın aleyhinde olsam bunu bilirdim.” Pritcher sessizce ve hızla yokladı zihnini. Ayrıydı. Ayrıydı. Adam açıkça yalan söylüyordu.</p>

  <p>“Katır’a sadık olduğunu kastediyorsun. Muhtemelen. Sadakate dokunulmamıştı. Katır fazla fark edilebilir olacağını söylemişti. Ama zihnen nasıl hissediyorsun? Bu yolculuğa başladığından beri hep normal mi hissettin? Veya kimi zamanlar sanki pek kendin değilmişsin gibi garip hissettin mi? Ne yapmaya çalışıyorsun, tetiğe dokunmadan içimde bir oyuk açmaya mı?”</p>

  <p>Pritcher silahını bir iki santim geri çekti. “Ne demek istiyorsun?”</p>

  <p>“Değiştirildiğini söylüyorum. Dokunuldun. Katır’ın o üstizleği yerleştirdiğini görmedin. Kimsenin bunu yaptığını görmedin. Tıpkı benim de bulduğum gibi, onu bence sadece orada buldun ve onu oraya yerleştirenin Katır olduğunu düşündün ve ondan beri de Katır’ın bizi takip ettiğini varsayıyorsun. Tabii, taktığın bilek alıcısı gemiyle benimkinin yetmediği bir dalga boyunda irtibat kuruyor. Bunu bilmediğimi mi sanıyordun?” Şimdi hızla konuşuyordu, kızgınlıkla. Büründüğü kayıtsızlık örtüsü çözülüp yerini şiddete bırakmıştı. “Ama oradan bize doğru gelen Katır değil. O, Katır değil.”</p>

  <p>“Değilse kim peki?”</p>

  <p>“Eh, sence kim? Ayrıldığımız gün o üstizleği bulmuştum. Ancak onun Katır’dan olduğunu düşünmedim. Onun dolaylı yollara o noktada ihtiyacı yoktu. Bunun anlamsızlığını görmüyor musun? Eğer ben bir hain olsaydım, senin kadar kolay bir şekilde Dönüşmüş olabilirdim ve beni galaksinin yarısını katetmeye yollamadan İkinci Vakıf’ın yerinin sırrını bulurdu. Sen Katır’dan bir sır saklayabilir misin? Ayrıca bilmiyor olsaydım, onu oraya götüremezdim. Öyleyse her iki durumda da beni neden yollasın ki?</p>

  <p>“Görünen o ki, üstizlek oraya İkinci Vakıf’ın bir ajanı tarafından konuldu. Bize doğru gelen de işte bu. Hem değerli zihnin değiştirilmemiş olsaydı aldanır mıydın? Ne çeşit bir normalsin ki düpedüz çılgınlığı bilgelik sanıyorsun? Ben İkinci Vakıf’a bir gemi mi getireceğim? Bir gemiyle ne yapacaklardı ki?</p>

  <p>“İstedikleri sensin, Pritcher. Birlik hakkında Katır hariç herkesten fazla şey biliyorsun ve onlar için o tehlikeliyken, sen değilsin. İşte bu yüzden bu arayış yönünü zihnime koydular. Galaksiyi gelişigüzel tarayarak Tazenda’yı bulmam elbette imkansızdı. Bunu biliyordum. Ancak ardımızda İkinci Vakıf vardı ve onların tertiplediğini de biliyordum. Neden onların oyununu oynamayalım? Bu bir blöfler savaşıydı. Onlar bizi istiyordu, biz de onların yerini; ve diğerinin blöfüne baskın çıkamayanı uzay alsındı.</p>

  <p>“Ancak, sen o silahı üzerime tuttuğun sürece kaybedecek olan biziz. Hem görünen o ki bu senin fikrin değil, onların fikri. Silahı bana ver, Pritcher. Sana yanlış gözüktüğünü biliyorum, ama konuşan senin zihnin değil; içindeki İkinci Vakıf. Silahı bana ver, Pritcher ve şimdi gelmekte olanla yüzleşeceğiz, beraberce.”</p>

  <p>Pritcher, korkuyla büyüyen bir akıl karışıklığıyla karşı karşıyaydı. İnandırıcılık! Kendisi bu kadar yanlış olabilir miydi? Niye kendinden hep şüphe duyuyordu? Niye emin değildi? Channis niye kulağa bu denli inandırıcı geliyordu?</p>

  <p>İnandırıcılık!</p>

  <p>Ya da bu, yabancının işgaliyle savaşan kendi zihni miydi?</p>

  <p>İkiye mi bölünmüştü?</p>

  <p>Belli belirsiz, Channis’i önünde dururken gördü, eli uzanmıştı ve birdenbire, biliyordu ki silahı ona verecekti.</p>

  <p>Tam kolundaki kaslar bunu yerine getirmek için kasılmak üzereydi ki, arkasında kapı yavaşça açıldı ve o da döndü.</p>

  <p class="baslik7">Muhtemelen galakside, en rahat kişilerin bile birbirleriyle karıştırabileceği adamlar vardır. Aynı şekilde, zihin, ihtimal dahilinde olmayan çiftleri bile yanlışlıkla benzetebilir. Ancak Katır, bu iki etkenin her türlü bağdaşımının üzerindedir.</p>

  <p>Pritcher’ın zihinsel ızdırabı bile, onu bir anda saran serinkanlı dinçliği engelleyememişti.</p>

  <p>Katır’ın herhangi bir duruma fiziksel açıdan hakim olması mümkün değildi. Buna da olmadı.</p>

  <p>Daha çok, kat kat giyindiği halde normal boyutlara yine de gelemeyen gülünç bir tipti. Yüzü sarılıp sarmalanmıştı ve genelde baskın olan gagası, üşümüş kırmızı bir çıkıntıdan ibaretti.</p>

  <p>Bir kurtarma sahnesi için bundan daha uyumsuzu olamazdı.</p>

  <p>“Silahını elinde tut, Pritcher,” dedi.</p>

  <p>Sonra omzunu silkip bir yere oturan Channis’e döndü: “Buradaki duygusal bağlam biraz kafa karıştırıcı ve oldukça da çelişkili. Sizi benden başka birinin daha izlediğini nereden çıkardınız?”</p>

  <p>Pritcher araya sertçe girdi: “Bir üstizlek gemimize sizin emirlerinizle mi konuldu, efendim?”</p>

  <p>Katır, soğukkanlı gözlerini ona çevirdi. “Kesinlikle. Dünyalar Birliği dışında galaksideki herhangi bir örgütün bunlardan birine erişim sağlayabilmesi beklenir mi?”</p>

  <p>“O dedi ki…”</p>

  <p>“O da burada, general. Dolaylı alıntılara gerek yok. Bir şey mi diyordun, Channis?”</p>

  <p>“Evet. Ama öyle görünüyor ki hataymış, efendim. İkinci Vakıf’ın hesabına çalışan birinin oraya üstizlek koyduğu ve buraya, karşılık vermeye hazırlandığım kimi amaçlar için getirildiğimiz benim fikrimdi. Hatta generalin aşağı yukarı onların elinde olduğu izlenimindeydim.”</p>

  <p>“Artık böyle düşünmüyormuş gibisin.”</p>

  <p>“Korkarım ki evet. Yoksa kapıdaki siz olmazdınız.”</p>

  <p>“Öyleyse gelin bunu etraflıca konuşalım.” Katır, elektrikle ısınan giysilerinin en dış katlarını soyundu. “Benim de oturmama bir şey demezsiniz, değil mi? Şimdi; burada güvende ve herhangi bir davetsiz misafir tehlikesinden tamamen uzağız. Bunu temin ederim.” Kudreti hakkında acımasızca iddialıydı.</p>

  <p>Channis tiksintisini belli etti. “Neden gizlilik? Birisi çay ikram edip dansçı kızları mı ortaya çıkaracak?”</p>

  <p>“Pek değil. Senin teorin nedir, genç adam? İkinci Vakıf’tan biri sadece bende olan bir aygıtla seni izliyordu ve… Bu arada, burayı nasıl buldum demiştin?”</p>

  <p>“Öyle görünüyor ki efendim, bilinen nedenler yüzünden, kimi bilgiler açıkça aklıma konulmuş…”</p>

  <p>“Bu aynı İkinci Vakıfçılar tarafından mı?”</p>

  <p>“Başka kimseyi düşünemiyorum.”</p>

  <p>“O zaman eğer İkinci Vakıf’tan biri seni kendi amaçları için İkinci Vakıf’a gitmeye zorlayabilse, ayartabilse ya da kandırabilseydi –varsayıyorum ki, onun da benimle aynı yöntemleri izlediğini düşündün, ancak ben sadece duyguları aşılayabilirim, düşünceleri değil– bunu yapabilecekken size bir üstizlek yerleştirmeye pek de gerek olmayacağı aklına gelmedi.”</p>

  <p class="baslik7">Channis başını aniden kaldırdı ve irkilerek hükümdarıyla göz göze geldi. Pritcher homurdandı ve omuzlarında gözle görülür bir rahatlama oldu.</p>

  <p>“Hayır,” dedi Channis. “Aklıma gelmedi.”</p>

  <p>“Ya da seni izlemek zorunda olsalardı; seni yönlendiremeyeceklerini hissetselerdi, yönlendirilmeden burayı şimdiki gibi bulmak için çok az şansın olurdu. Bu hiç aklına geldi mi?”</p>

  <p>“Hayır, o da gelmedi.”</p>

  <p>“Neden gelmedi? Zekâ seviyen ancak-idare-edere mi geriledi?”</p>

  <p>“Tek yanıtım bir sorudur, efendim. Benim bir hain olduğum suçlamasında General Pritcher’a katılıyor musunuz?”</p>

  <p>“Bu durumda bir savunman mı olacak?”</p>

  <p>“Sadece generale de sunmuş olduğum savunmam var. Eğer bir hain olsaydım ve İkinci Vakıf’ın yerini bilseydim, sizin tarafınızdan dönüştürülürdüm ve bilgiyi doğrudan öğrenebilirdiniz. Beni izlemeye gerek duyduysanız, demek ki daha önceden bu bilgi bende değildi ve bir hain değilim. Yani paradoksunuzu bir başkasıyla yanıtlıyorum.”</p>

  <p>“Sonuç?”</p>

  <p>“Ben bir hain değilim.”</p>

  <p>“Ortaya koyduğun tartışma çürütülemez olduğundan, katılmak zorundayım.”</p>

  <p>“Peki bizi neden gizlice takip ettiğinizi sorabilir miyim?”</p>

  <p>“Çünkü bütün bu olayların üçüncü bir açıklaması var. Kendi bireysel yollarınızla, hem Pritcher hem de sen bazı şeyler açıkladınız. Eğer biraz zaman ayırabilirseniz, her şeyi açıklayacağım. Epey kısa sürecek, bu yüzden sıkılma tehlikesi çok az. Pritcher, otur ve silahını bana ver, artık saldırı tehlikesiyle karşı karşıya değiliz. Ne buradan, ne de dışarıdan. Hatta ne de İkinci Vakıf’tan. Senin sayende, Channis.”</p>

  <p>Oda, olağan Rossem üslubundaki ısıtılmış elektrikli telle aydınlatılmıştı. Tavandan tek bir lamba sarkıyordu ve onun loş sarı ışığında, üçünün de gölgeleri ayrı ayrı uzanıyordu.</p>

  <p>Katır konuştu: “Channis’i takip etmeye gereksinim duyduğuma göre, açıkça belli ki böylece bir şeyler kazanmayı bekliyordum. İkinci Vakıf’a ürkütücü bir hız ve doğrulukla gittiğine göre, beklediğimin bu olduğunu mantıkla çıkartabiliriz. Bilgiyi doğrudan doğruya ondan almadığıma göre, beni engelleyen bir şeyler olmalıydı. Olanlar bunlar. Channis, tabii ki, yanıtı biliyor. Sen görüyor musun, Pritcher?”</p>

  <p>Pritcher sebatla, “Hayır, efendim,” dedi.</p>

  <p>“Öyleyse açıklayayım. Tek bir tür adam hem İkinci Vakıf’ın yerini bilip, hem de beni bunu öğrenmekten alıkoyabilir. Channis, korkarım sen gerçekten de bir hain değilsin, doğrusu, İkinci Vakıf’tansın.”</p>

  <p>Channis öne eğilmiş ve dirseklerini dizlerine dayamıştı. “Doğrudan kanıtınız var mı?” sorusu döküldü gergin dudaklarından. “Usavurumunuz bugün ikidir yanlış çıkıyor.”</p>

  <p>“Doğrudan kanıt da var, Channis. Bu yeterince kolaydı. Sana adamlarımın değiştirildiğini söyledim. Değiştiren kişi, açıkça Dönüşmüş olmayan ve olayların merkezine epey yakın duran biri olmalıydı. Alan genişti, ama tamamen sınırsız değildi. Sen fazla başarılıydın, Channis. İnsanlar seni fazlasıyla seviyordu. Herkesle fazla iyi geçiniyordun. Merak ettim…</p>

  <p>“Sonra, bu keşif seferinin başına geçmen için seni çağırttım ve bu senin ilerlemeni engellemedi. Duygularını izledim. Seni rahatsız etmedi. Orada özgüveni abarttın, Channis. Gerçekten yeterli olan hiçbir adam böylesi bir işte tereddüde düşmekten kaçınamazdı. Senin zihnin kaçındığına göre, ya bir ahmaktı ya da denetim altındaydı.</p>

  <p>“Seçenekleri sınamak kolaydı. Anlık bir rahatlama sırasında zihnini ele geçirdim ve bir saniyeliğine kederle doldurup geri kaldırdım. Sonrasında öyle başarılı bir hünerle kızdın ki, bunun doğal bir tepki olduğuna yemin edebilirdim, önce olan bir şey olmasaydı. Duygularını zorladığımda, sadece bir anlığına, sen kendini toparlayamadan önce ufacık bir anlığına zihnin karşı koydu. Bütün bilmem gereken buydu.</p>

  <p>“Benimle aynı kontrole sahip olmayan hiç kimse bana karşı koyamazdı, o ufacık an için bile.”</p>

  <p>Channis’in sesi alçak ve acılıydı: “Öyle mi? Peki şimdi?”</p>

  <p>“Şimdi İkinci Vakıf’tan biri olarak öleceksin. Bu oldukça gerekli, anladığına inanıyorum.”</p>

  <p>Bir kez daha, Channis bir silahın ağzına baktı. Bu kez karşısındaki, kendi işine geleceği gibi rastgele çarpıtılabilir olan Pritcher’ın zihni değil, kendisininki kadar olgun ve zorlamaya dayanıklı bir zihin tarafından yönlendirilen bir namluydu.</p>

  <p>Olayları düzeltmesi için ayrılan zaman ise çok kısaydı.</p>

  <p class="baslik7">Bundan sonra olanlar sezgilerin sıradan bütünlüğüne ve duygusal denetim için olağan bir yetersizliğe sahip olan biri tarafından zorlukla anlatılabilir.</p>

  <p>Esasen, Katır’ın başparmağının tetiği çekmesini içeren bu ufacık zaman diliminde Channis’in fark ettiği de buydu.</p>

  <p>Katır’ın o anki duygusal donanımı katı bir kararlılıktan oluşuyordu, en azından tereddütle bulandırılmamıştı. Sonradan Channis ateş etme kararıyla ışının varışı arasındaki zamanı hesaplamaya yeterince ilgi duysaydı, bu aralığın yaklaşık olarak saniyenin beşte biri olduğunu fark edebilirdi.</p>

  <p>Zaman kılı kılınaydı.</p>

  <p>Katır’ın aynı kısacık zaman içinde fark ettiği ise, Channis’in duygusal potansiyelinin, kendisi hiçbir sarsıntı hissetmeden birden yukarı fırlamış olduğu ve aynı anda saf bir nefret selinin beklemediği bir yönden üzerine çağladığıydı.</p>

  <p>Başparmağını çekmesine neden olan, bu yeni duygusal unsurdu. Bunu başka kimse yapmış olamazdı ve neredeyse hareketindeki değişiklikle aynı anda, durumun tamamen farkına vardı.</p>

  <p>Çarpıcı bir bakış açısıyla bakıldığında hak edeceğinden çok daha kısa süren bir tabloydu. Katır, başparmağını silahından ayırmış, dikkatle Channis’e bakıyordu. Channis yay gibi gerilmişti, nefes almaya bile cesaret edemiyordu. Pritcher sarsılmış halde oturuyordu koltuğunda, kasları kopma noktasına dek gerilmişti, her tendonu dışarı fırlayacakmışçasına kıvranıyordu, yüzü öğrenilmiş ifadesizliğinden sonunda sıyrılmış, tiksinç bir ölüm maskesine dönüşmüştü ve bakışları sadece ve özellikle ve tamamen Katır’a dikilmişti.</p>

  <p>Channis ile Katır arasında sadece bir ya da iki sözcük konuşulmuştu… bir ya da iki sözcük ve onlar gibilerin anlaklarının ebedi etkileşimi olan tamamen manidar bir duygusal bilinç akışı. Kendi sınırlarımızın hatırı için, o sırada ve sonrasında olup bitenleri sözcüklere dökmemiz gerekiyor.</p>

  <p>Channis gergin bir sesle, “İki ateş arasındasın, İlk Vatandaş,” dedi. “İki zihni aynı anda kontrol edemezsin, bunlardan biri benim olduğu sürece. Seçimini yap. Pritcher şu an senin Dönüşümünden kurtuldu. İplerini kopardım. O, seni bir kez öldürmeye çalışmış olan, senin özgür, doğru ve kutsal olan her şeyin düşmanı olduğunu düşünen ve dahası, onu çaresiz bir dalkavukluğa zorladığını bilen Pritcher. Şu anda onu iradesini zapt ederek tutuyorum, ama beni öldürürsen bu sona erer ve sen silahını, hatta iradeni bile ona çeviremeden seni öldürecektir.”</p>

  <p>Katır bunu açıkça anlamıştı. Hareket etmedi.</p>

  <p>Channis devam etti: “Onu denetim altına almaya, öldürmeye, ya da herhangi bir şey yapmaya kalkışırsan, asla beni durdurmaya yeniden dönecek kadar hızlı olamazsın.”</p>

  <p>Katır kıpırdamadı. Anladığı sadece hafifçe iç çekmesinden belli oluyordu.</p>

  <p>“Yani,” dedi Channis, “silahını at ve yeniden eşit durumda olalım. Pritcher’ı da geri alabilirsin.”</p>

  <p>“Bir hata yaptım,” dedi Katır sonunda. “Seninle yüzleştiğimde çevrede üçüncü bir kişi bulundurmak yanlıştı. Gereğinden fazla bir değişkenin olduğunu gösterdi. Bedelinin ödenmesi gereken bir hata bu, korkarım.”</p>

  <p>Silahı savsakça attı yere ve odanın diğer ucuna tekmeledi. Aynı anda, Pritcher derin bir uykuya daldı.</p>

  <p>“Uyandığında normal olacak,” dedi Katır kayıtsızca. Katır’ın tetiğe basmaya başlamasından silahı atmasına kadar geçen süre bir buçuk saniyeden azdı.</p>

  <p>Ancak, Channis, Katır’ın zihninde, bilinç sınırının hemen altında ve algı sınırının hemen üzerinde, kaçak bir duygu kıvılcımı yakalamıştı. Bu hâlâ kesin ve özgüveni tam bir zafere aitti.</p>
</body>
</html>
