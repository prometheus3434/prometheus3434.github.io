<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>12</h2>

  <p class="baslik10">Bir Dünyanın Hayaleti</p>

  <p class="baslik7">Trantor, süprüntüler arasından yeniden uyanan bir dünyaydı. Amaçsız bir savurganlıkla üst üste yığılan yıldız öbeklerinin içinde, galaksinin merkezindeki sersemletici güneş kümesinin ortasında solmuş bir mücevher gibiydi; geçmişin ve geleceğin hayalini dönüşümlü olarak kuruyordu.</p>

  <p>Bir zamanlar denetim gücünü metal gövdesinden yıldızlara hayali şeritler halinde uzatmıştı. Dört yüz milyar yöneticiyi barındıran tek bir şehirdi; gelmiş geçmiş en kudretli başkentti.</p>

  <p>Bu, ta ki İmparatorluk’un çürüyüşü er geç kendisine ulaşana ve yüz yıl önceki Büyük Talan sırasında, zayıflayan güçleri kendilerine dönerek ebediyen kırılana dek böyle olmuştu. Etrafı kavuran ölümcül yıkımda, gezegeni çevreleyen metal kabuk buruşmuş ve kendi ihtişamının acılı bir taklidi olana dek örselenmişti.</p>

  <p>Hayatta kalanlar, metal kaplamayı söktüler ve diğer gezegenlere tohum ve büyükbaş hayvan karşılığında sattılar. Toprak bir kez daha örtüsünden sıyrıldı ve gezegen en başa döndü. İlkel tarımın yayılan alanları içinde, karmaşık ve muazzam geçmişini unuttu.</p>

  <p>Ya da, dev yıkıntılarını gökyüzüne dingin bir kudret ve vakur bir sessizlikle uzatmıyor olsaydı unuturdu.</p>

  <p>Arcadia, ufkun madeni çizgisini kalbi çarparak seyretti.</p>

  <p>Palverlar’ın yaşadığı köy onun için gelişigüzel bir evler topluluğuydu; küçük ve ilkel. Onu çevreleyen tarlalar altın sarısı buğdayla işgal edilmiş alanlardı.</p>

  <p>Ama orada, gözünün ulaşabildiği yerin tam ilerisinde, geçmişin hâlâ paslanmamış bir görkem içinde parıldayan ve Trantor’un güneşinin yakaladığı yerlerde alev alev yanan anıları duruyordu. Trantor’a geldiğinden beri geçen aylar boyunca bir kez oraya gitmişti. Ek yerleri olmayan pürüzsüz kaldırımlara tırmanmış ve bir cesaretle, kırık duvarların gediklerinden ışığın içeri süzüldüğü, tozla yol yol lekelenmiş sessiz yapılara girmişti.</p>

  <p>Yüreğinin acısı katlanmıştı. Sanki bir küfür gibiydi.</p>

  <p>Ayakları yumuşak toprağa basıncaya dek tangırdayarak koşmuştu.</p>

  <p>Sonra ise sadece için için yanarak ardına bakabildi. O kudretli inzivayı bir kez daha bozmaya cesaret edemedi.</p>

  <p>O dünyada bir yerlerde, Trantor’un en çok Trantor olduğu eski İmparatorluk Kütüphanesinin yakınlarında doğduğunu biliyordu. Orası kutsalların kutsalı, azizlerin aziziydi! Tüm dünyada sadece orası Büyük Talan’dan kurtulmuştu ve evrene meydan okurcasına, bir asır boyunca dokunulmadan kalmıştı.</p>

  <p>O hayal edilemez ağı, Hari Seldon ve grubu orada örmüşlerdi. Ebling Mis gerçeğe orada ulaşmış ve şaşkınlıktan uyuşmuş bir halde oturmuştu, ta ki sırrın daha ileriye gitmesini engellemek için öldürülene dek.</p>

  <p>İmparatorluk Kütüphanesinin orada, Katır ölene dek on yıl boyunca yaşamışlardı, sonra da yeniden doğan Vakıf’a dönebilmişlerdi.</p>

  <p>İmparatorluk Kütüphanesi’ne kendi babası İkinci Vakıf’ı bulmak için bir kez daha gelmişti, ama başarısız olmuştu. O orada doğmuştu ve annesi orada ölmüştü.</p>

  <p>Kütüphaneyi tekrar ziyaret edebilmeyi isterdi, ama Preem Palver o yuvarlak başını salladı. “Orası binlerce mil uzakta Arkady ve burada yapılacak çok şey var. Ayrıca, orayı rahatsız etmek iyi olmaz. Biliyorsun, orası kutsal bir yer.”</p>

  <p>Fakat Arcadia adamın kütüphaneyi ziyaret etmeyi istemediğini ve bunun da bir Katır’ın Sarayı durumu olduğunu biliyordu. Şimdiki zamanın cücelerinde, geçmişin devlerinin kalıntılarına karşı bu batıl korku vardı.</p>

  <p>Ama o tatlı, küçük adama bunun için bir garez beslemek korkunç olurdu. Üç ayı aşkın süredir Trantor’daydı ve Ana ile Baba ona karşı harika davranmışlardı.</p>

  <p>Peki dönüşü neydi ki? Onları genel yıkıma sürüklemekti. Yok edilmek için işaretlendiğini onlara söylese miydi acaba? Hayır! Onların ölesiye koruyucu rollerine devam etmelerine izin verdi.</p>

  <p>Vicdanı dayanılmaz şekilde sızladı. Ama ne seçeneği vardı ki?</p>

  <p>İsteksizce merdivenlerden aşağı, kahvaltıya indi. Sesler ona ulaştı.</p>

  <p class="baslik7">Preem Palver tombul boynunu bükerek peçeteyi gömleğinin yakasına kıstırmış, sütte haşlanmış yumurtalarına bastırılmamış bir tatminle uzanmıştı.</p>

  <p>“Dün şehre indim, Ana,” dedi, çatalını elinde tutarak ve tıka basa dolu ağzıyla neredeyse boğularak.</p>

  <p>“Peki şehirde ne varmış, Baba?” diye ilgisizce sordu Ana, oturup, masaya sertçe bir göz atıp, tuzu almak için tekrar kalkarken.</p>

  <p>“Ah, pek iyi şeyler değil. Kalgan yolundan bir gemi, oradaki gazetelerle geldi. Orada savaş çıkmış.”</p>

  <p>“Savaş! Öyle mi? Eh, içinde bir gıdım akılları yoksa, bırak kafalarını kırsınlar. Maaş çekin hâlâ gelmedi mi? Baba, sana tekrar söylüyorum. Şu yaşlı adamı, Cosker’ı dünyadaki tek kooperatifin bu olmadığı hakkında uyar. Arkadaşlarıma söylemeye utandığım bir miktar ödemeleri yeterince kötüyken, bari zamanında ödesinler!”</p>

  <p>“Sabır, sabır,” dedi Baba sinirli sinirli. “Bak, kahvaltıda saçma sapan konuşma, her lokma boğazımda kalıyor,” ve bunu söylerken de hırsını tereyağlı kızarmış ekmekten çıkardı. Biraz daha ılımlı olarak ekledi: “Savaş Kalgan ve Vakıf arasında, iki aydır da bunun içindeler.”</p>

  <p>Bir uzay savaşını temsil eden elleri birbirlerine hamle yapıyordu.</p>

  <p>“Hmm. Peki nasıl gidiyor?”</p>

  <p>“Vakıf için kötü. Eh, Kalgan’ı görmüştün, hepsi de asker. Hazırdılar. Vakıf ise değildi, yani <i>puffff!</i>”</p>

  <p>Ana, çatalını aniden bırakıp tısladı: “Aptal!”</p>

  <p>“Ha?”</p>

  <p>“Kalın kafalı! Koca ağzın habire çan çan edip duruyor.” Çabuk çabuk işaret ediyordu ve Baba omzunun üstünden arkaya baktığında, Arcadia’nın kapıda donup kaldığını gördü.</p>

  <p>“Vakıf savaşta mı?” dedi kız.</p>

  <p>Baba, Ana’ya çaresizce baktı ve başını salladı.</p>

  <p>“Hem de yeniliyorlar.”</p>

  <p>Tekrar başını salladı.</p>

  <p>Arcadia, yüreğinin sıkıştığını hissetti ve masaya yavaşça yaklaştı. “Hepsi bitti mi?” diye fısıldadı.</p>

  <p>“Bitti mi?” diye tekrarladı Baba, yapmacık bir samimiyetle. “Kim demiş bitti diye? Savaşta bir sürü şey olabilir ve… ve…”</p>

  <p>“Otur, canım,” dedi Ana yatıştırarak. “Kimse kahvaltıdan önce bunu konuşmamalı. Midende yiyecek bir şeyler olmadan sağlıklı olamazsın.”</p>

  <p>Fakat Arcadia onu duymazlıktan geldi. “Kalganlılar Terminus’ta mı?”</p>

  <p>“Hayır,” dedi Baba ciddi bir tavırla. “Haberler geçen haftadan ve Terminus hâlâ savaşıyor. Bu gerçek. Doğruyu söylüyorum. Vakıf da hâlâ güçlü. Sana gazeteleri getirmemi ister misin?”</p>

  <p>“Evet!”</p>

  <p>Bir şeyler atıştırmaya çalışıp gazeteleri okurken gözleri bulandı. Santanni ve Korell düşmüştü, direniş olmadan. Vakıf ordusundan bir hava filosu, seyrek güneşli Ifni sektöründe kıstırılmış ve neredeyse son gemiye kadar temizlenmişti.</p>

  <p>Şimdiyse Vakıf, ilk başkan Salvor Hardin’in yönetiminde kurulmuş olan asıl çekirdeğe, Dört Krallık’a geri çekilmişti. Fakat hâlâ mücadele veriyordu ve hâlâ bir şansı olabilirdi. Ne olursa olsun, babasını bilgilendirmeliydi. Bir şekilde ona sesini duyurmalıydı. Bunu <i>yapmalıydı!</i></p>

  <p>Fakat nasıl? Yolunun üstünde bir savaş vardı.</p>

  <p>Kahvaltıdan sonra Baba’ya sordu. “Yakınlarda başka bir göreve çıkacak mısın, Bay Palver?”</p>

  <p>Baba, ön taraftaki çimenlikte büyük bir sandalyeye oturmuş güneşleniyordu. Tombul parmaklarının arasında iri bir puro tütüyordu ve mutluluk içindeki bir buldog köpeğine benziyordu.</p>

  <p>“Bir görev mi?” diye uyuşukça tekrarladı. “Kim bilir? Hoş bir tatildeyim ve yola çıkmam gündemde değil. Neden yeni görevlerden bahsedelim ki? Huzursuz musun, Arkady?”</p>

  <p>“Ben mi? Hayır, burayı seviyorum. Bana çok iyi davranıyorsunuz, siz ve Bayan Palver.”</p>

  <p>Kızın sözlerine “boş ver” dercesine elini salladı.</p>

  <p>Arcadia, “Savaşı düşünüyordum,” dedi.</p>

  <p>“Fakat ben düşünmüyorum. <i>Sen</i> ne yapabilirsin ki? Eğer elinden bir şey gelmiyorsa, niye bu konuda kendini incitesin?”</p>

  <p>“Ama Vakıf’ın, tarım dünyalarının çoğunu kaybettiğini düşünüyordum. Büyük olasılıkla orada yiyecekleri karne ile dağıtıyorlardı. ”</p>

  <p>Baba rahatsız göründü. “Endişelenme. Her şey yoluna girecek.”</p>

  <p>Kız pek dinlemiyordu. “Onlara yiyecek taşıyabilmek isterdim, bunu diyordum. Biliyorsun ki, Katır öldükten ve Vakıf da isyan ettikten sonra, Terminus bir süre için yalıtılmış ve bir süreliğine Katır’ın emrinde olan Han Pritcher orayı da kuşatma altına almış. Yiyecek çok azmış ve babamın dediğine göre, <i>onun</i> babası ona sadece tadı korkunç kuru aminoasit konsantreleri olduğunu söylemiş. Hem bir yumurta da iki yüz krediymiş. Sonra kuşatmayı tam zamanında bozmuşlar ve Santanni’den yiyecek gemileri gelmiş. Korkunç bir dönem olmalı. Büyük olasılıkla da tüm bunlar oluyor, hem de şimdi.”</p>

  <p>Bir duraksama oldu ve Arcadia, “Bahse girerim Vakıf şu aralar yiyecek için kaçakçıların ücretlerini ödemeye razıdır” dedi. “İki katı, üç katı ve hatta daha fazlası. Burada, Trantor’daki herhangi bir kooperatif bu işi üstlenirse birkaç gemi kaybedebilirler, ama eminim savaş bitmeden milyoner olurlar. Eski zamanlarda, Vakıf tüccarları bunu hep yaparlarmış. Bir savaş olduğunda, en acil ne isteniyorsa onu satarlar ve şanslarını kullanırlarmış. Of, tek bir turdan iki milyon kredi kazanırlarmış; <i>net kâr</i>. Hem bu da tek bir gemide taşınabilecekler üzerinden hesaplanmış haliydi.”</p>

  <p>Baba yerinde kımıldandı. Purosu o farkına varmadan sönmüştü. “Yiyecek için bir anlaşma, ha? Hmm… Ama Vakıf çok uzakta.”</p>

  <p>“Eh, yani. Sanırım buradan halledemezsin. Eğer uygun bir gemiye binersen herhalde Massena ya da Smushyk’ten yakına gidemezsin, ondan sonra da hatların arasından sızmak için de bir keşif gemisi kiralaman gerekir.”</p>

  <p>Baba hesap yaparken, bir yandan da ellerini saçında gezdiriyordu.</p>

  <p>İki hafta sonra ise, görev için her şey ayarlanmıştı. Ana, zamanının çoğunu bağırıp çağırarak geçiriyordu. İlk zamanlar göz göre göre intihar etmesine yol açan çaresi bulunmaz dik kafalılığı, sonra da kendisinin de ona eşlik etmesine izin vermediği inanılmaz dik kafalılığı için.</p>

  <p>Baba, “Ana, niye yaşlı bir kadın gibi davranıyorsun?” dedi. “Seni götüremem. Bu erkek işi. Savaşın ne olduğunu sanıyorsun? Eğlence mi? Çocuk oyunu mu?”</p>

  <p>“Madem öyle <i>sen</i> neden gidiyorsun? Sen bir erkek misin ki, yaşlı ahmak? Tek ayağın çukurda. Bırak bazı gençler gitsinler, ama senin gibi şişko bir kel kafa olmaz.”</p>

  <p>“Ben kel falan değilim,” diye lafı iade etti Baba onuru kırılmış bir tavırla. “Hâlâ bir sürü saçım var. Hem neden komisyon ücretini alan ben olmayayım? Neden genç biri olsun? Dinle bak, bu milyonlar demek.”</p>

  <p>Ana da bunu biliyordu ve yatışıverdi.</p>

  <p>Arcadia, adam yola çıkmadan önce onu bir kez gördü. “Terminus’a mı gidiyorsun?” dedi.</p>

  <p>“Neden olmasın? Ekmek, pirinç ve patatese ihtiyaçları olduğunu sen kendin söylüyorsun. Eh, biz onlarla bir anlaşmaya varacağız ve onlar da istediklerini alacaklar.”</p>

  <p>“İyi o zaman, sadece tek bir şey var: Eğer Terminus’a gidiyorsan, babamı görebilir miydin?”</p>

  <p>Baba’nın yüzü kırıştı ve şefkatle yumuşadı. “Ah, senin bana söylemeni beklememe gerek yoktu. Tabii onu göreceğim. Senin güvende ve her şeyin de iyi olduğunu söyleyeceğim ve savaş bittiğinde de seni oraya geri götüreceğim.”</p>

  <p>“Teşekkürler. Sana onu nasıl bulacağını anlatayım. Adı Dr. Toran Darell ve Stanmark’ta yaşıyor. Terminus şehrinin hemen dışında. Oraya bir banliyö uçağına binip gidebilirsin. 55 Kanal Yolu’ndayız.”</p>

  <p>“Bekle de yazayım.”</p>

  <p>“Yok, yok,” Arcadia’nın kolu ileriye fırladı. “Hiçbir şeyi yazmamalısın. Hatırlamalısın ve kimsenin yardımı olmadan bulmalısın.”</p>

  <p>Baba şaşırmış görünüyordu. Sonra omuzlarını silkti. “Tamam öyleyse. Stanmark’ta 55 Kanal Yolu, Terminus şehrinin dışında ve oraya banliyö uçağıyla gidiliyor. Tamam mı?”</p>

  <p>“Bir şey daha var.”</p>

  <p>“Evet?”</p>

  <p>“Bir şey söylesem ona iletir misin?”</p>

  <p>“Tabii.”</p>

  <p>“Sana fısıldayarak söyleyeceğim.”</p>

  <p>Tombul yanağını kıza doğru yatırdı ve hafif fısıltı birinden diğerine geçti.</p>

  <p>Baba’nın gözleri yusyuvarlak olmuştu. “Söylememi istediğin şey bu mu? Ama bir anlamı yok ki?”</p>

  <p>“Senin ne demek istediğini o anlayacaktır. Sadece benim gönderdiğimi ve onun ne demek istediğimi bileceğini söyle. Ayrıca tam olarak sana söylediğim biçimde söyle. Değişiklik yapma. Unutmazsın değil mi?”</p>

  <p>“Nasıl unutabilirim ki? Dört minik sözcük. Bak…”</p>

  <p>“Hayır, hayır.” Hissettiklerinin yoğunluğuyla olduğu yerde yaylandı. “Tekrar etme. Sakın kimseye tekrarlama. Söz konusu babam olmadıkça bunu tamamen unut. Söz ver.”</p>

  <p>Baba gene omuzlarını silkti. “Söz veriyorum! Tamam!”</p>

  <p>“Tamam,” dedi hüzünle ve adam onu uzaylimanına götürmek için bekleyen hava taksisine ilerlerken, onun ölüm fermanını imzalayıp imzalamadığını merak etti. Onu bir daha hiç görebilecek miydi, merak ediyordu.</p>

  <p>Eve yürüyüp iyi ve nazik Ana’nın yüzüne bakacak cesareti yoktu. Belki, tüm bunlar bittiğinde, onlara yaptığı şey yüzünden kendini öldürse iyi olurdu.</p>
</body>
</html>
