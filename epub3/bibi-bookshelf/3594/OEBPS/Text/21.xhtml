<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>15</h2>

  <p class="baslik10">Tatmin Eden Yanıt</p>

  <p class="baslik7">Turbor aniden, duvarlarda çınlayan kasırga misali bir kahkaya attı. Halsizce başını salladı ve, “Büyük Galaksi, bu bütün gecedir sürüyor,” dedi. “Birbiri üstüne, yıkılmaları için çöpten adamlar dikiyoruz. Eğleniyoruz, ama bir yere varamıyoruz. Uzay aşkına! Belki de tüm gezegenler İkinci Vakıf’tır. Belki de gezegenleri yoktur, sadece bütün gezegenlere yayılmış kilit adamları vardır. Ne fark eder ki, Darell bizde mükemmel savunmanın olduğunu söylediği sürece?”</p>

  <p>Darell keyifsizce gülümsedi. “Mükemmel savunma yeterli değil, Turbor. Zihinsel Statik aygıtım mükemmeliyetten çok uzakta ve öyle olsaydı bile, bizi sadece yerimizde saydıran bir şey olurdu. Sonsuza dek yumruklarımız sıkılı halde, bilinmeyen düşman için çılgıncasına her yöne bakarak kalamayız. Sadece nasıl kazanacağımızı değil, aynı zamanda kimi yeneceğimizi de bilmeliyiz. Ayrıca, düşmanın bulunduğu belirli bir gezegen var.”</p>

  <p>“Sadede gel,” dedi Anthor bıkkınlıkla, “sendeki bilgi nedir?”</p>

  <p>“Arcadia,” dedi Darell, “bana bir mesaj yolladı ve onu alana dek, açıkça meydanda olanı asla görmedim. Muhtemelen hiçbir zaman göremezdim de. Fakat basit bir mesajdı, şöyle: ‘Bir çemberin ucu yoktur.’ Görüyor musunuz?”</p>

  <p>“Hayır,” dedi Anthor dik kafalılıkla ve besbelli diğerleri adına da konuşmuştu.</p>

  <p>“Bir çemberin ucu yoktur,” diye düşünceli bir ifadeyle tekrar etti Munn ve alnını kırıştırdı.</p>

  <p>“Pekâlâ,” dedi Darell sabırsızca, “benim için oldukça açıktı. İkinci Vakıf hakkında bildiğimiz tek mutlak gerçek nedir, hı? Söyleyeyim! Hari Seldon’ın onu galaksinin zıt ucuna yerleştirdiğini biliyoruz. Homir Munn, Seldon’ın Vakıf’ın varlığı hakkında yalan söylediği kuramını oluşturdu. Pelleas Anthor, Seldon’ın bu konuda doğruyu, ancak Vakıf’ın yeri hakkında yalan söylediği kuramını öne sürdü. Ben, Hari Seldon’ın hiçbir konuda yalan söylemediğini, kesinkes doğru söylediğini söylüyorum.</p>

  <p>“<i>Ama</i>, diğer uç nedir? Galaksi düzdür ve mercek şeklindedir. Düzlüğü boyunca alınan bir kesit çemberdir ve Arcadia’nın fark ettiği gibi, bir çemberin ucu yoktur. Biz, yani Birinci Vakıf, bu çemberin kenarındaki Terminus’ta bulunuyoruz. Başka bir deyişle, galaksinin bir uçundayız. Şimdi çemberin bu kenarını izleyerek diğer ucu bulun. İzleyin, izleyin ve izleyin, diğer ucu bulamazsınız. Sadece, başlangıç noktasına geri dönersiniz.</p>

  <p>“<i>Orada</i> da İkinci Vakıf’ı bulacaksınız.”</p>

  <p>“Orada?” diye tekrarladı Anthor. “<i>Burada</i> mı demek istiyorsun?”</p>

  <p>“Evet, burada diyorum!” diye haykırdı Darell şiddetle. “Yani, başka nerede olabilirdi ki? İkinci Vakıfçıların, eğer plana bekçilik ediyorlarsa, makul olduğu kadar da yalıtılmış olacakları yerde, galaksinin sözde öteki ucunda olamayacaklarını kendiniz söylediniz. Kalgan’ın uzaklığının daha akla yatkın olacağını düşündünüz. Size, orasının da fazla uzak olduğunu söylüyorum. Hiçbir uzaklık akla yatkın değil. Peki nerede en çok güvende olurlardı? Kim onları burada arardı ki? En meydanda olan yerin en az şüphe çeken yer olmasıyla ilgili eski bir ilke bu.</p>

  <p>“Zavallı Ebling Mis, İkinci Vakıf’ın yerinin keşfiyle neden o kadar şaşırmış ve kendisini kaybetmişti? Orada, Katır’ın gelişini bildirmek için Vakıf’ı umutsuzca arıyordu, ama tek bulabildiği, Katır’ın bir hamleyle iki Vakıf’ı da çoktan ele geçirmiş olduğuydu. Peki Katır’ın kendisi niçin arayışında başarısız oldu? Neden olmasındı ki? Eğer bir kişi zapt edilemeyen bir tehdit arıyorsa, zaten zapt edilmiş olan düşmanların arasına bakmaz. Böylece zihin ustaları, boş vakitlerinde Katır’ı durdurmak için plan yapabildiler ve onu durdurmakta da başarılı oldular.</p>

  <p>“Of, çıldırtacak kadar basit! Kendi komplolarımız ve çevirdiğimiz dolaplarımızla burada güvende olduğumuzu sanırken, meğerse düşmanın kalesinin kalbinde ve özünde duruyormuşuz. Gülünç!”</p>

  <p>Anthor’un yüzündeki kuşku ifadesi silinmemişti. “Bu teoriye sahiden inanıyor musun, Dr. Darell?”</p>

  <p>“Sahiden de inanıyorum.”</p>

  <p>“O zaman komşularımızın herhangi biri, yanından geçtiğimiz öylesine bir adam, zihni seninkini izleyen ve düşüncelerinin nabzını yoklayan İkinci Vakıf’tan üstün bir insan olabilir.”</p>

  <p>“Tam olarak öyle.”</p>

  <p>“Ayrıca, tüm bu süre boyunca, rahatsız edilmeden ilerlememize izin verildi?”</p>

  <p>“Rahatsız edilmeden mi? Rahatsız edilmediğimizi sana kim söyledi ki? Munn’un değiştirildiğini sen kendin gösterdin. Onu ilkin Kalgan’a kendi rızamızla yolladığımızı, ya da Arcadia’nın bize kulak misafiri olup, onu kendi rızasıyla takip ettiğini düşünmeni sağlayan ne? Hah! Büyük olasılıkla hiç durmadan rahatsız edildik. Hem ne de olsa, neden yaptıklarından fazlasını yapsınlar ki? Bizi yanlış yönlendirmeleri, basitçe durdurmalarından çok daha işlerine geliyor.”</p>

  <p>Anthor düşünceye daldı ve tatmin olmamış bir ifadeyle, “Pekâlâ, bundan hoşlanmadım,” dedi. “Senin şu Zihinsel Statik, beş para edecek bir düşünce değil. Evde sonsuza dek kalamayız ve dışarı çıktığımız anda da şu anda bildiğimiz şeyle işimiz biter. Tabii galaksinin her sakini için ufak birer makine yapamazsan.”</p>

  <p>“Evet, ama pek fazla çaresiz de değiliz, Anthor. İkinci Vakıf’taki bu adamlarda, bizde olmayan bir sezgi var. Bu onların hem gücü, hem de zayıflığı. Örneğin, kör bir adamda işe yaramayacak ama normal bir insana karşı etkili olacak bir silah var mıdır?”</p>

  <p>“Muhakkak,” dedi Munn derhal. “Gözlere tutulan ışık.”</p>

  <p>“Aynen öyle,” dedi Darell. “Güçlü ve kör edici bir ışık.”</p>

  <p>“Eee, ne olmuş yani?” diye sordu Turbor.</p>

  <p>“Ama kıyas oldukça açık. Bende bir Zihinsel Statik aygıtı var. Yapay bir elektromanyetik alan yayıyor, ki bu İkinci Vakıf’tan birisi için bir ışın demeti gibidir. Ama Zihinsel Statik aygıtının kaleydoskopik bir özelliği var. Hızlı ve sürekli bir değişim halinde, alıcı zihnin takip edebileceğinden de hızlı. Ya da diyelim ki, bunun devam ederse başınızı ağrıtacak, sürekli yanıp sönmekte olan bir ışık olduğunu farz edin. Şimdi bu ışığı, ya da elektromanyetik alanı, kör edici ve dayanılmaz bir acı verinceye dek yoğunlaştırın. Ama bu acı sadece özel sezgisi olanlar içindir, olmayanlar için değil.”</p>

  <p>“Gerçekten mi?” diye sordu Anthor baş gösteren bir hevesle. “Bunu denedin mi?”</p>

  <p>“Kimin üstünde? Elbette denemedim. Ama işe yarayacak.”</p>

  <p>“Evi çevreleyen alanın kontrolleri nerede? Bunu görmek isterim.”</p>

  <p>“Burada.” Darell ceketinin cebine uzandı. Küçük bir şeydi, cebinde hemen hemen hiç şişkinlik yaratmıyordu. Üstüne bir düğme iliştirilmiş siyah silindiri diğerinin eline attı.</p>

  <p>Anthor dikkatle inceledi ve omuzlarını silkti. “Buna bakmak beni daha zeki yapmıyor. Baksana Darell, neye dokunmamalıyım? Kazara evin savunmasını kapatmak istemiyorum da.”</p>

  <p>“Kapatmazsın,” dedi Darell tepkisizce. “O kontrol içinde kilitli.” Hareket etmeyen bir şaltere bir fiske attı.</p>

  <p>“Peki bu düğme nedir?”</p>

  <p>“Alanın değişim oranını ayarlıyor. Bak, şu yoğunluğu arttırır. Benim bahsettiğim de buydu.”</p>

  <p>“İzin verirsen?” diye sordu Anthor, parmakları yoğunluk düğmesinin üstündeydi. Diğerleri de yakına toplanıyorlardı.</p>

  <p>“Neden olmasın?” diye omuzlarını silkti Darell. “Bize etkisi olmayacak.”</p>

  <p>Yavaşça, neredeyse ürkercesine, Anthor düğmeyi çevirdi; önce bir yöne, sonra da tam tersine. Munn gözlerini hızla kırpıştırırken, Turbor da dişlerini gıcırdatıyordu. Sanki kendi yetersiz duyumsal donanından, onları etkileyemeyecek bu kuvveti saptayacakmış gibi gayret içindeydiler.</p>

  <p>Sonunda, Anthor omuzlarını silkti ve kontrol kutusunu tekrardan Darell’ın kucağına attı. “Eh, sanırım bu konuda söylediğine inanabiliriz. Fakat düğmeyi açtığımda bir şey olduğunu tasavvur etmek zor.”</p>

  <p>“Fakat bu doğaldı, Pelleas Anthor,” dedi Darell gergin bir tebessümle. “Sana vermiş olduğum, sahtesiydi. Görüyorsun ya, bende başka bir tane daha var.” Ceketini kenara attı ve Anthor’un incelediği kontrol kutusunun kemerinden sallanan bir eşini eline aldı.</p>

  <p>“Görüyorsun ya,” dedi Darell ve tek bir hareketle yoğunluk düğmesini maksimuma getirdi.</p>

  <p>Müthiş bir feryatla, Pelleas Anthor zemine yığılıverdi. Istırapla yuvarlanıyordu, bembeyaz olmuştu, saçlarını sımsıkı parmaklarla kavrayıp koparıyordu.</p>

  <p>Munn, kıvranan bedenin temasını önlemek için alelacele ayaklarını çekti, gözleri iki korku çukuruydu. Semic ve Turbor bir çift alçıdan heykeldi; kaskatı ve beyaz.</p>

  <p>Darell, kasvetle, düğmeyi bir kez daha çevirdi. Anthor bir ya da iki kez halsizce kasıldı ve hareketsiz yatakaldı. Yaşıyordu, aldığı her nefes bedenine ıstırap çektiriyordu.</p>

  <p>“Onu kanepeye kaldırın,” dedi Darell, genç adamın başını tutarken. “Bana yardım edin.”</p>

  <p>Turbor ayaklarına uzandı. Bir çuval un kaldırıyorlardı sanki. Sonra, uzun dakikalar sonunda, Anthor’un nefesi sessizleşti ve göz kapakları titreşerek yukarı kalktı. Yüzü çirkin bir sarıydı, bedeni ter içinde kalmıştı ve konuştuğunda sesi çatlak ve tanınmaz haldeydi.</p>

  <p>“Yapma,” diye mırıldandı. “Yapma! Onu tekrar yapma! Bilmiyorsunuz… Bilmiyorsunuz… Ah-h-h.” Uzun ve ürperten bir iniltiydi.</p>

  <p>“Tekrar yapmayacağız,” dedi Darell, “eğer bize gerçeği söylersen. Sen İkinci Vakıf’ın bir üyesi misin?”</p>

  <p>“Bırakın biraz su içeyim,” diye yalvardı Anthor.</p>

  <p>“Biraz su al da gel, Turbor,” dedi Darell, “ve viski şişesini de getir.”</p>

  <p>Anthor’a iki bardak su ve bir ölçü de viski içirdikten sonra soruyu tekrarladı. Genç adam rahatlamışa benziyordu.</p>

  <p>“Evet,” dedi bitkince. “İkinci Vakıf’ın bir üyesiyim.”</p>

  <p>“Yani,” diye devam etti Darell, “burada, Terminus’ta olan, değil mi?”</p>

  <p>“Evet, evet. Her hususta haklısınız, Dr. Darell.”</p>

  <p>“İyi! Şimdi bu son yarım yıldır neler olduğunu açıkla. Anlat!”</p>

  <p>“Uyuyabilseydim,” diye fısıldadı Anthor.</p>

  <p>“Sonra! Şimdi konuş!”</p>

  <p>Titrekçe iç geçirdi. Sonra sözcükler, alçak sesle ve hızlı hızlı dökülmeye başladı dudaklarından. Diğerleri, sesini duyabilmek için üstüne eğildiler. “Durum gittikçe tehlikeli oluyordu. Terminus’un ve onun bilim adamlarının beyin dalgası desenlerine ilgi duymaya başladıklarını ve Zihinsel Statik aygıtı gibi bir şeyin yapılabileceği zamanın geldiğini biliyorduk. İkinci Vakıf’a karşı da artan bir düşmanlık vardı. Seldon’ın Planı’nı mahvetmeden önce bunu durdurmak zorundaydık.</p>

  <p>“Biz… biz hareketi kontrol etmeye çalıştık. Arasına katılmaya çalıştık. Şüpheyi kendimizden uzağa çekecektik. Ek bir dikkat dağıtıcı unsur olarak, Kalgan’ın savaş ilan etmesini sağladık. Bu yüzden Munn’u Kalgan’a yollamıştım. Stettin’in sözde metresi de bizden biriydi. Munn’un doğru adımları atmasıyla yakından ilgilendi.”</p>

  <p>“Callia…” diye feryat etti Munn, ama Darell elini sallayarak onu susturdu.</p>

  <p>Anthor, araya girenlerin farkına varmaksızın devam etti. “Arcadia takip etti. Bunu hesaba katmamıştık, her şeyi önceden göremeyiz. Bu yüzden de, karışıklığı önlemek için, Callia onu Trantor’a yönlendirdi. Hepsi bu. Kaybettiğimizin dışında.”</p>

  <p>“Beni Trantor’a gitmek için zorladın, değil mi?” diye sordu Darell.</p>

  <p>Anthor başını salladı, “Seni yolun üstünden çekmek zorundaydım. Aklında gittikçe büyüyen zafer oldukça açıktı. Zihinsel Statik aygıtının problemlerini çözüyordun.”</p>

  <p>“Neden beni denetim altına almadın?”</p>

  <p>“Yapamadım… yapamadım. Emirler almıştım. Bir plana göre çalışıyorduk. Eğer doğaçlama yapsam, her şeyi bir kenara atmış olurdum. Plan sadece olasılıkları tahmin eder… bunu biliyorsunuz… Seldon Planı gibi.” Istırap dolu kesik soluklarla ve hemen hemen manasız konuşuyordu. Başı, rahatsız bir hummayla bir o yana bir bu yana dönüyordu. “Bireylerle çalıştık… gruplarla değil… çok düşük olasılıklar vardı… başarısız oldu. Ayrıca… sizi kontrol etsem… başka biri aygıt keşfeder… yararsız… <i>zamanları</i> kontrol etmek gerekti… daha muğlak… Birinci Sözcü’nün kendi planı… tüm açıları bilmiyord… çalışmaması hariç… iç… iç…” Pili bitmişti.</p>

  <p>Darell onu kabaca sarstı. “Daha uyuyamazsın. Kaç kişisiniz?”</p>

  <p>“Hı? Ne diyosun… ah… çok değil… şaşırsana… elli… fazlası lazım değil.”</p>

  <p>“Hepsi Terminus’ta mı?”</p>

  <p>“Beş… altısı dışarıda… Callia uyumalı…”</p>

  <p>Devasa bir çabalayışla birden canlandı ve ifadesi berraklık kazandı. Yenilgisini hafifleterek, kendisini mazur göstermeye son kez yeltendi.</p>

  <p>“Seni sonunda az kalsın yakalamıştım. Savunmaları kapatıp seni ele geçirecektim. Kimin patron olduğunu görecektin. Ama bana sahte kontrol verdin… en baştan beri şüphelenmişsin..”</p>

  <p>Sonunda uyumuştu.</p>

  <p class="baslik7">Turbor, huşu dolu bir ses tonuyla, “Ondan ne kadardır şüpheleniyordun, Darell?” dedi.</p>

  <p>“O buraya ilk geldiğinden beri,” diye geldi alçak sesli yanıt. “Kleise’dan geldiğini söylemişti. Ama Kleise’ı tanıyordum ve fikir ayrılığına düştüğümüz konuları da biliyordum. İkinci Vakıf konusunda tam bir fanatikti ve ben de onu terk etmiştim. Amaçlarım akla yatkındı, kendi fikirlerimin peşine kendi kendime düşmenin en iyisi ve güvenlisi olacağını düşünmüştüm. Ama Kleise’a bunu söyleyemezdim ve ben söylesem de o dinlemezdi. Ona göre, ben bir korkak ve haindim, hatta muhtemelen İkinci Vakıf’ın ajanıydım. Kinci bir adamdı ve o günden neredeyse öldüğü güne kadar benimle hiçbir bağı olmadı. Sonra, aniden, yaşamının son birkaç haftasında ‘eski bir dost olarak’, en iyi ve en başarılı öğrencisini bir meslektaş olarak karşılamamı ve eski soruşturmaya tekrardan başlamamı yazıyor.</p>

  <p>“Bu kişiliğine aykırıydı. Etki altında olmadan böyle bir şeyi nasıl yapabilirdi, diye düşündüm ve tek amacın benim mahremiyetime bir İkinci Vakıf ajanı sokmak olmasından şüphelenmeye başladım. Of, bu çok…”</p>

  <p>İç çekti ve bir anlığına gözlerini kapadı.</p>

  <p>Semic tereddüt ederek, “Onlarla… bu İkinci Vakıf’taki ahbaplarla ne yapacağız?” dedi.</p>

  <p>“Bilmiyorum,” dedi Darell üzüntü içinde. “Onları sürgüne yollayabiliriz, sanırım. Örneğin Zoranel’e. Oraya yerleştirilirler ve gezegen de Zihinsel Statik ile doldurulur. Cinsiyetler ayrılabilir ya da daha iyisi, kısırlaştırılabilirler. Elli yıl içinde, İkinci Vakıf tarih olur. Veya belki de hepsi için sessiz bir ölüm daha hayırlısıdır.”</p>

  <p>“Sence,” dedi Turbor, “onlardaki bu sezgiyi kullanmayı öğrenebilir miyiz? Yoksa Katır gibi bununla mı doğuyorlar?”</p>

  <p>“Bilmiyorum. Sanırım uzun çalışmalar sonucu oluşturuluyor, zira ensefalografide, bunun potansiyelinin insan zihninde gelişmeden durduğunun belirtileri var. Ama bu sezgiyi niçin istiyorsun ki? <i>Onlara</i> bir yararı dokunmadı.” Kaşlarını çattı.</p>

  <p>Hiçbir şey söylememesine karşın, düşünceleri çığlık çığlığaydı.</p>

  <p>Çok kolay olmuştu; fazlasıyla kolay. Yenilmez olanlar, kitaplardaki hainler gibi mahvolmuşlardı ve bunu sevmemişti.</p>

  <p>Galaksi! Bir kişi, kukla olmadığını ne zaman bilebilir? Bir kişi, kukla olmadığını nasıl bilebilir?</p>

  <p>Arcadia eve dönüyordu ve Darell düşüncelerini, sonunda yüzleşmek zorunda olduğu şeylerden ürpererek ayırdı.</p>

  <p class="baslik7">Arcadia bir haftadır evdeydi, sonra iki hafta oldu ve Darell, düşüncelerinin üstündeki o sıkı denetimi bir türlü gevşetemedi. Nasıl yapabilirdi ki? Arcadia, garip bir simya sayesinde, yokluğunda bir çocuktan genç bir kadına dönüşmüştü. O, yaşama olan bağıydı, balayından sonra fazla sürmemiş olan, hem acı hem tatlı bir evliliğe olan bağıydı.</p>

  <p>Sonra, bir akşamın geç saatlerinde, elinden geldiğince sıradan çıkarmaya çalıştığı bir sesle sordu: “Arcadia, seni iki Vakıf’ın da Terminus’ta olduğunu düşünmeye iten neydi?”</p>

  <p>Tiyatroya gitmişlerdi, her birine özel üç boyutlu göstericilerle en iyi koltukları almışlardı, elbisesi bu durum için yeniydi ve o da mutluydu.</p>

  <p>Bir an için gözlerini ona dikti, sonra da, “Ah. Bilmem, baba. Sadece bana öyle geldi,” deyiverdi.</p>

  <p>Darell’ın kalbinin etrafındaki buz tabakası bir kat daha kalınlaştı.</p>

  <p>“Düşün,” dedi hararetle. “Bu önemli. İki Vakıf’ın da Terminus’ta olduğunu düşünmene neden olan neydi?”</p>

  <p>Arcadia hafifçe kaşlarını çattı. “Eh, Leydi Callia vardı. <i>Onun</i> ikinci Vakıf’tan olduğunu biliyordum. Anthor da öyle dedi.”</p>

  <p>“Ama o Kalgan’daydı,” diye üstüne gitti Darell. “<i>Terminus</i>’<i>ta karar kılmana sebep olan neydi?</i>”</p>

  <p>Şimdiyse, Arcadia yanıt vermeden önce dakikalarca düşündü. Onun karar vermesine ne <i>neden olmuştu?</i> Ne neden olmuştu? Kavrayışının arasından bir şeylerin kayıp gittiğini hissediyordu korkunç bir biçimde.</p>

  <p>“Leydi Callia bir şeyler biliyordu ve bildiklerini de Terminus’tan öğrenmiş olmalıydı. Bu kulağa doğru gelmiyor mu, baba?”</p>

  <p>Ama o başını salladı.</p>

  <p>“Baba,” diye ağladı, “<i>biliyordum</i>. Ne kadar çok düşündüysem o kadar emin oldum. <i>Mantıklı</i> geliyordu.”</p>

  <p>Babasının gözlerinde o yitik bakış vardı. “Bu iyi değil, Arcadia. Bu iyi değil. Söz konusu İkinci Vakıf oldukça, bir şeylerin içine doğması şüphe çeker. Anlıyorsun, değil mi? İçine doğmuş olabilir ve <i>denetim</i> de olabilir!”</p>

  <p>“Denetim! Beni değiştirdiklerini mi kastediyorsun? Ah, hayır. Hayır, yapmış olamazlar.” Adamdan geri geri uzaklaşıyordu. “Ama Anthor haklı olduğumu söylemedi mi? Bunu itiraf etti. Her şeyi itiraf etti. Sen de bütün grubu burada, Terminus’ta buldun. Değil mi? Değil mi?” Hızlı hızlı nefes alıyordu.</p>

  <p>“Biliyorum, ama… Arcadia, beyninin ensefalografik analizini yapmama izin verir misin?”</p>

  <p>Başını dehşet içinde salladı. “Hayır, hayır! Çok korkuyorum!”</p>

  <p>“Benden mi, Arcadia? Korkulacak hiçbir şey yok. Ama bilmek zorundayız. Bunu anlıyorsun, değil mi?”</p>

  <p class="baslik7">Arcadia, sonrasında, Darell’ın işine tek bir kez mani oldu. Son şalter indirilmeden tam önce, kolunu sıkı sıkıya kavradı. “Eğer değişmişsem ne olacak, baba? Ne yapmak zorunda kalacaksın?”</p>

  <p>“Hiçbir şey yapmak zorunda kalmayacağım, Arcadia. Eğer değişmişsen, çıkıp gideceğiz. Trantor’a geri döneceğiz, sen, ben ve… ve galaksideki başka hiçbir şeyi umursamayacağız.”</p>

  <p>Darell’ın yaşamındaki hiçbir analiz bu kadar yavaş ilerlememişti, ona bu kadar pahalıya mal olmamıştı. Bittiğindeyse, Arcadia çömeldi ve bakmaya cesaret edemedi. Sonraysa adamın güldüğünü duydu ve bu bilgi yeterliydi. Zıpladı ve kendisini adamın açılmış kollarına attı.</p>

  <p>Birbirlerine sarılırlarken adam ağzında bir şeyleri çılgıncasına geveleyip duruyordu. “Bu ev maksimum Zihinsel Statik altında ve senin beyin dalgaların normal. Onları gerçekten tuzağa düşürdük, Arcadia, artık yaşama geri dönebiliriz.”</p>

  <p>“Baba,” diye nefesi kesilerek sordu, “artık bize madalya vermelerine izin verebilir miyiz?”</p>

  <p>“Bunun dışında bırakılmak istediğimi nereden bildin?” Bir anlığına onu kol uzaklığında tuttu, sonra tekrardan güldü. “Boş ver, sen her şeyi bilirsin. Tamam, bir kürsüde konuşma yaparak madalyanı alabilirsin.”</p>

  <p>“Baba, bir de…”</p>

  <p>“Evet?”</p>

  <p>“Bundan sonra bana artık Arkady der misin?”</p>

  <p>“Ama… Öyle olsun, Arkady.”</p>

  <p>Zaferin büyüklüğü, yavaş yavaş Darell’ın içine işleyip onu sarhoş etti. Vakıf, yani Birinci Vakıf, yani artık tek olan Vakıf, galaksinin mutlak hakimiydi. Kendileriyle, Seldon’ın Planı’nın ereği İkinci İmparatorluk arasında artık başka bir engel kalmamıştı.</p>

  <p>Sadece ona uzanmaları gerekiyordu.</p>

  <p>Sayesinde…</p>
</body>
</html>
