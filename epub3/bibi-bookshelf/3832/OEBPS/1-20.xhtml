<html xmlns="http://www.w3.org/1999/xhtml">
	<head>
		<title>1-20</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:4a0fd80f-c62f-4129-9a2b-61a2b86a2fb8" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik ParaOverride-7" id="_idParaDest-20" xml:lang="en-GB">On dokuzuncu bölüm  </p>
			<p class="resim"><span><img alt="c.png" class="_idGenPageitem-4" src="image/c_fmt19.jpeg"/></span>        </p>
			<p class="paragraf"><span class="CharOverride-12" xml:lang="tr-TR">Transa geçmiş halde ateşi seyrediyordum. Christian’ın evindeki şöminede çini mavisi serpiştirilmiş parlak, turuncu alevler dans ediyordu. Ateşten gelen sıcaklığa ve omuzlarıma sarılı battaniyeye rağmen üşüyordum. Kemiklerime kadar üşüyordum.  </span></p>
			<p class="paragraf"><span class="CharOverride-12" xml:lang="tr-TR">Etrafımdaki fısıltıların farkındaydım; bir sürü fısıltı. Ama arka planda, uzakta bir mırıltı gibiydiler. Kelimeleri duymuyordum. Tek duyabildiğim, tek odaklanabildiğim ateşten yükselen gazın hafif tıs sesiydi.  </span></p>
			<p class="paragraf"><span class="CharOverride-12" xml:lang="tr-TR">Aklım dün gördüğümüz eve ve devasa şöminelere, odun yakılan gerçek şöminelere kaydı. Christian’la gerçek bir ateşin karşısında sevişmek isterdim. Christian’la bu ateşin karşısında sevişmek isterdim. Evet, eğlenceli olurdu. Christian her sevişmemizi olduğu gibi bunu da unutulmaz kılmayı başarırdı. Kendi kendime çarpık bir gülümsemeyle, sadece düzüştüğümüz zamanlarda bile başardı diye düşündüm. Evet, onlar da unutulmayacak anlardı. </span><span class="CharOverride-13" xml:lang="tr-TR">Neredeydi?</span><span class="CharOverride-12" xml:lang="tr-TR">  </span></p>
			<p class="paragraf"><span class="CharOverride-12" xml:lang="tr-TR">Dans eden, titreşen alevler beni esir almış, hissizleştirmişti. Sadece bu göz kamaştıran, yakıp kavuran güzelliği izliyordum. Büyüleyiciydi.  </span></p>
			<p class="paragraf"><span class="CharOverride-13" xml:lang="tr-TR">Anastasia, beni büyüledin.  </span></p>
			<p class="paragraf"><span class="CharOverride-12" xml:lang="tr-TR">Bunu ilk kez benim yatağımda uyuduğu gece söylemişti. </span><span class="CharOverride-13" xml:lang="tr-TR">Ah, hayır...  </span></p>
			<p class="paragraf"><span class="CharOverride-12" xml:lang="tr-TR">Dünya ayaklarımın altından çekilip gerçeklik bilincime kanayarak dolarken kendime sarıldım. İçimi sarmaya başlayan boşluk biraz daha büyüdü. </span><span class="CharOverride-13" xml:lang="tr-TR">Charlie Tango </span><span class="CharOverride-12" xml:lang="tr-TR">kayıptı.  </span></p>
			<p class="paragraf"><span class="CharOverride-12" xml:lang="tr-TR">“Ana, al.” Bayan Jones’un tatlı sesi beni tekrar odaya, şimdiye, acıya döndürmüştü. Bana bir fincan çay uzatıyordu. Minnetle elinden fincanla altlığı alırken çıkan tıngırtı titreyen ellerimi ele verdi.  </span></p>
			<p class="paragraf"><span class="CharOverride-12" xml:lang="tr-TR">“Teşekkürler” diye fısıldadım. Sesim, dökemediğim gözyaşları ve boğazımdaki koca düğüm yüzünden boğuk çıkmıştı.  </span></p>
			<p class="paragraf"><span class="CharOverride-12" xml:lang="tr-TR">Mia, aşırı büyük U şeklindeki kanepede Grace’le el ele tutuşmuş, karşımda oturuyorlardı. Tatlı yüzlerine acı ve endişe kazınmış halde bana baktılar. Grace şimdi daha yaşlı görünüyordu – oğlu için endişelenen bir anneydi. Duygusuz bir ifadeyle gözlerimi yumup tekrar açtım. Onlara verecek yatıştırıcı bir gülümsemeden, hatta bir damla gözyaşından yoksundum; içimde sadece boşluk vardı, büyüyen bir boşluktan başka hiçbir şey yoktu. Kahvaltı barının etrafında oturmuş, ciddi yüzlerle ve alçak sesle konuşan Elliot, José ve Ethan’a baktım. Kısık sesle bir şey tartışıyorlardı. Bayan Jones arkalarında kendini meşgul ediyordu.  </span></p>
			<p class="paragraf"><span class="CharOverride-12" xml:lang="tr-TR">Kate televizyon odasında yerel haberleri takip ediyordu. Büyük plazma televizyondan gelen uzak, tiz sesi duyabiliyordum. Ekranda güzel yüzüyle o haber başlığını bir daha görmeye dayanamazdım – CHRISTIAN GREY KAYBOLDU.  </span></p>
			<p class="paragraf"><span class="CharOverride-12" xml:lang="tr-TR">Dalgın dalgın bu odada şimdiye kadar hiç bu kadar çok insan görmediğimi düşündüm. Yine de odanın devasa boyutlarında öyle az görünüyorlardı ki. Elli’min evinde kayıp ve endişeli küçük insan adacıkları. Burada olmalarına ne derdi acaba?  </span></p>
			<p class="paragraf"><span class="CharOverride-12" xml:lang="tr-TR">Taylor ve Carrick bir yerlerde bize damla damla bilgi akıtmaya çalışan bazı yetkililerle konuşuyorlardı ama hepsi boşunaydı. Gerçek şu ki, Christian kayıptı. Sekiz saattir kayıptı. Ortada ondan tek bir işaret, tek bir kelime yoktu. Arama durdurulmuşu – tek bildiğim buydu. Aramayı sürdürmek için fazla karanlıktı ve nerede olduğunu bilmiyorduk. Yaralı, aç veya daha kötü bir durumda olabilirdi. </span><span class="CharOverride-13" xml:lang="tr-TR">Hayır!</span><span class="CharOverride-12" xml:lang="tr-TR">  </span></p>
			<p class="paragraf"><span class="CharOverride-12" xml:lang="tr-TR">Tanrı’ya bir kez daha sessizce dua ettim. </span><span class="CharOverride-13" xml:lang="tr-TR">Lütfen Christian iyi olsun. Lütfen Christian iyi olsun. </span><span class="CharOverride-12" xml:lang="tr-TR">Sözleri içimden tekrarlayıp durdum; mantram, cankurtaranım, çaresizliğim içinde tutunacak bir dal olmuştu. En kötüsünü düşünmeyi reddediyordum. Hayır, oraya gitme. Umut var.  </span></p>
			<p class="paragraf"><span class="CharOverride-12" xml:lang="tr-TR">“</span><span class="CharOverride-13" xml:lang="tr-TR">Sen benim cankurtaranımsın.”</span><span class="CharOverride-12" xml:lang="tr-TR">  </span></p>
			<p class="paragraf"><span class="CharOverride-12" xml:lang="tr-TR">Christian’ın sözleri yine zihnimde çınlıyordu. Evet, umut her zaman vardı. Çaresizliğe kapılmamalıydım. Sözleri beynimde yankılandı.  </span></p>
			<p class="paragraf"><span class="CharOverride-13" xml:lang="tr-TR">“Artık anlık mutlulukların sıkı bir savunucusuyum. Günü yakala Ana.”  </span></p>
			<p class="paragraf"><span class="CharOverride-12" xml:lang="tr-TR">Neden günü yakalayamamıştım?  </span></p>
			<p class="paragraf"><span class="CharOverride-13" xml:lang="tr-TR">“Bunu sonunda hayatımın geri kalanını geçirmek isteyeceğim birini bulduğum için yapıyorum.”  </span></p>
			<p class="paragraf"><span class="CharOverride-12" xml:lang="tr-TR">Gözlerimi sessiz bir duayla tekrar kapatıp hafifçe sallanmaya başladım. </span><span class="CharOverride-13" xml:lang="tr-TR">Lütfen hayatının geri kalanı bu kadar kısa olmasın. Lütfen, lütfen. </span><span class="CharOverride-12" xml:lang="tr-TR">Yeterince vaktimiz olmamıştı... Daha fazla zamana ihtiyacımız vardı. Son birkaç haftadır ne çok şey yaşamış, ne uzun bir mesafe kat etmiştik. Bitemezdi. Aklıma o sevgi dolu anlarımız geliyordu: Ruj, Olympic Otel’deki ilk sevişmemiz, önümde diz çöküp kendini bana sunuşu, nihayet ona dokunmam.  </span></p>
			<p class="paragraf"><span class="CharOverride-13" xml:lang="tr-TR">“Ben aynıyım Ana. Seni seviyorum ve sana ihtiyacım var. Dokun bana. Lütfen.”  </span></p>
			<p class="paragraf"><span class="CharOverride-12" xml:lang="tr-TR">Ah. Onu öyle seviyordum ki. Onsuz bir hiçtim; dünyam kararır, bir gölgeye dönüşürdüm. </span><span class="CharOverride-13" xml:lang="tr-TR">Hayır, hayır, hayır... Benim zavallı Christian’ım.  </span></p>
			<p class="paragraf"><span class="CharOverride-13" xml:lang="tr-TR">“Ben buyum Ana. Bundan ibaretim... ve tamamen seninim. Bunu anlaman için ne yapmam gerek? Seni ne şekilde olursa olsun istediğimi görmen için? Sevdiğimi görmen için?”  </span></p>
			<p class="paragraf"><span class="CharOverride-12" xml:lang="tr-TR">Ben de seni Elli Ton’um.  </span></p>
			<p class="paragraf"><span class="CharOverride-12" xml:lang="tr-TR">Gözlerimi açtım ve bir kez daha görmeyen gözlerle ateşe baktım. Birlikte geçirdiğimiz zamanlar aklıma gelip duruyordu. Planörle uçarken ve yelken yaparken yüzündeki o çocuksu sırıtışı, maskeli balodaki havalı, sofistike ve feci seksi hali, dans edişimiz, ah, evet, bu evde Sinatra’yla salonda dönüp duruşumuz ve dün o evdeki sessiz, endişeli umudu, göz kamaştıran o manzara.  </span></p>
			<p class="paragraf"><span class="CharOverride-13" xml:lang="tr-TR">“Dünyamı ayaklarına sereceğim Anastasia. Seni istiyorum, bedenen ve ruhen, sonsuza kadar.”  </span></p>
			<p class="paragraf"><span class="CharOverride-12" xml:lang="tr-TR">Ah, lütfen iyi olsun. Gidemez. O benim evrenimin merkezi.  </span></p>
			<p class="paragraf"><span class="CharOverride-12" xml:lang="tr-TR">Boğazımdan kontrolsüz bir hıçkırık yükseldi. Hemen elimle ağzımı kapattım. Hayır. Güçlü olmalıydım.  </span></p>
			<p class="paragraf"><span class="CharOverride-12" xml:lang="tr-TR">José birden yanımda belirdi; yoksa bir süredir burada mıydı? Hiçbir fikrim yoktu.  </span></p>
			<p class="paragraf"><span class="CharOverride-12" xml:lang="tr-TR">“Anneni veya babanı aramak ister misin?” diye nazikçe sordu.  </span></p>
			<p class="paragraf"><span class="CharOverride-12" xml:lang="tr-TR">Hayır! Başımı sallayarak José’nin elini tuttum. Konuşamıyordum, konuşursam dağılacağımı biliyordum ama elimi hafifçe sıkan elinin sıcaklığı da bir teselli vermiyordu.  </span></p>
			<p class="paragraf"><span class="CharOverride-12" xml:lang="tr-TR">Ah, annem. Annemi düşününce dudaklarım titredi. Onu aramalı mıydım? Yok. Tepkisiyle başa çıkamazdım. Belki Ray’i aramalıydım; o duygusallaşmazdı – o asla duygusallaşmazdı; Mariners yenildiğinde bile.  </span></p>
			<p class="paragraf"><span class="CharOverride-12" xml:lang="tr-TR">Grace erkeklerin yanına gitmek için ayağa kalkınca düşüncelerim dağıldı. Herhalde hiç bu kadar uzun süre kıpırdamadan durmamıştı. Mia da kalkıp yanıma oturarak diğer elimi tuttu.  </span></p>
			<p class="paragraf"><span class="CharOverride-12" xml:lang="tr-TR">“Geri dönecek” dedi ama sesi ilk başta kararlı olsa da son kelimede çatlamıştı. Kızarmış gözleri kocaman açıktı, yüzü uykusuzluktan solgun ve cılız görünüyordu.  </span></p>
			<p class="paragraf"><span class="CharOverride-12" xml:lang="tr-TR">Başımı kaldırıp Ethan’a baktım. Mia’yı ve Grace’e sarılan Elliot’ı seyrediyordu. Saate baktım. On biri geçmiş, gece yarısına doğru ilerliyordu. </span><span class="CharOverride-13" xml:lang="tr-TR">Kahrolası zaman! </span><span class="CharOverride-12" xml:lang="tr-TR">Her geçen saatle birlikte içime yayılan boşluk büyüyor, beni tüketiyor, nefessiz bırakıyordu. İçten içe kendimi en kötüsüne hazırladığımı biliyordum. Gözlerimi kapattım ve Mia’yla José’nin ellerini sıkarak sessizce bir kez daha dua ettim.  </span></p>
			<p class="paragraf"><span class="CharOverride-12" xml:lang="tr-TR">Gözlerimi açıp yine alevlere baktım. Utangaç gülümsemesi –o en sevdiğim ifadesi–gözümde canlandı. Gerçek Christian’ın, benim gerçek Christian’ımın bir an için göründüğü o ifade. O kadar çok karakteri vardı ki: Kontrol manyağı, CEO, tacizci sapık, seks tanrısı, Efendi; diğer yandan oyuncaklarıyla oynayan bir oğlan çocuğu gibiydi. Gülümsedim. Arabası, teknesi, uçağı, helikopteri </span><span class="CharOverride-13" xml:lang="tr-TR">Charlie Tango...</span><span class="CharOverride-12" xml:lang="tr-TR"> kayıp çocuğum şimdi gerçekten kaybolmuştu. Gülümsemem kayboldu ve içime bir acı saplandı. Duşta, üzerinden ruj izlerini temizleyişini hatırladım.  </span></p>
			<p class="paragraf"><span class="CharOverride-13" xml:lang="tr-TR">“Ben bir hiçim Anastasia. Bir kabuktan ibaretim. Kalbim yok benim.” </span><span class="CharOverride-12" xml:lang="tr-TR">  </span></p>
			<p class="paragraf"><span class="CharOverride-12" xml:lang="tr-TR">Boğazımdaki yumruk büyüdü. Ah Christian, var; senin bir kalbin var ve bana ait. Onu sonsuza kadar bağrıma basmak istiyordum. Bu kadar karmaşık ve zor biri olmasına rağmen onu seviyordum. Onu her zaman sevecektim. Başka kimse olmayacaktı. Asla.  </span></p>
			<p class="paragraf"><span class="CharOverride-12" xml:lang="tr-TR">Starbucks’ta oturup Christian’ın iyi ve kötü yanlarını düşündüğüm günü hatırladım. Bütün kötü yanlarının, hatta bu sabah bulduğum fotoğrafların bile bir önemi kalmamıştı. Aklımda sadece o ve dönüp dönmeyeceği sorusu vardı. </span><span class="CharOverride-13" xml:lang="tr-TR">Ah, lütfen Tanrım onu geri getir, lütfen iyi olsun. Kiliseye giderim... Her şeyi yaparım. </span><span class="CharOverride-12" xml:lang="tr-TR">Ah, onu bir geri alsam düşünmeden günü yakalarım. Sesi bir kez daha kafamın içinde yankılanıyordu. “</span><span class="CharOverride-13" xml:lang="tr-TR">Günü yakala Ana.”  </span></p>
			<p class="paragraf"><span class="CharOverride-12" xml:lang="tr-TR">Ateşe iyice dalmıştım; alevler hâlâ birbirinin etrafında kıvrılıp, birbirlerini yalayarak parlıyorlardı. Sonra Grace’in çığlığını duydum ve her şey ağır çekimde gelişti.  </span></p>
			<p class="paragraf"><span class="CharOverride-12" xml:lang="tr-TR">“Christian!”  </span></p>
			<p class="paragraf"><span class="CharOverride-12" xml:lang="tr-TR">Başımı çevirdiğimde Grace arkamda bir yerlerden fırlayıp salonu arşınlarken girişte duran perişan haldeki Christian’la karşılaştım. Üzerinde sadece gömleğiyle pantolonu vardı; lacivert ceketi, çorapları ve ayakkabıları elindeydi. Yorgun, kirli ve son derece güzel görünüyordu.  </span></p>
			<p class="paragraf"><span class="CharOverride-13" xml:lang="tr-TR">Tanrım... Christian. </span><span class="CharOverride-12" xml:lang="tr-TR">Yaşıyordu. Halüsinasyon mu görüyorum yoksa gerçekten burada mı diye anlamaya çalışarak uyuşmuş bir halde bakakaldım.  </span></p>
			<p class="paragraf"><span class="CharOverride-12" xml:lang="tr-TR">Çok şaşırmış görünüyordu. Ceketini ve ayakkabılarını yere bırakıp kendini kollarına atıp yanağını coşkuyla öpen Grace’i tam zamanında yakaladı.  </span></p>
			<p class="paragraf"><span class="CharOverride-12" xml:lang="tr-TR">“Anne?”  </span></p>
			<p class="paragraf"><span class="CharOverride-12" xml:lang="tr-TR">Christian eğilmiş, tamamen kafası karışmış halde annesine bakıyordu.  </span></p>
			<p class="paragraf"><span class="CharOverride-12" xml:lang="tr-TR">Grace hepimizin ortak korkusunu dile getirerek, “Seni bir daha göremeyeceğimi sandım” diye fısıldadı.  </span></p>
			<p class="paragraf"><span class="CharOverride-12" xml:lang="tr-TR">“Anne, ben buradayım.” Sesindeki şaşkınlığı fark etmiştim.  </span></p>
			<p class="paragraf"><span class="CharOverride-12" xml:lang="tr-TR">Grace benim düşüncelerimi dile getirir gibi neredeyse duyulamayacak kadar cılız bir sesle, “Bugün bin kere öldüm” dedi. Artık gözyaşlarına hâkim olamıyor, hıçkırıklarla sarsılıyordu. Christian korku ya da utançla –hangisi olduğunu bilmiyordum– kaşlarını çatmıştı. Kısa bir an sonra Grace’i kollarına alıp sımsıkı sarıldı.  </span></p>
			<p class="paragraf"><span class="CharOverride-12" xml:lang="tr-TR">Grace kendini tutmayı bırakıp Christian’a kollarını dolayıp başını boynuna gömerek hıçkırdı. Christian ona engel olmadı. Sadece ona sarılmış, yatıştırmak için hafifçe öne arkaya sallanıyordu. Koridordan Carrick’in sesi yükseldi.  </span></p>
			<p class="paragraf"><span class="CharOverride-12" xml:lang="tr-TR">“Yaşıyor! Lanet olsun, buradasın!” Elinde cep telefonuyla Taylor’ın ofisinden çıkmıştı. İkisine de sarılırken gözlerini tatlı bir rahatlamayla yumdu.  </span></p>
			<p class="paragraf"><span class="CharOverride-12" xml:lang="tr-TR">“Baba?”  </span></p>
			<p class="paragraf"><span class="CharOverride-12" xml:lang="tr-TR">Mia arkamdan anlaşılmaz bir ciyaklamayla kalkıp yanlarına koştu ve hepsine birden sarıldı.  </span></p>
			<p class="paragraf"><span class="CharOverride-12" xml:lang="tr-TR">Sonunda gözyaşlarım yanaklarımdan süzülmeye başladı. Buradaydı, iyiydi. Ama kıpırdayamıyordum.  </span></p>
			<p class="paragraf"><span class="CharOverride-12" xml:lang="tr-TR">Sarılmayı bırakıp ilk çekilen Carrick oldu. Gözlerini silerken Christian’ın omzuna vuruyordu. Sonra Mia, ardından Grace geri çekildiler.  </span></p>
			<p class="paragraf"><span class="CharOverride-12" xml:lang="tr-TR">Grace, “Affedersin” diye mırıldandı.  </span></p>
			<p class="paragraf"><span class="CharOverride-12" xml:lang="tr-TR">Christian, “Hey anne, bir şey yok” derken hâlâ şaşkındı.  </span></p>
			<p class="paragraf"><span class="CharOverride-12" xml:lang="tr-TR">Grace ellerini başına götürerek, “Neredeydin? Ne oldu?” diye bağırdı.  </span></p>
			<p class="paragraf"><span class="CharOverride-12" xml:lang="tr-TR">Christian, “Anne” diye mırıldandı. Onu tekrar kollarına alıp başını öptü. “Buradayım. İyiyim. Portland’dan dönüşüm korkunç uzun sürdü, o kadar. Bu karşılama komitesi niye?” Başını kaldırıp odada gözlerini gezdirdi ve sonunda bakışlarımız birbirine kilitlendi.  </span></p>
			<p class="paragraf"><span class="CharOverride-12" xml:lang="tr-TR">Kirpiklerini kırpıştırdı, kısa bir an José’ye baktı. José elimi bıraktı. Christian’ın ağzı gerildi. Onu bakışlarımla içime çektim. İçime yayılan rahatlamayla bitmiş, tükenmiş, mutlulukla dolmuştum. Ama gözyaşlarım durmuyordu. Christian tekrar annesine döndü.  </span></p>
			<p class="paragraf"><span class="CharOverride-12" xml:lang="tr-TR">Yatıştıran bir sesle, “Anne, ben iyiyim. Ne oldu?” diye sordu. Grace, Christian’ın yüzünü ellerinin arasına aldı.  </span></p>
			<p class="paragraf"><span class="CharOverride-12" xml:lang="tr-TR">“Christian, kaybolmuştun. Uçuş planın... Seattle’a hiç dönmemişsin. Bize neden haber vermedin?”  </span></p>
			<p class="paragraf"><span class="CharOverride-12" xml:lang="tr-TR">Christian’ın kaşları şaşkınlıkla kalktı. “Bu kadar uzun süreceğini düşünmemiştim.”  </span></p>
			<p class="paragraf"><span class="CharOverride-12" xml:lang="tr-TR">“Neden aramadın?”  </span></p>
			<p class="paragraf"><span class="CharOverride-12" xml:lang="tr-TR">“Şarjım bitmişti.”  </span></p>
			<p class="paragraf"><span class="CharOverride-12" xml:lang="tr-TR">“Neden durup bir yerden ödemeli aramadın?”  </span></p>
			<p class="paragraf"><span class="CharOverride-12" xml:lang="tr-TR">“Anne, uzun hikâye.”  </span></p>
			<p class="paragraf"><span class="CharOverride-12" xml:lang="tr-TR">“Ah, Christian! Bunu bana bir daha sakın yapma! Anladın mı?” dedi Grace bağırır gibi.  </span></p>
			<p class="paragraf"><span class="CharOverride-12" xml:lang="tr-TR">“Tamam, anne.” Annesinin gözyaşlarını başparmaklarıyla silerek onu bir daha kucakladı. Grace kendini topladığında göğsüne bir yumruk vurup onu Mia’ya bıraktı.  </span></p>
			<p class="paragraf"><span class="CharOverride-12" xml:lang="tr-TR">Mia, “Bizi o kadar endişelendirdin ki!” diye atılırken gözyaşları içindeydi.  </span></p>
			<p class="paragraf"><span class="CharOverride-12" xml:lang="tr-TR">Christian, “Tanrı aşkına, artık buradayım” diye mırıldandı.  </span></p>
			<p class="paragraf"><span class="CharOverride-12" xml:lang="tr-TR">Elliot ona yaklaşırken Christian Mia’yı bir kolunu karısına atmış olan Carrick’e teslim etti. Carrick diğer koluyla da kızına sarıldı. Elliot ona sarılıp sırtına sertçe vururken Christian yine şaşkınlık içindeydi.  </span></p>
			<p class="paragraf"><span class="CharOverride-12" xml:lang="tr-TR">Elliot duygularını saklamaya çalışarak biraz kaba ve yüksek bir sesle, “Seni görmek güzel” dedi.  </span></p>
			<p class="paragraf"><span class="CharOverride-12" xml:lang="tr-TR">Gözlerimden yaşlar akarak olan biteni izliyordum. Salon koşulsuz sevgiyle dolmuştu. Sevgiye boğulmuş haldeydi; daha önce hiç kabul etmediği sevgiye. Şimdi bile buna büsbütün şaşırmış görünüyordu.  </span></p>
			<p class="paragraf"><span class="CharOverride-13" xml:lang="tr-TR">Bak Christian, bütün bu insanlar seni seviyor! Belki artık buna inanmaya başlarsın.  </span></p>
			<p class="paragraf"><span class="CharOverride-12" xml:lang="tr-TR">Kate, televizyon odasından gelmiş, arkamda saçlarımı okşuyordu.  </span></p>
			<p class="paragraf"><span class="CharOverride-12" xml:lang="tr-TR">“Gerçekten burada Ana” diye mırıldanarak beni rahatlatmaya çalıştı.  </span></p>
			<p class="paragraf"><span class="CharOverride-12" xml:lang="tr-TR">Christian annesiyle babasına, “Artık sevgilime merhaba diyeceğim” dedi. İkisi de gülümseyerek başlarını sallayıp kenara çekildiler.  </span></p>
			<p class="paragraf"><span class="CharOverride-12" xml:lang="tr-TR">Gri gözleri yorgun olsa da parlayarak ve hâlâ şaşkınlık içinde bana doğru yürüdü. İçimde bir yerlerde ayağa kalkacak kuvveti buldum ve açtığı kollarına koştum.  </span></p>
			<p class="paragraf"><span class="CharOverride-12" xml:lang="tr-TR">“Christian!” diye hıçkırdım.  </span></p>
			<p class="paragraf"><span class="CharOverride-12" xml:lang="tr-TR">“Şışt” diyerek bana sarıldı, yüzünü saçlarıma gömüp derin bir nefes çekti. Gözyaşı izleriyle lekeli yüzümü ona çevirdim ve bana küçücük bir öpücük verdi.  </span></p>
			<p class="paragraf"><span class="CharOverride-12" xml:lang="tr-TR">“Merhaba” diye mırıldandı.  </span></p>
			<p class="paragraf"><span class="CharOverride-12" xml:lang="tr-TR">Düğüm olmuş boğazım yanarken, “Merhaba” diye fısıldadım.   </span></p>
			<p class="paragraf"><span class="CharOverride-12" xml:lang="tr-TR">“Beni özledin mi?”  </span></p>
			<p class="paragraf"><span class="CharOverride-12" xml:lang="tr-TR">“Biraz.”  </span></p>
			<p class="paragraf"><span class="CharOverride-12" xml:lang="tr-TR">Sırıttı. “Belli oluyor.” Elinin yumuşak bir dokunuşuyla yanaklarımdan süzülmekte inat eden gözyaşlarımı sildi.  </span></p>
			<p class="paragraf"><span class="CharOverride-12" xml:lang="tr-TR">“Aklıma... Aklıma...” diye hıçkırdım.  </span></p>
			<p class="paragraf"><span class="CharOverride-12" xml:lang="tr-TR">“Biliyorum. Şşş... Ben buradayım. Buradayım...” diye mırıldandı ve bana masum bir öpücük daha verdi.   </span></p>
			<p class="paragraf"><span class="CharOverride-12" xml:lang="tr-TR">“İyi misin?” diye sordum. Uzaklaşıp göğsüne, kollarına, beline dokundum. Ah, parmaklarımın altında canlı, sıcak vücudunu hissetmek beni burada olduğuna, önümde durduğuna ikna etti. Dönmüştü. Ona dokunduğumda irkilmedi bile. Sadece bana dikkatlice bakmayı sürdürdü.  </span></p>
			<p class="paragraf"><span class="CharOverride-12" xml:lang="tr-TR">“Ben iyiyim. Hiçbir yere gitmiyorum.”  </span></p>
			<p class="paragraf"><span class="CharOverride-12" xml:lang="tr-TR">“Ah, Tanrı’ya şükür.” Tekrar beline sarıldım ve beni bir kez daha kucakladı. “Aç mısın? Bir şey içmek ister misin?”  </span></p>
			<p class="paragraf"><span class="CharOverride-12" xml:lang="tr-TR">“Evet.”  </span></p>
			<p class="paragraf"><span class="CharOverride-12" xml:lang="tr-TR">Ona bir şey getirmek için mutfağa yöneldim ama beni bırakmadı. Beni kolunun altına alıp elini José’ye uzattı.  </span></p>
			<p class="paragraf"><span class="CharOverride-12" xml:lang="tr-TR">“Bay Grey” dedi José ölçülü bir sesle.  </span></p>
			<p class="paragraf"><span class="CharOverride-12" xml:lang="tr-TR">Christian alaycı bir gülümsemeyle, “Christian lütfen” dedi.  </span></p>
			<p class="paragraf"><span class="CharOverride-12" xml:lang="tr-TR">“Christian, hoş geldin. İyisin umarım... ve şey, misafir ettiğin için teşekkürler.”  </span></p>
			<p class="paragraf"><span class="CharOverride-12" xml:lang="tr-TR">“Bir şey değil.” Christian gözlerini kısmıştı ama birden yanında beliren Bayan Jones dikkatini dağıttı. Her zamanki resmi giysilerini giymediği ancak şimdi gözüme çarpmıştı. Daha önce fark etmemiştim. Saçını toplamamıştı. Üzerinde açık gri bir tayt vardı ve önündeki devasa WSU PANTERLERİ armalı bol eşofman üstünün içinde küçücük kalmıştı. Çok daha genç görünüyordu.  </span></p>
			<p class="paragraf"><span class="CharOverride-12" xml:lang="tr-TR">“Size bir şey getirebilir miyim Bay Grey?” Bir mendille gözlerini siliyordu.  </span></p>
			<p class="paragraf"><span class="CharOverride-12" xml:lang="tr-TR">Christian ona sevgiyle gülümsedi. “Bir bira lütfen Gail, Budvar, bir de atıştıracak bir şey.”  </span></p>
			<p class="paragraf"><span class="CharOverride-12" xml:lang="tr-TR">“Ben getiririm” diye mırıldandım. Erkeğim için bir şey yapmak istiyordum.  </span></p>
			<p class="paragraf"><span class="CharOverride-12" xml:lang="tr-TR">“Hayır. Gitme” dedi yumuşak bir sesle ve bana biraz daha sıkı sarıldı.  </span></p>
			<p class="paragraf"><span class="CharOverride-12" xml:lang="tr-TR">Ailenin geri kalanıyla Ethan ve Kate de yanımıza geldiler. Christian Ethan’ın elini sıktı, Kate’i yanağından şöyle bir öptü. Bayan Jones bir şişe bira ve bir bardakla geri dönmüştü. Christian bardağa kafasını sallayarak şişeyi aldı. Bayan Jones gülümseyerek mutfağa döndü.  </span></p>
			<p class="paragraf"><span class="CharOverride-12" xml:lang="tr-TR">“Daha sert bir şey istemediğine şaşırdım” diye mırıldandı Elliot. “Pekâlâ, başına ne geldi, anlat. Babam arayıp senin pervanenin kaybolduğunu söyleyince öğrendim.”  </span></p>
			<p class="paragraf"><span class="CharOverride-12" xml:lang="tr-TR">Grace, “Elliot!” diye azarladı.  </span></p>
			<p class="paragraf"><span class="CharOverride-12" xml:lang="tr-TR">Christian, “Helikopter” diye homurdanarak sırıtan Elliot’ı düzeltti. Sanırım bu aile içinde bir espriydi.  </span></p>
			<p class="paragraf"><span class="CharOverride-12" xml:lang="tr-TR">“Gelin oturalım da anlatayım.” Christian beni kanepeye çekti; herkes oturdu. Bütün gözler Christian’daydı. Birasından büyük bir yudum aldı. Girişte dolanan Taylor gözüne ilişince başıyla selam verdi. Taylor da başıyla onu selamladı.  </span></p>
			<p class="paragraf"><span class="CharOverride-12" xml:lang="tr-TR">“Kızın?”  </span></p>
			<p class="paragraf"><span class="CharOverride-12" xml:lang="tr-TR">“Şimdi iyi. Yanlış alarm efendim.”  </span></p>
			<p class="paragraf"><span class="CharOverride-12" xml:lang="tr-TR">Christian, “Güzel” diyerek gülümsedi.  </span></p>
			<p class="paragraf"><span class="CharOverride-12" xml:lang="tr-TR">Kızı mı? Taylor’ın kızının nesi vardı?  </span></p>
			<p class="paragraf"><span class="CharOverride-12" xml:lang="tr-TR">“Döndüğünüze sevindim efendim. Başka bir şey var mıydı?”  </span></p>
			<p class="paragraf"><span class="CharOverride-12" xml:lang="tr-TR">“Gidip almamız gereken bir helikopterimiz var.”  </span></p>
			<p class="paragraf"><span class="CharOverride-12" xml:lang="tr-TR">Taylor başını salladı. “Şimdi mi? Yoksa sabah uygun olur mu?”   </span></p>
			<p class="paragraf"><span class="CharOverride-12" xml:lang="tr-TR">“Sanırım sabah olur Taylor.”  </span></p>
			<p class="paragraf"><span class="CharOverride-12" xml:lang="tr-TR">“Tabii Bay Grey. Başka bir şey efendim?”  </span></p>
			<p class="paragraf"><span class="CharOverride-12" xml:lang="tr-TR">Christian başını salladı, şişesini ona doğru kaldırdı. Taylor sanırım Christian’a göre bile daha nadir kullandığı bir gülümsemeyle herhalde ofisine veya üst kattaki odasına gitmek üzere kapıdan çıktı.   </span></p>
			<p class="paragraf"><span class="CharOverride-12" xml:lang="tr-TR">Carrick, “Christian, neler oldu?” diye üsteledi.  </span></p>
			<p class="paragraf"><span class="CharOverride-12" xml:lang="tr-TR">Christian başından geçenleri anlatmaya başladı. İki numaralı elemanı Ros’la bir finansal mesele yüzünden </span><span class="CharOverride-13" xml:lang="tr-TR">Charlie Tango</span><span class="CharOverride-12" xml:lang="tr-TR">’yla WSU Vancouver’a uçuyorlarmış. Anlattıklarını doğru düzgün takip bile edemiyordum; öyle serseme dönmüştüm ki. Sadece Christian’ın elini tutmuş; manikürlü tırnaklarına, uzun parmaklarına, parmak boğumlarındaki kırışıklıklara, bileğindeki saate –üç küçük tuşu olan bir Omega– bakıyordum. Başımı kaldırıp o hikâyesine devam ederken güzel profilini seyrettim.  </span></p>
			<p class="paragraf"><span class="CharOverride-12" xml:lang="tr-TR">“Ros, Saint Helens Dağı’nı hiç görmemiş; biz de dönüşte kutlama olarak rotadan biraz çıktık. Geçici uçuş yasağının bir süre önce kaldırıldığını duymuştum ve bir bakmak istedim. Eh, iyi ki yapmışız. Alçaktan uçuyorduk; gösterge panelinin ışıkları yandığında yerden yaklaşık altmış metre yüksekteydik. Kuyrukta yangın çıkmıştı. Bütün elektronik aksamı kapatıp inmekten başka çarem yoktu.” Başını salladı. “Helikopteri Silver Lake yakınlarına indirip Ros’u dışarı çıkardım ve yangını söndürmeyi başardım.”  </span></p>
			<p class="paragraf"><span class="CharOverride-12" xml:lang="tr-TR">“Yangın mı? İki motor da mı?” Carrick dehşete kapılmıştı.  </span></p>
			<p class="paragraf"><span class="CharOverride-12" xml:lang="tr-TR">“Evet.”  </span></p>
			<p class="paragraf"><span class="CharOverride-12" xml:lang="tr-TR">“Lanet olsun! Ben sanmıştım ki...”  </span></p>
			<p class="paragraf"><span class="CharOverride-12" xml:lang="tr-TR">Christian, “Biliyorum” diye sözünü kesti. “O kadar alçaktan uçuyor olmam tamamen şanstı” diye mırıldandı. Titredim. Elimi bırakıp kolunu omzuma attı.   </span></p>
			<p class="paragraf"><span class="CharOverride-12" xml:lang="tr-TR">“Üşüdün mü?” diye sordu. Başımı salladım.  </span></p>
			<p class="paragraf"><span class="CharOverride-12" xml:lang="tr-TR">Kate yine Carla Bernstein içgüdülerinin etkisiyle, “Yangını nasıl söndürdün?” diye sordu. Tanrım, bazen çok kaba olabiliyordu.  </span></p>
			<p class="paragraf"><span class="CharOverride-12" xml:lang="tr-TR">Christian, “Yangın söndürücüyle. Taşımak zorundayız – kanunen” diye cevabını verdi.   </span></p>
			<p class="paragraf"><span class="CharOverride-12" xml:lang="tr-TR">Uzun bir süre önce söylediği sözler aklıma geldi. </span><span class="CharOverride-13" xml:lang="tr-TR">Benimle röportaj yapmaya Katherine Kavanagh değil de sen geldiğin için Yüce Tanrı’ya her gün teşekkür ediyorum.  </span></p>
			<p class="paragraf"><span class="CharOverride-12" xml:lang="tr-TR">Grace, “Neden aramadın veya telsizi kullanmadın?” diye sordu.   </span></p>
			<p class="paragraf"><span class="CharOverride-12" xml:lang="tr-TR">Christian başını salladı. “Elektronik aksam kesilince telsizimiz çalışmadı. Yangın yüzünden açma riskini alamazdım. BlackBerry’nin GPS’i hâlâ çalışıyordu; böylece en yakın yola çıkmayı başarabildim. Oraya yürümek dört saatimizi aldı. Ros’un topuklu ayakkabıları vardı.” Dudaklarını birbirine bastırdı.   </span></p>
			<p class="paragraf"><span class="CharOverride-12" xml:lang="tr-TR">“Telefonlarımız sinyal almıyordu. Gifford kapsama alanında değil. Önce Ros’un şarjı bitti. Benimki de yolda bitti.”  </span></p>
			<p class="paragraf"><span class="CharOverride-13" xml:lang="tr-TR">Aman Tanrım. </span><span class="CharOverride-12" xml:lang="tr-TR">Gerildiğimi anlayınca Christian beni kucağına çekti. Grace, “Peki Seattle’a nasıl döndün?” diye sorarken bir yandan şüphesiz ikimizin haline gözlerini kırpıştırarak baktı. Kızardım.  </span></p>
			<p class="paragraf"><span class="CharOverride-12" xml:lang="tr-TR">“Otostop çektik ve üzerimizde paraları birleştirdik. Ros’la ikimizin toplam altı yüz doları çıktı. Bizi arabasıyla geri getirmesi için birine para vermemiz gerekeceğini düşünüyorduk ama bir kamyon durdu ve bizi eve getirmeyi kabul etti. Parayı istemedi ve öğle yemeğini bizimle paylaştı.” Şaşkınlık içinde başını salladı. “Sonsuzluk kadar uzun geldi. Adamın cep telefonu yoktu. Tuhaf ama gerçek. Tahmin etmemiştim.” Durup ailesine baktı.  </span></p>
			<p class="paragraf"><span class="CharOverride-12" xml:lang="tr-TR">“Endişeleneceğimizi mi?” Grace hayretle güldü. “Ah, Christian!” diye çıkıştı. “Aklımızı kaçırıyorduk!”  </span></p>
			<p class="paragraf"><span class="CharOverride-12" xml:lang="tr-TR">“Oğlum, haberlere çıktın.”  </span></p>
			<p class="paragraf"><span class="CharOverride-12" xml:lang="tr-TR">Christian gözlerini devirdi. “Evet. Resepsiyona ulaşıp fotoğrafçılarla karşılaşınca o kadarını anladım. Üzgünüm anne, şoföre durmasını söyleyip telefon etmeliydim ama eve gelmek için sabırsızlanıyordum.” Bakışları José’ye kaymıştı.  </span></p>
			<p class="paragraf"><span class="CharOverride-13" xml:lang="tr-TR">Ah, bu yüzden, José burada kalıyor diye. </span><span class="CharOverride-12" xml:lang="tr-TR">Kaşlarımı çattım. Tanrım – bütün endişesi...  </span></p>
			<p class="paragraf"><span class="CharOverride-12" xml:lang="tr-TR">Grace başını salladı. “Tek parça halinde geldin ya; çok mutluyum canım.”  </span></p>
			<p class="paragraf"><span class="CharOverride-12" xml:lang="tr-TR">Rahatlamaya başlamıştım; başımı göğsüne yasladım. Açık hava, hafif ter ve vücut şampuanı – Christian kokuyordu; dünyada en sevdiğim koku. Gözyaşları yine yüzümden aşağı süzülmeye başladı; bunlar minnet gözyaşlarıydı.  </span></p>
			<p class="paragraf"><span class="CharOverride-12" xml:lang="tr-TR">“İki motor da mı?” Carrick inanamıyormuş gibi kaşlarını çatmış, sorusunu tekrarlıyordu.  </span></p>
			<p class="paragraf"><span class="CharOverride-12" xml:lang="tr-TR">“Anlaşılır gibi değil.” Christian omuz silkerken elini sırtımdan aşağı kaydırdı.  </span></p>
			<p class="paragraf"><span class="CharOverride-12" xml:lang="tr-TR">“Hey” diye fısıldadı. Parmağını çenemin altına koyarak başımı kaldırdı. “Ağlamayı bırak artık.”  </span></p>
			<p class="paragraf"><span class="CharOverride-12" xml:lang="tr-TR">Burnumu elimin tersiyle, bir hanımefendiye hiç yakışmayacak şekilde sildim. “Sen de kaybolmayı bırak” derken burnumu çektim, dudakları yukarı kıvrıldı.  </span></p>
			<p class="paragraf"><span class="CharOverride-12" xml:lang="tr-TR">Carrick tekrar, “Elektrik kaçağı... tuhaf, değil mi?” diye sordu.  </span></p>
			<p class="paragraf"><span class="CharOverride-12" xml:lang="tr-TR">“Evet, ben de öyle düşünüyorum baba. Ama şu anda sadece yatağa gitmek istiyorum. Bu saçmalıkları yarın düşünürüm.”  </span></p>
			<p class="paragraf"><span class="CharOverride-12" xml:lang="tr-TR">“Peki, medya Christian Grey’in sağ salim bulunduğunu biliyor mu?” diye sordu Kate.   </span></p>
			<p class="paragraf"><span class="CharOverride-12" xml:lang="tr-TR">“Evet. Andrea ve halkla ilişkiler departmanımdakiler medyayla ilgilenir. Ros onu eve bıraktıktan sonra Andrea’ya haber verdi.”  </span></p>
			<p class="paragraf"><span class="CharOverride-12" xml:lang="tr-TR">“Evet, arayıp hayatta olduğunu bana haber veren Andrea’ydı.” Carrick gülümsüyordu.  </span></p>
			<p class="paragraf"><span class="CharOverride-12" xml:lang="tr-TR">Christian, “O kadına zam yapmalıyım, geç bile kaldım” dedi.  </span></p>
			<p class="paragraf"><span class="CharOverride-12" xml:lang="tr-TR">Elliot, “Bayanlar, baylar, sanırım sevgili kardeşim güzellik uykusuna ihtiyacı olduğunu söylemek istedi” diyerek sırıttı. Christian ona bakıp yüzünü ekşitti.  </span></p>
			<p class="paragraf"><span class="CharOverride-12" xml:lang="tr-TR">“Cary, oğlum güvende. Şimdi beni eve götürebilirsin.”  </span></p>
			<p class="paragraf"><span class="CharOverride-13" xml:lang="tr-TR">Cary</span><span class="CharOverride-12" xml:lang="tr-TR">? Grace kocasına sevgiyle bakıyordu.  </span></p>
			<p class="paragraf"><span class="CharOverride-12" xml:lang="tr-TR">Carrick ona gülümseyerek, “Evet. Sanırım biraz uyku hepimize iyi gelecek” diye cevap verdi.  </span></p>
			<p class="paragraf"><span class="CharOverride-12" xml:lang="tr-TR">Christian, “Burada kalın” diye teklif etti.  </span></p>
			<p class="paragraf"><span class="CharOverride-12" xml:lang="tr-TR">“Hayır, tatlım, eve gitmek istiyorum. Artık iyi olduğunu biliyorum.”  </span></p>
			<p class="paragraf"><span class="CharOverride-12" xml:lang="tr-TR">Christian isteksizce beni kanepeye bırakıp ayağa kalktı. Grace ona bir kez daha sarılıp başını göğsüne yasladı ve mutlulukla gözlerini yumdu. Christian kollarını annesine doladı.  </span></p>
			<p class="paragraf"><span class="CharOverride-12" xml:lang="tr-TR">“Hayatım, o kadar endişelendim ki” diye fısıldadı Grace.  </span></p>
			<p class="paragraf"><span class="CharOverride-12" xml:lang="tr-TR">“Ben iyiyim anne.”  </span></p>
			<p class="paragraf"><span class="CharOverride-12" xml:lang="tr-TR">Grace ona sarılmayı bırakarak geri çekilip Christian’ı dikkatle süzdü. Yavaşça, “Evet, sanırım öylesin” dedi, bana baktı ve gülümsedi. Kızardım.  </span></p>
			<p class="paragraf"><span class="CharOverride-12" xml:lang="tr-TR">Carrick ve Grace’i hole kadar geçirdik. Arkamda Mia ve Ethan’ın hararetle fısıldaştıklarını duyuyordum ama ne dedikleri anlaşılmıyordu.  </span></p>
			<p class="paragraf"><span class="CharOverride-12" xml:lang="tr-TR">Mia Ethan’a utangaç bir şekilde gülümsüyordu. Ethan şaşkınlıkla ona bakarak başını salladı. Mia birden kollarını kavuşturdu, aniden dönüp gitti. Ethan hüsrana uğramış halde alnını ovuşturdu.   </span></p>
			<p class="paragraf"><span class="CharOverride-12" xml:lang="tr-TR">Mia surat asarak, “Anne, baba, beni bekleyin” diye seslendi. Belki o da ağabeyi gibi değişken bir tipti.   </span></p>
			<p class="paragraf"><span class="CharOverride-12" xml:lang="tr-TR">Kate bana sımsıkı sarıldı. “Ben Barbados’ta habersizce keyif çatarken burada önemli bir şeyler döndüğü ortada. Siz ikinizin birbirinize deli olduğu belli oluyor. İyi olduğuna sevindim. Sadece onun için değil Ana, senin için de.”  </span></p>
			<p class="paragraf"><span class="CharOverride-12" xml:lang="tr-TR">“Teşekkürler Kate” diye fısıldadım.  </span></p>
			<p class="paragraf"><span class="CharOverride-12" xml:lang="tr-TR">“İkimizin de aynı anda âşık olacağı kimin aklına gelirdi?” Sırıttı. Vay canına. İtiraf etmişti.   </span></p>
			<p class="paragraf"><span class="CharOverride-12" xml:lang="tr-TR">“İki kardeşe!” diye kıkırdadım.  </span></p>
			<p class="paragraf"><span class="CharOverride-12" xml:lang="tr-TR">“Belki de akraba oluruz” diye takıldı.  </span></p>
			<p class="paragraf"><span class="CharOverride-12" xml:lang="tr-TR">Bir an gerildim. Sonra Kate geri çekilip bana-anlatmadığın-ne bakışını atınca içimden kendime bir tekme attım. Kızarmıştım. Lanet olsun, evlenme teklif ettiğini ona söylemeli miydim?  </span></p>
			<p class="paragraf"><span class="CharOverride-12" xml:lang="tr-TR">“Hadi bebek.” Elliot asansörden Kate’i çağırıyordu.  </span></p>
			<p class="paragraf"><span class="CharOverride-12" xml:lang="tr-TR">“Yarın konuşuruz Ana. Yorgun olmalısın.”  </span></p>
			<p class="paragraf"><span class="CharOverride-12" xml:lang="tr-TR">Cezam ertelenmişti. “Kesinlikle. Sen de Kate, çok uzun yoldan geldin.”  </span></p>
			<p class="paragraf"><span class="CharOverride-12" xml:lang="tr-TR">Bir daha sarıldık. Sonra o ve Elliot, Grey’lerle beraber asansöre bindi. Ethan Christian’ın elini sıkıp bana sarıldı. Aklı başka yerde gibiydi ama diğerlerinin arkasından asansöre bindi ve kapılar kapandı.  </span></p>
			<p class="paragraf"><span class="CharOverride-12" xml:lang="tr-TR">Biz holden dönerken José koridorda dolanıyordu.  </span></p>
			<p class="paragraf"><span class="CharOverride-12" xml:lang="tr-TR">“Hey. Ben yatıyorum... İkinizi yalnız bırakayım” dedi.  </span></p>
			<p class="paragraf"><span class="CharOverride-12" xml:lang="tr-TR">Kızardım. Bu durum neden bu kadar tuhaftı?  </span></p>
			<p class="paragraf"><span class="CharOverride-12" xml:lang="tr-TR">“Nereye gideceğini biliyor musun?” diye sordu Christian.  </span></p>
			<p class="paragraf"><span class="CharOverride-12" xml:lang="tr-TR">José başını salladı.  </span></p>
			<p class="paragraf"><span class="CharOverride-12" xml:lang="tr-TR">“Evet, kâhya kadın...”  </span></p>
			<p class="paragraf"><span class="CharOverride-12" xml:lang="tr-TR">“Bayan Jones” diye atıldım.  </span></p>
			<p class="paragraf"><span class="CharOverride-12" xml:lang="tr-TR">“Evet, Bayan Jones bana daha önce göstermişti. Evin bayağı güzelmiş Christian.”  </span></p>
			<p class="paragraf"><span class="CharOverride-12" xml:lang="tr-TR">Christian gelip arkamda durarak kolunu omzuma atarken nazikçe, “Teşekkürler” dedi. Eğilip saçımı öptü.   </span></p>
			<p class="paragraf"><span class="CharOverride-12" xml:lang="tr-TR">“Ben gidip Bayan Jones ne hazırladıysa yiyeceğim. İyi geceler José.” Christian salona dönerek José ile ikimizi girişte yalnız bıraktı.  </span></p>
			<p class="paragraf"><span class="CharOverride-12" xml:lang="tr-TR">Vay canına. José’yle beni yalnız bırakmıştı.  </span></p>
			<p class="paragraf"><span class="CharOverride-12" xml:lang="tr-TR">“Pekâlâ, iyi geceler.” José birden rahatsız olmuşa benziyordu.  </span></p>
			<p class="paragraf"><span class="CharOverride-12" xml:lang="tr-TR">“İyi geceler José. Kaldığın için teşekkürler.”  </span></p>
			<p class="paragraf"><span class="CharOverride-12" xml:lang="tr-TR">“Elbette Ana. Zengin işadamı arkadaşın ne zaman kaybolursa yanında olurum.”  </span></p>
			<p class="paragraf"><span class="CharOverride-12" xml:lang="tr-TR">“José!” diye çıkıştım.  </span></p>
			<p class="paragraf"><span class="CharOverride-12" xml:lang="tr-TR">“Şaka yapıyorum. Sinirlenme. Sabah erken çıkarım. Bir ara görüşürüz değil mi? Seni özledim.”  </span></p>
			<p class="paragraf"><span class="CharOverride-12" xml:lang="tr-TR">“Tabii ki José. Umarım yakında görüşürüz. Bu kadar... boktan bir akşam geçirdiğin için üzgünüm.” Özür diler gibi güldüm.  </span></p>
			<p class="paragraf"><span class="CharOverride-12" xml:lang="tr-TR">“Eh.” Sırıttı. “Boktan.” Bana sarıldı. “Gerçekten Ana, mutlu olmana sevindim ama bana ihtiyacın olursa buradayım.”  </span></p>
			<p class="paragraf"><span class="CharOverride-12" xml:lang="tr-TR">Başımı kaldırıp yüzüne baktım. “Teşekkürler.”  </span></p>
			<p class="paragraf"><span class="CharOverride-12" xml:lang="tr-TR">Bana üzgün, buruk bir gülümsemeyle baktıktan sonra yukarı çıktı.  </span></p>
			<p class="paragraf"><span class="CharOverride-12" xml:lang="tr-TR">Salona döndüm. Christian kanepenin yanında durmuş, yüzünde anlaşılmaz bir ifadeyle beni izliyordu. Sonunda yalnızdık. Birbirimize bakarak öylece durduk.  </span></p>
			<p class="paragraf"><span class="CharOverride-12" xml:lang="tr-TR">“Sana hâlâ fena tutkun” diye mırıldandı.  </span></p>
			<p class="paragraf"><span class="CharOverride-12" xml:lang="tr-TR">“Siz nereden biliyorsunuz Bay Grey?”  </span></p>
			<p class="paragraf"><span class="CharOverride-12" xml:lang="tr-TR">“Semptomları tanıyorum Bayan Steele. Sanırım ben de aynı beladan mustaribim.”  </span></p>
			<p class="paragraf"><span class="CharOverride-12" xml:lang="tr-TR">“Seni bir daha hiç göremeyeceğimi sandım” diye fısıldadım. İşte, kelimeler ağzımdan dökülmüştü. En büyük korkularımı şeytan çıkarır gibi küçücük bir cümleye sıkıştırıp içimden çıkarmıştım.  </span></p>
			<p class="paragraf"><span class="CharOverride-12" xml:lang="tr-TR">“O kadar da kötü değildi.”  </span></p>
			<p class="paragraf"><span class="CharOverride-12" xml:lang="tr-TR">Yerde duran ceketiyle ayakkabılarını alıp ona doğru yürüdüm.  </span></p>
			<p class="paragraf"><span class="CharOverride-12" xml:lang="tr-TR">“Ben alırım” diye fısıldayarak ceketine uzandı.  </span></p>
			<p class="paragraf"><span class="CharOverride-12" xml:lang="tr-TR">Bana sanki hayatta olmasının sebebi benmişim gibi bakıyordu. Eminim benim bakışlarım da aynı şeyi söylüyordu. Buradaydı, gerçekten buradaydı. Beni kollarına çekip sımsıkı sarıldı.  </span></p>
			<p class="paragraf"><span class="CharOverride-12" xml:lang="tr-TR">“Christian” diye hıçkırdım. Gözyaşlarım yeniden akmaya başlamıştı.  </span></p>
			<p class="paragraf"><span class="CharOverride-12" xml:lang="tr-TR">“Şşş” diyerek yatıştırıp saçımı öptü.  </span></p>
			<p class="paragraf"><span class="CharOverride-12" xml:lang="tr-TR">“Biliyor musun... inmeden tam önceki o birkaç korku dolu saniyede sadece seni düşündüm. Sen benim uğurumsun Ana.”  </span></p>
			<p class="paragraf"><span class="CharOverride-12" xml:lang="tr-TR">“Seni kaybettiğimi sandım” diye soludum. Birbirimize sarıldık, birbirimizi avutmak ister gibi öylece durduk. Ona daha sıkı sarılırken ayakkabılarının hâlâ elimde olduğunu fark ettim. Gürültüyle yere attım.  </span></p>
			<p class="paragraf"><span class="CharOverride-12" xml:lang="tr-TR">“Gel, benimle duşa gir” diye mırıldandı.  </span></p>
			<p class="paragraf"><span class="CharOverride-12" xml:lang="tr-TR">“Tamam.” Başımı kaldırıp ona baktım. Onu bırakmak istemiyordum. Uzanıp çenemi parmaklarıyla yukarı kaldırdı.  </span></p>
			<p class="paragraf"><span class="CharOverride-12" xml:lang="tr-TR">“Biliyor musun, gözyaşı izlerine rağmen hâlâ güzelsin Ana.” Eğilip bana tatlı bir öpücük verdi. “Ve dudakların yumuşacık.” Beni daha da büyük bir tutkuyla tekrar öptü.  </span></p>
			<p class="paragraf"><span class="CharOverride-12" xml:lang="tr-TR">Ah, Tanrım... Neredeyse onu kaybetmiş olabileceğimi düşününce... hayır... Düşünmeyi bıraktım ve kendimi ona teslim ettim.  </span></p>
			<p class="paragraf"><span class="CharOverride-12" xml:lang="tr-TR">“Ceketimi bırakmam gerek” diye mırıldandı.  </span></p>
			<p class="paragraf"><span class="CharOverride-12" xml:lang="tr-TR">Dudaklarım dudaklarının üzerinde, “Yere at” diye mırıldandım.  </span></p>
			<p class="paragraf"><span class="CharOverride-12" xml:lang="tr-TR">“Yapamam.”  </span></p>
			<p class="paragraf"><span class="CharOverride-12" xml:lang="tr-TR">Anlamayarak geri çekilip ona baktım.  </span></p>
			<p class="paragraf"><span class="CharOverride-12" xml:lang="tr-TR">Bana alaycı bir gülümsemeyle baktı. “Bu yüzden.” Ceketinin iç cebinden ona verdiğim, içinde hediyemin olduğu küçük kutuyu çıkardı. Ceketi kanepenin arkasına atıp kutuyu da üzerine koydu.   </span></p>
			<p class="paragraf"><span class="CharOverride-12" xml:lang="tr-TR">Bilinçaltım </span><span class="CharOverride-13" xml:lang="tr-TR">Günü yakala Ana</span><span class="CharOverride-12" xml:lang="tr-TR"> diye hatırlattı. Eh, gece yarısını geçtiğine göre teknik olarak doğum günüydü.  </span></p>
			<p class="paragraf"><span class="CharOverride-12" xml:lang="tr-TR">“Aç” diye fısıldadım. Kalbim gümbürdeyerek çarpmaya başlamıştı.  </span></p>
			<p class="paragraf"><span class="CharOverride-12" xml:lang="tr-TR">“Bunu söylemeni umuyordum” diye mırıldandı. “Günlerdir kafayı yiyorum.”  </span></p>
			<p class="paragraf"><span class="CharOverride-12" xml:lang="tr-TR">Ona hınzırca sırıttım. Kendimi çok yaramaz hissediyordum. Bana utangaç bir gülümsemeyle bakınca gümbürdeyen kalbime rağmen eridim. Keyifli ve meraklı ifadesinin tadını çıkardım. Usta parmaklarla paketi çıkarıp kutuyu açtı. Kaşlarını çatarak, üzerinde küçük piksellerin LED ekran gibi yanıp söndüğü küçük, dikdörtgen anahtarlığı kutudan çıkardı. Anahtarlığın üzerindeki Seattle silueti üzerinde kocaman harflerle SEATTLE yazıyordu.   </span></p>
			<p class="paragraf"><span class="CharOverride-12" xml:lang="tr-TR">Bir süre anahtarlığa, sonra bana baktı. Güzel alnı kırışmıştı ama hoşuna gitmiş gibiydi.  </span></p>
			<p class="paragraf"><span class="CharOverride-12" xml:lang="tr-TR">“Arkasını çevir” diye fısıldayıp nefesimi tuttum.  </span></p>
			<p class="paragraf"><span class="CharOverride-12" xml:lang="tr-TR">Anahtarlığın arkasını çevirir çevirmez gözlerini bana dikti. Kocaman açılmış gri gözler şaşkınlık ve mutlulukla parlıyordu. Dudakları hayretle aralanmıştı.  </span></p>
			<p class="paragraf"><span class="CharOverride-12" xml:lang="tr-TR">Anahtarlığın üzerinde EVET kelimesi yanıp sönüyordu.  </span></p>
			<p class="paragraf"><span class="CharOverride-12" xml:lang="tr-TR">“İyi ki doğdun” diye fısıldadım.  </span></p>
		</div>
	</body>
</html>