<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>frankfurt</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta name="Adept.resource" value="urn:uuid:fa1b4aab-314c-447e-b6b9-1c0f40ae0e27"/></head>
	<body class="calibre">
<h1 class="h1baslik" id="calibre_toc_3">Mefistofeles Felsefesi</h1>
			  <p class="ortayazi"><span class="idebold">Çeviren: Z. Ece Kaya</span></p>
				<p class="sagitalik">Mefistofeles: Sürekli inkâr eden ruhum ben!<br class="chapter"/>Ve haklıyım da bunda.<br class="chapter"/>Çünkü doğan her şey,<br class="chapter"/>hak eder yok olmayı da.</p>
				<p class="sagnormal">Faust 1, Çalışma Odası</p>
				<p class="normal">Mefisto şüphesiz, Goethe’nin “Faust”unda olay akışını ve düşüncenin çelişkiden doğan hareketini belirleyen diyalektiğin sürükleyici unsurunu oluşturur. Mefisto’nun yorulmak bilmeyen yıkıcılığı olmasaydı, Faust yaşamının bir durağından diğerine sürüklenmeyecek, deneyimin basamaklarını tırmanamayacak ve büyük olasılıkla erkenden Gretchen’in kollarında şehvetin dolaysızlığına kapılıp kalacaktı. Ernst Bloch gibi Georg Lukács da, Goethe’nin “Faust”u ile Hegel’in <span class="ideitalik">Tinin Fenomenolojisi</span>’ndeki yapısal benzerliklere dikkat çekmişlerdir: İki eserde de ilke negatifliktir; bu ilke, dünyanın gidişatını ayakta tutan ve içinde varlıkla hiçliğin aynı anlama geldiği arı, dolaysız özdeşliği, Platon’un “Parmenides”te örneğini sunduğu gibi, kendi içinde karşıtını barındıran bir çelişkiye dönüştürür. </p>
				<p class="normal">Ne var ki yadsıma, düşüncenin diyalektik hareketinde yalnızca bir momenttir. Yadsıma, oluşun ontolojik özü, mantıksal koşuludur; ancak oluş sadece varolan bir şeyin yok olması değil, bunun yanısıra o zamana kadar varolmayan bir şeyin doğuşudur da. Bir durumdan diğerine, bir konumdan ötekine geçiştir. Yadsıma, “belirli bir yadsıma” olarak, birbirini takip eden konumlar arasındaki dolayımdır; “telos”u<sup class="calibre4"><a href="frankfurt_split_083.html#footnote-656-73" id="footnote-656-73-backlink" name="footnote-656-73-backlink">[73]</a></sup> yeni bir form oluşturmaktır, formun tamamen yok edilmesi değil. Yadsıma sadece varolanı değil, bir sonraki adımda kendisini de yadsır: Yadsımanın yadsınması, eskinin yok oluşundan yeninin doğuşunu gösteren düşünme figürüdür. Böylelikle diyalektik, kendini sadece düşünme süreçlerinin formülasyonu olarak değil, aynı zamanda tarihin açıklaması olarak anlar. Mefisto kendini “daima kötüyü isteyen ve daima iyiyi yaratan o gücün bir parçası”<sup class="calibre4"><a href="frankfurt_split_084.html#footnote-656-74" id="footnote-656-74-backlink" name="footnote-656-74-backlink">[74]</a></sup> olarak betimlerken, onun “esas unsuru” olan yıkımın, amacına, yani hiçliğe ulaşamayacağını, tersine bu yıkımdan varlığın çıktığını önceler. </p>
				<p class="normal">Böylelikle yadsıma, yaptığı şey, yani yıkım bağlamında değil ama, hazırladığı yeni şey bakımından tarihin itici gücüdür. Geçip gidenin değil, oluşanın hizmetindedir. Bir kısımda neden olduğu yıkım, bütünde karşıtına dönüşerek yaratıma neden olur. İşte bu nedenle Hegel, ancak bütünün gerçek olduğunu aksiyom olarak <span class="ideitalik">Tinin Fenomenolojisi</span>’nin başına koymuştur. Salt negatiflik, bütünün bir momenti olarak, gerçeğin de bir momentidir, ancak kendi başına bu özellikten yoksundur.</p>
				<p class="normal">Adorno felsefi düşünce içerisinde totalite kategorisinin meşruiyetini şiddetle reddetmiştir. Hegel karşıtı hararetiyle bütünün gerçek olmadığında ve felsefi ilginin “tanımsız, tek ve özel” olana yönelmesi gerektiğinde ısrar etmiştir. Bunun arkasında yatan endişe, diyalektiğin meşru temelini oluşturan ancak yine de kendi temelini asla deneyimde bulamayan bütünün metafizik çıkarımla ediniminin, sonuç olarak ister istemez, tekil haksızlıkla uzlaşan teolojik aklamacılığa varacağıdır. Söylenmek istenen, tarihin bütün teleolojik konstrüksiyonlarının, ideal uyum görüntüsü altında acı gerçeği gizleyen ideolojiler olduklarının ortaya çıktığıdır. Diyalektik bu nedenle Adorno’ya göre, yalnızca olumsuz olarak bir anlam taşır –yani biliş süreci olarak, görünüşün arkasındakini görünür kıldığı, bunu da pozitif oluşturmalarda bulunarak yeni görünüşlere yol açmadan yaptığı takdirde. İdeolojik karakterinin farkına varan felsefe, kendini ancak Eleştirel Teori olarak kanıtlayabilmeliydi.</p>
				<h2 class="normal1" id="calibre_toc_12">Yadsıma olarak düşünme</h2>
				<p class="normal">Gelgelelim, mevcut ve geçerli olanı, unsurları ve belirlenim nedenleri temelinde çözümleme, her türlü düşünmede bulunan negatiflik momentinin bir gereğidir. Bu çözümlemede, olanın içindeki birleşmiş karşıtlıklar birbirinden ayırt edilir ve böylelikle sonuçlanmamışlıklarından çıkartılmaya çalışılır, ta ki mevcudiyet ve geçerlilik yerle bir olana dek. Düşünme eylemine atfettiğimiz bütün işlevler, onun negatifliğine işaret etmektedir: Analiz <span class="ideitalik">çözülme</span>, eleştiri <span class="ideitalik">ayırt edilme</span> demektir. Düşünme, bir şeylerin hemen gerçek olarak kabul edilmesine göz yummaz. Birşeyin ilk (ve hatta ikinci) bakışta göründüğü gibi olduğu iddiasına şüpheyle yaklaşır. Düşünme, ilkesel olarak anti-otoriterdir. Bir kere harekete geçirildi mi, içindeki bu negatiflik nedeniyle manipüle edilmesi mümkün değildir, çünkü <span class="ideitalik">eo ipso<sup class="calibre4"><a href="frankfurt_split_085.html#footnote-656-75" id="footnote-656-75-backlink" name="footnote-656-75-backlink">[75]</a></sup> </span>manipülasyona karşı koyar. Hükmetmek isteyen, sadece düşünmeyi durdurmaya çalışabilir; o yönetilmeye gelmez. Bu bakımdan kendi iç yasalarını takip eden her türlü düşünmenin aydınlatıcı bir özelliği bulunur. “İrrasyonalizm” düşünme değil, bunun tersi ve inkârıdır.</p>
				<p class="normal">Bilimin kendini, verili olanı tutanağa geçirme işleviyle sınırladığı ve katı bir rasyonalite bahanesiyle her tür deney ötesi sistem bağlamının konstrüksiyonundan kaçındığı bir zamanda, görünüşün teşhirini, (pozitivist bilim anlayışının sınanmamış varsayımlarını ortaya çıkararak) henüz protokol cümlelerini kendisinde başlatan bir felsefenin, bağımsız olmayan bir bilim pratiğini yarıp aşma bakımından belirleyici bir itkisi olacaktı kuşkusuz. Düşünmenin –eleştirisiz kabul edilen toplumsal bir düzenin işlev mekanizmalarından doğan ve insanı, bu işlevselliğin hâkimi ve yönlendiricisi olacak yerde onun aleti haline dönüştüren– sistem zorunlulukları ve amaçlarınca koşullanmış bir bağımlılığın altına girdiği yerde, Eleştirel Teori’nin negatif performansı bir kurtuluş edimini gerçekleştirir. Yadsıma olarak düşünme, insanın anlamlandıramadığı toplumsal ilişkilerin fetişleri karşısında kendine taktığı zincirleri kırar. Bu anlamda Adorno, Frankfurt’taki faaliyetinin ilk on beş yılında ciddi etkilerde bulunmuştur. İsyankâr öğrenci gençliğin düşüncesindeki radikallik, onun öğretisinin hazırladığı temel üzerinde ortaya çıkmıştır. Ancak bununla birlikte, söz konusu öğretinin planlı bir politik pratiğin karşısındaki tutukluklarını da kendi içinde taşımaktadır. Düşünmenin eleştirel işlevinin mutlaklaştırılması, harekete geçmekten alıkoyar. </p>
				<h2 class="normal1" id="calibre_toc_13">Çöküşün mantığı</h2>
				<p class="normal">Yine de düşünme, saldırganlığa bu devamlı hazır bulunuş, sürekli pozisyonları çözme ve kavramları akıcılaştırma faaliyeti olmadan gerçek olamazdı. İlerlemesi donup kalır; dolayısıyla, kendini sadece yıkımla sınırlamak istemesi halinde olacağı gibi, dünyayı değiştirici bir etkide bulunma kabiliyetinden de yoksun olurdu. Gerçi, her yapının kendini çevreleyen sonsuz bir dünyaya sınırdaş olması gibi, düşünme de yapıcı olduğunda (salt felsefi, örneğin Fichte’nin konstrüksiyondan bahsettiği anlamda) sınırlarla karşılaşabilir. Eleştiri, içinde düşünmenin bir dayanak bulabileceği bu sınırı yeniden yıkar, dayanaksız kılar ve düşünmenin hareketini yeniden canlandırır. Bu şekliyle –neotomistlerin<sup class="calibre4"><a href="frankfurt_split_086.html#footnote-656-76" id="footnote-656-76-backlink" name="footnote-656-76-backlink">[76]</a></sup> sezebileceklerinden farklı olarak– felsefenin, kendi inşası boyunca kendisini sonsuzca yok etmesi olarak bir <span class="ideitalik">philosophia perennis<sup class="calibre4"><a href="frankfurt_split_087.html#footnote-656-77" id="footnote-656-77-backlink" name="footnote-656-77-backlink">[77]</a></sup> </span>vardır. Tarihin mantığı çöküşün mantığıdır. Bu, Adorno’nun yazdığına göre, onun daha öğrencilik yıllarında kaleme aldığı felsefi konseptleri arasında en eski olanıdır. </p>
				<p class="normal">Bu tematik başlığın ardında, gerçekliğin kendi içinde tutarlı bir sistem bağlamı olarak artık tarif edilebilir ya da tanımlanabilir olmaması deneyimi yatmaktadır. Görüngüler kendilerini, düşünmenin arabuluculuğuyla artık uzlaştırılamayacak çelişkiler halinde sunar. Farklılıkların [disparat] bir arada varoluşunu felsefi gereklilikle kurgulamaya yönelik her çaba; içinde kısmi çıkarların genel faydaya üstün tutulduğu ve istediğini dayatmak ve varlığını devam ettirmek için bağlam görüntüsü altında tekil olanın farklılığına gereksinim duyan tahakküm düzenin savunusundan başka bir şey olamaz. Mantığın ontolojik bir iddiayla sahneye çıkışından bu yana, ilkeleri de baskıcı bir doğaya sahiptir: Tekil olanın genel olana boyun eğmesini talep eder –ki genel olan olarak beliren de, aslında sadece cisimleşen kısmiliktir. Herbert Marcuse’un Aristoteles Mantığı’nı “tahakküm mantığı” olarak damgalaması, tam da Adorno’nun “çöküşün mantığı”na temel olan yaklaşımına uymaktadır. </p>
				<p class="normal">Bununla birlikte, sözü edilen mantık, her zaman gündelik yaşamın zorunluluklarına karşıtlık oluşturur. Dünyada kendimizi karşılıklı bağımlılıklar ağına uydurmak zorunda kalırız; her ne kadar bu bağımlılıklar görüntüsünün iç yüzünü anlayabilsek de, “gerçek bir görüntü” vardır ki, ona aldırış etmemeye çalışan herkese kendini zorla dayatır. Çöküşün mantığı, kendini daima ancak refleksiyonun ikincil düzleminde temellendirebilir ve Aristoteles Mantığı’nın geçerliliğini sıradan bir mantık olarak varsayar.</p>
				<p class="normal">Demek ki, negatif diyalektik kendini asla eylemin <span class="ideitalik">intentio recta</span>’sında değil, tersine sadece refleksiyonun <span class="ideitalik">intentio obliqua</span>’sında<sup class="calibre4"><a href="frankfurt_split_088.html#footnote-656-78" id="footnote-656-78-backlink" name="footnote-656-78-backlink">[78]</a></sup> kanıtlayabilir. Platon’dan Hegel’e ve Marx’a kadar uzanan geleneksel diyalektik, düşünme ve edim arasında dolayım, teori ve pratiğin birliği üzerine kuruluyken, bu gelenekle bağlarını koparmaya kararlı olan Adorno’nun negatif diyalektiği bu dolayımdan vazgeçmeliydi; çünkü bu ancak, edimi tekil olanın körlüğünden ve refleksiyonu sihirli aynaların sahte sonsuzluğundan kurtaran totalite kategorisi ile gerçekleştirilebilirdi. Ancak, kim ki totalitede totaliter tahakkümü ve bütünün gerekliliği isteminde tekil olanın köleliğini görüyorsa, o normatif düşünceler ve tarih felsefesi yönlü ufuklardan uzak durmak zorundadır. </p>
				<p class="normal">Adorno, böylece, garip bir şekilde, kaçıp kurtulmak için o denli uğraştığı idealizmin yörüngesine yeniden giriyordu. Her ne kadar onun da amacı, felsefenin nesnesini “kavramlaştırılmamış” olanda, direngen-maddi verili olanda aramak olsa da, pratikten soyutlanmış bir felsefe olarak ama, ancak kendini tatmin eden bir bilgi ediniminde kalakalmakta, kendi eylemini ancak tin düzleminde bir yıkım olarak kavramakta ve yadsıma çabasında zaten “düşünmenin eylem olarak dahil” olduğunu iddia etmek zorundaydı. Adorno burada, Karl Marx’ın keskin bir alayla Stirner örneğinde maskesini düşürdüğü bir pozisyona “Eleştirel Teori”nin bütün temsilcileri gibi kendisinin de yaklaştığının farkına varmamış olmalıydı.</p>
				<p class="normal">Kendisini gerçek bir eylem olarak tanımladığı halde, pratik aracılığıyla maddileşmekten kaçınan hiçbir düşünme üretken olamaz; çünkü pozitif oluşturmalar, bu durumda, ya dünyada esaslı (yalnızca kafada varolmayan) değişiklikleri teşkil edecek, yani elle tutulur, somut eylemi gerektirecek, ya da hayal ürünü (Ernst Bloch’un anlayışındaki somut ütopyaya karşıt anlamda), boş ütopyalar olup böylelikle gerçekdışı, özsüz olacaklardı. Düşünmenin eylemi yıkıcılığa yöneltilmiştir; hiç yıkılmayacakmış gibi duranın sağlamlığına olan inancı sallantıya düşürerek, onun çöküşünü sağlama rolünü üstlenmiştir. Bu çeşit yıkımların olabilirliği, gerçekliğin ideolojinin harcı tarafından bir arada tutulmasına dayanmaktadır. Bu harç çözüldüğü an, realitenin unsurları birbiriyle ilgisiz bir çeşitliliğe dağılır. Yöntemi negatif diyalektik olan Eleştirel Teori, realiteden geriye yalnızca fragmanlarını bırakır. Fragmanda bütün olana yönelik ipuçları bulmak mümkündür, ancak fragmanın totalite olarak kurgulanması asla mümkün değildir. Bir çeşit romantik sanatçı metafiziği bu duruşta kendini yenilemiştir –ve Adorno çıkış noktasında Stirner’e düşünüldüğünden daha yakın olduğundan, felsefesini dile getirişi de, Nietzsche’nin büyük bir radikallikle formüle ettiği bir tutumla gerçekleşiyordu. Bu tutumda, geç burjuva düşüncesi ile onun toplumsal tabanı bağlamına işaret eden sorunların çakışması kendisini hissettiriyor.</p>
				<h2 class="normal1" id="calibre_toc_14">Anti-sistem olarak felsefe</h2>
				<p class="normal">Diyalektiğin birçok açısı vardır. Bunlardan biri, Adorno’da radikal olarak karşıtına dönüşen yalnızca bütünün gerçek olduğu düşüncesidir; bir diğeri evrensel bağlamlıktır –Leibniz buradan yola çıkarak bir arada olanaklılığın<sup class="calibre4"><a href="frankfurt_split_089.html#footnote-656-79" id="footnote-656-79-backlink" name="footnote-656-79-backlink">[79]</a></sup> ontolojik ve mantıksal ilkesini geliştirmiştir; üçüncü olarak varolan her şeyin yansımalığıdır. Bu bakış açısı, Leibniz’de canlı ayna olarak monad fikrinde, Hegel’de de tözün özne olarak anlaşılmasında merkezi önemde karşımıza çıkar. Negatiflik, yani Mefisto ilkesi, bu bakış açılarından yalnızca biridir, ancak Adorno bunu felsefesinin, dahası bütün düşünme eyleminin dayanak noktası haline getirmiştir. </p>
				<p class="normal">Yöntemsel olduğu kadar tarih felsefesi açısından da anlam taşıyan böyle bir kararın sonuçları olacaktır. Söz konusu durumda sonuçlar, genel olarak tinin rolünü ve özel olarak da felsefenin toplum içindeki rolünü, ya da Hegel’in deyişiyle “tinin nesnellik karşısındaki duruşu”nu ilgilendirmektedir –sırası gelmişken: Düşünmenin önemi, kendini bu çeşit sonuçları olmasıyla belli eder. Kendini “özdeşmezliğin tutarlı bilinci” olarak tanımlayan ve bütüncül düşünceyi, çelişkinin düşünülmesinin bir gereği olması durumu da dahil, ısrarlı bir şekilde yok etmeyi kendine program yapan bir diyalektik–böyle bir diyalektik, kendine nesne olarak, geriye sadece patlayan bir güneş sisteminden kopan parçaları bırakır. Goethe, Hegel’in totalitesinden Adorno’nun tekilliğine inişi sanki sezmiş gibi, kendini anlatan Mefisto’ya yanıt olarak Faust’a şunları söyletir: </p>
				<p class="indentmetinitalik">Şimdi sana yakışan görevi biliyorum!</p>
				<p class="indentmetinitalik">Büyükte hiçbir şeyi yok edemezsin sen, </p>
				<p class="indentmetinitalik">Ve başlıyorsun şimdi küçükten.</p>
				<p class="normal">Edebiyattaki anti-kahraman ve anti-drama anlayışına eş olarak, felsefenin de anti-sistem olarak yazılması gerekiyor. Analiz ve eleştiri olarak düşünme, kendini burada öyle mutlak hale getirir ki, (Parmenides’in dile getirdiği gibi) varlık ve düşüncenin özdeşliğinin kurulmasına yönelik kendi amacını yitirmek ve inkâr etmek zorunda kalır, çünkü bu özdeşlik tekil olanda değil, ancak bütünü düşünmeyle elde edilebilir. Tekil şeyin karşısında düşünme, sanat olarak nesnesini taklit etmediği sürece, her zaman bir başkası olacaktır. Ancak böylece, dile getirilen felsefe edebiyata, dile getirilmeyeni ise müzik veya resim sanatına kayardı ve yol ve yöntemi estetik bakışa benzerdi. Eğer böyle olsaydı, Nietzsche gerçekten de felsefe yapmanın tek meşru biçimini bulmuş olurdu: <span class="ideitalik">aperçu</span>ların<sup class="calibre4"><a href="frankfurt_split_090.html#footnote-656-80" id="footnote-656-80-backlink" name="footnote-656-80-backlink">[80]</a></sup> bir araya getirilmesi ve sivrilterek aforizmalara dönüştürülmesi. Ayrıca Adorno bu çıkarımı kabul etmemektedir, çünkü parçaya (fragmana) öncelik veren kendi teorisiyle çelişerek, birbirleriyle bağlantıları kendi içinde kördüğüm olmuş makaleler yazmaktadır. Bunun yanı sıra Adorno’nun denemeleri de kendi içinde kesintili bir düşünce biçimine sahip değildir. Bu nokta önemlidir, çünkü Adorno’nun felsefesinde içeriğe dair sorun, aynı zamanda biçimsel bir sorun olarak her zaman belirir. Bir yandan gerçekliğin kesintili olduğunu iddia ederken, diğer yandan bunu kesintisiz düşünce halkalarıyla kanıtlamak istemesi, Adorno’nun takipçilerinin katlanmak zorunda olduğu bir çelişkidir; bu belki de anlatılmak istenenin bir parçasıdır, her durumda ama üzerinde düşünmeye değer.</p>
				<p class="normal">Eğer, sözdizimi düşünce akışının mantıksal yapısını yansıtan uygun bir dilsel tarz, anlamlı bir düşünmenin işaretiyse, o zaman Adorno, bu dik başlı ve –eğer deyim yerindeyse– yapmacık (maniyer) stilist, her türlü felsefi argümantasyondan önce, daha cümle kurgularıyla yönteminin ipucunu vermektedir. Felsefi iddiaları kelimesi kelimesine almak ve onları ifade biçimleri temelinde amansız bir şekilde didiklemek, Adorno’nun kendisinin polemik bir tutkuyla icra ettiği ideolojik eleştirel irdelemenin bir biçimidir. Rasyonel tavır takınan neo-pozitivizmin nutkunun tutulmuşluğuna ve Heidegerci dil mistiğinin sahte derinliğine karşı eleştirel yaklaşımıyla Adorno, pek çok kereler kesintiye uğramış olsa da, aydınlanmacı bir duruş sergiledi. Bu duruş, 18. yüzyılın önde gelen aydınlanmacılarınınkine benzemiyor değildi, onlar da açıklık ve netlik istemlerinin yanısıra her daim zarafete de önem verirlerdi. Adorno’da dil, felsefi anlayışın başlangıcını oluşturur; örneğin Hegel’in nasıl okunması gerektiğine dair bir makalesinde olduğu gibi. Bu makalede Adorno, filoloji olmasa da, anlamı dilin kendisinde okuyan <span class="ideitalik">hermeneutik</span> (yorumsama) uygulamaktadır. Kayda değer bir yöntemdir ve Adorno’nun düşünce biçimine de ışık tutmakta olduğundan burada bir örnek üzerinden göstermekte fayda vardır. Makale, Hegel’in Fichte ve Schelling sistemleri arasındaki farka ilişkin yazısından, zor ve belki biraz karanlık bir alıntıyla başlamakta ve şöyle devam etmektedir: </p>
				<p class="normal">“Bu alıntı, ancak Hegel’in felsefesini bütün olarak tanıyınca ve özellikle metnin söz konusu bölümünün kavramsal konstrüksiyonunu bilince anlamlandırılabilir, ama tek başına paragrafın kendisinden anlaşılmaz. Bu paragraf üzerinde kafa patlatıp ve ardından anlaşılamazlığı nedeniyle hayal kırıklığına uğrayarak Hegel’i okumaktan vazgeçen birine verilecek yanıt, genelin kendisinden daha fazlasını içermeyecektir. Bu genel ki, onun yetersizliğini Hegel’in kendisi, ilgili metinde kendi terminolojisine göre ifade ettiği sırf yansıtan akıla mal etmiştir. Konusunun ne olduğu belirsiz kalan pasajların üstünden geçilmemeli, tersine yapıları Hegelci felsefenin içeriğinden çıkartılmalıdır. Belirsizlik özelliği, bu felsefenin ayrılmaz bir parçasıdır, bu da gerçeğin hiçbir tekil tezde ve hiçbir sınırlı pozitif önermede bulunamayacağı öğretisine uymaktadır. Hegel’in biçimi bu amaca uygundur. Hiçbir şey, diğer şeylerle bağlantısı göz önünde bulundurulmadan anlaşılamaz, her şey yalnızca bütün içerisinde anlaşılabilir. Acı verici tarafı da, bütünün yalnızca tekil momentlerde varlık gösterebilmesidir.”</p>
				<p class="normal">Bu cümleler, “belirsizlik özelliği” olduğu iddia edilen Hegel cümlelerinden pek de daha az belirsiz değildir. Belirsizliğe kayıyor görünmelerinin nedenini sözdizimsel özelliklerde aramak gerekir. İlk dikkat çeken, dilek-şart kipinin sık kullanımıdır –bir yerde farazi bir karar kipi olarak, başka bir yerde yöntemsel bir talimatın hafifletilmesi olarak, bir diğerinde de dolaylı alıntı şeklinin işareti olarak (her ne kadar bir sonraki cümlede bir Hegel düşüncesi tamamıyla kategorik olarak bildirme kipinde aktarılmakta olsa da). Belirsiz olan bir başka nokta da, ilk bakışta iç içe geçmiş cümle yapısının, bu yapının arkasında yatan gizli <span class="ideitalik">parataks<sup class="calibre4"><a href="frankfurt_split_091.html#footnote-656-81" id="footnote-656-81-backlink" name="footnote-656-81-backlink">[81]</a></sup></span> eğilimiyle ilişkisidir. Bu eğilim kendini sürekli tekrarlanan keskin virgül kullanımında, yani cümle parçalarının ritmik izolasyonunda, ya da açıklamaların ve araya sıkıştırılan düşüncelerin ayrılması ve sona eklenmesinde, ve ayrıca, dönüşlü zamirin ısrarla fiile yapışıp cümlenin diğer unsurlarına karşı bloke edici rol oynamasında kendini açığa çıkarmaktadır.</p>
				<h2 class="normal1" id="calibre_toc_15">Diyalektik hareketin hayal kırıklığı </h2>
				<p class="normal">Bu özellikler tesadüfi değildir. Adorno’nun sadece yorumladığı metne değil, aynı zamanda anlamını bulduğu gerçekliğe karşı duruşu da, bu özelliklerde kendini göstermektedir. Eleştirel ihtiyat her an dile getirilmekte, felsefi yaklaşım hiçbir zaman konusunda kalmamakta, tersine her defasında hemen yine konuya olan kendi güvensizliğine geri dönmektedir. Bu da şüphesiz Adorno’nun <span class="ideitalik">Bilgi Teorisinin Meta Eleştirisi</span> isimli kitabında, Husserl’ın güvenilir objektiflik iddiasındaki fenomenolojik yöntemine anlam verememesinin nedenlerinden biri olsa gerek.</p>
				<p class="normal">Adorno sanki kendini sürekli kesintiye uğratmaktadır ve tarzının tuhaf çekiciliği de, onun nasıl arka arkaya kopukluklardan sonra tekrar başarılı cümle yapısının akıcılığına, dengeli bir ritmin uyumuna döndüğünün gözlemlenebilmesinden kaynaklanmaktadır. Parçalanmışlığın böyle ustaca aşılmasının tamamıyla birey olarak Theodor Wiesengrund Adorno’nun kişisel performansı olduğunu ve bu yüzden tekrarlanamayacağını, onun hiçbir öğrencisi anlayamamış olmalı ki, ustanın tarzına duyulan hayranlıkla aynı dilsel üslubu alıp uyarladıkları halde, sürekli kendi devamlılığına mani olan bir düşüncenin hayal kırıklığını yaşamışlardır. Adorno’nun öğretim etkisi bu nedenle, felsefenin önkoşulu olan düşünmenin güvensizliğini yeniden oluşturduğu sürece özgürleştirici olmuştur, ama aynı zamanda, buradan çıkan her üretkenliğin karşısına aşılması neredeyse imkânsız çekinceler koyması itibarıyla da tahrip edici olmuştur. Aşağı yukarı 1965 yılı sonrasının üniversitelilerinin akademik sınırların dışına çıkmaya çalışmaları ile birlikte, bu harekete geçirici özgürleşme ile pozitif oluşturmalara karşı çekince koyan çifte etkinin, öğrenciler ve öğretmenler arasında, iki taraf için de sancılı bir çatışmaya yol açacağı kesindi. Çünkü somut, yani ütopyanın gerçeklikle dolayımını sağlayabilecek ulaşılabilir hedeflere yönelik eğilimin bin bir bükme, kuşku ve itirazlarla boşa çıkartılması, bu eğilimin itici güçlerini, yönsüz anarşik aktivizmde deşarj eden bir saldırganlık olarak biriktirir. Eleştirel Teori’nin diğer yüzü görünüşte radikal bir darbeciliktir –Adorno’nun tarzı bunun yalnızca dilsel göstergesidir. Genç hücumcular onun politik perhizini ne kadar itici buluyorlarsa, Adorno da bu darbecilikten aynı ölçüde rahatsız olmuş olmalı. Frankfurt SDS’inin<sup class="calibre4"><a href="frankfurt_split_092.html#footnote-656-82" id="footnote-656-82-backlink" name="footnote-656-82-backlink">[82]</a></sup> radikal kanadının başındaki Hans-Jürgen Krahl, Luchterhand Yayınevi’nin 1968 yılında Frankfurt Kitap Fuarı çerçevesinde düzenlediği kamuya açık bir tartışmada, bunu neşeli ve alaycı bir anekdotla ortaya koydu. Arkasında yatan düşünce nedeniyle aktarmaya değer:</p>
				<p class="normal">“Bir yıl önce Frankfurt Üniversitesi’nin yönetim binasını işgal ettiğimiz zaman, profesörlerden yalnızca Adorno öğrencilerin yanına, oturma boykotunun yapıldığı yere geldi. Sevinç çığlıklarıyla karşılandı, doğrudan kürsüye yürüdü ve tam mikrofona varmak üzereyken felsefe seminerinin olduğu yere doğru yöneldi, yani pratiğe az kala yine teoriye doğruldu. Bugün Eleştirel Teori’nin içinde bulunduğu durum da budur: Pratik karşısındaki teslimiyetçi ve bireyci ince korkusunu pratiğin bir yerde imkânsız olduğu doğrultusunda rasyonelleştirmekte, dolayısıyla felsefenin kabuğuna geri çekilmek gerektiğini söylemektedir.”</p>
				<p class="normal">Adorno’nun bu doğrudan saldırıya yanıtı, esas konuya değinmemek şeklinde oldu. Karl-Dietrich Wolff’un öğrencilerin –örneğin Adorno’nun da lafta reddettiği olağanüstü hal yasalarına karşı Bonn’a doğru düzenlenen yürüyüşte– profesörlerinden dayanışma beklediğini söyleyerek ısrar etmesi üzerine de, bir kere daha şaka yoluyla tartışmadan kaçındı: </p>
				<p class="normal">“Birlikte marşa geçmek için yaşlıca şişman beylerin doğru insanlar olup olmadıkları konusunda emin değilim.” Birkaç cümle sonra ise daha sert ve resmî olarak: </p>
				<p class="normal">“Çeşitli kollardan yapılan bir yürüyüşe katılmıyorsam, bu benim kişisel haklarım arasına girmektedir.” (Bundan kimse şüphe duymuyordu, zaten sorun Adorno’nun kendi kişisel haklarını bu dayanışmacı eylemleri reddetme yönünde kullanmasıydı.)</p>
				<p class="normal">Bu henüz yarı arkadaşça atışmanın arkasında bile, altı ay sonra açık bir düşmanlığa dönüşecek çatışmanın izleri görülebiliyordu. Aslında Adorno aynı tartışmada şunları söyleyerek bunun anahtarını vermişti: </p>
				<p class="normal">“Ben, o durumda başka türlü davranabilecek kadar, pratiğin önceliği tarafından boyunduruk altında tutulan bir insan değilim.” Eleştirel Teori –ve can alıcı nokta budur– kendi içinde, teoriyi pratiğe çevirebilecek itici bir moment içermemektedir. Kendini, Hegel’in “Tinin Fenomenolojisi”nde şüphecilik olarak ifade ettiği bir dünya görüşünün sınırları içerisinde tutar, yani “düşüncenin özgürlüğü olan gerçek deneyim, <span class="ideitalik">kendinde</span> negatif olandır ve kendini böyle ortaya koymak zorundadır.”</p>
				<p class="normal">Pratiğin, değişimini öngörebileceği her gerçeklik ve gerçekleşmesini isteyebileceği her hedef, zorunlu olarak, düşünmenin negatiflik olarak kendinde bulduğu o saf özgürlüğün gerisinde kalır. Bitimli bir pozitifliğin kusurluluğuyla yüklenmiş olarak, şimdi ve burada mümkün olanla kusursuzluk düşüncesi arasında aşılmaz bir mesafe açılır. Ve düşünme, ancak gerçekliğe karşı negatif tavır aldığında kusursuzluktan emin olabilir. Bu bakış açısı takip edildiğinde varılan sonuç, Maniheist<sup class="calibre4"><a href="frankfurt_split_093.html#footnote-656-83" id="footnote-656-83-backlink" name="footnote-656-83-backlink">[83]</a></sup> bir düalizm, kurtuluşa yönelik (kendi içindeliğinde kendine yönelik özgürleşmiş düşünmenin dışında) hiçbir umudu olmayan gnostik<sup class="calibre4"><a href="frankfurt_split_094.html#footnote-656-84" id="footnote-656-84-backlink" name="footnote-656-84-backlink">[84]</a></sup> bir dünya düşmanlığıdır. Eleştirel Teori böylelikle, dünyanın düzelticisi olmak yerine dünyadan kaçışa dönüşür. Adorno’nun felsefesi, “yanlış bilinç” olarak aslında sürekli mücadele ettiği erken Sartre’ın varoluşçu pozisyonuna yaklaşır. Sartre özgürlüğü, tamamen düşünmenin negatifliğine bağlamış ve bunu Descartes’ın şüphe yöntemiyle<sup class="calibre4"><a href="frankfurt_split_095.html#footnote-656-85" id="footnote-656-85-backlink" name="footnote-656-85-backlink">[85]</a></sup> gerekçelendirmiştir: </p>
				<p class="normal">“Gerçeklerin düzeni benim dışımda varolduğuna göre, beni özerk yapan şey, yaratıcı buluş değil, reddir... Böylece yöntemsel şüphe, özgür davranışın kendisi haline dönüşür.” Buna uygun olarak Adorno da “Negatif Diyalektik” kitabında Kant’a dayanarak şunları söylüyor: “Özgürlük, özgürsüzlüğün somut şekline uygun olarak, ancak belirli bir yadsıma içinde kavranılabilir. Pozitif olarak, <span class="ideitalik">sanki</span>’ye dönüşür.” Gerçekten de <span class="ideitalik">sanki</span> için yürüyüş yapılmaz, barikatlara çıkılmaz. Sartre’ın düşünme hattı, politik faaliyeti bağlamında, varoluşçu ve Stirner’e ait saf öznelliğin özgürlük tanımından uzaklaşıp Hegelci-Marksist diyalektiğe yöneldi. Adorno ise tersine, Marksist-Hegelci bir pozisyondan yola çıkmasına rağmen, Stirner’e yaklaşarak salt negatifliğin yalnızca öznel özgürlüğünde son buldu. İlginç bir şekilde, birbirinden tamamıyla farklı iki düşünürün yolları Hegel’in şüpheci bilinç tanımında kesişiyor: </p>
				<p class="normal">“Bilinç işte tam da bu halinde, kendisiyle eş bilinç olmak yerine, sadece basit rastlantısal bir karışıklık, kendini hep yeniden yaratan bir düzensizliğin neden olduğu baş dönmedir.”</p>
				<p class="normal">Çünkü salt negatiflikte kalakalmış bu bilinç, dünyadan, sırf onun deneyime her defasında konu olan, uyumsuz ve düzensizlik içinde bulunan fragmanlarına bakmaktan başka bir şekilde emin olamaz. Bu yüzden de kendi bilgi iddiasını korumak amacıyla, “iç dünyaya dair en küçük özelliklerin mutlak olan için önem taşıdığı” ileri sürmektedir, ki bu iddia ancak ve ancak sanat eserinde ve sadece bunun için doğrulanabilir. Burada geçerli olan –Adorno’nun Beckett’in “Son Oyun”u üzerine bir denemesinde gönderme yaptığı üzere– Benjamin’in gerçekliğin göz atılan küçük bir hücresinin dünyanın geriye kalanını karşılayacağına ilişkin düşüncesidir. Felsefe bu kadar alçakgönüllü ya da bu kadar kibirli (nereden baktığınıza göre değişir) olmamalıdır. Ona biçilen görev unsuru incelemek değil, totaliteyi kurgulamaktır. Yöntemi ve donanımı gereği sanatın varlık ilişkisine oturtulamaz. </p>
				<h2 class="normal1" id="calibre_toc_16">Sanat olarak felsefe</h2>
				<p class="normal">Ancak bazı ifadeler gerçekten de, Adorno’nun felsefeye sanatın nesne ilişkisini uyarlamak istediğine işaret etmektedir. Örneğin “en küçük parçayı ve kavramca kaçırılanı ayırt edebilen bilginin mimetik<sup class="calibre4"><a href="frankfurt_split_096.html#footnote-656-86" id="footnote-656-86-backlink" name="footnote-656-86-backlink">[86]</a></sup> momenti”nden bahsetmektedir. Sanat tam da bunu yapar; tekil gerçekliği içine alır ve yeniden üretir. Sonra da sanki tanrı kelamının ideolojisi yenilenmek isteniyormuşçasına, yani anlamlar değil de, varlığın kendisi dile geliyormuş gibi şöyle söylenmekte: </p>
				<p class="normal">“Düşünce gerçekten de kendini şeye devretseydi, kategorisine değil de bu şeye yönelik olsaydı, o vakit objenin kendisi düşüncenin takılıp kalan bakışları altında konuşmaya başlardı.” Ancak, nesnenin kendisini konuşturmak sadece sanatın yapabileceği bir şeydir (sanatın ontolojik önemi şimdiye dek kesinlikle yeterli derecede araştırılmamıştır). Felsefenin kelime dağarcığı, kavramsal ve yöntemsel araçları buna uygun değildir ama. Yani eğer düşünmenin pozitif görevi, totalite yıkıldıktan sonra, tekilin mimesisinde görülüyorsa, o zaman felsefenin işlevi de ancak böyle mimetik eserlerin eleştirisi noktasına geriletilmiş olurdu. Adorno’nun dönüp dolaşıp sanat eserleriyle eleştirel anlamda ilgilenmesi de kesinlikle sadece öznel bir eğilim değildi; böylesi eleştiri ona göre felsefenin realize edilmesiydi.</p>
				<p class="normal">Ve ayrıca onun önkoşulları bakımından bu eleştiri gerekliydi de, çünkü gerçeğin taklidi her zaman tekil olandan komplike ve birbiriyle ilintili olanın sınırlarına geçmeye cesaret etmek durumundadır. Bu sınırların aşılmasından da (Eleştirel Teori’nin temel önermelerine göre) izin verilmeyen genellemeler doğmaktadır. Yani felsefi düşünme bu durumda daima, onun gizli yardımıyla bağlantılandırılmış olan şeyin çözülmesi olmakta, filozof da ters çevrilmiş bir Penelope<sup class="calibre4"><a href="frankfurt_split_097.html#footnote-656-87" id="footnote-656-87-backlink" name="footnote-656-87-backlink">[87]</a></sup> olmakta –gece karıştırdığı işlerin sonuçlarından ertesi gün çekinen bir Penelope. </p>
				<p class="normal">Bana öyle gelmektedir ki, Adorno’nun felsefesinin, bütün yazılarının ilişkilendirilebileceği temellerine aporiler<sup class="calibre4"><a href="frankfurt_split_098.html#footnote-656-88" id="footnote-656-88-backlink" name="footnote-656-88-backlink">[88]</a></sup> yerleştirilmiştir; bunların incelenmesinin de çağımızda düşünmenin tarihsel durumunu gözler önüne serebilir. Bu aporilerin tarihsel bir belirti olarak anlam taşıması, Adorno’nun düşünür olarak düzeyini ortaya koyar; onun yaşadığı zorluklar özel değil, tersine (tarihsel) meselenin kendisinden kaynaklanmaktadır. Bu durum, Adorno’nun öğrencilerinden oluşan neslin Eleştirel Teori’nin yönteminden devrimci pratiğe geçmek istemelerinde hemen kendini göstermiştir. Negatiflik prensibi ve buna bağlı olarak geliştirilen diyalektik, isyankâr gençlere, eylemlerini planlı ve etkili bir şekilde yönlendirebilmelerine olanak sağlayacak ne normatif kriterler sağlamış, ne de onlara stratejik ya da taktik açıklamalar sunmuştur. Evet, Adorno –kendine sadık kalarak– eylemci davranışı reddetmek ve yoldaşlığı kesin olarak geri çevirmek durumundaydı. Frankfurt Okulu’ndan etkilenmiş öğrenciler için bu tavrın yol açtığı hayal kırıklığı, daha sonra Adorno’ya yönelik saldırılarda kişiselleştirildi. Gerçekteyse bu durum, öğrencilerin onları isyana yönlendiren, ancak daha sonra eylem kılavuzundan yoksun bırakan Eleştirel Teori’nin karşısında duydukları hayal kırıklığıydı. Pratiğe dönüşmüş eleştiri, toplumun fiili ve belirli durumlarda devrimci şekilde değiştirilmesidir. Toplumsal eyleme geçişi gerçekleştiremeyen, hatta devrimci bir durumu belirleme kriterlerini bile hazırlayamayan bir Eleştirel Teori, şüphesiz yenilmiş, Marksist tarih bilgisine dayanıyor olmak konusundaki kendi iddiasının gerisinde kalmıştır. Şimdiye kadar dünyayı yorumlamakla yetinen ve önemli olanın onu değiştirmek olduğunu anlamayan felsefelerin çerçevesinden çıkamamıştır. Teorinin aslında kullanılabilir olduğunu, sadece yazarlarının başarısız olduklarını düşünmek bir yanılgı olurdu. Negatif diyalektiğin kendisinde, sonuçları politik pratik açısından şüphesiz yenilgiye götürecek olan aporiler bulunmaktadır. Şimdi önemli olan, bunları tarihsel durumumuzun ifadesi olarak anlamak suretiyle aşabilmektir. Kendisi yine eleştirel olan böylesi bir yönelim açısından Eleştirel Teori, özgürlük bilincindeki ilerlemeyi devam ettirmenin bir vesilesi olurdu. Böylece negatif diyalektiğin kendisi yine (ilan ettiği anlamın aksine) tarihsel sürecin dolayımının bir momenti haline gelirdi. Bu anlamda Adorno’nun felsefesi bir meydan okumadır –ve eğer onu yazar olarak ve dahası konuşma ve tartışmalarda doğru anladıysam, onun isteğine göre de felsefesinin bu olması gerekirdi.</p>
				</body>
</html>