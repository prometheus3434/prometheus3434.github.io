<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>frankfurt</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta name="Adept.resource" value="urn:uuid:fa1b4aab-314c-447e-b6b9-1c0f40ae0e27"/></head>
	<body class="calibre">
<h1 class="h1baslik" id="calibre_toc_5">Herbert Marcuse<br class="chapter"/>“Eleştirel Teori’nin” Politik Güncelleştirilmesi</h1>
				<p class="ortayazi"><span class="idebold">Çeviren: Mehmet Çallı</span></p>
				<p class="normal">Herbert Marcuse elbette, “Frankfurt Okulu”nun politik açıdan en etkili (ve aynı zamanda söyledikleri en fazla iki anlamlı) olan temsilcisiydi. 1965-1975 arasında birkaç yıl boyunca kapitalizm ve savaş, doğa tahribatı ve kültürel çöküşe karşı protesto hareketi için bir çeşit parlak yıldız oldu. Horkheimer ve Adorno’dan daha güçlü bir şekilde felsefesini siyasi pratiğe geçirmek istedi. Ancak çağrısını bir parti, bir kolektif ya da işçi sınıfı gibi tarihsel etkisi olan bir özneye değil, tersine, bireye yöneltti ve bireyin yabancılaşmadan güdülerce belirlenmiş mutluluk gerçekleşimi özgürlüğüne doğru kurtuluşunu hedefledi. Marcuse’un ilk kitaplarından biri <span class="ideitalik">Eros ve Uygarlık (Eros and civilisation)<sup class="calibre4"><a href="frankfurt_split_122.html#footnote-656-112" id="footnote-656-112-backlink" name="footnote-656-112-backlink">[112]</a></sup></span> idi. Bu kitabında, yüzünü toplumsal-siyasal eylem yerine, Freud’un birey psikolojisi öğretisine çevirmiş, devrimci kurtuluşun orada yattığı umudunu dile getirmiştir. Çağrısının muhatabı, sınıfsal konumu ve ideolojisine güvenini kaybetmiş burjuva birey olmuştur. “Frankfurt Okulu” düşüncesinin kaynağının Genç-Hegelci anarşizm ruhunda yattığı, Adorno’nun yanı sıra en belirgin bir şekilde Marcuse’a görülür. Bütün söylediklerinde Max Stirner ve <span class="ideitalik">Biricik ve Mülkiyeti<sup class="calibre4"><a href="frankfurt_split_123.html#footnote-656-113" id="footnote-656-113-backlink" name="footnote-656-113-backlink">[113]</a></sup></span> adlı yapıtının izleri görülür.</p>
				<p class="normal">Stirner ile ilişkisinde, Marcuse’un temel tavrının varoluşçuluğa yakınlığı kendini gösterir.<sup class="calibre4"><a href="frankfurt_split_124.html#footnote-656-114" id="footnote-656-114-backlink" name="footnote-656-114-backlink">[114]</a></sup> Gerçekten de Martin Heidegger’in çevresinde yer alarak çalışmalarına başlamış, Marx’ın ilk yazıları ile yabancılaşma teorisini varoluşun düşmüşlüğü ve asılsızlığı öğretisine uyarlamaya çalışmıştır. Yine ilk çalışmalarından olan ve büyük öneme sahip <span class="ideitalik">Hegel’in Ontolojisi<sup class="calibre4"><a href="frankfurt_split_125.html#footnote-656-115" id="footnote-656-115-backlink" name="footnote-656-115-backlink">[115]</a></sup> </span>adlı kitabı da, tarihsel olanın Hegelci mantığının, yaşama ve varoluşçu felsefesi perspektifiyle yorumlanmasıdır.</p>
				<p class="normal">Ancak, yabancılaşmayı işbölümü ve meta değişiminin toplumsal süreçlerinden kaynaklanan bir durum olarak gören Marx’ın tersine, Heidegger ve Marcuse asılsızlığı tek tek kişilerin bireysel kaderleri olarak görürler. Bu kaderi ortadan kaldırmanın yolu, bireyin asıllı ve entegral kendisi olmasını oluşturmaktan geçmektedir. Marcuse’a göre, tarihin hedefinde (özne olmanın yepyeni bir niteliğiyle) toplumsallaşmış insan türü değil; tersine, kurtarılmış burjuva birey vardır.</p>
				<p class="normal">Bu burjuva-bireyselci temel yaklaşım “Eleştirel Teori’nin” bütün temsilcilerinde belirli varyasyonlarla ortaya çıkar. Bu kuramın kurucuları arasında Max Horkheimer, Theodor W. Adorno ve Erich Fromm’un yanı sıra Herbert Marcuse da bulunuyordu. Frankfurt’taki “Sosyal Araştırmalar Enstitüsü”nün üyeleri 20. yüzyılın 30’lu yıllarında Nazi Almanyası’ndan kaçmak için önce Fransa’ya, ardından ABD’ye göç etmek zorunda kaldılar. Marcuse’un, 1937’de Enstitü’nün dergisinde yayınlanan <span class="ideitalik">Felsefe ve Eleştirel Teori</span> başlıklı makalesi<sup class="calibre4"><a href="frankfurt_split_126.html#footnote-656-116" id="footnote-656-116-backlink" name="footnote-656-116-backlink">[116]</a></sup>, Horkheimer’in aynı yıl yayınlanan <span class="ideitalik">Geleneksel ve Eleştirel Teori</span> başlıklı makalesi<sup class="calibre4"><a href="frankfurt_split_127.html#footnote-656-117" id="footnote-656-117-backlink" name="footnote-656-117-backlink">[117]</a></sup> gibi, sonraki yıllarda “Frankfurt Okulu” adı verilen bu oluşum açısından temel ve tanımlayıcı bir niteliğe sahiptir.</p>
				<p class="normal">“Eleştirel Teori”, Max Weber’in kapitalist ekonomi sisteminin temelinde yattığını belirterek geliştirdiği<sup class="calibre4"><a href="frankfurt_split_128.html#footnote-656-118" id="footnote-656-118-backlink" name="footnote-656-118-backlink">[118]</a></sup> rasyonellik kavrayışının karşısına, liberalist kapitalizmden faşizme geçişin de etkisiyle alternatif bir us fikrini çıkarır. Formel mantık sistemi tarafından temsil edilen kapitalist toplumun <span class="ideitalik">araçsal usu</span>nun nihayetinde insanı da, irrasyonel ve insanlık dışı amaçlar uğruna bir araca indirgediğini ve böylelikle kendi karşıtına dönüştüğünü savunur. İnsana dışarıdan dayatılan amaçların her sistemini ortadan kaldıran <span class="ideitalik">eleştirel us</span> ancak, aydınlanma filozoflarının rasyonaliteye yüklediği anlamıyla kurtuluşçu başarıyı sağlayabilir. Elbette <span class="ideitalik">eleştirel us</span> bunu ancak, her tür pozitif oluşturmadan kaçındığı ve kendini varolanı bozma uğraşıyla sınırladığı ölçüde gerçekleştirebilir.</p>
				<p class="normal">Çünkü eleştirel us; içinde insanların aşağılananlar ve hor görülenler olduğu toplumsal ilişkilerin dönüştürülmesi esnasında ortaya çıkarak kendini gerçekleştirir denilir. Ancak Marcuse’a göre, toplum insanların karşısına <span class="ideitalik">daima</span> baskıcı çıktığı için <span class="ideitalik">bütün</span> toplumsal ilişkiler böyledir. Toplum, insanı birlikte yaşamı düzenleyen kurallara, göreneklere ve yasalara uymaya zorlamaktadır ve ortaya çıktığı her biçimiyle egemenlik icraatıdır. Bu başkaldırı ideolojisinin bireyci-anarşist karakteri açıktır: Her düzen, bireylere dışarıdan dayatıldığı için kötüdür. Eğer birey tek ölçüt olacaksa, toplumsal dayatmalar olmamalıdır. Daha ihtiyatlı bir sınırlama olarak görülebilecek Kant’ın kategorik imperatifi (ancak aynı zamanda genel bir yasa olmasını isteyebileceğin bir maksime göre davran<sup class="calibre4"><a href="frankfurt_split_129.html#footnote-656-119" id="footnote-656-119-backlink" name="footnote-656-119-backlink">[119]</a></sup>) bile bir kenara itilmektedir.</p>
				<p class="normal">Bu şekilde, sınıflı toplumun baskı ve sömürüsünün tarihsel alternatifi de, sosyalizm, yeni bir egemenlik sistemi olarak görülerek reddedilmektedir. Güdülen hedef; insanların, doğa ilişkilerinden, birlikte yaşamdan, insan türünün yeniden üretilmesinden ve bireyin kendisini geliştirmesinden kaynaklanan sorunları toplumsal dayanışma içinde çözmeleri değildir. Tersine hedef, toplumun dışına çıkmak, “Büyük Ret” olarak belirlenmektedir. Marcuse böylece, genç (ve ayrıca yaşı biraz ilerlemiş) aydınların yabancılaşmanın, kapitalist sistemdeki özgürlüksüzlüğün deneyimledikleri yüzeysel görüngülerine karşı çıkan bir başkaldırı için düşünce yapısını sundu. Bu başkaldırı; tek tek bireylerin sisteme uyumu reddetmeleri, kendi alternatif hayat tarzlarını yaratmaları, bireysel mutluluklarının peşinden koşmaları, kişisel yaratıcılıklarını egemenlerin boyunduruğu altına girmeden geliştirmeleriyle, cefalarla dolu sınıf mücadelesinin zorlu yolundan kaçınılabileceğini öngörmekteydi – sanki toplum, güdü strüktürünün kurtuluşuyla değiştirilebilirmiş gibi. Marcuse, kendi hayatlarını kurmak üzere toplumu terk edenler için bir alt kültürün ideolojisini yarattı. İllüzyonları, devrimci gibi görünüp aslında tarihten yoksun bir ülkü adına (“Paradise now!”) burjuva anti-komünizmini yaşatmaya hizmet etti.</p>
				<p class="normal">Marcuse’un egemen düzene yönelik eleştirisi total idi. İlk başta ABD’de Vietnam Savaşı’na karşı gösterilere katılıp törenle uyuşturucu tüketen, ardından Fransa ve Almanya’da daha ilkesel bir başkaldırı içinde bulunan 60’lı yılların üniversite öğrencileri kendi düşünce ve taleplerini bu eleştiride yeniden buluyorlardı. </p>
				<p class="normal">Fakat Marcuse’un vaaz ettiği “Büyük Ret”, günlük yaşamın dayattığı uyum zorunlulukları karşısında yavaş yavaş çöküyordu. Hippiler, kendilerine hayatta kalmaları için gerekli araçları sunan toplumun zemini üzerinde parazit bir çiçek olarak varlık gösteriyorlardı. Gelişmeler, Marcuse’un kapitalist sistemde manipülasyonun eksiksiz olduğuna ve bunun her türlü değişimi ihtimal dışı bıraktığına dair tezlerini çürüttü. Toplumsal çelişkiler her yerde süreci canlı tutmaktaydı. Sanayi ülkelerinde 70’li yılların ortasından bu yana yaşanan siyasi çatışmalar, Marcuse’un <span class="ideitalik">soyut öngörüleriyle</span> örtüşmemektedir.</p>
				<p class="normal">Marcuse’un tezleri mantıklı değildi. Ancak birbiriyle bağlantılıdır. Karşılıklı olarak birbirlerine bağımlıdır ve birbirlerinden koparılmaları mümkün değildir. Marcuse’un düşüncesine göre, baskıyı hissedilmez kılan evrensel manipülasyon, ancak refahın muhafazası, varolma mücadelesine başarı görünümü sağladığı ve sınıfsal konum hakkındaki bilinci uyuttuğu vakit mümkün olabilirdi; öte yandan sınıfsal konum hakkındaki bilinç, ancak refah temelindeki manipülasyon işlediği zaman kaybolacaktır; refah ise, ancak ihtiyaçların manipülasyonu sürekli artan bir tüketim talebini yarattığı ve sınıf mücadeleleri üretimi sarsmadığı zaman korunabilirdi.</p>
				<p class="normal">Marcuse’un güvendiği bu kendi kendini düzenleyen fonksiyonel döngü; kârı azamileştirme çabası ve sermayenin aşırı birikimi, üretim sürecinde insan işgücü üzerindeki giderek büyüyen sömürü, dünya nüfusunun geniş kesimlerinin daha keskin bir şekilde sömürülmesi ve sefalete sürüklenmesi gibi olgular tarafından çoktan çürütüldü. Marcuse, kapitalizmin daha ince egemenlik yöntemlerini devreye sokarak krizi denetim altına alabileceğine inanıyordu. Oysa kriz, gelinen yerde, her yönüyle kendini açıktan hissettirmektedir. İşsizliğin en dip köşeleri sardığı bir yerde, “Büyük Ret” çağrısı anlamsızlaşır. Sömürü ve baskıya karşı direniş; ulusal kurtuluş mücadeleleriyle proleter işçi mücadelelerinde edinilen uzun vadeli ve çelişkilerle dolu tecrübeler temelinde oluşur. Ve bu direniş, sınıf mücadelesi pratiğine doğrudan bağlı toplumsal bir teoriye ihtiyaç duyar. </p>
				<h2 class="normal1" id="calibre_toc_17">Teori ile pratiğin parçalanması</h2>
				<p class="normal">Marcuse elbette, siyasi pratiğe hizmet eden bir felsefi teori sunmak istemişti. Ancak bu teori, saf bir felsefi teori olarak kaldı. Böyle kaldı, zira; gerçekleşebileceği noktayı hiçbir yerde gösterememesi ya da kendi kendisinden böyle bir sonuç ortaya çıkaramaması itibarıyla, teori ve pratiğin katı anlamda ideolojik ayrımına tekabül etmektedir. Marx’tan bu yana somut felsefe yapmanın tek mümkün yolu teori ile pratiğin birliğinden geçer. Marcuse ise, sürekli sözünü ettiği teori ile pratiğin birliğini kendi düşünsel hareketine katmamakla kalmaz; tersine, teknolojik egemenlik biçimlerinden kaçışın mümkün olmadığı anlayışının bir sonucu olarak, teoriyle pratiğin birliğini bizzat imkânsız görmek zorundadır. Onun teorisi işte bu durumca tanımlanmıştır.</p>
				<p class="normal">Toplumsal statükoya muhalefet etmenin değişik biçimleri vardır. Örneğin 19. yüzyılın başlarında kapitalizme karşı romantik bir muhalefetin ortaya çıktığını görürüz. Bu muhalefet, şaşırtıcı bir şekilde burjuva toplumun noksanlarını tüm berraklığıyla tarif etmiştir. <span class="ideitalik">Mart-Öncesi</span>’nde<sup class="calibre4"><a href="frankfurt_split_130.html#footnote-656-120" id="footnote-656-120-backlink" name="footnote-656-120-backlink">[120]</a></sup> çeşitli farklılıklar taşıyan muhalif bir ideolojiyi görürüz: Gelgelelim, bu muhalefet isyancı bilincin ortaya çıkmasını sağlamış, ancak toplumsal ilişkilerin devrimci dönüşümünü sağlamaya yetmemiştir. Marx ve Engels <span class="ideitalik">Kutsal Aile</span>’de ve <span class="ideitalik">Alman İdeolojisi</span>’nde “eleştirel eleştiri”nin görüngüleriyle eleştirel bir hesaplaşmaya girerken, teorinin sadece –istediği kadar radikal olumsuzlayıcı olsun– varolanın incelenmesiyle yetinmemesi gerektiğini vurgular. Tersine, teorinin kendisinin tarihsel sürece değiştirici etken olarak müdahale etmesi gerektiğini savunur. Ancak bu, teorinin; toplumsal bir durumu ve onunla bağlantılı bilinç durumunu genel tanımlamanın ötesine geçmesi, belirli bir duruma ve o durum içindeki reel karar ve eylem olanaklarına dair tarihsel somut analiz yapması gerektiği anlamını taşır. Bu geçiş, günlük politik eyleme yönelik hazır reçete sunmak için değildir. Tersine, geçişin gerekliliği, bu politik eylemin karşısına, onun aracılığıyla kendi kendisinin kavramına ulaşabileceği bir refleksiyon düzlemini çıkarmak içindir. Politik eylem, tarihsel bir durumun gerçekleşmesini hedefler. Tarihsel şimdiki zaman koşullanmışlıkları ve eğilimleriyle kavranırsa sadece, güncelleştirilmesi mümkün hedefler (olanaklar) belirlenebilir ve bu hedeflere götürecek yollar bulunabilir. Eleştirel bilinç, ilişkilerin değişiminin etkilerini göz önünde bulundurmalıdır, yani her politik çalışmada kendi kendisinin bu değişiminin de hesaba katılması gerektiğini. Bunu gözetmeyen pratik kördür. Sadece değiştirilmiş ilişkilerin genel bir tasarımını sunan teori boştur. Boş bir teori, kör bir pratik yaratır.</p>
				<p class="normal">Teori pratik birliği her zaman us ile temellendirilmiştir; us, politik tutumun rasyonelliğini içinde taşır. Elbette, teoriden bağımsız, duyguların veya çıkarların yönlendirdiği kendiliğindenliklerden doğan, ortaya çıktıktan sonra kendini haklı göstermek ya da araç olarak kullanmak üzere bir ideoloji yaratan pratik de vardır. Bunun temel özelliği, önyargı karakterinde olmasıdır. İrrasyonel güdüler bu durumda yönlendirici olur, teori ile pratiğin birliği sadece görünüşte vardır; teori, pratiğin teorisi olmaktan çıkar, sadece pratiğin bir türevidir; gerçeklere yabancılaşmıştır ve tarihsel ilerleme esnasında ve tarafından doğrulanmamaktadır.</p>
				<p class="normal">Tarih; statik bir şekilde olduğu yerde kalan bir şey değildir; değişim olarak zaman içinde vuku bulur. Tarihin mantığı, mevcut olanın yadsınmasını, salt pozitiflikle çelişmeyi kapsar. Tarihin rasyonel konstrüksiyonu, diğer bir deyişle ussal politika, varolandan oluşacak olanı [tümdengelimli] çıkarsamalıdır.<sup class="calibre4"><a href="frankfurt_split_131.html#footnote-656-121" id="footnote-656-121-backlink" name="footnote-656-121-backlink">[121]</a></sup> Bu bakımdan us; arı pozitiflikle, statükoyla, ayak diremeyle doğası itibarıyla çelişmektedir. (Bu nedenle ‘ussal’ bir muhafazakâr teori yoktur. Muhafazakârlık, doğası gereği usdışılığı içerir.) Us, her zaman parçalayıcı bir etkiye sahiptir; çünkü özü itibarıyla yeni olanı içinde taşır. Varolan her şey, kendinden kendisinin çelişkisini, yani kendi kendisinin varlık olmayan’ını doğurur. Varolan şey, zamanın verdiği hüküm uyarınca yüreğinde ölümü taşır; çürümeye mahkûmdur. Bu çürüme sürecini kavrayan us, varlığa karşı oluştan yana tavır alır. Kendini sürekli kılmaya çalışan mevcut olan irrasyoneldir, çünkü çöküşünü zorunlu olarak içerisinde barındırmaktadır. Oysa kendi içerisinde barındırdığı koşullar uyarınca mevcut olanın yadsınmasını dayatan çelişki ise, rasyoneldir; çünkü tarihin yasasıyla uygunluk içerisindedir.</p>
				<p class="normal">Marcuse’un kapitalist gelişmiş sanayi toplumunun tasvirinde bu ilişki tersine çevriliyor. Modern sanayi toplumuna, yüksek düzeyde içsel rasyonalite addedilir. Gerçi bu rasyonalite, Marcuse’un da kabul ettiği gibi, bütünün irrasyonelliğinden dolayı sapkınlaşır<sup class="calibre4"><a href="frankfurt_split_132.html#footnote-656-122" id="footnote-656-122-backlink" name="footnote-656-122-backlink">[122]</a></sup>. Ancak toplumsal süreçlerin işlerlik kazanmasında kendini kanıtlaması ve böylece rasyonel eleştirinin gelişmesini paralize etmesi beklenir. Başka bir deyişle Marcuse şunu söylemektedir: </p>
				<p class="normal">Modern sanayi toplumunun egemenlik sistemi rasyonelleşme yoluyla, kendi iç çelişkilerini dışa (“sosyalist kampa” ve sömürülen ülkelere karşı bir cephe oluşturarak) yöneltmeyi ve buradan dış politika alanında saldırganlık türetmeyi başarmıştır. Buna karşılık içte, sistemin teknik açıdan tıkır tıkır işlemesi için toplumun direnişle karşılaşılmadan biçimlendirilmesi gerekir ve bu da bireyler tarafından sisteme uygun rasyonalite olarak algılanmalıdır. </p>
				<p class="normal">“Teknik temelini örgütleme tarzı itibarıyla, günümüz sanayi toplumu totaliter olana eğilim gösterir... Yükselen hayat standartları koşullarında sistemle olduğu şekliyle örtüşmeme, toplumsal açıdan anlamsız görünmektedir.”<sup class="calibre4"><a href="frankfurt_split_133.html#footnote-656-123" id="footnote-656-123-backlink" name="footnote-656-123-backlink">[123]</a></sup> Demek ki Marcuse’a göre, üst düzeyde gelişmiş sanayi toplumlarında sistem içi çelişkiler hissedilmediği ve toplumun kriz görüngüleri olarak aşikâr olmadığından, toplumsal süreklilik de artık rasyonel eleştiri yoluyla parçalanılamamakta:</p>
				<p class="normal">“İleri sanayi toplumunun kazanımları total bir karaktere sahiptir. Onun bu karakteri karşısında Eleştirel Teori, bu toplumu aşmak için gerekli rasyonel bir temelden yoksundur.”<sup class="calibre4"><a href="frankfurt_split_134.html#footnote-656-124" id="footnote-656-124-backlink" name="footnote-656-124-backlink">[124]</a></sup></p>
				<p class="normal">Sistemin insanlık dışılığına, yani insanın makineleştirilmesine ve araç derekesine düşürülmek suretiyle aşağılanmasına karşı yönelen muhalefet, böylece, irrasyonel argümanlara ve davranış tarzlarına geri itilmektedir. </p>
				<p class="normal">“İlerleyen tek boyutlu toplum, rasyonel olanla irrasyonel olan arasındaki ilişkiyi değiştiriyor. Rasyonelliğinin fantastik ve çılgınca yönleri karşısında, irrasyonel olanın alanı gerçek rasyonelliğin mekânı haline geliyor.”<sup class="calibre4"><a href="frankfurt_split_135.html#footnote-656-125" id="footnote-656-125-backlink" name="footnote-656-125-backlink">[125]</a></sup> </p>
				<p class="normal">Marcuse’un teorisi ne pratiği kendisinin bir parçası olarak içine alıyor, ne de kendi kendini pratiğin içinde onun bir parçası olarak şekillendiriyor. Siyasi pratik, ona uyumsuz kalmaya devam ediyor. Çünkü teorinin içeriğini; verili olanın kötü pozitifliğiyle özgürlük âleminin “Bambaşka”sı arasındaki mutlak çelişiklik teşkil ediyor. Keza; varlık ile olması gereken arasındaki; idealin şimdi ve burada yadsınmasıyla, Şimdi ve Burada’nın herhangi bir zamanda dönüşmesi gerektiği (ve bu asla dönüşmeyeceği anlamına gelir) yadsımanın mutlak yadsınması arasındaki çelişiklik. Gerçeklikle olanağı birbirinden bu kadar uzaklaştıran, realiteyle ideyi bu şekilde karşı saflara koyan bir felsefenin, diyalektik teolojinin düşün kalıplarıyla yapısal akrabalığı açık seçik ortadadır: Marcuse’un teorisi, içdünyasal bir eskatolojiye<sup class="calibre4"><a href="frankfurt_split_136.html#footnote-656-126" id="footnote-656-126-backlink" name="footnote-656-126-backlink">[126]</a></sup> varmakta. Buna göre kurtuluş, toplumsal yaşamın detayına ilişkin politik çalışma yaparak sağlanmayacak, tersine taraftarlarının bir kıyamet gününü bekler inanç tutumuyla (gerektiğinde şehadeti göze alarak) provoke edilecektir. “Bambaşka” olan üretilemez; ancak provoke edilebilir. Bunun günlük yaşamdaki karşılığı isyandır; devrimci pratik değil. Bu âdeta teolojik, her hâlükârda ama tarihsel-mistik konsepsiyon, diyalektik düşünmenin temel anlayışını, yani tarihsel süreçlerin sonuçlarının sadece mevcut olanın içerisinde gerçekleşen dolayımlar yoluyla elde edilebileceğini ayaklar altına almaktadır. İlerleme kavramını yok ederek, onun yerine aşmak idesini geçirmektedir. Bunu yaparken ama, sınırların, ancak önce ilerlenerek sınırlara ulaşıldıktan sonra aşılabileceğini göz ardı etmektedir. Burada kullanılan terminoloji de yaklaşımın karakterini ele vermektedir: “İlerleme” kavramı, her yerde “teknolojik ilerleme” anlamında ve egemenlik araçlarının mükemmelleştirilmesine hizmet etmesi dolayısıyla olumsuz sonucuyla birlikte kullanılırken,<sup class="calibre4"><a href="frankfurt_split_137.html#footnote-656-127" id="footnote-656-127-backlink" name="footnote-656-127-backlink">[127]</a></sup> “aşkınlık” ve “aşma” ifadeleri, “Eleştirel Teori’nin” yapısını tanımlayan anahtar kavramlar konumuna yükseltilmektedir.<sup class="calibre4"><a href="frankfurt_split_138.html#footnote-656-128" id="footnote-656-128-backlink" name="footnote-656-128-backlink">[128]</a></sup> Marcuse’un ilgisi, doğrudan, bir ütopyanın politik öte-dünyasına dönüktür ve buraya götürmesi gereken yolun uğrakları karşısında ümitsizliğe düşmektedir. Düşüncesi, bir yanda 30’lu yıllarda yaşanan Moskova davalarının, diğer yanda İkinci Dünya Savaşı’nın ardından gerçekleşen emperyalist kapitalizmin restorasyonunun yol açtığı çifte hayal kırıklığını yansıtmaktadır. Marcuse, Sartre’ın varoluşçuluğu için kendisinin bizzat temel bir özellik olarak saptadığı deneyimi, yeni bir aşamada yeniden yaşamakta: </p>
				<p class="normal">“Dünyanın; faşizmin yenilgisinden sonra çökmeyip de eski biçimlerine geri düşmüş ve özgürlük âlemine sıçramak yerine eski düzeni yeniden kurmuş olması olgusunda yatılı olan tarihsel absürdlük –işte bu absürdlük, varoluşçu konsepsiyonda yaşamaktadır.”<sup class="calibre4"><a href="frankfurt_split_139.html#footnote-656-129" id="footnote-656-129-backlink" name="footnote-656-129-backlink">[129]</a></sup> Bu durumda, bazı âdeta varoluşçu sonuçların Marcuse’un eserinde karşımıza çıkıyor olması şaşırtmamalıdır.</p>
				<h2 class="normal1" id="calibre_toc_18">Bireysel pratiğin sübjektivizmi</h2>
				<p class="normal">Marcuse iki yerde açıktan varoluşçu görüşlerle karşımıza çıkmakta. Birincisi, <span class="ideitalik">Tek Boyutlu İnsan</span>’ın önsözündedir:</p>
				<p class="normal">“Bir toplumun üyelerinin yaşamını örgütleme şekli, maddi ve manevi kültürün devralınan düzeyi tarafından belirlenen tarihsel alternatifler arasında başlangıçta yapılmış bir seçimi kapsar. Yapılan seçimin kendisi, egemen çıkarlar arasındaki etkileşimin bir sonucudur. Bu seçim, insanla doğayı değiştirme ve değerlendirmenin bazı özel tarzlarını<span class="ideitalik"> öncelerken</span>, bazılarını da reddeder. Gerçekleştirmenin birçok ‘tasarımı’ndan biridir. ‘Tasarım’ (proje) kavramı, tarihsel belirlenim içerisinde özgürlük ve sorumluluk unsurunu öne çıkarır; otonomi ve rastlantısallık arasında bağ kurar. Jean Paul Sartre’ın yapıtında bu anlamda kullanılır.”<sup class="calibre4"><a href="frankfurt_split_140.html#footnote-656-130" id="footnote-656-130-backlink" name="footnote-656-130-backlink">[130]</a></sup> İkincisi; Marcuse 1948’de yazdığı Sartre eleştirisine yeni bir sonuç paragrafı eklemiştir. Orada şöyle der:</p>
				<p class="normal">“Varoluşçuluk, ‘insanlara geçerli olanın sadece gerçeklik olduğunu anlamayı öğretir. Hayaller, beklentiler, umutlar ise, insanı sadece düş kırıklığı, beyhude umut ve yararsız beklentiler olarak tanımlamaya izin verir’. Bu cümlelerdeki iki anlamlılık korkunç boyutlardadır. ‘... geçerli olanın sadece gerçeklik olduğu’ söyleniyor. Neyin geçerliliği? Bu tür ifadeler, topyekûn konformizmin ana sloganı olabilir; daha da kötüsü, sağduyulu gerçeklik adaletinin sloganı. Ama bu ifade aynı zamanda, Sartre’ın düşüncesinin bugüne dek izlediği yolu da işaret ediyor olabilir. Yani, radikal çelişkinin yolunu. Bu yolda gerçeklik, alaşağı edilmesi gereken bir şey olarak görülmekte, ki böylece insanın varoluşu başlayabilsin. (...) Politikleşmiş olan felsefede varoluşçu temel konsepsiyonu, gerçekliğin galip geleceğini bile bile ona karşı savaş ilan eden bilinç kurtarır. Peki nereye kadar kurtaracaktır? Yanıtı olmayan bu soru, düşünen insan için takınılması gereken tek pozisyonun geçerliliğini değiştirmemektedir.”<sup class="calibre4"><a href="frankfurt_split_141.html#footnote-656-131" id="footnote-656-131-backlink" name="footnote-656-131-backlink">[131]</a></sup> Gerçi Sartre’a bu şekilde yakınlaşırken, onun kapitalist emperyalist sömürgeci topluma karşı siyasi radikal bir savaşçı olma yönünde ilerlemesine atıfta bulunuyor. Ancak düşüncesini Sartre’ın felsefesinin ulaştığı bir üst basamak olan <span class="ideitalik">Diyalektik Usun Eleştirisi</span>’ne bağlamıyor<sup class="calibre4"><a href="frankfurt_split_142.html#footnote-656-132" id="footnote-656-132-backlink" name="footnote-656-132-backlink">[132]</a></sup>. Tersine; tam da varoluşçuluk döneminden kalma insan olmanın hükümlerini benimsiyor. Oysa Sartre bu hükümleri daha sonraki dönemde tek yanlı ve o dönem tek yanlı geliştirilmiş şekliyle de yetersiz olarak tanımlamıştı. Bu, şu anlama da gelir: Marcuse, 1948’de geliştirdiği varoluşçuluk eleştirisinin doğru olan yönlerinin de gerisine düşmektedir.</p>
				<p class="normal">Kategorik bir kavram aygıtını benimserseniz, bunun kendi teoriniz için sonuçsuz kalmasını bekleyemezsiniz. Ama bu kavram aygıtını da sebepsiz yere benimsemezsiniz. Gördüğümüz gibi, Sartre’daki “tasarım” terminolojisinin kökenine Marcuse’un kendisi dikkat çekmiş bulunmakta. Ancak örtüşen kavramlar daha da fazladır: Aynı bağlamda “ilk baştaki seçim” kavramını da devralmakta (<span class="ideitalik">Varlık ve Hiçlik</span>) ve aynı kelimelerle olmasa da öz itibarıyla “başarısızlığa uğrama”, “boşa çıkan umut”, “boşuna”lık (gratuité) düşüncesini de üstlenir. “İlk baştaki seçim”, sonuçta hep bireye odaklanır. Çünkü kavram itibarıyla, tekilin birey olarak, dışındaki gerçeklikten, sınıf konumundan, özel yaşam koşullarından bağımsız aldığı, alması gereken karardır. Dünyada oluşunun bütün bu koşullanmaları ve çevresel ön belirlenmişlikleri karşısında, onlara Hayır dediğinde ancak serbest hareket edebilir. Bireyin özgürlüğü özü itibarıyla yadsınmadır. Sartre da, Descartes’e dayanarak özgürlük kavramını böyle belirlemiştir:</p>
				<p class="normal">“Gerçekler düzeni benim dışımda varolduğu için, beni otonom olarak tanımlayan şey yaratıcı keşif değil, reddir. (...) Bu; kendini geri çekme, bağlarını çözme, geri adım atma yeteneğinde, Hegelci negatifliğin bir öncelenmesi görülmektedir.”<sup class="calibre4"><a href="frankfurt_split_143.html#footnote-656-133" id="footnote-656-133-backlink" name="footnote-656-133-backlink">[133]</a></sup> “Büyük Ret”, bireysel ve bu nedenle de umutsuz bir pratiğe izin veren varoluşçu bir ilkedir. Bu pratik, olsa olsa tanıklığa ve kahramanlığa yol açabilir, toplumun değiştirilmesine ama asla. Anarşist başkaldırıyla sosyalist devrim arasındaki fark tam da burada yatar. Anarşizmde, mevcut düzenin uyguladığı baskı deneyimi, yerden göğe her düzenin yadsınmasının ve buna bağlı olarak bireyin toplumdan (ve onun karşısında) kurtuluşunun teorisi haline gelir. Bu teori pratikte esas olarak, toplumsal düzenin her belirişine karşı çıkan bireysel eyleme varır. Birey kendi başına bırakılmıştır, başkalarıyla topluluk içerisinde olsa dahi eylem bireysel niteliğini korur ve toplumda daha insani ilişkiler kurulmasını hedeflemez, tersine bireyin toplumdan dışarıya adım atmasıyla kendini sınırlar (Marx bunu, Stirner eleştirisinde açık bir şekilde göstermiştir). Baskıcı bir egemenlik düzeninin yerine, dayanışmacı ve egemenliğin olmadığı bir düzen hedeflenmez; tersine tamamen her tür düzenin imhası üzerine kurulu bir konsept oluşturulur. Böylesi bir teori ve ondan türeyen darbeci pratik, mevcut egemenlik düzenini devirme amacına kaçınılmaz olarak ulaşamaz. Çünkü belli sayıda insanın herhangi bir toplumsal düzen olmaksızın bir arada yaşaması mümkün olmadığı için, düzenin tek tek bireyler tarafından ortadan kaldırılması, mevcut düzenin konserve edilmesine ve (düzensizliğin alternatifi olarak) eski haline getirilmesine yol açacaktır. Bu durumda toplumsal ilişkiler gerçekten değiştirilmez, hatta teğet bile geçilmez; tersine yeniden teyit edilir. Anarşizmde salt yadsınma olarak düşünülen özgürlük, yeterli değildir.</p>
				<p class="normal">Böylesi, salt negatifliğe indirgenen bir özgürlük kavramı, elbette içerik olarak da daralmak zorundadır ve gerçeklikle tarafsız bir ilişkiye izin vermez. Marcuse yeni toplumu nasıl belirlemektedir?</p>
				<p class="normal">“Bu yolla ekonomik özgürlük, <span class="ideitalik">ekonomiden</span>, ekonomik güçlerin ve ilişkilerin denetiminden özgür olmak anlamına gelecektir; günlük hayatta kalma mücadelesinden, geçimini elde etmek zorunda kalmaktan özgür olmak. Siyasi özgürlükse, bireylerin üzerinde etkili bir denetim gerçekleştiremediği <span class="ideitalik">siyasetten</span> özgür olmaları anlamına gelecektir. Buna mukabil olarak manevi özgürlük, bugün kitlesel iletişim ve eğitimle absorbe edilen bireysel düşünmenin yeniden tesis edilmesi, ‘kamuoyu düşüncesinin’ onu üretenlerle birlikte ortadan kaldırılması anlamına gelecektir.”<sup class="calibre4"><a href="frankfurt_split_144.html#footnote-656-134" id="footnote-656-134-backlink" name="footnote-656-134-backlink">[134]</a></sup> Yukarıda, ‘Bambaşkası’ olarak gördüğü mistik tanrı kavramını sadece yadsınmalarla tarif etmeye cesaret eden “negatif” teolojiyle Marcuse’un düşüncesi arasındaki yakınlığa dikkat çekmiştik.<sup class="calibre4"><a href="frankfurt_split_145.html#footnote-656-135" id="footnote-656-135-backlink" name="footnote-656-135-backlink">[135]</a></sup> Burada Marcuse metodolojik olarak bunu güçlendiriyor:</p>
				<p class="normal">“(Toplumun) bu tür yeni tarzları sadece negatif kavramlarla ima edilebilirler; çünkü mevcut olanın yadsınmasını hedeflemekteydiler.”<sup class="calibre4"><a href="frankfurt_split_146.html#footnote-656-136" id="footnote-656-136-backlink" name="footnote-656-136-backlink">[136]</a></sup> Marcuse zamanında Sartre’ı haklı olarak, görüşlerini nihayetinde Stirner’e bağlamakla suçluyordu: “Sartre’ın ‘kendi için’i, Stirner’in <span class="ideitalik">Biricik ve Mülkiyeti’</span>ne Descartes’ın <span class="ideitalik">Cogito</span>’sundan<sup class="calibre4"><a href="frankfurt_split_147.html#footnote-656-137" id="footnote-656-137-backlink" name="footnote-656-137-backlink">[137]</a></sup> daha yakındır.” Peki “özgür toplum”un programı olarak sıraladığı “...’dan/’den özgür olma”lar, Stirner’in Biricik’i için talep ettiklerinden farklı mıdır? Sadece bir Robinson iktisattan özgür olabilir. Ama bir insan topluluğunun olduğu yerde, ürünlerin değişim aracı olarak iktisat da vardır; ve bununla birlikte aynı zamanda, tekil bireyin bu değişimin objektif, yani konunun kendisinde yazılı kural ve biçimleri dikkate alışı vardır. İktisattan özgür olmak, anarşist bir paroladır. Oysa doğrusu; sömürücü bir iktisattan, bir avuç azınlığın egemenlik aracı olan iktisattan özgür olmaktır; dahası, sürecin kolektif denetimi yoluyla iktisadi faaliyette bulunma özgürlüğüdür. Özgürlük kavramı ne kadar genel tutulursa, o oranda içeriksizleşir. “Büyük Ret”, toplumun canını acıtmaz, vicdanı rahatlatmaya hizmet eden sübjektif bir yaklaşımdır. En iyi durumda, “épater le bourgeois”<sup class="calibre4"><a href="frankfurt_split_148.html#footnote-656-138" id="footnote-656-138-backlink" name="footnote-656-138-backlink">[138]</a></sup> modeline denk düşen bir tarzda uyuyanların provoke edilmesi olarak görülebilir. Oysa mevcut olanın canını acıtacak olan, şu anda değiştirilebilir olanın doğru baskı kurularak bu anda değiştirilmesidir.</p>
				<p class="normal">Ayrıca sadece yadsınma şeklinde tanımlanan bir özgürlük de, dağınık ve sübjektif pratikte tutsak kalır. Ne kadar çok insan, karşı çıktıkları şeye ‘hayır’ demede birleşirse birleşsin, eğer onları somut bir hedef için aynı zamanda ortak bir ‘evet’ birleştirmiyorsa, fiilen (pozitif anlamda) yaptıkları bağlantısız kalacaktır. </p>
				<p class="normal">Sartre şöyle dediğinde: “Celladın kerpetenleri bile bizi özgür olmaktan serbest kılmaz”, özgürlük, bu durumda –ya acıya hayır deyip çözülmek ya da çözülmeye hayır deyip işkenceyi göze almak– oldukça yanılsamalıdır; ontoloji burada büyücü oyununa dönüşmektedir. Marcuse bu nedenle şu haklı eleştiride bulunmaktadır: </p>
				<p class="normal"> “Evet doğrudur, ona varoluşsal özgürlüğünü göstermesinin sayısız fırsatını sunan sayısız celladın elindeki ‘kendi-için’, ‘kendi için’ sayesinde özgürdür ve özgür kalmaktadır. Ancak onun bu özgürlüğü, anlamsızlaşma derecesinde ve böylece kendini ortadan kaldıracak düzeyde kısıtlanmıştır. Ölümle kölelik arasındaki özgür seçim, ne özgürlüktür ne de seçme hakkı. Çünkü her iki alternatif de, özgürlük olarak iddia edilen ‘insanın gerçekliğini’ yok etmektedir.”<sup class="calibre4"><a href="frankfurt_split_149.html#footnote-656-139" id="footnote-656-139-backlink" name="footnote-656-139-backlink">[139]</a></sup> Ancak bu esnada bir noktayı göremiyor. Ve göremediği için de 15 yıl sonra benzer hatalara düşüyor: İşkence görenin özgürlüğü, cellada hayır deme özgürlüğü olmak zorunda değildir. Tersine, yoldaşını ele vermeme, ortak eyleme ihanet etmeme, dayanışma yani ortak bir hedefi paylaşma özgürlüğü şeklindeki pozitif özgürlüğü de bulunmaktadır.<sup class="calibre4"><a href="frankfurt_split_150.html#footnote-656-140" id="footnote-656-140-backlink" name="footnote-656-140-backlink">[140]</a></sup> Ancak işte tam da bu özgürlük pek çok kez, gönüllü ve inanmış olarak bireysel özgürlüklerden vazgeçmeyi de içinde barındırır. Elbette bu sorun, insanlık dışılığı ve şiddeti ortadan kaldırmış bir toplumda bu katılığıyla ortaya çıkmayacaktır. Asıl tam da bu noktada, örneğin doğanın koyduğu sınırları geri püskürtme mücadelesinde, sadece “bir şeylerden özgür olmayı” değil, tersine “ortak bir hedefe bağlanma” şeklindeki dayanışmayı zorunlu kılan topluluk biçimleri ortaya çıkacaktır. Salt bireyselci bir özgürlük kavramı, daima hem özgürlüğün özüne, hem de insanın etkinlik, yani pratik olarak varlığına ters düşer.</p>
				<h2 class="normal1" id="calibre_toc_19">Tarihsiz devrim</h2>
				<p class="normal">Toplumsal pratik, gerçeklikle dolayıma mahkûmdur. Bireyin devrimci bilinci kendini toplumsal sürekliliğin dışında tutarsa, eleştirilen egemenlik sistemi içindeki yaşam biçimini koşullayan ve bireyin baskıcı gerçeklikle özdeşleşmesine yol açan belirlenimlerle olan bağlamın dışına düşer. Yani topyekûn ve dolayımsız “Hayır” ilkesiyle hareket ederse, o zaman isyancı yabancı bir cisim olarak görülüp bünyenin dışına atılır; en iyi ihtimalle toplumun periferisinde tarikatvari bir yaşamı sürdürebilir.<sup class="calibre4"><a href="frankfurt_split_151.html#footnote-656-141" id="footnote-656-141-backlink" name="footnote-656-141-backlink">[141]</a></sup> Ve haliyle, tarihsel-siyasal açıdan tümüyle etkisiz kalır. Marcuse kendisi de bu zorluğu görmüş, ancak bir çözüm yolu göstermemiştir. Verdiği yanıt, teorik yılgınlıkla eskatolojik inadın bir karışımıdır. Bir yandan şöyle der: </p>
				<p class="normal">“Teorik ve ampirik nedenlerden ötürü diyalektik kavram kendi umutsuzluğunu ifade etmektedir.”<sup class="calibre4"><a href="frankfurt_split_152.html#footnote-656-142" id="footnote-656-142-backlink" name="footnote-656-142-backlink">[142]</a></sup> Diğer yandan ama; toplum içi karşıtlıkların insanın baskıcı manipülasyonu yoluyla sözümona uyumlu hale getirilmesinin bir görüntüden ibaret olduğunu iddia edip, bu görüntünün ama, “ne artan üretkenlikle onun baskıcı uygulanması arasındaki çelişkiyi, ne de bu çelişkiyi çözmenin yakıcı ihtiyacını ortadan kaldırdığını” söyler.<sup class="calibre4"><a href="frankfurt_split_153.html#footnote-656-143" id="footnote-656-143-backlink" name="footnote-656-143-backlink">[143]</a></sup> Marcuse’a göre, mevcut egemenlik sisteminin, öz olarak da insanın insan üzerindeki egemenliğinin aşılması ihtiyacı, bu manipülasyon koşulları altında sonuca götürecek bir pratiği ortaya çıkaramaz. Teorik bir isyan olarak kalır, salt teorik oluşunu tam da radikalizmiyle teşhir eden bir isyan.</p>
				<p class="normal">“Egemenlik, ilerlemiş aşamasında idare olarak işlev görür. Ve idare edilen yaşam, kitlesel tüketimin aşırı gelişmiş alanlarında bütünün iyi yaşamı olur; onun savunusu için karşıtlıklar birleştirilir. Bu, egemenliğin arı biçimidir. Tersinden ise, bu egemenliğin yadsınması, yadsınmanın arı biçimi olarak ortaya çıkar. Görünürde bütün içerik, egemenliğin sona erdirilmesi şeklindeki soyut talebe indirgenir –işte gerçek devrimci tek gereklilik ve sanayi uygarlığının kazanımlarını teyit edebilecek olay bu taleptir. Mevcut sistemce etkili bir biçimde olumsuz yanıtlanması karşısında, bu yadsınma, politik bakımdan güçsüz ‘Mutlak Ret’ biçiminde ortaya çıkmakta –bir ret ki, mevcut sistem üretkenliğini geliştirdiği ve yaşamın yükünü hafiflettiği oranda da usdışı görünmekte.”<sup class="calibre4"><a href="frankfurt_split_154.html#footnote-656-144" id="footnote-656-144-backlink" name="footnote-656-144-backlink">[144]</a></sup> Bir yanda teorinin umutsuzluğuyla, diğer yanda devrimci bir pratik doğurması gereken toplumsal antagonizmaların gizliden varlığını sürdürmeleri arasındaki çelişkinin ürettiği topyekûn Hayır deme radikalizmi, bütün dolayımsız ve anarşist radikalizmler gibi, etkisi itibarıyla sadece kendisini kendinde rahatlatan görünüşte bir radikalizmdir.</p>
				<p class="normal">Her toplum çelişkilerini içinde taşır. Sınıflı toplumda bu çelişkiler, sınıf karşıtlıkları karakterini alır. Toplum, egemen sınıfla birlikte hükmedilen sınıfı da kapsar, dahası bunlara bağlıdır: Efendi-köle diyalektiği, devrime kadar olan da dahil tüm aşamalarıyla toplumu ilgilendirir. Ne denli karmaşık olursa olsun<sup class="calibre4"><a href="frankfurt_split_155.html#footnote-656-145" id="footnote-656-145-backlink" name="footnote-656-145-backlink">[145]</a></sup>, hükmedenlerle hükmedilenler arasındaki mücadele, yani sınıf mücadelesi her sınıflı toplumun yapısını belirler. Her defasındaki toplum biçimi, bu karşıtlıkların biçimidir. Kim ki mevcut egemenliğe <span class="ideitalik">karşı </span>çıkıyorsa, bunu, kendini bu çelişkileri ortaya çıkarırken değiştiren toplumun sınırları dahilinde yapmaktadır. Ama “Büyük Ret” kapsamında kendini bu toplumun <span class="ideitalik">dışına</span> koyan, artık ona <span class="ideitalik">karşı</span> çıkmamaktadır, tersine onun <span class="ideitalik">dışın</span>dadır. Sınıf mücadelesinde artık yer almamaktadır. Hiçbir şeyi artık değiştirmez, devirmez de. Çünkü bunun için gerekli kaldıraçtan yoksundur. Çatışmaların yaşandığı zemin, toplumun kendisidir. Onun örgütlenme biçimi olarak devlet, saldırının gerçekleştirileceği hedefleri ve aynı zamanda araçlarını da sunar.<sup class="calibre4"><a href="frankfurt_split_156.html#footnote-656-146" id="footnote-656-146-backlink" name="footnote-656-146-backlink">[146]</a></sup> Yani toplumun hangi bölümünü reddettiğinizi, hangisini kullandığınızı ve farklı bir işlev yüklediğinizi her defasında somut olarak gözden geçirmeniz gerekir. Yalnızca diyalektik olmayan bir anarşizm, aynı zamanda her türlü aktivitenin reddi olan total Hayır’da diretir. Lenin, “<span class="ideitalik">Komünizmin Bir Çocukluk Hastalığı; ‘Sol’ Radikalizm</span>”le girdiği polemikte, bu bakımdan temel görüşler ifade etmiştir:</p>
				<p class="normal">“Tecrübesiz devrimciler, çok defa, legal mücadele araçlarının oportünizm lekesini taşıdıklarını sanırlar, çünkü bu alanda burjuvazi, işçileri özellikle sık (çoğunlukla ‘barışçıl’ devrimci olmayan zamanlarda) aldatmış ve oyuna getirmiştir; illegal mücadele araçlarının ama devrimci olduklarını düşünürler. Ancak bu doğru değildir. Doğru olan; örneğin en özgür demokratik ülkelerin burjuvazisi, savaşın soyguncu karakteri hakkında gerçeğin söylenmesini yasaklayıp, işçileri tarif edilmez bir utanmazlık ve acımasızlıkla aldattığı 1914-1918 emperyalist savaşı gibi koşullarda, illegal mücadele araçlarını kullanmayı bilmeyen ya da kullanmak istemeyen (yapamıyorum deme, istemiyorum de!) partilerin ve önderlerin oportünist oldukları, işçi sınıfına ihanet ettikleridir. Ama illegal mücadele biçimlerini <span class="ideitalik">bütün</span> legal mücadele biçimleriyle birleştirmeyi bilmeyen devrimciler, çok kötü devrimcilerdir.”<sup class="calibre4"><a href="frankfurt_split_157.html#footnote-656-147" id="footnote-656-147-backlink" name="footnote-656-147-backlink">[147]</a></sup></p>
				<p class="normal">Ancak, bütün legal mücadele araçlarını değerlendirmek demek, mevcut toplum zemininde mücadele etmek demektir. Kimseden, hele hele uyum sağlamış ve manipüle edilmişlerden, yaşamının zemini ve aracı olan toplumun dışına çıkarak Büyük Reddi gerçekleştirmesi beklenemez. Ama özel çıkarlarına bu toplum içinde sahip çıkması beklenilebilir. Onu bu konuda desteklemek; çünkü bu çıkarlar onu zamanın birinde ve belki de yakın gelecekte mevcut egemenlikle karşı karşıya getireceği ve bu çıkarların savunulmaya devam edilmesinin (diğer hükmedilenlerin başka özel çıkarlarının savunulmasıyla birlikte) sonuçta mevcut toplumun parçalanmasına yol açacağı için –işte toplumu değiştirmenin diyalektik yolu budur. Bilinç, sınıf bilinci; bunlar sadece ve hatta öncelikle teorik ders vermeyle oluşan şeyler değildir. Tersine, dolaysız hedefler uğruna verilen mücadelede yapılan pratik deneyimle oluşur.</p>
				<p class="normal">“Kitleleri gerçek, belirleyici, nihai büyük devrimci mücadeleye <span class="ideitalik">yakınlaştıran</span> somut yolu ya da olayların özel dönüşümünü bulmak, hissedip ortaya çıkarmak, doğru belirlemek –işte Batı Avrupa ve Amerika’daki günümüz komünizminin ana görevi budur.”<sup class="calibre4"><a href="frankfurt_split_158.html#footnote-656-148" id="footnote-656-148-backlink" name="footnote-656-148-backlink">[148]</a></sup> Nisan-Mayıs 1920’de(!) yazılmış bu cümle, geçerliliğini bugün de korumaktadır.</p>
				<p class="normal">Az sayıda kişinin “Büyük Red”dinin bilinç oluşumunun tetikleyicisi olabileceğine inanmak yanılgıdır. Bu kişiler belki acınası, ender de olsa kimi zaman hayranlık duyulan, ama genelde dışlanmışlar olarak görülecektirler. Ama onlardan bir aksiyon yayılmamakta, kendi eylemleri toplumu tam yüreğinden vurmak yerine kıyısında kalmakta. Bir kitle tabanının varlığından emin olmadan eyleme geçtiğinde, kendilerini zamansız kurban etmiş ve egemenlerin ekmeğine yağ sürmüş olurlar.</p>
				<p class="normal">“Tek başına öncülerle zafere ulaşılamaz. Bütün sınıf, geniş yığınlar; öncüyü doğrudan destekledikleri veya en azından ona karşı hayırhah bir tarafsızlık sergiledikleri ve onun hasmını desteklemede tam bir beceriksizlik gösterdikleri bir pozisyonu almadıkları sürece, öncüyü tek başına belirleyici mücadeleye atmak sadece bir aptallık değil, aynı zamanda bir cinayet olacaktır. Ancak, bütün sınıfın ve geniş emekçi kitlelerinin gerçekten bu tutumu takınmaları için, tek başına propaganda, tek başına ajitasyon yeterli gelmez. Bunun için kitlelerin kendi siyasi tecrübelerini edinmeleri gerekir.”<sup class="calibre4"><a href="frankfurt_split_159.html#footnote-656-149" id="footnote-656-149-backlink" name="footnote-656-149-backlink">[149]</a></sup> Elbette daima ilkin hükmedilenlerin dolaysız çıkarlarından hareketle gelişecek siyasi mücadelelerden, toplumun bütününde yapısal değişikliklere geçişi içeren daha ileri sonuçlara ulaşabilmek için, gündelik pratiğin tecrübelerini genelleştiren siyasi bir teoriye ihtiyaç vardır. Hiçbir teori, kendisine dayanarak tecrübeleri yorumladığı bir aksiyomlar sistemi olmaksızın yapamaz. Kim ki “ideoloji”ye karşı total bir güvensizlikten dolayı, topluma ve toplum içinde politik tutuma dair herhangi bir sistematik yorumlamayı kabul etmeyi reddediyorsa, o kendi davranışını dile getirmenin ve buna bir operasyon planı dahilinde yön vermenin bir aracından vazgeçiyor demektir. Marcuse’un altını çizdiği ve açıkça görüldüğü üzere sempatiyle baktığı anarşik sol muhalefetin “ideoloji düşmanlığı”, hiç şüphesiz protestonun taktik hedeflerinin güvenliği açısından bir engel teşkil etmektedir. Marcuse, “Yeni Sol”u şöyle tanımlar:</p>
				<p class="normal">“Yeni sol her şeyden önce, bazı küçük gruplar bir yana bırakılacak olursa, Ortodoks Marksist veya sosyalist değildir. Onun temel özelliği, her türden ideolojiye, sosyalist ideolojiye de karşı güvensizlik duymasıdır. Sosyalist ideolojinin kendisine ihanet ettiğini ve hayal kırıklığına uğrattığını düşünmektedir. Ayrıca yeni sol asla, küçük gruplar istisna olarak bir yana bırakılacak olursa, devrimci sınıf olarak işçi sınıfı üzerine odaklanmış değil. Kendisi hiçbir şekilde sınıfsal bakımdan odaklandırılamaz. (...) Burada karşımızda duran, Marksizmdeki klasik devrimci güç ile hiçbir alakası olmayan bir muhalefettir. (...) Sanırım bir muhalefetin bu hiçbir şekilde Ortodoks olmayan vaziyeti, otoriter-demokratik üretim toplumunun, tarif etmeye çalıştığım ‘tek boyutlu toplum’unun sadakatli bir refleksidir. Ve bu ‘tek boyutlu toplumun’ ana özelliği, hükmedilen sınıfın son derece maddi, son derece reel bir zeminde, yani tekelci kapitalizmi yeniden üreten yönlendirilmiş ve tatmin edilmiş ihtiyaçlar zemininde entegrasyonudur. Burada söz konusu olan, yönlendirilen ve baskı altında tutulan bir bilinçtir.”<sup class="calibre4"><a href="frankfurt_split_160.html#footnote-656-150" id="footnote-656-150-backlink" name="footnote-656-150-backlink">[150]</a></sup> </p>
				<p class="normal">Marcuse devamında, bu koşullarda muhalefetin toplumun uç kutuplarından oluştuğunu söyler. Bu uç kutuplarda bir yanda ayrıcalıklardan yoksun toplum dışına itilmiş unsurlar, diğer yanda ise toplumsal çelişkiler hakkında bilgi ve bilinç sahibi aydınlar tabakası vardır. Toplumun bu her iki kenar katmanları elbette gerçek anlamda dönüştürücü bir güç olmaktan uzaktır. Onların yapabildikleri tek şey, bir bütün olarak topluma toptan Hayır demektir. Toplumun kenarına yerleşmiş her iki grubun ama, kendilerini sömüren efendileriyle birlikte totaliter organize bir sistemi, bir “kapalı toplumu” teşkil eden manipüle ve entegre edilmişlerin geniş kitleleriyle bağı yoktur.</p>
				<p class="normal">Büyük Ret oldukça yetersizdir. Eleştirel bir teori, ütopik soyut bir total alternatif ufukla yine tamamen soyut total bir yadsınmayı ileri sürmekten daha fazlasını sunmalı; bir sonraki adımların doğrultusunu gösterebilmelidir. Sadece yol somut olarak tarihseldir, her ne kadar hedefin, total alternatifin, yolda unutulmaması çok önemli ve vazgeçilmezse de.<sup class="calibre4"><a href="frankfurt_split_161.html#footnote-656-151" id="footnote-656-151-backlink" name="footnote-656-151-backlink">[151]</a></sup> Ancak Büyük Ret hedefe kilitlenirken, hangi yoldan oraya ulaşacağını bilmiyor. Walter Benjamin’in <span class="ideitalik">Tarih Felsefesi Tezleri</span>’nin sonunda ifade ettiği anlamda eskatolojiktir: “Bu nedenle ama, Museviler için gelecek yine de homojen ve içi boş bir zaman anlamı taşımamıştır. Çünkü zamanın her saniyesi, Mesih’in her an aralayıp girebileceği küçük kapıyı ifade etmekteydi.”<sup class="calibre4"><a href="frankfurt_split_162.html#footnote-656-152" id="footnote-656-152-backlink" name="footnote-656-152-backlink">[152]</a></sup> Ancak Mesihçilik ve eskatoloji tarihsel değildir. Onların anarşist karşıtı olan Büyük Ret, tarihsel dolayımları yok etmektedir. Bu pratiğe (daha doğrusu pratiksizliğe) dökülen bir teori, devrim düşüncesini tarihten yoksun bırakmakta, bunun sonucunda da anlamsızlaştırmaktadır.</p>
				<p class="normal">Hedeflediği mükemmel duruma toplumsal ara aşamaları atlayarak ulaşmak isteyen her beklenti, tarihten yoksundur, yani tarihsel sürecin diyalektik hareketinden koparılmıştır. Toplumsal kurumların ve bilinç içeriklerinin hantallığını küçümseyen ve toplumsal değişimin bir hamleyle gerçekleşmesini isteyenler, hiçbir şeyi değiştiremezler. Bir gelecek perspektifinin bilimsellik öncesini tanımlaması bakımından her maksimalizm ütopiktir. Siyasi pratikte; tüm uzak hedeflerin kaydedildiği ve bunun önünde tüm yakın hedeflerin durduğu bir ufuk ile, ilerleyebilmek ve uzak hedefleri nihayetinde yakın hedeflere dönüştürebilmek için varılması gereken ulaşılabilir ilk aşamalar titizlikle birbirinden ayırt edilmelidir. </p>
				<p class="normal">Tabii ki Marcuse, teorik bakımdan bu kötü dolaysızlık hatasına düşmeyecek kadar Hegel ve Marx’ı tanıyor. Tam tersine; mevcut olanı değiştirmenin rasyonel temellerinden söz ederken, yeni olanın dolayımının mevcut olanın üzerinden gerçekleşmesi gerektiğini hesaba katıyor. Kitaba uygun bir diyalektikçi olarak yazıyor:</p>
				<p class="normal">“Tarihsel gerçek görecedir: mümkün olanın rasyonelliği, gerçek olanın rasyonelliğine bağlıdır; aşkın tasarımının gerçeği de, gerçekleştirilmiş olanın gerçeğine bağlıdır. Aristo biliminin yanlışlığı, kazanımları sayesinde kanıtlanmıştır. Eğer komünizm de, kapitalizmin yanlışlığını kanıtlayacaksa, bunu ancak onun kazanımları sayesinde yapabilecektir. Süreklilik kırılma sayesinde korunur: nicel gelişim, yerleşmiş bir sistemin iç yapısına kadar ulaşırsa, nitel değişime dönüşür; sistemin potansiyellikleri kendi <span class="ideitalik">iç</span> gelişimi sürecinde sistemin kurumlarının ötesinde büyümüş olduklarında, yerleşmiş rasyonellik irrasyonelleşir. Bu tür bir çürütme, gerçekliğin tarihsel karakterinin parçasıdır ve tam da bu karakteri, bu gerçekliği kapsayan kavramlara eleştirel yönelimlerini kazandırırlar. O anda mevcut gerçeklikte irrasyonel olanı tanır ve kabul ederler –tarihsel yadsınmayı tasarlarlar.”<sup class="calibre4"><a href="frankfurt_split_163.html#footnote-656-153" id="footnote-656-153-backlink" name="footnote-656-153-backlink">[153]</a></sup> Böylece genel tarih süreci tam tarif edilmiştir. Ancak, Marcuse buradan pratik sonuçlar çıkarmaya yöneldiğinde, süreklilik ve kırılmanın iç içe geçmişliğini gözden kaçırıyor ve aniden ortaya çıkıp kapitalist topluma entegre edilmiş insanların yerine geçecek yepyeni bir tarihsel öznenin hayalini kurmaya başlıyor. Toplumun kucağında gelişen karşı güçlerin (çelişik ve geriye düşmeler içererek gelişseler de) tarihsel yenilenmeyi başlatma şanslarının olmadığını söylüyor. Marcuse, hiçbir gerekçe göstermeksizin, işçi sınıfının siyasi mücadeleyle, siyasi iktidara katılımı adım adım elde etmeyle tarihsel değişim ve dönüşümün taşıyıcısı olma rolünü kazanamayacağını iddia ediyor:</p>
				<p class="normal">“Bireylerin gerçek anlamda kendi kaderlerini belirlemeleri, üretim ve yaşam için gerekli mallar üzerinde etkili bir sosyal denetim kurulmasına bağlıdır. (...) Kendi geleceğini belirlemek ise, kitlelerin çözülerek her türlü propagandadan, eğitilmeden ve manipülasyondan kurtulmuş, gerçekleri görüp kavrayabilen, alternatifleri değerlendirebilen bireyleri ortaya çıkardığı ölçüde gerçekleşecektir.</p>
				<p class="normal">Diğer bir deyişle, toplum, özü itibarıyla yeni bir tarihsel özne tarafından örgütlendiği, ayakta tutulduğu ve yeniden üretildiği ölçüde ussal ve özgür olabilir. İleri sanayi toplumlarının bugünkü gelişim aşamasında, hem maddi hem de kültürel çıkarlar, bu gereksinimi yadsır. Sistemin gücü ve performansı; ruhun gerçeğe, düşüncenin zorunlu davranışa, arzuların gerçekliğe tamamen uyarlanması; yeni bir öznenin oluşmasının önünde engel teşkil ederler. Bunlar aynı zamanda, üretim süreçleri üzerindeki egemen denetimin yerine ‘tabandan bir denetimin’ geçirilmesinin nitel bir değişimin habercisi olduğu düşüncesine de karşı etkide bulunmaktadırlar. Bu düşünce, işçilerin varolan toplumun canlı yadsınması ve suçlaması oldukları zaman geçerliydi ve hâlâ oldukları yerde geçerlidir. Ancak, bu sınıfın, egemen yaşam tarzının payandası haline geldiği yerde, onun denetimi ele geçirmesi sadece sözü edilen yaşam tarzının süresini uzatacaktır.”<sup class="calibre4"><a href="frankfurt_split_164.html#footnote-656-154" id="footnote-656-154-backlink" name="footnote-656-154-backlink">[154]</a></sup> Marcuse burada, iki karakteristik düşünme hatası yapıyor: Birincisi; özgürlüğü, yani kaderini belirlemeyi (otonomi), toplumsal olarak, kolektif üzerinden dolayımlanmış olarak kavrayamıyor; tersine, onu bireyin soyut anarşik kendisi olmasına indirgiyor. Bu durumda dünya, “Biricik”in “mülkiyeti” haline geliyor, ancak Biricik’lerin özgür bir topluma dolayımlanmaların hiçbir güvencesi bulunmuyor. Sonuçta Marcuse, Stirner’in pozisyonuna geri düşüyor. Kitlelerin toplumsal kararların taşıyıcısı bireyler haline gelerek çözülmesi, bizi Marx’ın Stirner’le alay ederken sözünü ettiği şu dolayımsız “Ben”lerin derekesine götürüyor:</p>
				<p class="normal">“O (Stirner), sadece ‘Şeyler’i ve ‘Benler’i tanır” (ve buna karşılık), “‘Biricik’in gücünün’, başkalarının kendi güçlerini onunkiyle birleştirip birleştirmediklerine bağlı olduğunu iddia eder.”<sup class="calibre4"><a href="frankfurt_split_165.html#footnote-656-155" id="footnote-656-155-backlink" name="footnote-656-155-backlink">[155]</a></sup> Belki Marcuse ile Stirner arasındaki paralelliklerin üzerinde biraz daha durmanın faydası vardır. Bu durumda bazı itirazların geliştirilmesi, <span class="ideitalik">Alman İdeolojisi</span>’nin üçüncü bölümüne atıf yapılarak gereksiz hale gelebilir. Stirner’den yapılan şu alıntı, kolaylıkla Marcuse’un terminolojisine tercüme edilebilir:</p>
				<p class="normal">“Devrim, yeni <span class="ideitalik">kurumları</span> hedefler. Öfke, Bizi kurumların parçası haline getirmelerine izin vermeme, tersine kendi Kendimizi kurumlaştırma sonucunu doğurur. Devrim, mevcut olana karşı mücadele değildir. Çünkü geliştiğinde varolan kendiliğinden çökecektir. Devrim, Benim mevcut olandan sıyrılıp çıkmamdır. Mevcut olanı Ben terk ettiğim zaman, o ölüdür ve çürüme aşamasına geçmektedir. Amacım mevcut olanın çökertilmesi değil, tersine Benim onun üzerine çıkmam olduğundan, niyetim ve eylemim siyasal veya sosyal bir eylem değildir. Tersine, sadece Kendime ve Kendi Özelliğime yönelik olması itibarıyla, <span class="ideitalik">egoist</span> bir eylemdir.”<sup class="calibre4"><a href="frankfurt_split_166.html#footnote-656-156" id="footnote-656-156-backlink" name="footnote-656-156-backlink">[156]</a></sup> Bu, 19. yüzyıl diliyle, “Büyük Red”din ideolojisidir. Devrim, tarihsel zeminini yitiriyor ve tekilin eylemi haline geliyor. Marx şu sonuca varıyor:</p>
				<p class="normal">“<span class="ideitalik">Öfke </span>aracılığıyla yeni bir egoist dünyaya sıçrıyoruz. ... Devrim: Mevcut olanın yıkılması. Öfke: Yıkmanın mevcut olması.”<sup class="calibre4"><a href="frankfurt_split_167.html#footnote-656-157" id="footnote-656-157-backlink" name="footnote-656-157-backlink">[157]</a></sup> Demek ki, bilincin gücüyle zorlanılması gereken nitel sıçrama budur –mevcut ilişkileri ve onlar tarafından talep edilen ve kitlelerin bilincini geliştiren, daha doğrusu eğitmesi gereken siyasi eylemleri dikkate almaksızın. Marx bununla ilgili şu manalı notu düşüyor:</p>
				<p class="normal">“‘Mevcut olandan dışarıya çıkma’nın ne anlama geldiğini biliyoruz zaten. Bu; devletin, bütün bireyler onun dışına çıktıklarında kendiliğinden çökeceği; paranın, bütün işçiler onu kullanmayı reddetmeleri durumunda geçerliliğini kaybedeceğine dair o eski temelsiz sanıdır. Bu cümlenin hipotetik biçiminde bile, bu inanç dolu temenninin fantastikliği ve acizliği dile gelmektedir. Mevcut ilişkileri değiştirmenin sadece insanların iyi niyetine bağlı olduğu ve mevcut ilişkilerin ideler olduğuna dair o eski illüzyondur bu. Bilincin ilişkilerden koparılmış olarak değişimin kendisi –filozofların mesleki olarak, yani <span class="ideitalik">ticaretini yaparak</span> iş edindikleri şey–, mevcut ilişkilerin bir ürünü ve onların bir parçasıdır. Bu düşünsel olarak dünyanın üstünde olmacılık, filozofların dünya karşısındaki acizliklerinin ideolojik bir ifadesidir. İdeolojik böbürlenmelerinin yalan olduğu pratik tarafından her gün kanıtlanmaktadır.”<sup class="calibre4"><a href="frankfurt_split_168.html#footnote-656-158" id="footnote-656-158-backlink" name="footnote-656-158-backlink">[158]</a></sup> Böylece, Marcuse’un düştüğü ikinci hataya gelmiş bulunuyoruz. Gerçi doğru bir saptamayla, ilişkilerin değiştirilmesi için, ilişkilerin değiştirilmesi gereksinimi hakkında bir bilincin gerekli olduğunu söylüyor. Ancak, manipülasyon etkisi altında oldukları için yığınlarda bu bilincin oluşturulabileceğine inanmadığından; dönüşümün kıvılcımını yakma görevini manipüle edilmemiş, eleştirebilen ve bu nedenle otonom hareket edebilecek aydınlar tabakasına vermek istiyor ve vermek zorunda kalıyor. Her şeyden azade bu aydınlar tabakası, böylece onun için devrimin taşıyıcısı ve öznesi oluyor. Kitlelerin harekete geçirilebileceği konusunda duyulan şüphe, nicel dolayımların yeni bir topluma doğru nitel sıçramaya dönüşmesini dıştalıyor. Dolayısıyla, entegre olmamışların bilinci tek başına devrimci eylemi üstlenmek zorunda kalıyor. Onların bilinci, devrimin kendisi <span class="ideitalik">oluyor</span>. Ve bu devrim de, bir sonraki hedef olarak en uzaktakini belirlemek durumdadır, çünkü geçişleri oluşturması mümkün değildir. İlişkilerin değişimi, ancak bu ilişkiler içerisinde yaşayan insanların onları değiştirmek istediklerinde mümkün olduğu; başka bir deyişle, ne bir bilinç durumundan diğerine, ne de bir toplumsal durumundan diğerine dolaysız nitel bir sıçramanın söz konusu olmadığı Marcuse tarafından göz ardı ediliyor. Burada da Marx’ın Stirner’e karşı söyledikleri geçerli:</p>
				<p class="normal">“Sancho hiçbir şekilde aklına getirmiyor ki, o ‘haller’ ezelden beri bu insanların halleriydi ve bu ‘insanlar’ kendilerini dönüştürmeden bu hallerin de asla dönüştürülemediğini. Ve eğer günün birinde bu söz konusu olursa, bunun, insanların ‘kendileriyle’ bu eski haller içerisinde ‘hoşnutsuz’ olduklarından ileri geldiğini.”<sup class="calibre4"><a href="frankfurt_split_169.html#footnote-656-159" id="footnote-656-159-backlink" name="footnote-656-159-backlink">[159]</a></sup> Ne kapitalist toplumdan sosyalist topluma, ne de sosyalist toplumdan komünist topluma dolaysız sıçrama vardır.<sup class="calibre4"><a href="frankfurt_split_170.html#footnote-656-160" id="footnote-656-160-backlink" name="footnote-656-160-backlink">[160]</a></sup> Ve devrimden sonra bile, değişen ilişkileri gerçekten tam olması gerektiği şeyler olarak gerçekleştirebilmek için bilincin gelişiminin uzun periyotlarına ihtiyaç duyulacaktır. Sonucu, sürecin hemen başında arzulayan bir maksimalizm, gerçekçi değil ve dolayısıyla etkisizdir. Kendi kendini, ideolojik içeriği olarak belirdiği bilincin ötesine geçememeye mahkûm etmektedir.</p>
				<h2 class="normal1" id="calibre_toc_20">Alternatiften vazgeçiş</h2>
				<p class="normal">Marcuse’a göre gelişmiş sanayi toplumunun karakteristiği, evrensel manipülasyondur. Bir yandan kitle iletişim araçlarının bulunduğu, diğer yandan psişik mekanizmaların bilimsel açıdan incelendiği bir çağda, tek tek bireyleri farkına varamadıkları bir tarzda etkileyip yönlendirmek mümkündür. Yalnızca, yargılarının nasıl oluştuğunu eleştirel bir refleksiyonla, bir nevi bilimsel eğitimle geliştirilmiş mesleki yetenekleri sayesinde yapabilen bir avuç insan bu etkiden kendini kurtarabilir. Üstelik bunlar da, bunu yapabilmeleri için, metodik-eleştirel bakışlarının yanı sıra, toplumbilimsel teorinin temel bilgilerine vakıf olmaları gerekir. Ancak, evrensel manipülasyona karşı bir regülatif olarak etkide bulunabilecek bilimsel eleştiri ruhu bile, pozitivist bilim teorisinin etkisi altında refleksif fonksiyonu bakımından kötürümleştirilmektedir. Böylece insan, sorgulanılmayan teknolojik bir rasyonalitenin eksiksiz yapısı içinde egemen sistemle uyumlu belirlenimlerin boyunduruğu altına sokulmakta. Bu zorlamayı kabullenir, çünkü burada kendi huzurunun, varlığın rasyonel bir biçimlenmesiyle güvence altına alındığına dair ideolojik görünüşe kapılır. Manipüle edilmiş insan, kendisini; bağımsızlığını ve düşünmesini elinden alan bu bağımlılıklar sistemiyle özdeşleştirir.</p>
				<p class="normal">Bilinç manipülasyonun evrenselliği konusunda bir şüphe olmasa gerek. Piyasaya uygun reklamlar, kafa dağıtıcı eğlenceler ve siyasi propaganda, yöntemi ve içeriği bakımından birbirini tamamlayan karmaşık bir görüş oluşturma/yönlendirme ağı oluşturmaktadır. Eleştirel olmayan, eğitilmemiş düşünme bu ağla kaplanılmaktadır. Böylece birey, egemenlik sisteminin çıkarlarınca belirlenmiş bir düşünceler kafesinde tutulmaktadır; burada birey kendi yargılarını ve bağımsız görüşlerini oluşturabildiğine inanır. Aslında kendisine sunulan bu çoğulculuk sahtedir. Oysa demokrasi, temelli düşünce oluşturma olanağına dayanır. Ve tam da bu olanak, bilinç manipülasyonu koşulları altında kapanmıştır. Manipülasyon, özü itibarıyla ve kavram olarak, özgürlüğün üstü örtülü bir şekilde elden alınmasıdır, yani özgürlük görüntüsü altında özgürlüğün elden alınması. Özgürlüğün elden alınması ise, egemenliğin kurulması veya devam ettirilmesidir. Demek ki; manipülasyon, manipüle edenlerin egemenliğine hizmet eder; ya da aynı anlama gelmek üzere, manipüle edilenlerin baskı altında tutulmalarına. Baskı, kişinin kendisini geliştirmesinin engellenmesi demektir. Burada kastedilen ‘Kendisi’, bir insanın bireysel güdü, ihtiyaç ve ifade yapısıdır. Baskı özgürlük görüntüsü altında gerçekleştiği zaman, represyonlar bireyin kendisinin içine taşınır ve duyguların bastırılması niteliğini kazanır. Duyguların bastırılmasıysa, mevcut egemenlik düzeninin çıkarları doğrultusunda insandan esirgemelerde bulunan bir toplumsal yapının ifadesidir. Bu esirgemeler, ‘Kendisi’nin ilk baştaki sosyal anarşik yapısını, barışçıl sosyal bir toplumda hayatta kalma güvencesi verecek şekilde dönüştürmeye hizmet ediyorsa, meşru bir kültür başarımından söz edilebilir. Bunun ötesine geçen “ek baskı”, bireyin egemenlik ilişkisi olarak örgütlenmiş bir toplum biçimine tabi kılınması dolayısıyla talep edilen sınırlamaları getirir. Bu, önce bireyin psişiğinde kendine gizlice yer açan toplumsal bir isteksizlik olarak ortaya çıkar. Biriken, kitleleri etkisi altına alan bir gerilim esnasında ama kendini dışa vurur ve siyasi reaksiyonlara yol açar. Bu siyasi reaksiyonlar, hem spontane olabilir, hem de kaynağı üzerine düşünmede ussal bir yaklaşımı ifade edebilir.<sup class="calibre4"><a href="frankfurt_split_171.html#footnote-656-161" id="footnote-656-161-backlink" name="footnote-656-161-backlink">[161]</a></sup> Marcuse, ‘Ben’in mevcut egemenlik düzenince karakterize edilen bir realitenin talepleri karşısındaki direniş gücünün ciddi bir biçimde zayıflamasının nedenini, yetişmekte olan insan üzerindeki dolaysız kamusal etkinin artması ile aile çevresinin daralması arasındaki bağlamda görmekte. Bu yolla bir yandan bireyin manipüle edilebilirliği artırılırken, diğer yandan (Freud’un hayat artırıcı ve yıkıcı güdü momentlerin eşdeğerliği ilkesi<sup class="calibre4"><a href="frankfurt_split_172.html#footnote-656-162" id="footnote-656-162-backlink" name="footnote-656-162-backlink">[162]</a></sup> anlamında) dışa dönük büyüyen ve siyasi aşırılık olarak boşalan bir saldırganlık yaratılır.<sup class="calibre4"><a href="frankfurt_split_173.html#footnote-656-163" id="footnote-656-163-backlink" name="footnote-656-163-backlink">[163]</a></sup> Manipülasyon, baskı görenlerin rızalarının aldatılarak alındığı kesintisiz bir represyon olarak gerçekleşiyorsa; bu, baskının öz denetim ve dolayısıyla duyguların bastırılması, tabular, feragatler yoluyla gerçekleştiği anlamına gelir. Yaygın nevrotik uyumsuzluklar ve genel olarak birikmiş bir saldırganlık bunun sonuçlarıdır –başka bir deyişle, sistemle bir bütün olarak çelişmesi kaçınılmaz bir bilinç durumu. Bu yüzden, sosyo-psikolojik nedenler bakımından, ileri sanayi toplumunun siyasi gelişme eğilimi zorunlu olarak faşist biçimlere varması gerekirdi; elbette, belirtilen çelişkinin sistemle uyumlu halde yönlendirilmesinin başarılması durumunda. Marcuse, bu faşist gelişmeler tehlikesine dikkat çekiyor: </p>
				<p class="normal">“Bu krizin hazırlanması ve böylesi bir kriz olasılığı için işçi sınıfı da politik bakımdan radikalleştirilebilir ve belki de radikalleştirilecektir. Ama bu durumda şu sorunun yanıtının verilmemiş olduğunu görmezden gelemeyiz: Politik radikalleşme sola mı, yoksa sağa doğru mu olacaktır? Akut faşizm veya neo-faşizm tehlikesi (faşizm özü itibarıyla her zaman sağcıların bir hareketidir) henüz kesinlikle aşılmamıştır.”<sup class="calibre4"><a href="frankfurt_split_174.html#footnote-656-164" id="footnote-656-164-backlink" name="footnote-656-164-backlink">[164]</a></sup> Elbette faşizm eğilimi her kapitalist topluma içkindir ve daima bir tehlike olarak mevcuttur. Ve geç kapitalist toplumda işleyen ekonomik-politik mekanizmanın değil sadece, sosyo-psikolojik olanın da iç yüzünü anlamak önemlidir, hatta hayati önem taşır. Ancak, toplumun reddi ve buna bağlı olarak isteksizlik ifadesi ne kadar genel ve bağlayıcılıktan uzaksa, faşist tehlike de o ölçüde büyüktür. Bu nedenle bu kötü gerçekliğe verilecek devrimci yanıt “Büyük Ret”, büsbütün ve etkisiz Hayır olamaz. Tersine; egemenlik pozisyonlarını zayıflatmak ve daha ileri hedefleri amaçlayan bir toplumsal mücadelenin hareket mevzileri uğruna somut bir mücadeleyle yanıt verilmelidir.</p>
				<p class="normal">Marcuse bu noktada da, manipüle edilmiş bir öz baskılama sisteminin ürettiği iç çelişkileri küçümsemektedir. Kapitalist toplum, insanları durumları hakkında belirsizlikte tutabildiği, onları herkesin refahı için tıkır tıkır işleyen bir toplum yalanıyla uyutabildiği sürece stabil olacaktır. Ama ürettiği özgürlüksüzlüğün, insanın kendi kendine aşırı yabancılaşmasının giderek daha fazla sayıda insan tarafından önce hissedilmesini ve ardından bilince çıkarılmasını engelleyebilir mi? Manipülasyon tam ve karşı durulamaz mıdır? Bu sorulara verilecek yanıt, toplumun Eleştirel Teori’sini sadece negatif ele almanın haklılığının olup olmadığını belirlemektedir. Manipülasyonun çelişkilere yol açmaksızın gerçekleşemeyeceğini, tersine bilinç yönlendirmedeki devamlılığı kıran bir karşı akımı kaçınılmaz olarak kendi kendisinden ortaya çıkaracağını gösteren bir dizi ipucu var.</p>
				<p class="normal">Bilincin, gizlice de olsa, dışarıdan yönlendirilmesi ve bireyin kendisinin öz gelişimden uzak tutulması, piyasaya uygun davranış postulatına dayalı bir sistemin boyunduruğu altına sokulması (tatmin etmenin sadece göstermelik olup, gerçekte esirgendiği koşullarda); bütün bunlar, sabit, şu veya bu ölçüde açık bir isteksizliğe yol açmaktadır. Bu isteksizlik farklı düzeylerde belirebilmekte; ılımlı “kötü keyf” biçimlerinden ya da genel olarak dengesiz olma halinden, ağır psişik ve psikosomatik rahatsızlıklara kadar. Genel anlamda “nörovejetatif rahatsızlık” tanısı konan hastalıkların artması, bunun bir göstergesidir. Elbette böylesi bir isteksizlik, bir yandan özgül hedeften yoksun bir agresifliğe dönüşebilir; bunun, mevcut egemenliğin çıkarları doğrultusunda faşizan tarzda yönlendirilmek isteneceği açıktır. Öte yandan ama bu, genel olarak eleştiriye açık olmayı ve böylelikle de toplumsal aydınlanma bakımından olduğu kadar, agresifliği mevcut egemenlik düzenine karşı yöneltmeyi telaffuz etme açısından da verimli bir ortamı sağlamaktadır. Faşizm tehlikesinin ulusun organizmasındaki demokratik savunma güçlerini yeniden canlandıracağı ise, işin başka bir boyutudur. Uzun ve kendisini kanıtlamış bir işçi hareketi geleneğine sahip ülkeler, bu gelenekten yoksun ülkelere göre başka toplumsal perspektifler sunmaktadır. Örneğin faşizme ve nasyonal sosyalizme karşı direniş hareketlerinin kazandırdığı deneyimlerin olduğu yerlerde, manipülasyonu aşmanın önkoşulları daha uygundur. Bilinçli üye ve fonksiyonerleri manipüle yoluyla devre dışı bırakılmanın tehlikelerini gören, kitlesini aydınlatan, politik bakımdan aktifleştirip seferber eden bir sendikal hareket, büsbütün ve itiraz tanımaz baskıya karşı tayin edici bir savunma hattını oluşturabilir. Ayrıca şunu da belirtmek gerekir ki, kapitalist toplumun çelişkileri, sadece bilinçte (ve bilinçaltında) ifadesini bulan çelişkiler olarak görülemez. Geç kapitalizminin en ileri boyutlarda rasyonelleşmiş sanayi toplumları dahi, egemenlik düzenini değişen üretim koşulları altında sağlamlaştırması çabalarında, hükmedilenlerin yerleşmiş çıkarlarıyla çelişkiye düşmekten kaçınamadığını görürüz. Manipülasyon, kısmi olarak uygulandığında etkisizleşmektedir. Bir kez bir yerden kırıldığında, kapalı etkisi (ve sadece kapalı olarak ancak kesintisiz etkiye sahiptir) giderek daha fazla çözülür.</p>
				<p class="normal">Eksiksizlik, manipülasyon kavramının bir parçasıdır. Uzaktan yönetim bir noktada devre dışında bırakıldığında ve bireyden eleştirel değerlendirmelerde bulunması veya kendisi sorumlu davranıp düşünceler üretmesi istendiğinde, manipülasyon kendi kendini çözme sürecine girmiş demektir. Ancak hiçbir toplum, özellikle de evrensel manipülasyona tabi tutulan toplum, eleştirel düşünce için böylesi boşluk alanına sahip olmaksızın işlemez. Her şeyden önce endüstriyel ilerleme ve piyasanın işlemesi, okullarda ve üniversitelerde yetiştirilecek yeni eleştirel aydınları ihtiyaç haline getirir. Bu yüzden pozitivist bir bilim anlayışı kapsamında bile bazı çelişkiler görmezden gelinemez olur. Bu bağlamda nükleer araştırmalar gibi uç örneklere gitmemize gerek yok. Örneğin büyük sanayi işletmeleri, tek amaçları ürünlerin dayanıklılık süresini kısaltmak olan kendi araştırma bölümlerini kuruyorsa<sup class="calibre4"><a href="frankfurt_split_175.html#footnote-656-165" id="footnote-656-165-backlink" name="footnote-656-165-backlink">[165]</a></sup>, bu şekilde yapay olarak yükseltilen aşınma oranı sürekli olarak hiçbir bilim insanına mantıklı gelmeyecektir. Böylesi irrasyonelliklere ihtiyaç duymayan sosyalist bir ekonominin ürünleriyle kıyaslama, o bilim insanını kendi sisteminin çelişkilerini görmeye yöneltecektir.</p>
				<p class="normal">Bunun dışında manipüle edilebilirlik, sahnelenen esenlikle tek tek bireyin gerçek durumu arasında yaşanılan çelişkiler karşısında sınırlarına ulaşır. Bağımlılıklar temelinde kurulmuş bir ekonomik düzende, bu irrasyonel ve baskıcı bağımlılıkları kabullenmeyen ve buna başkaldıran insanlar her zaman olacaktır. Bu tür hoşnutsuzlukları latent dile getiren konformist olmayan bir yayıncılığın, edebiyatın ve sanatın önemi küçümsenmemelidir. Yalnızca özgürlük görüntüsüyle işleyen bir manipülasyon bunları tümden bastıramaz. Aynı şekilde piyasa yasaları da, egemenler tarafından öngörülmemiş, hesaba katılmamış kimi şeylerin gelişmesine izin veren bir boş alanı gerektirir. Birbirini dışlayan iki manipülasyon efekti bireyin önüne çıktığında, herkeste olmasa da, bir kısmında en azından güvensizlik oluşacaktır.</p>
				<p class="normal">Dolayısıyla, kapitalist sistemin ürettiği iç çelişkilerde siyasi aydınlatma için dayanak noktaları bulunmaktadır. Bu tür bir aydınlatma, manipülasyonun boşluk bıraktığı veya çatlakları olduğu yerlerde etkisiz kalmayacaktır. Nihayetinde bütün ağ parçalanacaktır. Ve son olarak, manipülasyonun etkili olabilmesi için genel refahın güvencede kalması gerektiği de unutulmamalıdır. Ekonomide yaşanan bir kriz, manipüle edilmiş özdeşleşmelerden oluşan bu kâğıttan evi yıkması kaçınılmazdır. Bu durumda insan; dünyasına ve kendisine yabancılaştırılmış, evi başına yıkılmış bir halde ortada kalacaktır. Marcuse bu nedenle manipüle edilen insanı betimlerken boşuna önceden şu temel cümleyi kurmamıştır:</p>
				<p class="normal">“Yükselen hayat standartları koşullarında sistemle olduğu şekliyle örtüşmeme, toplumsal açıdan anlamsız görünmektedir.”<sup class="calibre4"><a href="frankfurt_split_176.html#footnote-656-166" id="footnote-656-166-backlink" name="footnote-656-166-backlink">[166]</a></sup> Manipülasyonun kırılamaz bir sürekliliğine dair tasavvur anti-diyalektik olduğu gibi, sürekli yükselen hayat standardı önkoşulu da kapitalizmin iç yasalarına tekabül etmemektedir.<sup class="calibre4"><a href="frankfurt_split_177.html#footnote-656-167" id="footnote-656-167-backlink" name="footnote-656-167-backlink">[167]</a></sup> Baskının bilince çıkmaması için özgürlüğe boş bir alanı tanıma zorunluluğu, manipülasyonun özünde yatar. Bu boş alanı ne kadar özgürlük görüntüsüyle sınırlı tutmaya çalışsanız da, hedeflediğiniz totaliter kurallaştırmaya karşı bir çelişki oluşturmaya devam edecektir. Bu boş alanda, kapalı egemenlik sistemini en sonunda dağıtacak olan şey gelişir. Egemenlik kendini sonsuza dek özgürlük olarak pazarlayamaz, görüntü kendini görüntü olarak teşhir eder. Zira, diyalektik yadsınma, olgunun kendisinde yatılıdır, çelişkiler olgunun kendisinden ortaya çıkarılmak ve tarihin aktörleri olarak etkili hale getirilmek zorundadır.</p>
				<p class="normal">Bu çelişkiler ama öncelikle ekonomik niteliktedir. Eğer manipülasyon sadece, kapitalist sistemin krizsiz işleyebileceği görüntüsünün ayakta tutulmasına ve bu yüzden baskının baskı olarak hissedilemeyeceği, egemenliğin egemenlik olarak deneyimlenmesinin gerekmeyeceği önkoşuluna bağlıysa, o zaman manipülasyon sistemi sonsuza dek ayakta tutulamayacak demektir. Çünkü kapitalizm, yapısından kaynaklanan krizlerden kaçınamaz –her ne kadar bunları manipülasyon yoluyla yok kılmaya çalışsa da...</p>
				<p class="normal">“Tek boyutlu” olarak nitelendirilen insanın sonsuz derecede manipüle edilebilirliği düşüncesi, geç kapitalist toplumun stabilitesi teziyle oldukça yakından bağlıdır. Marcuse, şu karşılıklı etkileşimin varlığını savunuyor: Toplum, kendini stabil tutabilir, çünkü insanları egemenlikle uyumlu manipüle etmeyi başarmakta; ve manipülasyonu da sürdürebilir, çünkü davranışlarının piyasa uygun yönlendirimi refahın devamını garantilemekte: Genel refah koşullarında toplumsal değişim edimi gereksiz hale gelirdi, çünkü vatandaş kendi refahını güvence altına almasından başka toplumdan ne isteyebilir ki?</p>
				<p class="normal">“Her türlü özgürlüğün somut tözü olan yokluklardan özgür olmak reel olanağa dönüştüğü ölçüde, üretkenliğin daha alt düzeylerine ait özgürlükler eski anlamlarını yitirir. Bugün düşünmenin bağımsızlığı, otonomi, siyasi muhalefet hakkı gibi özgürlükler; bireylerin ihtiyaçlarını kendisinin örgütlü olduğu tarz üzerinden tatmin etmeyi giderek daha fazla başarır görünen bir toplumda temel eleştirel işlevlerini yitirmektedirler. Böylesi bir toplum, haklı olarak ilke ve kurumlarının kabullenilmesini talep edebilir ve muhalefeti, alternatif politik pratikleri statüko çerçevesinde tartışma ve teşvik etmeye sınırlayabilir. Bu açıdan görünen o ki; ihtiyaçların artan oranda tatmin edilmesinin otoriter bir sistem tarafından mı, yoksa otoriter olmayan bir sistem tarafından mı sağlandığının pek bir önemi kalmamaktadır. Yükselen hayat standartları koşullarında sistemle olduğu şekliyle örtüşmeme, toplumsal açıdan anlamsız görünmektedir.”<sup class="calibre4"><a href="frankfurt_split_178.html#footnote-656-168" id="footnote-656-168-backlink" name="footnote-656-168-backlink">[168]</a></sup> Marcuse’un iddia ettiği gibi, herkesin refaha sahip olması ve sistemin rasyonel çelişkisizliği tartışma götürmez gerçekler olsaydı, kaybolduğuna inandığı muhalefet için tuttuğu yası, romantizmle denk bir irrasyonalizm olarak değerlendirmek gerekirdi. Gelgelelim, tam da Marcuse’un kendisiydi; egemenlik üzerinde kurulu bir toplumda insanın (kendi yaşamıyla antropolojik yapısının örtüşmesini önkoşan) esenliğinin asla sağlanamayacağını<sup class="calibre4"><a href="frankfurt_split_179.html#footnote-656-169" id="footnote-656-169-backlink" name="footnote-656-169-backlink">[169]</a></sup> ve egemenlik ve köleliğe dair her ilişkinin kendi içinde mecburen çelişki dolu olması gerektiğini söyleyen.<sup class="calibre4"><a href="frankfurt_split_180.html#footnote-656-170" id="footnote-656-170-backlink" name="footnote-656-170-backlink">[170]</a></sup> Sadece artan sayıda tüketim mallarını arz ettiği için bir toplumun çelişkilerden arındırılmış tutulabileceği iddiasının kendisi, ileri derecede sanayileşmiş geç kapitalizminin yanlış bilincine ait ideolojik bir öncüldür:</p>
				<p class="normal">“Egemenler ne kadar çok tüketim malları sunacak durumdaysa, halk çeşitli egemen bürokrasilere o denli güçlü bağlanacaktır.”<sup class="calibre4"><a href="frankfurt_split_181.html#footnote-656-171" id="footnote-656-171-backlink" name="footnote-656-171-backlink">[171]</a></sup> Bu cümle, tüketim fazlalığının insanın bilinç düzeyi açısından taşıdığı anlamı cisimleştiriyor. Fakat, sefaletin kucağında yaşayan insanların üçte ikisi için geçerli değildir. Marcuse bu noktada, tüketim toplumunun dayattığı düşüncelere teslim olmaktadır. Maddi tüketime, insanın kendisini geliştirmesi için duyduğu diğer ihtiyaçlara oranla bu şekilde tek yanlı öncelik verilmesinin kapitalist sanayi toplumunda çözülmelere yol açması, aslında Marcuse’un kendi teorisinin sonucu olarak ortaya çıkmasına rağmen, kendisi toplumsal analizlerinde ve siyasi tahminlerinde bunu bir kenara bırakmaktadır.<sup class="calibre4"><a href="frankfurt_split_182.html#footnote-656-172" id="footnote-656-172-backlink" name="footnote-656-172-backlink">[172]</a></sup> Tüketim artışı, geç kapitalizmin ideolojik öz anlayışının temelindeki toplumsal amaç bile değildir. Aksine, bu sistemde bile hümanist insan anlayışına, sözde de olsa en azından öngörülen ideal bir hedef olarak bilince çıkartılma tavizinde bulunulmaktadır. Ancak böylelikle, geç kapitalizminin pratiği, kendi değerler sistemiyle hiçbir manipülasyonla gizlenemeyen açık bir çelişkiye düşmektedir. Marcuse bu sorunu aslında görmüştür:</p>
				<p class="normal">“Toplumun araçlarının, kendisinin benimsediği amaçlarla bağıntısı nasıl kurulmuştur? Amaçlar sözümona (toplumsal olarak) onaylanmış ‘yüksek kültür’ tarafından belirlenenlerdir. Böylelikle toplumsal kurum ve ilişkilerde şu ya da bu uygunlukta cisimleşmesi gereken değerlerdir.”<sup class="calibre4"><a href="frankfurt_split_183.html#footnote-656-173" id="footnote-656-173-backlink" name="footnote-656-173-backlink">[173]</a></sup></p>
				<p class="normal">Fakat buradan, geç kapitalist egemenlik düzeninde ilan edilmiş amaçla gerçek arasında çelişiklikler bulunduğu, bunların düzenin stabilitesini içten sarsarak tarihsel toplumsal değişim sürecini işlettiği sonucunu çıkarmamaktadır:</p>
				<p class="normal">İnsanlıkla egemenlik düzeni arasındaki temel antagonizma, kendini, geç kapitalist toplumun altyapısındaki ekonomik ve yapısal çelişkilerde, bunların üretim ilişkileri ve sınıfsal karakterinden doğan çelişkilerde açığa vurur.<sup class="calibre4"><a href="frankfurt_split_184.html#footnote-656-174" id="footnote-656-174-backlink" name="footnote-656-174-backlink">[174]</a></sup> Marcuse’un stabilite tezi, kapitalizmin; ifadesini John Maynard Keynes ve okulu tarafından geliştirilen ekonomi teorisinde bulan kendi öz anlayışına bile tekabül etmemektedir. Ulusal gelirinin tüketim ve yatırımların (daha doğrusu tasarrufların) toplamına eşit olduğu denkleminden hareketle, yatırımların artmasının tüketim azalmasını beraberinde getireceği sonucuna varılabilir; bu da bir aşırı üretime, yani kapasite fazlalığın oluşmasına neden olur. Ancak, artan gelirler hiçbir zaman tümüyle tüketime akmadığı, tersine otomatik olarak tasarrufların artmasına, yani daha fazla yatırıma yol açtığı için, kapitalist sistemde aşırı üretim kaçınılmaz olmakta. Bunun sonuçlarını engellemek için, bir devlet sipariş politikası (iç piyasada üretken olmayan tüketim, dış ticarette güç politikasıyla güvence altına alınmış yayılmacılık) gerekli hale gelir. Bu ise, bütçe açıkları ve gizli enflasyonla sonuçlanır.</p>
				<p class="normal">Elbette bu özetleme basitleştirilmiş, ancak bir model karakteri vardır. Siyasal iktisat araçları ne kadar ayrıntılandırılsa da, sermaye birikimi üzerine kurulmuş bir ekonomik sisteminin temel çelişikliğini değiştiremez. Hatta Harrod’un “dinamik ekonomi teorisi” daha da ileri giderek, büyüme eğiliminin doğasından kaynaklı, bir bilgisayar modeli<sup class="calibre4"><a href="frankfurt_split_185.html#footnote-656-175" id="footnote-656-175-backlink" name="footnote-656-175-backlink">[175]</a></sup> tarafından kaçınılmaz olduğu kanıtlanan bir ilkesel dengesizlikten söz eder. Bu arada söz konusu bilgisayar modeli, kâr oranının varlığını dengeyi bozan faktör olarak göstermekteydi. Amerikan kapitalizmini soldan eleştirenlerden ve Marcuse ile de yakın arkadaşlığı bulunan Paul A. Baran, Keynesçi teoriyi yakın dönemde geliştirme çabalarının vardığı sonuçları şöyle yorumlamaktaydı:</p>
				<p class="normal">“Gerçekten de tüketim ve özel yatırım, tekel ve oligopol koşulları altında azami kâr elde etme hedefinin dayattığı zorunluluklar nedeniyle oldukça darlaşmakta; aynı şekilde devlet harcamalarının türü ve çapı da kapitalist bir toplumdaki devletin sosyal temeli ve işlevi nedeniyle kısıtlanmaktadır. Dolayısıyla kapitalist sistemde ne yatırımla tüketim arasında rasyonel bir şekilde dağıtılmış azami üretim beklenebilir, ne de iş yükünü azaltmayı öngören önceden belirlenmiş bir üretim düzeyi. Savaş dolayımlı üretim artışıyla krizlerin yol açtığı işsizlik şeklindeki korkunç açmazın sürekli tekrarlanması olasıdır.”<sup class="calibre4"><a href="frankfurt_split_186.html#footnote-656-176" id="footnote-656-176-backlink" name="footnote-656-176-backlink">[176]</a></sup> Diğer yönüyle bakıldığında, üretim araçlarındaki kapasite fazlalığına, işçi istihdamının kapasite altında kalması ve alım gücü kapasitesinin azlığı tekabül eder. ABD’deki işsizliğin sabit yüksekliği bilinmekte. Daha az bilinense, yoksullaşmanın çok daha yüksek olduğudur:</p>
				<p class="normal">“Ayrıca bolluk toplumu olarak adlandırdığımız bu toplumda insanların yaklaşık üçte birinin yoksul olduğu ve Amerikan ailelerinin en az beşte birinin (siyahi ailelerde bu oran iki katıdır) insanlık onuruna yakışmayan sefalet semtlerinde yaşadığı gerçeğini önemsiz ayrıntı gibi bir kenara bırakamayız.”<sup class="calibre4"><a href="frankfurt_split_187.html#footnote-656-177" id="footnote-656-177-backlink" name="footnote-656-177-backlink">[177]</a></sup> Anlaşılan Marcuse mevcut düzenin stabilitesinde ısrar ederken, burada da konuya geniş bakmıyor:</p>
				<p class="normal">“Günümüz toplumu, sosyal bir dönüşümü engelleyebilecek durumda gibi. Yani; özü itibarıyla farklı kurumları kabul ettirebilecek niteliksel bir değişim, üretim sürecine kazandırılacak farklı bir yön, insan varlığının yeni bir biçimi, tüm bunları engelleyebilecek gibi. Sosyal dönüşümü engellemesi, ileri sanayi toplumunun belki en göze çarpan başarısı; “ulusal çıkarların” genel kabul görmesi; iki partili sistem; çoğulculuğun çöküşü; güçlü bir devlette sermaye ve örgütlü işçilerin yanıltıcı anlaşması gibi konular, karşıtlıkların entegrasyonunu kanıtlıyor. Bunun, bu başarının hem sonucu, hem de önkoşulu olduğu açık.”<sup class="calibre4"><a href="frankfurt_split_188.html#footnote-656-178" id="footnote-656-178-backlink" name="footnote-656-178-backlink">[178]</a></sup> Fakat bu karşıtlıklar gerçekten entegre edilmiş midir? Bütün kapitalist sanayi toplumlarında, tekellerin ve onların yönettiği hükümetlerin izlediği sendika karşıtı bir siyaset vardır. Egemen sınıf, işçi hareketinin giderek daha hissedilir olan ve beklenen direnişine diktatörce eğilimlerle karşılık vermekte ve toplumun demokratik kampında yeni direnişlerin ortaya çıkmasına neden olan ihtiraslarla hareket etmektedir. Böylelikle, kapitalist toplum içerisindeki sınıfsal gerilimler bilince çıkarılmakta ve bu yolla da keskinleşmektedirler. Marcuse’un sanayi toplumunun stabil olduğu yönündeki değerlendirmelerinin karşısına, siyasi mücadele deneyimlerinden çıkardığımız başka bir kanıtı koyabiliriz:</p>
				<p class="normal">“Burjuva ekonomisinin krizi çok derindir. Tekelci devlet kapitalizmi sisteminde, egemen sınıfların geleneksel yöntemlerle çözemeyecekleri yeni sorunlar ortaya çıkmaktadır. Bugün her şeyden önce en büyük ülkelerde, ekonomi yönetiminin merkezileştirilmesi sorunu ortaya çıkmaktadır. Bu merkezileştirme, büyük tekellerin çıkarları doğrultusunda, üstten bir programlamayla ve devlet müdahaleleriyle gerçekleştirilmeye çalışılmaktadır. Bu sorun bütün Batıda gündemdedir. (...) Demokrasi mücadelesi bu çerçevede bugüne dek olduğundan farklı ve daha somut bir içerik kazanmakta; ekonomik ve sosyal yaşamın gerçekliğiyle daha fazla ilintili bir içerik. Çünkü kapitalist programlama, anti-demokratik ve otoriter eğilimlerle el ele vererek ilerlemektedir. Bu eğilimlerin karşısına, ekonomi yönetiminde de demokratik bir yöntem konulmalıdır.”<sup class="calibre4"><a href="frankfurt_split_189.html#footnote-656-179" id="footnote-656-179-backlink" name="footnote-656-179-backlink">[179]</a></sup> Buraya kapitalist sanayi toplumunun uyumlu örgütlenmediğini eklemek gerekir. Çelişmeli çıkarların kabul ettirilmesi sırasında birbirine karşıt yayılmacı hareketler ortaya çıkmaktadır. Bunlar arasındaki rekabet, Marcuse’un iyimser değerlendirmesinin aksine, kaçınılmaz olarak hayat standardı üzerinde baskı oluşturarak tüketimin azalmasına ve daha yeni uyandırılmış ihtiyaçların esirgenmesine yol açacaktır.</p>
				<p class="normal">Kendi iç çatışmalarını dışarıya yönlendirerek, savaş tehditleri eşliğinde kendi karşıtlıklarını manipüle edilebilir bir birliğe dönüştürmek, bünyesinde çatışmaları barındıran bir toplumun klasik çıkış yoludur. II. Wilhelm’in Birinci Dünya Savaşı’nın başlaması karşısında sarfettiği şu sözler, bu eğilimin paradigmatik özelliğini ortaya koymaktadır: “Ben artık taraflar<sup class="calibre4"><a href="frankfurt_split_190.html#footnote-656-180" id="footnote-656-180-backlink" name="footnote-656-180-backlink">[180]</a></sup> bilmem, benim için sadece Almanlar vardır!” Bu ulusal birlik çağrısıyla, canlandırılan silah sanayisinin üzerinden sağlanan geçici ekonomik boom görüntüsü bütünleşmektedir. Bu görüntüye Marcuse da aldanarak, “ilerlemiş sanayi toplumu, tehlikeyi ebedileştirerek daha da zengin, büyük ve iyi olmaktadır” der ve şöyle devam eder:</p>
				<p class="normal">“Savunma yapısı, çok sayıda insanın yaşamını kolaylaştırmakta ve insanın doğa üzerindeki egemenliğini genişletmektedir.”<sup class="calibre4"><a href="frankfurt_split_191.html#footnote-656-181" id="footnote-656-181-backlink" name="footnote-656-181-backlink">[181]</a></sup> Bu gerekçe de, kapitalizmin çağdışı kalmış fikirler koleksiyonundan alınmıştır. Savaş harcamalarını karşılamak üzere, büyük sanayi ülkelerinin sivil sektörde yaptığı kapsamlı kısıtlamalar, toplumun savunma yapısının onun stabilitesini güçlendirdiğine dair tezi çürütmektedir. Ve tam tersine, uzun vadede egemen sisteme duyulan güveni ve sistemin iç sağlamlığını sarsan ekonomik sorunlara yol açmaktadır.</p>
				<p class="normal">Dışarıya yönlendirilmiş çatışma, dolaysız olarak mevcut egemenlik sistemi üzerinde yıkıcı bir etki yapar. Vietnam Savaşı, mantıksal bakımdan ortaya konabilecek bu bağlamı, ampirik olarak da doğrulamıştır: Dışa yönelik saldırganlığın neden olduğu kurbanlar, ülke içerisinde genel bir baskı oluşturmuş ve çoğu kez de kişisel acı olarak yaşanmıştır. Ahlaki olmadığı açıkça görülebilen bir savaş tarzıyla savunulduğu iddia edilen değerler arasındaki çelişki, eleştirel bir tutumun gelişmesine yol açmıştı. Egemen katman, eleştirel yaklaşımlar karşısında vuruculuğunu koruyabilmek için, kendi gerçek yüzünü ortaya çıkaran terörist araçları hazırlamaya koyulmuştu.<sup class="calibre4"><a href="frankfurt_split_192.html#footnote-656-182" id="footnote-656-182-backlink" name="footnote-656-182-backlink">[182]</a></sup> Böylesi açıktan terör, sadece onun dolaysız olarak hedefledikleri üzerinde etkili olmaz; tersine şüphe, muhbirlik ve yıldırma üzerine kurulu bir sistem olarak yurttaşların büyük bölümüne, aslında hepsine yönelir.<sup class="calibre4"><a href="frankfurt_split_193.html#footnote-656-183" id="footnote-656-183-backlink" name="footnote-656-183-backlink">[183]</a></sup> “İyi niyetli” manipülasyon, kriz anlarında tehlikeli ve acımasız bir baskıya dönüşür. Tahakküm sisteminin irrasyonalliği gün yüzüne çıkar ve artık tam da sistemin önceleri konformizm ruhuyla şekillendirdiği rasyonalizmin eleştirisinin konusu olur. Diyalektiğin köstebeği mevcut düzenin toprağında yaşamakta ve kendi yeraltı yollarını deşmektedir. Tahakküm, günün birinde baskıcı niteliğini açığa vurmadan ve böylece kendisine karşı direnişi kışkırtmadan yapamaz. Baskıyı hissedilmez kılan evrensel manipülasyon; ancak refahın korunması varlık mücadelesine başarı görüntüsünü verdiği ve sınıfsal konuma ilişkin bilinci uyuşturduğu zaman başarılı olabilir. Diğer taraftan sınıf bilinci; manipülasyonun ancak refah temelinde işlemesi durumunda kötürümleşecektir. Refah ise; ihtiyaçların manipüle edilmesi ancak sürekli artan bir tüketim talebini yaratırsa ve sınıf mücadeleleri üretimi sarsmadığı sürece korunabilir. Görüldüğü gibi, kapitalist toplumun stabilitesi, kendisini, sistem içinde kalınarak yapılan bir inceleme karşısında bile son derece kırılgan bir denge olarak gösteriyor. Bir denge ki, koşulların küçük çaplı bir değişimiyle dahi bozulmaya yatkın.</p>
				<p class="normal">Gerçek o ki, kapitalist, yani kâr artışı üzerine kurulmuş bir ekonomik düzendeki bu gereksinim yaratma, tüketim ve üretimden oluşan eksiksiz döngü, sadece yayılmacı bir ekonomi politikasıyla eritilebilecek sabit bir aşırı üretime yol açmaktadır. İleri düzeyde sanayileşmiş bir kapitalist toplum, daima satış yapabileceği yeni pazarlara ihtiyaç duyar. Yani kesintisiz bir genişleme sürecinde bulunmaktadır. Ancak bu sürece doğal sınırlar konulmuştur. Bu sınırlara ulaşıldığı anda, çatışma durumları ortaya çıkmakta: İlkin; tam da ekonomik gelişme boyunca aslında gidişatın serbest bırakılması halinde kaldırılması gereken bağımlılıkları yaratma ve koruma zorunluluğu var. Yeni-sömürgeci uygulamalar ve bağımlılığa mahkûm edilmiş ulusların tepkileri bunun sonuçlarıdır. İkincisi; yaklaşık aynı güçte olan ve birbirlerini, uğruna savaşılan pazarın dışına atmaya çalışan ekonomik gruplar arasında rekabet savaşları meydana gelir. Altta kalan artık stabiliteden yararlanamaz, duruma göre ulus devletin yardımlarından yararlanılır; sistem içinde, onun çöküşünü hızlandıran çelişkiler ortaya çıkar. Üçüncüsü; evrensel bir aşınma ekonomisi sürdürülür. Bu, silah üretiminde ve bunun silahlı çatışmalardaki kullanımında kendi sübabını yaratır. Ancak silahlanma için daha fazla harcama ve savaşlar, genele yayılması gereken ekonomik yüklere neden olur. Sistemin krizinin yarattığı sonuçları etinde-kemiğinde yaşamak, kişisel olarak acılara katlanmak zorunda kalan insanların sayısı giderek kabarıklaşır. Bu kriz görüngülerinin ayırt edilebilir olması, sadece bir zaman sorunudur –ama sonsuza dek varlıklarını manipülasyon yoluyla gizlemek mümkün değildir. Çünkü manipülasyon da, bireylerin yaşadığı isteksizlik duygularının birikmemesine bağlıdır.</p>
				<p class="normal">Marcuse, stabilite tezini şöyle formüle etmişti:</p>
				<p class="normal">“Örgütlü kapitalizm, giderek artan ölçülerde mal ve hizmetin üretildiği ve bunların düzenin sınırları içindekiler tarafından tüketildiği bir toplumu ifade eder. Bu toplumda giderek daha büyük katmanlar açısından yapılan kol işi kolaylaşmakta, yaşam daha konforlu hale gelmektedir. Bu toplumda örgütler, fikirler ve farklılıklar çoğulculuğuna izin verilmiştir ve uygulanmaktadır. Bu toplumda, tüketim alanlarında toplumsal sınıfların asimilasyonu, ki bu asimilasyonun ölçüleri çoğunlukla abartılır, gerçekleşmektedir. (...) Benim hipotezim, stabilize ve entegre etme eğilimlerinin sadece ideolojik veya kıyıda kalan fenomenler olmadığı, sistemin tabanından kaynaklandığı yönündedir.”<sup class="calibre4"><a href="frankfurt_split_194.html#footnote-656-184" id="footnote-656-184-backlink" name="footnote-656-184-backlink">[184]</a></sup></p>
				<p class="normal">Buna karşılık şu tespiti yapmak gerekir: Burada ortaya konan, kapitalizmdeki birbiriyle çelişen eğilimler, sermaye birikimine hizmet etme uğruna insanın suistimal edilmesini sadece teorik olarak göstermemekte, pratikte de hissedilebilir kılmakta ve böylece sisteme karşı direnişleri tahrik etmektedir. Kırılgan denge bozulmakta; kriz hazırlanmaktadır. Marcuse’un stabilite tezi, sistemin yapısı ve eğilimleri tahliline dayanaklı değil. Sistem, kendi antagonizmasını kaldırmasını ya da uzun vadeli olarak dondurmasını sağlayacak bir araçtan yoksundur. Bu antagonizma, her türden manipülasyona rağmen, kaçınılmaz olarak kendini hissettirecektir. </p>
				<h2 class="normal1" id="calibre_toc_21">İddianın yenilgisi</h2>
				<p class="normal">Marcuse’un en parlak dönemi, ortaya çıkmasından on yıl sonra soldu. 60’lı yıllarda dinleyicileri Berkeley ve Berlin’deki salonları tıklım tıklım doldururlardı, 1979’da, ölümünden birkaç hafta önce, Frankfurt’taki Römerberg Sohbetleri’nde ana konuşmayı o yapmıştı. Onun anti-otoriter taraftarlarının kalesi olan bu kentteki salonun yarısı boştu. Tezleri, pratiğin sınavını geçememişti.</p>
				<p class="normal">Zaten işçiler hiçbir zaman, Marcuse’u kendi çıkarlarının ve mücadelelerinin savunucusu bir teorisyen olarak görmemişlerdi. Ancak onlar (sınıf olarak varlığı sahte solcu sosyal filozoflar tarafından seve seve yadsınan işçiler), ekonomik gelişmenin kurbanıdırlar ve bu gelişmeden doğacak siyasi mücadelelerin öznesi olacaklar. İşçi sınıfının müttefiki olan aydınlar açısından Marcuse’un öğretisi hiçbir işe yaramaz. Bu ittifaka uzak duran aydınlar için ise, bu çok daha geçerlidir. Onlar açık burjuva ideolojisi zeminine geri dönmek zorunda kaldılar ve yüzlerini postmodernizmin irrasyonelliğine çevirdiler. Kapitalist sistemin ekonomik ve siyasi krizinden kaynaklanan ideolojik tartışmaların keskinleşmesi safhasında, “Eleştirel Teori” bir oryantasyon yardımı sunmaz. Ancak dikkatlerin dağılmasına, görünüşte devrimci yanılmalara hizmet edebilir. Baskıcı olmayan bir kültür (Marcuse), kurtuluşçu şehvet (Alfred Schmidt), tahakkümden serbest tartışma (Habermas) ütopyaları –hepsi “Frankfurt Okulu” temelinde ortaya çıkmış–, irreel ve tarihten yoksun ideolojilerdir. Zaten tarihsel somutluk kazanmaları için, felsefenin sınıf mücadelesinde taraf olması gerektiği anlayışını benimsemeleri gerekirdi. Ancak düşünceler işte tam da burada ayrışıyor.</p>
				<p class="normal">Marcuse, <span class="ideitalik">Felsefe ve Eleştirel Teori</span> başlıklı temel makalesinde şu belirlemeyi yapmıştı: </p>
				<p class="normal">“Verili bir durumun değiştirilmesi felsefenin meselesi değildir.” Horkheimer ve Adorno gibi onun için de felsefe, sadece mevcut olanın eleştirisi olarak kaldı sonuçta. Fakat buradan kalkarak pozitif bir değişim için esin kazanılamaz; salt negatiflik yılgınlığı aşamaz. Elbette felsefenin görevi, maddi bir güce dönüşerek ilişkilerin verili durumunu değiştirmektir. Bu güce sadece ve sadece kitleleri sardığı zaman erişebilir.</p>
				</body>
</html>