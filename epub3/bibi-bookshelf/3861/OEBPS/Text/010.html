<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title>DÖRDÜNCÜ BÖLÜM</title>
</head>

<body>
  <h2><span class="t21">DÖRDÜNCÜ BÖLÜM</span></h2>

  <p><span class="t14">A</span>raba Kale'ye doğru yol alırken Thames'in üzeri sisle kaplıydı. «Şimdi buradaki durum nedir?» diye sordu Munro.</p>

  <p>«Her yer nöbetçi dolu, tuğbay. Halk savaştan önce olduğu gibi buraya giremiyor. Anladığım kadarıyla, bugünlerde üniformalı müttefik askerleri için geziler düzenliyorlar.»</p>

  <p>«Ya çiftçiler?»</p>

  <p>«Onlar hâlâ çalışıp aileleriyle birlikte yaşıyorlar. Burası pek çok kez bombalandı. Hatta Rudolf Hess buradayken bile üç kez bombalanmıştı, anımsıyor musunuz?»</p>

  <p>Yolda nöbetçi askerler tarafından durdurulup geçiş izinleri kontrol edildi ve sisin içinde yollarına devam ettiler. Thames'den denize doğru açılan bir geminin sis düdüğü acı acı bağırıyordu. Bir kez daha durdurulduktan sonra köprüden geçip kapıya geldiler.</p>

  <p>«Pek içaçıcı bir gün değil,» dedi Munro. Sis yüzünden çevrelerindeki gri duvar dışında pek bir şey göremiyorlardı. Sonunda iç avluya ulaştılar.</p>

  <p>«Hastane orada, efendim,» dedi Carter.</p>

  <p>«Emrettiğim gibi her şeyi hallettin mi?»</p>

  <p>«Evet, efendim, ama biraz istemeye istemeye oldu.»</p>

  <p>«Sen iyi bir adamsın, Jack, ama bu iyi bir savaş değil. Hadi, şimdi dışarı çıkıp yürüyeceğiz.»</p>

  <p>«Peki, efendim.»</p>

  <p>Carter sakat bacağıyla onu izlemeye çalıştı. Sis sarı ve keskindi, insanın boğazını asit gibi yakıyordu.</p>

  <p>«Ne kötü, değil mi?» dedi Munro. «Sis çok koyu. Dickens ne diyordu buna? Bir Londra özelliği.»</p>

  <p>«Galiba öyle, efendim.»</p>

  <p>Yürümeye başladılar. «Ne uğursuz yer, Jack. Hayaletler sık sık burayı ziyaret ediyor olmalılar. O zavallı küçük kız, Lady Jane Grey ve Walter Raleigh durmaksızın burada dolaşıyorlar. Acaba Steiner ne yapıyor?»</p>

  <p>«Pek uyuyabildiğini sanmıyorum, efendim.»</p>

  <p>Kalenin o ünlü siyah kuzgunlarından biri sisin içinden kanatlarını çırparak ötmeye başladı. Munro birden irkildi. «Defol, pis yaratık.» Tüyleri diken diken olmuştu. «İşte, sana ne demiştim, ölülerin ruhları.»</p>

  <p>Küçük hastane odası koyu yeşile boyanmıştı. Dar bir karyola, küçük bir dolap ve bir de gardrop vardı. Odanın hemen yanında da banyo yer alıyordu. Kurt Steiner pijama ve robdöşambrıyla pencerenin yanında oturmuş bir şeyler okuyordu. Pencerede uzanıp kanadı açmak olanaksız olmasına karşın, yine de demirler vardı. Steiner güzel havalarda avluyu ve Beyaz Kale'yi görebil­diği için burada oturmayı yeğliyordu. Bu ona büyük bir boşluk duygusu veriyordu, bu da özgürlük demekti. Demir kapıda bir sürgü tıkırtısı oldu. Kapı açıldı ve içeri bir askeri inzibat girdi.</p>

  <p>«Ziyaretçileriniz var, yarbay.» Munro ardında Carter'la birlikte içeri girdi. «Bizi yalnız bırakabilirsiniz, onbaşı.»</p>

  <p>«Emredersiniz, efendim.»</p>

  <p>Adam kapıyı kilitleyip dışarı çıktı. Munro etkili görünmek için üniforma giymişti. Paltosunu omzundan attı.</p>

  <p>«Yarbay Kurt Steiner?»</p>

  <p>Steiner ayağa kalktı. «Tuğbay?»</p>

  <p>«Munro, ve bu da yardımcım Yüzbaşı Jack Carter.»</p>

  <p>«Beyler, adımı, rütbemi ve numaramı bir süre önce vermiştim,» dedi Steiner. «O zamandan beri kimsenin beni sıkıştırmaya çalışmamasına şaşırdığımı söylemekten başka ekleyecek bir şeyim yok, ayrıca yalnızca bir sandalye olduğu için size buyrun diyemiyorum, beni bağışlayın.»</p>

  <p>İngilizceyi kusursuz konuşuyordu, Munro ona ısındığını hissetti.</p>

  <p>«Eğer izin verirseniz yatağa oturabiliriz. Jack, yarbaya bir sigara ver.»</p>

  <p>«Hayır, teşekkürler,» dedi Steiner. «Göğsüme kurşun yemek bırakmak için iyi bir neden oldu.»</p>

  <p>Oturdular. Munro, «İngilizceniz gerçekten kusursuz,» dedi.</p>

  <p>«Tuğbay.» Steiner gülümsedi. «Eminim ki annemin Amerikalı olduğunu ve babam Alman Elçiliği'nde askeri ataşelik yaparken yıllarca Londra'da yaşadığımı biliyorsunuzdur. St Paul'de eğitim gördüm.»</p>

  <p>Steiner yirmi yedi yaşındaydı ve yanaklarındaki hafif çöküklük dışında çok iyi görünüyordu, bu çöküklüğün de hastalığından dolayı olduğu belliydi. Dudaklarındaki hafif gülümsemeyle oldukça sakin görünüyordu ve Munro'nun daha önce pek çok havacıda dikkatini çeken o kendinden emin ifade onda da vardı.</p>

  <p>«Daha fazla sorgulanmamış olmanızın nedeni yalnızca sağlık durumunuz değil, aynı zamanda bizim Kartal Harekâtı hakkında bilinebilecek her şeyi biliyor olmamızdır.»</p>

  <p>Steiner sanki alay eder gibi, «Öyle mi?» diye sordu.</p>

  <p>«Evet. Ben Özel Harekât Birliği için çalışıyorum, yarbay. Her şeyi bilmek bizim görevimizdir. Eminim, o gece Meltham Malikânesi'nde vurmaya çalıştığınız adamın Bay Churchill olmadığını öğrenince çok şaşıracaksınız.»</p>

  <p>Steiner inanmaz gözlerle ona baktı. «Şimdi bana ne söylemeye çalışıyorsunuz? Bu saçmalık da neyin nesi?»</p>

  <p>«Saçmalık değil,» dedi Jack Carter. «O müzikhollerde Büyük Foster olarak tanınan George Howard Foster adında bir aktördü.»</p>

  <p>Steiner çaresiz bir tavırla güldü. «Ama bu harika. Çok komik. Öyle değil mi? Eğer harekât başarıya ulaşsaydı ve onu alsaydık... Aman Tanrım, bir müzikhol sanatçısı. O zaman o Himmler piçinin yüzündeki ifadeyi görmek isterdim.» Çizmeyi biraz aştığını düşünerek derin bir soluk alıp toparlandı. «Eee?»</p>

  <p>«Dostunuz Devlin yaralandı, ama yaşıyor,» dedi Carter. «Hollanda'dan bir hastaneden çıkıp Lizbon'a kaçtı. Bildiğimiz kadarıyla, Teğmen Neuman da hâlâ yaşıyor ve hastanede.»</p>

  <p>«Organizatörünüz Albay Max Radl gibi,» diye ekledi Munro. «Kalp krizi geçirdi.»</p>

  <p>«Demek geriye pek azımız kaldık.»</p>

  <p>«Hiç anlamadığım bir şey var, yarbay,» dedi Carter. «Siz Nazi değilsiniz, bunu biliyoruz. Varşova'da Yahudi bir kıza yardım etmeye çalışarak mesleğinizi mahvettiniz, ama yine de o gece Norfolk'ta Churchill'i kaçırmaya çalıştınız.»</p>

  <p>«Ben bir askerim, yüzbaşı ve bu bir oyun, öyle değil mi?»</p>

  <p>«Ama sonunda oyununuz geri tepti,» dedi Munro kurnaz bir ifadeyle. «Öyle gibi bir şey.»</p>

  <p>«Babanız General Karl Steiner'in Führer'e suikast yapma suçundan Berlin Prinz Albrechtstrasse'deki Gestapo karargâhında tutulmasının bunlarla bir ilgisi var mı?» diye sordu Carter.</p>

  <p>Steiner'in yüzü asıldı. «Yüzbaşı Carter, Reichsführer Himmler pek çok özelliğiyle ünlü olabilir, ama yardımseverlik ve merhamet bu özelliklerden değildir.»</p>

  <p>«Ve bütün işin arkasındaki kişi Himmler'di,» dedi Munro. «Max Radl'i Amiral Canaris'in arkasından çalışması için zorladı. Hatta Führer bile olanlardan habersizdi. Hâlâ da öyle.»</p>

  <p>Steiner ayağa kalkıp duvara dek yürüdü ve, «Hiçbir şey beni şaşırtmaz,» diyerek döndü. «Söyleyin, beyler, nedir bütün bunlar?»</p>

  <p>«Sizi geri istiyorlar,» dedi Munro.</p>

  <p>Steiner inanmaz gözlerle ona bakakaldı. «Şaka ediyorsunuz. Neden bu zahmete girsinler ki?»</p>

  <p>«Benim bütün bildiğim Himmler'in sizi buradan çıkarmak istediği.»</p>

  <p>Steiner yine oturdu. «Ama bu saçmalık. Birinci Dünya Savaşı'ndan beri Alman savaş esirleri İngiltere'den hiç kaçamamışlardır.»</p>

  <p>«Bir tanesi kaçtı,» dedi Carter. «Bir Luftwaffe pilotu, ama Kanada'dan Birleşik Devletler'e kaçtı.»</p>

  <p>«Bir şeyi unutuyorsunuz,» dedi Munro. «Yalnızca kaçmaya çalışan bir esirden söz etmiyoruz. Bir plandan söz ediyoruz. <span class="t2">SD</span>'den General Schellenberg tarafından titizlikle hazırlanan bir operasyon. Schellenberg'i tanıyor musunuz?»</p>

  <p>Steiner otomatik olarak karşılık verdi. «Yalnızca ismen.» Carter, «Elbette bu iş için Devlin gibi bir adam gerekli,» diye ekledi.</p>

  <p>«Devlin mi?» Steiner başını salladı. «Çok saçma, Devlin tanıdığım en olağanüstü adamlardan biridir, ama o bile beni buradan çıkaramaz.»</p>

  <p>«Evet, belki buradan değil. Sizi Wapping'te güvenli bir yere götüreceğiz. St. Mary Manastırı. Ayrıntıları daha sonra öğreneceksiniz.»</p>

  <p>«Hayır, buna inanamam. Bir tür şaka filan olmalı.»</p>

  <p>«Tanrı aşkına, bunun bize ne yararı olur ki? Londra'daki İspanyol Elçiliği'nde Jose Vargas adında bir adam var, bir ticari ataşe. Para için sizin tarafınıza çalışıyor. Berlin'deki İspanyol Elçiliği'ndeki kuzeni aracılığıyla çalışıyor.»</p>

  <p>«Bize de para için çalışıyor,» dedi Carter. «Sizin nerede olduğunuzu öğrenmeye çalışıyorlarmış.»</p>

  <p>«Bilmeleri gereken her şeyi söyledik,» dedi Munro. «Hatta manastırda kalacağınızı bile.»</p>

  <p>«Yaa, şimdi anlıyorum,» dedi Steiner. «Devlin'i Londra'ya getirmek için planın işlemesini istiyorsunuz. Tabii yardıma ihtiyacı olacak, başka ajanlardan yardım isteyecek ve en uygun zamanı bekleyip hepsini tutuklayacaksınız.»</p>

  <p>«Evet, bu bir yol,» dedi Munro. «Başka bir olasılık da var, tabii.»</p>

  <p>«Nedir o?»</p>

  <p>«Planın başarıya ulaşmasına izin verebilirim. Almanya'ya kaçarsınız... »</p>

  <p>«Ve sizin için çalışırım, öyle mi?»</p>

  <p>Steiner başını salladı. «Üzgünüm, Tuğbay. Carter haklıydı. Ben Nazi değilim, ama hâlâ bir askerim, bir Alman askeri. Vatan haini olamam.»</p>

  <p>«Yani babanızın ve öbürlerinin Führer'i ortadan kaldırmaya çalıştıkları için hain olduklarını mı söylüyorsunuz?»</p>

  <p>«Bu bir anlamda farklı. Onlar kendi sorunlarını halletmeye çalışan Almanlar.»</p>

  <p>«Güzel bir nokta.» Munro, Jack'e döndü. «Jack?»</p>

  <p>Carter gidip kapıya vurdu ve askeri inzibat kapıyı açıp içeri girdi. Munro ayağa kalktı.</p>

  <p>«Eğer benimle gelme nezaketini gösterirseniz, yarbay, görmenizi istediğim bir şey var.»</p>

  <p><span class="t14">A</span>dolf Hitler'e göre, bir vatan haininin onurlu bir biçimde ölmesi olanaksızdı. Ona karşı bir plana karışmış hiçbir subay kurşuna dizilerek ölmezdi. Ceza yasalara uygun olurdu, genellikle bir piyano teliyle bir et çengeline asılarak ölürlerdi. Bu yolla ölmeleri biraz zaman alırdı ve pek hoş olmazdı. Führer bu tür idamların filme alınmasını emretmişti. Çoğu öyle korkunç olurdu ki, bazen Himmler bile midesi bulandığı için dışarı çıkmak zorunda kalırdı. Şimdi koridorun sonundaki depoda gösterilen film oldukça titrek ve kumluydu. Projektörün arkasındaki genç çavuş beyaz badanalı duvarı ekran olarak kullanıyordu. Steiner tek başına bir iskemleye oturmuştu, Munro'yla Carter da arkasındaydılar. İki <span class="t2">SS</span> görevlisi tarafından taşınan General Steiner bir kalp krizi nedeniyle zaten ölmüştü ki olayın tek iyi yanı buydu. Yine de onu askıya asıp sallandırdılar. Kamera bir süre için o dokunaklı görüntü üzerinde durduktan sonra ekran karardı.</p>

  <p>Projektörü çalıştıran subay ışıkları açınca Kurt Steiner ayağa kalkıp hiç konuşmadan kapıya doğru yürüdü. Kapıyı açtı ve askeri inzibatı geçip odasına gitti. Munro'yla Carter da peşinden gittiler. Odaya girdiklerinde, Steiner pencerenin demirlerine tutunmuş dışarı bakıyordu. Onların geldiklerini farkedince döndü, yüzü çok solgundu.</p>

  <p>«Sanırım, yeniden sigaraya başlamanın zamanı geldi, beyler.»</p>

  <p>Jack Carter, Players paketinden ona bir sigara uzatıp yaktı.</p>

  <p>«Üzgünüm,» dedi Munro. «Ama Himmler'in sözünden döndüğünü bilmeniz çok önemliydi.»</p>

  <p>«Hadi, tuğbay» dedi Steiner. «Hiçbir şey için üzgün filan değilsiniz. Bunu özellikle yapmak istediniz ve yaptınız. Ben ne yaparsam yapayım, babamın yaşama şansı olmazdı. Himmler'e göre, sözünde durmak önemsiz bir şeydir.»</p>

  <p>«Peki şimdi ne düşünüyorsunuz?» diye sordu Munro.</p>

  <p>«Yani yaptırdığınız egzersiz etkili oldu mu olmadı mı? Müttefiklere hizmet edecek miyim? Beni Almanya'ya kaçırmalarına izin verip ilk fırsatta Hitler'e suikast yapacak mıyım?» Başını salladı. «Hayır, tuğbay. Bundan sonra uykusuz geceler geçireceğim. Hatta bir rahibi görmeyi bile isteyebilirim, ama hiçbir şey değişmeyecek. Babam Hitler'in canına kasteden bir plana karışmış olmasına karşın, bunu bir Alman olarak yapmıştı, Müttefiklere yardım etmek amacıyla değil. O her şeyi Almanya için yapıyordu.»</p>

  <p>«Evet, belli oluyor,» dedi Carter.</p>

  <p>Steiner ona döndü. «O halde tuğbayın bana önerdiği şeyi yapmamın babamın savunduğu ve yaşamını feda ettiği her şeye ihanet etmem anlamına geldiğini de farkediyorsunuzdur.»</p>

  <p>«Pekâlâ.» Munro ayağa kalktı. «Zamanımızı boşa harcıyoruz. Yeni yılda St. Mary Manastırı'na transfer edileceksiniz, yarbay. Dostunuz Devlin'in sizi kurtarmasına olanak yok, elbette, ama denemesi hoşumuza gidecektir.» Carter'a döndü. «Hadi gidelim, Jack.»</p>

  <p>Steiner, «Bir şey söyleyebilir miyim, tuğbay?» diye sordu.</p>

  <p>«Evet?»</p>

  <p>«Üniformam. Cenevre anlaşmasına göre, onu giymeye hakkım olduğunu size hatırlatırım.»</p>

  <p>Carter, «Üniformanız onarılıp temizlendi,» deyince Munro ona baktı.</p>

  <p>«Bütün madalyalarınızla birlikte bugün elinize geçmesini sağlayacağım.»</p>

  <p>Munro, «O halde, her şey tamam,» diyerek dışarı çıktı.</p>

  <p>Carter cebinden sigara paketiyle bir paket de kibrit çıkarıp dolabın üzerine koydu.</p>

  <p>«Bir rahipten söz etmiştiniz.. İsterseniz, onu da ayarlayabilirim.»</p>

  <p>«Size haber veririm.»</p>

  <p>«Başka sigara?»</p>

  <p>«İçmesem daha iyi olur. Bu çok kötü geldi.» Steiner gülümsemeye çalıştı.,</p>

  <p>Carter kapıya gitti, ama duraksayarak döndü. «Eğer içinizi, rahatlatacaksa, yarbay, babanızın asıl ölüm nedeni gerçekten kalp kriziydi. Şartları bilmiyorum...»</p>

  <p>«Ben tahmin edebiliyorum, ama yine de teşekkürler.»</p>

  <p>Steiner elleri robdöşambrının cebinde, oldukça sakin bir halde orada durunca Carter söyleyecek başka bir şey bulamadığı için Munro'nun peşinden koridora çıktı. Arabayla sisin içinde yol alırlarken, Munro, «Bu işi onaylamıyorsun, öyle değil mi, Jack?» diye sordu.</p>

  <p>«Pek değil, efendim. Benim kanımca, gereksiz bir zalimlik.»</p>

  <p>«Evet, ama daha önce de dediğim gibi, bu hoş bir savaş değil. Şimdi en azından dostumuz Steiner'in durumunu biliyoruz.»</p>

  <p>«Sanırım öyle, efendim.»</p>

  <p>«Devlin de bu işi deneyecek kadar çılgınsa, bırak istediği zaman gelsin. Vargas onun her adımını bize bildirdiği sürece, hata yapmayız.»</p>

  <p>Arkasına yaslanıp gözlerini kapattı. Devlin ancak yeni yılın ilk günü Berlin'e geldi. Madrid'de Paris ekspresinde yer bulabilmek iki gününü almıştı. Paris'te Schellenberg sayesinde Berlin ekspresine binebilmişti, ama Amerikan 8. Hava Kuvveti'nin B17 bombardıman uçakları Frankfurt demiryolunda ağır hasara neden olmuşlardı. Bu da demiryolu trafiğinin Fransa ya da Hollanda'dan Almanya'ya geçmesini zorunlu kılmıştı.</p>

  <p><span class="t14">B</span>erlin'de hava kötüydü, kararsız bir kış havası vardı, bazen sulu kar bazen de yağmur yağıyordu. Devlin'in üzerinde daha çok Portekiz havasına uygun bir takım vardı, ama Paris'te bir yağmurluk bulmayı başardı, yine de Berlin'de demiryolu istasyonunda kalabalığın arasında yorgun argın yürürken donuyordu. İlse Huber güvenlik görevlisinin yanında beklerken onu dosyadaki fotoğrafından hemen tanıdı. Görevli çavuşla konuşup her şeyi halletmişti. Devlin elinde çantasıyla ortaya çıktığında kâğıtları çoktan hazırdı. Sekreter hemen ona yaklaştı.</p>

  <p>«Herr Devlin? Buraya lütfen.» Elini uzattı. «Adım İlse Huber, General Schellenberg'in sekreteriyim. Çok kötü görünüyorsunuz.»</p>

  <p>«Gerçekten de kötüyüm.»</p>

  <p>«Bizi bekleyen bir araba var.»</p>

  <p>Araba gösterişli <span class="t2">SS</span> flaması taşıyan bir Mercedes limuzindi. «Herhalde bu şey insanı gideceği yere çabuk götürüyordur,» dedi Devlin.</p>

  <p>«Öyle sayılır. General Schellenberg yağmura yakalanabileceğinizi düşünmüştü.»</p>

  <p>«Gerçekten de öyle oldu.»</p>

  <p>«Sizi bir dükkâna götürmek için gerekli bütün hazırlıkları yaptım. Oradan ihtiyacınız olan her şeyi alacağız. Ve kalacak bir yere ihtiyacınız olacak. Benim merkez bürosuna çok uzak olmayan bir dairem var. İki odalı. Eğer sizin için uygunsa, burada olduğunuz süre boyunca odalardan birini kullanabilirsiniz.»</p>

  <p>«Asıl önemli olan, sizin için uygun mu?» diye sordu Devlin.</p>

  <p>Sekreter omuzlarını silkti. «Bay Devlin, kocam Rusya'da Kış Savaşı'nda öldü. Hiç çocuğum yok. Annemle babam da Hamburg'da bir RAF saldırısı sırasında öldüler. Bir uğraşım olmasaydı yaşam çok zor olabilirdi. General Schellenberg için çalışmak genellikle günümün en az on altı saatini alıyor, bu yüzden eve bile zor gidiyorum.»</p>

  <p>Gülümseyince Devlin ona ısındığını hissetti.</p>

  <p>«O halde anlaştık. İlse'ydi, değil mi? Önce giysilerle başlayalım. Sanki vücudumun yarısı donmuş gibi.»</p>

  <p>Kırk dakika sonra dükkândan çıktıklarında, Devlin'in üzerinde tüvit bir takım bağlı çizmeler, ayakbileklerine dek uzanan kalın bir palto, eldivenler ve bir şapka vardı.</p>

  <p>«Artık ocak ayında Berlin soğuğuyla başa çıkabilirsiniz,» dedi Bayan Huber.</p>

  <p>«Şimdi nereye gidiyoruz? Sizin dairenize mi?»</p>

  <p>«Hayır, oraya daha sonra gidebiliriz. General Schellenberg sizi bir an önce görmek istiyor. Şu anda Prinz Albrechtstrasse'de.»</p>

  <p>Devlin dik merdivenlerden inerlerken silah seslerini duyabiliyordu. «Nedir bu sesler?»</p>

  <p>«Mahzen poligonu. General formda olmaktan hoşlanır.»</p>

  <p>«İyi mi bari?»</p>

  <p>Sekreter afallamıştı. «En iyisi. Daha iyi ateş eden birini hiç görmedim.»</p>

  <p>«Sahi mi?» Devlin inanmamış gibiydi.</p>

  <p>Ama az sonra kapıyı açıp içeri girdiklerinde fikrini değiştirmek zorunda kaldı. Schellenberg bir dizi karton Rus askerine ateş ediyor, bir <span class="t2">SS</span> başçavuşu da onu izliyordu. Bütün hedeflerin tam kalbinde ikişer kurşun deliği vardı. Tabancasını doldurmak için durunca, onların geldiğini farketti.</p>

  <p>«Ah, Bay Devlin, demek sonunda geldiniz.»</p>

  <p>«Berbat bir yolculuktu, general.»</p>

  <p>«Anlaşılan, İlse gardrobunuzu tamamlamış.»</p>

  <p>«Bunu nasıl tahmin edebildiniz?» diye sordu Devlin.</p>

  <p>«Naftalin kokusundan olmalı.»</p>

  <p>Schellenberg gülerek Mauser'ini doldurdu ve, «Schwarz,» diye seslendi başçavuşa. «Bay Devlin'e de bir silah getir. Eminim iyi bir nişancıdır.»</p>

  <p>Schwarz bir Walther PPK'yi doldurup İrlandalıya uzattı.</p>

  <p>«Hazır mısınız?» diye sordu Schellenberg.</p>

  <p>«Evet, general.»</p>

  <p>Yeni hedefler geldi ve Schellenberg altı kez arka arkaya ateş etti, yine üç ayrı hedefin de kalplerinde ikişer delik açmıştı.</p>

  <p>«Çok iyi.» Devlin elini kaldırıp arka arkaya üç kez ateş etti, öyle hızlı ateş etmişti ki, sanki tek bir atış gibi ses çıkmıştı. Üç hedefin de alınlarının ortasında birer delik açılmıştı.</p>

  <p>İlse Huber şaşırmıştı. «Aman Tanrım!» İkisi de silahlarını Schwarz'a verdiler.</p>

  <p>«Olağanüstü bir yetenek, Bay Devlin,» dedi Schellenberg.</p>

  <p>«Daha çok olağanüstü bir bela. Şimdi ne yapıyoruz, general?»</p>

  <p>«Reichsführer sizi görmek istediğini bildirdi.»</p>

  <p>Devlin inledi. «Geçen kez benim buralarda olmamdan pek hoşlanmamıştı. Neyse, bu işi de hemen halledelim, bari.»</p>

  <p>Mercedes Wilhelmplatz'dan dönüp Vosstrasse'de Reich Başbakanlık konutuna doğru yol almaya başladı.</p>

  <p>«Nedir bütün bunlar?» diye sordu Devlin.</p>

  <p>«Artık her şey değişti.»</p>

  <p>«Yani?»</p>

  <p>«Führer Başbakanlık konutunun altına bir yeraltı sığınağı yaptırmış. Bir yeraltı karargâhı. Otuz metrelik beton var, yani RAF istediği kadar bomba atabilir.»</p>

  <p>«Orda mı yaşıyorlar?»</p>

  <p>«Reichsführer dâhil pek çok önemli kişinin orada yeri var.»</p>

  <p>«Ne oluyor? Bu gece RAF'ın kenti yerle bir etmesini filan mı bekliyorlar?»</p>

  <p>«Heyecan verici bir şey yok. Führer arasıra harita odasında subaylarla toplantı yapar. Sonra da onlara yemek verir.»</p>

  <p>«Orada mı?» Devlin ürpermişti. «Ben basit konserve sığır etli bir sandviçi yeğlerim.»</p>

  <p>Mercedes durdu ve bir <span class="t2">SS</span> nöbetçi askeri onlara yaklaştı. Schellenberg'in üniforması olmasına karşın, asker ancak onların kimliklerini iyice kontrol ettikten sonra geçmelerine izin verdi. Devlin, Schellenberg'in peşinden uçsuz bucaksız görünen koridor boyunca yürümeye başladı. Vantilatörden hafif bir ses ve soğuk geliyordu. Her yerde <span class="t2">SS</span> korumaları vardı, bir kapı açıldı ve genç bir onbaşı çıktı. Devlin onun arkasından telsiz aletleriyle donanmış bir oda gördü.</p>

  <p>«Burada kimsenin olmadığını düşünüp yanılgıya kapılmayın,» dedi Schellenberg. «Her yerde odalar var. O telsiz odasındaki gibi bütün her yerde yüzlerce insan var.»</p>

  <p>Koridorun biraz daha ilerisinde bir kapı açılıp da peşinde garip üniformalı bodur bir adamla Hitler dışarı çıkınca Devlin şaşırdı. Hitler'le adam onlara yaklaşınca, Schellenberg Devlin'i kenara çekip hazırolda durdu. Führer Onları hiç farketmeden yanındaki adamla konuşarak yanlarından geçip koridorun sonundaki merdivenlerden indi.</p>

  <p>«Yanındaki adam Bormann'dı,» dedi Schellenberg. «Reichsleiter Martin Bormann. Nazi Partisi başkanı. Çok güçlü biridir.»</p>

  <p>«Demek Führer oydu?» dedi Devlin. «Az kalsın elbisesinin kenarına değecektim.»</p>

  <p>Schellenberg gülümseyerek bir kapıyı tıklatıp açtı ve içeri girdiler. Köşede bir daktilonun başında üniforma giymiş genç bir kadın vardı. Odanın geri kalanı dosya dolaplarıyla doluydu. Himmler masasında oturmuş bir dosyayı inceliyordu. Onların geldiğini görünce başını kaldırıp kelebek gözlüğünü çıkardı.</p>

  <p>«General, demek geldi.»</p>

  <p>Devlin neşeyle, «Şükürler olsun buradayım;» dedi.</p>

  <p>Himmler kıza, «Bizi yalnız bırak ve on beş dakika sonra geri gel,» dedi. Kız çıkınca devam etti. «Sizi Berlin'e daha önce bekliyordum, Herr Devlin.»</p>

  <p>Devlin, «Demiryolu sisteminizin RAF'la başı derde girmiş,» diyerek Himmler'in nefret ettiğini bildiği için bir sigara yaktı.</p>

  <p>Himmler sinirlenmişti, ama bir şey söylemedi. Onun yerine Schellenberg'e, «Şimdiye dek gereğinden fazla zaman harcadınız, general,» dedi. «Neden Herr Devlin Lizbon'dan sizinle birlikte dönmedi?»</p>

  <p>«General iyi bir iş yaptı,» dedi Devlin. «Ancak benim Noel için bazı planlarım vardı. General çok makul davrandı. Öbür adamınız Berger için aynı şeyi söyleyemem. Onunla pek anlaşamadım.»</p>

  <p>«Anlıyorum,» dedi Himmler. «Ama Sturmbannführer'in ilgilenmesi gereken başka işler olduğu için bu pek farketmez.» Arkasına yaslandı. «Peki, bu iş olabilecek mi dersiniz? Steiner'i kaçırabileceğinize inanıyor musunuz?»</p>

  <p>«Bu plana bağlı,» dedi Devlin. «Ancak her şey mümkün.»</p>

  <p>Himmler başını salladı. «Bu hepimiz için olağanüstü bir iş olacak.»</p>

  <p>«Olabilir,» dedi Devlin. «Beni kaygılandıran bir tek şey var.»</p>

  <p>«Bu kez de geçen seferki gibi oldukça iyi para alacağınızı anımsatmak isterim.»</p>

  <p>«Doğru,» dedi Devlin. «Yaşlı annemin de dediği gibi, benim ölümüm paradan olacak.»</p>

  <p>Himmler oldukça sinirlenmiş gibiydi. «Siz İrlandalılar hiçbir şeyi ciddiye alamaz mısınız?»</p>

  <p>«Sizi son görme şerefine eriştiğimde bu sorunuzu yanıtlamıştım. Yağmur. Yağmuru çok ciddiye alırız.»</p>

  <p>«Of, onu buradan çıkarın,» dedi Himmler. «Ve bir an önce işe başlayın, general. Düzenli bir gelişme raporu istediğimi söylememe gerek yok tabii.»</p>

  <p>«Reichsführer.» Schellenberg, Devlin'i dışarı çıkardı.</p>

  <p>İrlandalı sırıtıyordu. «Hoşuma gitti.» Sigarasını yere atıp üzerine basarken Berger'in kolunun altında bir haritayla köşeyi döndüğünü gördü.</p>

  <p>Berger üniformasını giymiş, ayrıca Birinci ve İkinci Sınıf Demir Haçlarını da takmıştı. Onları görünce sertleşti. Devlin neşeyle, «Galiba birisi o güzel yüzünü bozmuş,» dedi.</p>

  <p>Berger'in yüzü çok solgundu ve yanağındaki şişin inmesine karşın burnunun kırıldığı belliydi. Devlin'i görmezden gelip resmi bir tavırla Schellenberg'i selamladı. «General.» Onları geçip Himmler'in kapısını tıklattı.</p>

  <p>«İçerde keyfi yerinde olmalı,» dedi Devlin.</p>

  <p>«Evet.» Schellenberg başını salladı. «İlginç.»</p>

  <p>«Şimdi nereye? Büronuza mı?» «Hayır, onu yarın yaparız. Şimdi sizi yemeğe götürüp sonra da Ilse'nin evine bırakacağım. İyi bir uyku çekin, işe yarın başlarız.»</p>

  <p>Tünelin ağzına geldiklerinde temiz havayı hissedince Devlin derin bir soluk aldı. «Şükürler olsun.» Ve ardından gülmeye başladı.</p>

  <p>«Ne oldu?» diye sordu Schellenberg.</p>

  <p>«Duvarda üzerinde oldukça ideal bir <span class="t2">SS</span> askerinin resmi olan bir poster vardı ve altında da, 'Zafer çok yakın,' yazıyordu.» Devlin yine güldü. «Tanrı bizi korusun, general, ama bazı insanlar her şeye inanıyorlar.»</p>

  <p><span class="t14">B</span>erger, Himmler'in masasının önünde topuklarını çarptı. «Château de Belle Ile'nin planını getirdim, Reichsführer'im.»</p>

  <p>«Harika,» dedi Himmler. «Bakayım.»</p>

  <p>Berger planı açtı ve Reichsführer incelemeye başladı.</p>

  <p>«Güzel. Çok güzel.» Başını kaldırdı. «Her şeyden siz sorumlu olacaksınız, Berger. Koruma için kaç adam önerirsiniz?»</p>

  <p>«Yirmi beş. En fazla otuz, Reichsführer'im.»</p>

  <p>«Bu yeri ziyaret ettiniz mi?» diye sordu Himmler.</p>

  <p>«Önceki gün Cherbourg'a uçup Château'ya gittim. Oldukça görkemli bir yer. Oranın sahibi olan Fransız aristokratlar İngiltere'ye gitmişler. Şu anda bir hizmetkârla karısı var. Ona yakında orada olacağımızı söyledim, ama nedeninden söz etmedim tabii.»</p>

  <p>«Harika. Oraya artık birkaç hafta daha gitmeniz gerekmez. Bir başka deyişle, adamlarınızla birlikte oraya gitmeden önce bir süre bekleyin. Şu Fransız Direnişi denen şeyin nasıl olduğunu bilirsiniz. Hepsi terörist. Cinayet işliyorlar.» Planı sarıp Berger'e uzattı. «Bununla birlikte, bu toplantıda doğrudan doğruya Führer'den sorumlu olacağız, binbaşı. Kutsal bir sorumluluk.»</p>

  <p>«Elbette, Reichsführer'im.»</p>

  <p>Berger topuklarını çarpıp dışarı çıktıktan sonra Himmler kalemini alıp yine yazmaya başladı. Mercedes Kurfurstendamm'da ilerlerken yine kar yağmaya başlamıştı. Her yerde bombanın neden olduğu hasarın izleri vardı, ancak hem karartma hem de akşam karanlığı bu görünümü az da olsa gizliyordu.</p>

  <p><span class="t14">«</span><span class="t14">Ş</span>uraya bak,» dedi Schellenberg. «Burası eskiden harika bir kentti. Sanat, müzik, tiyatrolar. Ve kulüpler, Bay Devlin. Cennet ve Mavi Nil. Her zaman görebileceğin en güzel giysili travestilerle dolu olurdu.»</p>

  <p>«Öyle şeylerden pek hoşlanmam,» dedi Devlin.</p>

  <p>«Ben de.» Schellenberg güldü. «Ben hep onların bazı güzel şeyleri kaçırdıklarını düşünürüm. Neyse, hadi yemek yiyelim. Buraya yakın küçük bir lokanta biliyorum.»</p>

  <p>Lokanta küçük ve sade bir yerdi. Buranın sahibi olan karı kocanın Schellenberg'i çok iyi tanıdıkları belliydi. General sığır etli sandviç olmadığı için özür diledi, ama et suyuna çorba, kuzu eti, patates, lahana ve bir şişe beyaz Alman şarabı ikram etti. Çevrelerinde kimse olmadığı için yemeğin sonlarına geldiklerinde Schellenberg konuyu açtı.</p>

  <p>«Bu işin gerçekten olabileceğine inanıyor musunuz?»</p>

  <p>«Her şey mümkün. İrlanda İhtilâli sırasında bir olay anımsıyorum. Bin dokuz yüz yirmideydi. Michael Fitzgerald adında önemli bir IRA lideri esir alınmıştı. Onu Limerick Hapishanesi'nde tutuyorlardı. Jack O'Malley adında İngiliz Ordusu'nda görevli bir yüzbaşı bazı askerlerinin üniformalarıyla birlikte kendi üniformasını da değiştirip Limerick Hapishanesi'ne girmiş ve oradakilere Fitzgerald'ı Dublin Kalesi'ne götürme emri aldığını söylemiş;»</p>

  <p>«Planı işlemiş mi bari?»</p>

  <p>«Hem de nasıl.» Devlin şarabın kalanını ikisine bölüştürdü. «Ancak burada bir sorun var, çok önemli bir sorun.»</p>

  <p>«Nedir o?»</p>

  <p>«Vargas.»</p>

  <p>«Ama o halledildi. Ona Steiner'i nereye götürdüklerini kesin olarak öğrenmemiz gerektiğini söyledik.»</p>

  <p>«Onu başka yere götüreceklerinden emin misiniz?»</p>

  <p>«Kesinlikle. Onu kalede tutmaya devam etmezler. Bu çok anlamsız.»</p>

  <p>«Demek Vargas'ın bize doğru bilgi vereceğine inanıyorsunuz?» Devlin başını salladı. «Bu işte iyi olmalı.»</p>

  <p>«Geçmişte çok iyiydi, zaten bu yüzden Abwehr onu kullanıyordu. O bir İspanyol diplomat, Bay Devlin, ayrıcalıklı konumu olan bir adam. Sıradan bir ajan değil. Onun kuzenini, yani şu Rivera denen adamı iyice araştırdım.»</p>

  <p>«Pekâlâ, onu kabul ediyorum. Diyelim ki Rivera temiz biri, ama Vargas'ın da öyle olduğunu kim bilebilir? Kimse. Rivera yalnızca mesaj taşıyan bir aracı, ama ya Vargas başka türlüyse?»</p>

  <p>«Yani bizi kandırmak için kurulmuş zeki bir İngiliz Gizli Haberalma planına mı dâhil demek istiyorsunuz?»</p>

  <p>«Duruma bir de onların gözüyle bakalım. Bu bir tür örgüt işi olabilir. Eğer İngiliz tarafından olsaydım, işe başlamalarını sağlamak için karşı tarafı biraz yemlerdim. Onların açısından olağanüstü bir iş.»</p>

  <p>«Fikrinizi değiştirdiğinizi mi söylüyorsunuz? Gitmek istemiyor musunuz?»</p>

  <p>«Hayır, ilgisi yok. Benim söylemek istediğim, orda beni beklediklerini sanıyorum. Vargas bizi satmış olabilir. Bu çok farklı bir durum.»</p>

  <p>«Ciddi misiniz?» diye sordu Schellenberg.</p>

  <p>«Vargas'ın bizim tarafımızda olduğunu düşünerek hareket etmek aptallık olur. İyi bir taktik gerekli, general, ihtiyacımız olan şey bu. Tıpkı satranç oyunu gibi. Üç hamle sonrasını düşünerek hareket etmek zorundasınız.»</p>

  <p>«Bay Devlin, gerçekten olağanüstü bir adamsınız.»</p>

  <p>«Eskiden gerçekten ustaydım.»</p>

  <p>Schellenberg hesabı ödedi ve dışarı çıktılar. Onlar Mercedes'e doğru yürürlerken hâlâ hafif hafif kar yağıyordu.</p>

  <p>«Şimdi sizi Ilse'nin evine götüreceğim, yarın buluşuruz.»</p>

  <p>Tam o anda sirenler çalmaya başladı. Schellenberg şoföre seslendi. «Hans, bu tarafa.» Devlin'e döndü. «Sanırım, restorana dönüp öbür akıllı insanlarla birlikte bodrumda otursak iyi olacak. Çok rahat bir yerdir. Daha önce de girmiştim.»</p>

  <p>«Neden olmasın?» Devlin böyle diyerek onunla birlikte döndü. «Kim bilir? Belki orada bizim için bir şişe bir şey de bulabilirler.»</p>

  <p>Bombalar gök gürültücü gibi kenti sarsmaya başlamıştı bile.</p>
</body>
</html>
