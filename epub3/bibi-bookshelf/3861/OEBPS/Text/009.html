<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title>ÜÇÜNCÜ BÖLÜM</title>
</head>

<body>
  <h2><span class="t21">ÜÇÜNCÜ BÖLÜM</span></h2>

  <p><span class="t14">L</span>izbon'daki Alman Elçisi Baron Oswald von Hoyningen-Heune de Nazi olmayan bir aristokrattı. Eski dostu Schellenberg'i görünce çok sevinmişti.</p>

  <p>«Sevgili Walter. Seni görmek ne güzel. Bu aralar Berlin nasıl?»</p>

  <p>«Burdan daha soğuk.» Schellenberg terasa çıkarlarken ona durumu anlattı. Bahçe birbirinden güzel çiçeklerle görülmeye değerdi. Beyaz ceketli bir uşak tepsiyle kahve getirdi. «Berlin'e gelmek yerine neden burada kaldığını anlıyorum,» dedi Schellenberg İçini çekerek. «Lizbon bugünlerde yaşanacak en güzel yer.»</p>

  <p>«Biliyorum,» dedi baron. «Personelimin de en büyük korkusu buradan başka yere atanmak.» Kahveleri koydu. «Gelmek için garip bir zaman, Walter, Noel arifesi.»</p>

  <p>«Heini amca bir işe kafayı takınca nasıl olduğunu bilirsin.» <span class="t2">SS</span> üyeleri Himmler'in arkasından konuşurken sık sık bu adı kullanırlardı.</p>

  <p>«Önemli bir iş olmalı. Özellikle de seni gönderiyorsa.»</p>

  <p>«İstediğimiz bir adam var, İrlandalı, Liam Devlin.» Schellenberg cüzdanından Devlin'in fotoğrafını çıkarıp barona uzattı. «Bir süre Abwehr için çalıştı. IRA'nın adamı. Geçen hafta Hollanda'daki bir hastaneden çıktı. Aldığımız bilgilere göre, şimdi buradaymış. Alfama'daki bir kulüpte garsonluk yapıyormuş.»</p>

  <p>«Eğer İrlandalıysa, tarafsız bir ülkeye ait olduğunun farkındasınız herhalde. Hassas bir konu.»</p>

  <p>«Herhangi bir zorlama olmayacak. Onu geri dönmesi için ikna edebileceğimizi umuyorum. Ona oldukça kazançlı bir iş önereceğim.»</p>

  <p>«Güzel. Ancak Portekizli dostlarımızın tarafsız olmaya çok önem verdiklerini sakın unutma. Hele şimdi bizim zafer kazanmamız zorlaşmışken buna daha da fazla önem veriyorlar. Yine de benim polis ataşem Yüzbaşı Eggar sana yardım edebilir.»</p>

  <p>Telefonu kaldırıp yardımcısıyla konuştu. Sonra da, «Birlikte geldiğin adam az önce gözüme ilişti,» dedi.</p>

  <p>«Sturmbannführer Horst Berger, Gestapo.»</p>

  <p>«Pek senin tarzında biri değil.»</p>

  <p>«Reichsführer'den Noel armağanı. Başka seçeneğim yoktu.»</p>

  <p>«Demek öyle, ha?»</p>

  <p>Kapı çalındı ve kırk yaşlarında sakallı bir adam içeri girdi. Üzerinde vücuduna pek oturmayan kahverengi gabardin bir takım vardı. Schellenberg onun profesyonel bir polis olduğunu ilk bakışta anlamıştı.</p>

  <p>«Ah, tam zamanında geldin, Eggar. General Schellenberg'i tanıyorsun, değil mi?»</p>

  <p>«Elbette. Sizi yine görmek büyük bir zevk. Bin dokuz yüz kırkta Windsor olayı sırasında karşılaşmıştık.»</p>

  <p>«Evet, ancak bugünlerde hepimiz o konuyu unutmayı yeğliyoruz.» Schellenberg, Devlin'in fotoğrafını uzattı. «Bu adamı hiç gördünüz mü?»</p>

  <p>Eggar fotoğrafı uzun uzun inceledi. «Hayır, general.»</p>

  <p>«Adam İrlandalı, eski bir IRA, tabii eğer eski IRA olmak diye bir şey varsa, otuz beş yaşında. Bir süre Abwehr için çalıştı. Onu geri istiyoruz. Elimizdeki son bilgilere göre Flamingo denilen bir barda garsonluk yapıyormuş.»</p>

  <p>«Orayı biliyorum.»</p>

  <p>«Güzel. Yardımcım Binbaşı Berger dışarıda. Onu içeri alın.»</p>

  <p>Eggar dışarı çıkıp Berger'le birlikte döndü ve Schellenberg onları tanıştırdı.</p>

  <p>«Baron von Hoyningen-Heune, Alman Elçisi ve Yüzbaşı Eggar, polis ataşesi. Sturmbannführer Berger.»</p>

  <p>Berger yaralı yüzü ve koyu renk takım elbisesiyle resmi bir tavırla selam verip topuklarını çarparken oldukça ürkütücü görünüyordu.</p>

  <p>«Yüzbaşı Eggar şu Flamingo denilen yeri biliyormuş. Onunla birlikte oraya gidip Devlin'in hâlâ orada çalışıp çalışmadığını kontrol etmenizi istiyorum. Eğer çalışıyorsa, onunla kesinlikle, tekrar ediyorum, kesinlikle konuşmayacaksınız. Yalnızca bana durumu bildirecek­siniz.»</p>

  <p>Berger hiçbir yorum yapmadan kapıya yürüdü. Tam kapıyı açmıştı ki, Schellenberg, «Bin dokuz yüz otuzlarda Liam Devlin en iyi IRA askerlerinden biriydi. Bunu aklınızdan çıkarmazsanız iyi olur, beyler,» dedi.</p>

  <p>Berger bu sözlerin kendisine söylendiğini hemen anlamıştı. Hafifçe gülümsedi. «Çıkarmayız, general.»</p>

  <p>Ve arkasını dönüp Eggar'la birlikte dışarı çıktı.</p>

  <p>«Pek hoş biri değil. Her neyse...» Baron saatine baktı.</p>

  <p>«Beşi biraz geçiyor, Walter. Bir kadeh şampanyaya ne dersin?»</p>

  <p><span class="t14">B</span>inbaşı Arthur Frear elli dört yaşındaydı, ama buruşuk giysisi ve beyaz saçlarıyla daha yaşlı görünüyordu. Artık emekliydi, mütevazı bir emekli aylığıyla Brighton ya da Torquay'da soylu ama yoksul bir yaşam sürecekti. Ancak onun yerine, Adolf Hitler sayesinde, gayri resmi olarak <span class="t2">SOE</span>'yi temsil ettiği Lizbon'daki İngiliz Elçiliği'nde askeri ataşe olarak çalışıyordu.</p>

  <p>Alfama mahallesinin güneyindeki Lizbon Işıkları onun en sevdiği yerlerden biriydi. Devlin o sırada ortada görünmemesine karşın çaldığı piyanonun sesi duyuluyordu. Frear, farkında değildi, ama o sırada Devlin park mavi gözleriyle arkadaki boncuklu perdenin arasından onu seyrediyordu. Üzerinde beyaz keten bir takım vardı. Frear, Devlin'i ancak yanındaki tabureye oturup da bir bira ısmarladığı zaman farketti.</p>

  <p>«Bay Frear, değil mi?» Başıyla barmene işaret etti. «Jose sizin gemi işinde olduğunuzu söylüyor.»</p>

  <p>Frear neşeyle karşılık verdi. «Doğru. Şirketim yıllardır İngiltere'ye ihracat yapıyor.»</p>

  <p>«İhraç ettiğiniz şey İrlanda viskisi olsaydı...»</p>

  <p>«Korkarım size bu konuda yardım edemem.»</p>

  <p>Frear yine güldü. «Nöbetçi tugayı kravatı taktığınızın farkında mısınız, dostum?»</p>

  <p>«Öyle mi? Çok garip.» Devlin tatlı bir ifadeyle gülümsedi. «Bunu geçen hafta bitpazarındaki küçük bir dükkândan aldım.» Tabureden indi.</p>

  <p>«Bize bir şeyler çalmayacak mısınız?»</p>

  <p>«Daha sonra.» Devlin kapıya doğru yürüdü ve sırıtarak, «Binbaşı,» diye ekleyip dışarı çıktı.</p>

  <p><span class="t14">F</span>lamingo eski püskü bir bar ve lokantaydı. Berger'e bu dili çok iyi konuştuğu için her şeyi Eggar'a bırakması emredilmişti. Önce hiçbir şey bulamadılar. Evet, Devlin orada bir süre çalışmış, ama üç gün önce işten ayrılmıştı. Onların konuşmalarını duyan bir çiçekçi kadın araya girdi, İrlandalı Lizbon Işıkları adındaki başka bir barda çalışıyordu, çiçekçi kadın oraya uğradığında onu görmüştü ancak adam orada garsonluk değil piyanistlik yapıyordu. Eggar kadına bahşiş verdi ve dışarı çıktılar.</p>

  <p>«Orayı biliyor musun?» diye sordu Berger.</p>

  <p>«Ah, evet, iyi biliyorum. Buraya yakın. Ama seni uyarmalıyım, buraların müşterisi çok kabasabadır.»</p>

  <p>«Ayaktakımı bana hiç sorun olmaz. Hadi yolu göster.»</p>

  <p>Castelo de Sao Jorge'nin yüksek duvarları arasındaki dar sokaklardan geçip bir kilisenin önüne gelmişlerdi ki, Devlin ara sokakların birinden çıktı ve onların önünden geçip bir kafeye girdi.</p>

  <p>Onu görünce Eggar, «Aman Tanrım, bu o,» diye mırıldandı. «Tıpkı bu fotoğraftaki adam.»</p>

  <p>«Elbette o, sersem. Burası Lizbon Işıkları mı?»</p>

  <p>«Hayır, binbaşı, başka bir kafe. Alfama'daki en berbat yerlerden biri. Çingeneler, boğa güreşçileri, suçlular.»</p>

  <p>«İyi ki silahımız var. İçeri girdiğimizde tabancan sağ cebinde, elin de onun üstünde olsun.»</p>

  <p>«Ama General Schellenberg bize özellikle... »</p>

  <p>«Benimle tartışma. Şimdi bu adamı kaçırmaya hiç niyetim yok. Dediğim gibi yap ve beni izle.»</p>

  <p>Eggar, Berger'in peşinden gitar sesinin geldiği bara doğru yürümeye başladı.</p>

  <p>Akşam karanlığı basmasına karşın, içerisi aydınlık ve havadardı. Barın üzeri mermerdi ve eski tarz bir aynanın önüne şişeler dizilmişti. Beyaz badanalı duvarlarda ise boğa güreşi posterleri vardı. Tek gözü beyaz olan bodur çirkin barmen üzerinde önlük ve kirli bir gömlekle yüksek bir tabureye oturmuş gazete okuyordu. Vahşi görünüşlü dört kara çingene bir masada poker oynuyorlardı. Genç bir adam da duvara dayanmış gitar çalıyordu. Uzak bir masada elinde bir bardak birayla küçük bir kitap okuyan Devlin'den başka pek kimse yoktu. Kapı açıldı ve Berger peşinde Eggar'la birlikte içeri girdi. Berger kapı ağzında durunca sanki ölüm onları ziyarete gelmiş gibi gitarist çalmayı bıraktı ve herkes sustu. Berger kâğıt oynayan adamların yanından geçti, Eggar da onun solunda ilerliyordu.</p>

  <p>Devlin başını kaldırıp tatlı tatlı gülümseyerek sol eliyle bira bardağını kaldırdı.</p>

  <p>«Liam Devlin?» diye sordu Berger.</p>

  <p>«Ya siz kimsiniz?»</p>

  <p>«Ben Gestapo'dan Sturmbannführer Horst Berger.»</p>

  <p>«Tanrım, neden şeytanı göndermemişler?»</p>

  <p>«Düşündüğümden daha ufak tefekmişsin,» dedi Berger. «Düşkırıklığına uğradım.»</p>

  <p>Devlin yine gülümsedi. «Ben de hep öyle olurum, evlat.»</p>

  <p>«Bizimle gelmenizi isteyeceğim.»</p>

  <p>«Daha kitabımın yarısına geldim. Gece <span class="t11">Yar</span><span class="t11">ı</span><span class="t11">s</span><span class="t11">ı</span> <span class="t11">Mahkemesi,</span> İrlanda dilinde. İnanır mısınız, bunu geçen hafta bitpazarında küçük bir dükkânda buldum.»</p>

  <p>«Hadi!» dedi Berger.</p>

  <p>Devlin içkisini yudumladı. «Bana bir zamanlar Donegal'deki bir kilisede gördüğüm ortaçağ freskini anımsatıyorsun. Bütün insanların korkuyla kaçtığı bir adam. Adamın dokunduğu herkes vebaya yakalanıyor, anlatabildim mi?»</p>

  <p>«Eggar!» diye emretti Berger.</p>

  <p>Eggar cebinden tabancasını çıkarmaya çalışırken Devlin birden ateş etti. Elinde Walther tipi otomatik bir silah vardı. Bir kez daha ateş etti. Eggar sağ elinden vurulmuştu, haykırarak yere düştü ve çingenelerden biri onun yere düşen tabancasını aldı. Berger ceketinin iç cebinde taşıdığı Mauser'e elini uzatınca Devlin önündeki içkiyi onun yüzüne atıp masayı üzerine devirdi, masanın kenarları bacağına çarptığı için Alman sendeledi. Devlin bundan yararlanarak Walther'in ağzını onun boğazına dayayarak Berger'in ceketinin iç cebindeki Mauser'i çıkarıp barın üzerine fırlattı.</p>

  <p>«Sana bir armağan, Barbosa.» Barmen sırıtarak Mauser'i aldı. Çingeneler de ayağa kalkmışlardı, ikisinin elinde bıçak vardı. «Gelmek için kötü bir yer seçmişsiniz,» dedi Devlin. «Gerçekten kötü bir seçim. Burada insanın başına neler gelebileceğini hiç duymadınız mı? Boğa güreşçilerinin çoğu burdadır. Barbosa'nın gözüne bakın.»</p>

  <p>Berger'in yüzündeki ifade yeterliydi. Devlin kitabı cebine atıp Walther'i onun bacağına dayadı ve Eggar'ın eline uzandı. «Birkaç eklem parçalanmış. Bir doktora ihtiyacın olacak.»</p>

  <p>Walther'i cebine koyup gitmek için döndü. Tam o sırada Berger birden fırlayıp ellerini uzatarak onun üzerine atıldı. Devlin eğildi ve Berger'i sol dizkapağının altından yakaladı. Yüzüne bir tekme atıp onu bara itti. Berger zar zor ayağa kalkmaya çalışınca çingeneler gülmeye başladılar.</p>

  <p>Devlin başını salladı. «Bak, evlat, ikiniz de kendinize başka bir iş bulsanız daha iyi olur.» Ve dönüp dışarı çıktı.</p>

  <p>Schellenberg küçük tedavi odasına girdiğinde elçiliğin doktoru Eggar'ın sağ elini bandajlıyordu.</p>

  <p>«Nasıl, doktor?» diye sordu Schellenberg.</p>

  <p>«Yaşayacak.» Doktor bandajlama işini bitirdikten sonra sargı bezini düzgün bir biçimde kesti. «Parmak eklemleri yaralanmış. Bükmekte zorluk çekebilir.»</p>

  <p>«Bize biraz izin verebilir misiniz?» Doktor başını salladı ve dışarı çıktı. Schellenberg bir sigara yakıp masanın kenarına oturdu. «Sanırım Devlin'i buldunuz?»</p>

  <p>«Herr Generalin olanlardan haberi yok mu?» diye sordu Eggar.</p>

  <p>«Berger'le henüz konuşmadım. Yalnızca eski bir taksiyle döndüğünüzü duydum. Şimdi bana her şeyi anlat.»</p>

  <p>Eggar bir yandan acı bir yandan da öfke duyarak olanları anlattı.</p>

  <p>«Beni dinlemedi, Herr General. Bildiğini okudu.»</p>

  <p>Schellenberg elini onun omzuna koydu. «Senin hatan değil, Eggar. Binbaşı Berger başına buyruk hareket ediyor. Bir ders almasının vakti gelmişti.»</p>

  <p>«Oh, Devlin bu işi halletti. Son gördüğümde, binbaşının yüzü hiç de iyi görünmüyordu.»</p>

  <p>«Öyle mi?» Schellenberg gülümsedi. «İyi olmuş.»</p>

  <p><span class="t14">B</span>erger belden yukarısı çıplak bir halde kendisine ayrılan küçük odanın lavabo aynasında yüzünü inceliyordu. Sol gözü morarmış, burnu da şişmişti. Schellenberg içeri girip kapıyı kapattı.</p>

  <p>«Demek emirlerime karşı geldiniz.»</p>

  <p>«Ben ne gerekiyorsa onu yaptım. Onu elimden kaçırmak istemiyordum.»</p>

  <p>«Ama o sizden daha iyiydi. Sizi bu konuda uyarmıştım.»</p>

  <p>Berger'in yüzünde öfke dolu bir ifade vardı.</p>

  <p>«O küçük İrlandalı domuza gelecek sefere gününü göstereceğim.»</p>

  <p>«Hayır, göstermeyeceksiniz, çünkü şu andan itibaren her şeyi kendim halledeceğim. Tabii eğer Reichsführer'e bu adamı sizin aptallığınız yüzünden elimizden kaçırdığımı bildirmemi istemiyorsanız.»</p>

  <p>Berger, Schellenberg'e döndü. «General Schellenberg, itiraz ediyorum.»</p>

  <p>«Benimle konuşurken hazırolda durun, Sturmbannführer.»</p>

  <p>Berger kendisine söyleneni yaptı.</p>

  <p>«<span class="t2">SS</span>'e katılırken bir yemin ettiniz. Führer'imize ve amirlerimize boyun eğme yemini ettiniz. Öyle değil mi?»</p>

  <p>«Evet, Brigadeführer.»</p>

  <p>«Güzel, demek anımsıyorsunuz. Bunu bir daha da unutmayın. Yoksa sonu fena olur.» Gidip kapıyı açtı ve başını salladı. «Çok kötü görünüyorsunuz, binbaşı. Yemeğe inmeden önce yüzünüze biraz çekidüzen vermeye çalışın.»</p>

  <p>O dışarı çıktıktan sonra Berger aynaya dönüp usulca, «Piç herif!» diye fısıldadı.</p>

  <p><span class="t14">L</span>iam Devlin ağzında bir sigara ve yanında bir kadeh şarapla Lizbon Işıkları'nda piyanonun başında oturuyordu. Saat ondu, yani Noel'e yalnızca iki saat kalmıştı ve kafe neşeli bir kalabalıkla doluydu. Devlin <span class="t11">'Caddedeki Ay</span><span class="t11">ı</span><span class="t11">ş</span><span class="t11">ığı</span><span class="t11">'</span> adında oldukça ağır bir parça çalıyordu. Schellenberg'i içeri girer girmez farketti. Onu tanımıyordu, ama adamın tipi dikkatini çekmişti. Onun bara gidip bir kadeh şarap aldığını gördü ve kendisine yaklaştığını farkedince bakışlarını başka yana çevirdi.</p>

  <p>«<span class="t11">'Caddedeki Ay</span><span class="t11">ı</span><span class="t11">ş</span><span class="t11">ığı</span><span class="t11">'</span>. Bu şarkıyı çok severim.» dedi Schellenberg ve bir zamanlar İngiltere'nin en gözde şarkıcısını anımsayarak, «Al Bowlly'nin en iyi parçalarından biri,» diye ekledi.</p>

  <p>«Londra'da bir hava saldırısı sırasında ölmüştü. Biliyor muydunuz?» diye sordu. Devlin.</p>

  <p>«Sirenler çaldığında başkaları gibi bodruma inememiş. Onu yatağında ölü bulmuşlar.»</p>

  <p>«Yazık,» dedi Schellenberg.</p>

  <p>«Sanırım bu sizin hangi tarafta olduğunuza bağlı.»</p>

  <p>Devlin 'Londra'da Sisli Bir Gün'e geçti. «Pek çok yeteneği olan birisiniz, Bay Devlin,» dedi Schellenberg.</p>

  <p>«Vasat bir bar piyanistiyim o kadar. Boşa geçmiş bir gençliğin meyvaları.» Tek eliyle çalmaya devam ederek şarabına uzandı. «Peki ya siz kimsiniz?»</p>

  <p>«Adım Schellenberg, Walter Schellenberg. Belki duymuş olabilirsiniz.»</p>

  <p>«Elbette, duydum.» Devlin sırıttı. «Berlin'de bunu duyacak kadar uzun yaşadım. Şimdi generalsiniz değil mi? <span class="t2">SD</span>'de. Acaba sizin bu akşam bana gelen o iki salakla bir ilginiz var mı?»</p>

  <p>«Bunun için çok üzgünüm, Bay Devlin. Vurduğunuz adam elçilikte polis ataşesidir. Öbürü de Binbaşı Berger, Gestapo. Yalnızca Reichsführer emrettiği için benimle birlikte.»</p>

  <p>«Aman Tanrım, yine şu Himmler'e mi çattık? Onu son gördüğümde, benden pek hoşlanmıyordu.»</p>

  <p>«Ama şimdi size ihtiyacı var.»</p>

  <p>«Ne için?»</p>

  <p>«Bizim için İngiltere'ye gideceksiniz, Bay Devlin. Daha doğrusu, Londra'ya.»</p>

  <p>«Yo, teşekkürler. Bu savaşta Alman Haberalma Örgütü için iki kez çalıştım, İlkinde İrlanda'da neredeyse beynim dağılıyordu.» Alnının yanındaki kurşun yarasını gösterdi.</p>

  <p>«İkincisinde de Norfolk'da omzunuza bir kurşun yediniz ve Kurt Steiner'i bırakarak güç bela kurtuldunuz.»</p>

  <p>«Ah, demek bunu biliyorsunuz?»</p>

  <p>«Kartal Harekâtı'nı mı? Ah, evet.»</p>

  <p>«Albay iyi bir adamdı. Pek Nazi sayılmazdı...»</p>

  <p>«Ona ne olduğunu duydunuz mu?»</p>

  <p>«Elbette. Max Radl kalp krizi geçirdikten sonra onu da benim Hollanda'da kaldığım hastaneye getirdiler. İngiltere'deki haberalma kaynaklarından Steiner'in Churchill'i kaçırmaya çalışırken Meltham Malikânesi denilen bir yerde öldürüldüğünü öğrenmiş.»</p>

  <p>«Yanlış olan iki nokta var,» dedi Schellenberg. «Radl'ın bilmediği iki şey. O hafta sonu oradaki kişi Churchill değildi. Churchill o sırada Tahran Konferansı'na gidiyordu. Oradaki onun kopyasıydı. Bir aktör.»</p>

  <p>«Aman Tanrım!» Devlin çalmayı bıraktı.</p>

  <p>«Daha da önemlisi, Kurt Steiner ölmedi. Şu anda yaşıyor, iyi ve Londra Kalesi'nde. Zaten sizin İngiltere'ye gitmenizi de bunun için istiyorum. Bana onu sağsalim Reich'a geri getirme görevi verildi ve bunu yapmak için üç haftadan az zamanım var.»</p>

  <p><span class="t14">F</span>rear kafeye birkaç dakika önce gelmişti, Schellenberg'i hemen tanıdı. Garsonu çağırıp bir bira ısmarladı ve arka bahçeye çıkan iki adamı seyretmeye başladı. İrlandalıyla Alman bir masaya oturup Tagus'taki gemilerin ışıklarına bakmaya başladılar.</p>

  <p>«Savaşı kaybettiniz, general,» dedi Devlin. «Neden hâlâ vazgeçmiyorsunuz?»</p>

  <p>«Bu lanet savaş bitene dek hepimiz elimizden geleni yapmalıyız. Hep dediğim gibi, atlıkarınca bir kez hareket etti mi atlamak zordur. Oynadığımız bir oyun.»</p>

  <p>«Şu ilerde bizi seyreden beyaz saçlı İrlandalı gibi,» dedi Devlin.</p>

  <p>Schellenberg rasgele çevresine bakındı. «Kim olabilir?»</p>

  <p>«Gemi işinde olduğunu söylüyor. Adı Frear. Arkadaşlarım onun buradaki İngiliz Elçiliği'nde askeri ataşe olduğunu söylüyorlar.»</p>

  <p>Schellenberg, «Öyle mi?» diye sakin bir tavırla devam etti. «Neyse, bu işle ilgileniyor musunuz?»</p>

  <p>«Neden ilgileneyim ki?»</p>

  <p>«Para. Kartal Harekâtı'ndaki işiniz için Cenevre'deki bir bankaya sizin adınıza yirmi bin pound yatırıldı.»</p>

  <p>«Şimdi de beş parasız buradayım.»</p>

  <p>«Yirmi beş bin pound, Bay Devlin. Dilediğiniz yere yatırılacak.»</p>

  <p>Devlin bir sigara yakıp arkasına yaslandı. «Onu ne için istiyorsunuz? Bu zahmete neden giriyorsunuz?»</p>

  <p>«Bir güvenlik sorunuyla ilgili.»</p>

  <p>Devlin kaba bir tavırla güldü. «Saçmalamayın, General Benim yine İrlanda'daki gibi bir işe girmemi istiyor, ama bana bir şey anlatmıyorsunuz.»</p>

  <p>«Pekâlâ. Yirmi bir ocakta Fransa'da bir toplantı var. Führer, Rommel, Canaris ve Himmler. Führer Kartal Harekâtı hakkında hiçbir şey bilmiyor. Reichsführer, Steiner'in de o toplantıda bulunmasını istiyor. Onu Führer'le tanıştıracak.»</p>

  <p>«Peki, bunu neden yapmak istiyor?»</p>

  <p>«Steiner'in görevi başarısızlıkla sonuçlandı, ama o İngiliz topraklarındaki bir savaşta Alman askerlerine başkanlık etti. Bir Reich kahramanı.»</p>

  <p>«Eeee?»</p>

  <p>«Üstelik Reichsführer'le Amiral Canaris her zaman aynı fikirde olmazlar.» Omuzlarını silkti. «Onun kaçışının <span class="t2">SS</span> tarafından düzenlenmiş olması... »</p>

  <p>«Canaris'i kötü duruma düşürecek.» Devlin başını salladı. «Ne ekip. Ben onları pek önemsemiyorum, ama Kurt Steiner başka konu. O büyük bir adam. Ama o uğursuz Londra Kalesi... » Başını salladı.</p>

  <p>«Onu orada tutmayacaklar,» dedi Schellenberg. Bence onu Londra'da güvenli bir yere götürecekler.»</p>

  <p>«Peki, bunu nasıl öğrenebilirsiniz?» «Londra'daki İspanyol Elçiliği'nde çalışan bir ajanımız var.»</p>

  <p>«Onun çift taraflı çalışmadığından emin olabilir misiniz?»</p>

  <p>«Bu durumda evet.» Devlin kaşlarını çatınca, Schellenberg «Otuz bin pound,» diyerek gülümsedi. «Ben işimde başarılıyımdır, Bay Devlin. Sizin için işe yarayacak bir plan hazırlayacağım.»</p>

  <p>Devlin başını salladı. «Düşüneceğim.» Ayağa kalktı.</p>

  <p>«Ama zamanımız kısıtlı. Berlin'e dönmem gerek.»</p>

  <p>«Benim de düşünmem gerek. Üstelik Noel'deyiz. Barbosa adında bir dostumun işlettiği bir boğa çiftliğine gitmeye söz verdim. Barbosa İspanya'da büyük bir torero'ydu. Üç gün sonra geri döneceğim.»</p>

  <p>Schellenberg onu ikna etmeye çalıştı. «Ama Bay Devlin... »</p>

  <p>«Eğer beni istiyorsanız, beklemek zorundasınız.» Devlin, Schellenberg'in omzuna hafifçe vurdu. «Hadi, Walter, Lizbon'da Noel. Müzik, ışıklar, güzel kızlar. Şu anda Berlin'de karartma vardır ve bahse girerim kar yağıyordur. Hangisini tercih ederdiniz? Orayı mı burayı mı?»</p>

  <p>Schellenberg beceriksizce gülmeye başladı ve o sırada arkalarında oturan Frear ayağa kalkıp gitti. Noel gününün sabahı Dougal Munro bazı acil işler nedeniyle <span class="t2">SOE</span> merkez bürosundaki odasındaydı. Tam çıkmak üzereyken Jack Carter topallayarak içeri girdi. Öğlen olmuştu.</p>

  <p>«Umarım acildir, Jack,» dedi Munro. «Çünkü Garrick'te arkadaşlarla Noel yemeği yiyeceğim.»</p>

  <p>«Bunu bilmek istersiniz diye düşündüm, efendim.» Carter ona bir kâğıt uzattı. «Lizbon'daki adamımız Binbaşı Frear'den. Dostumuz Devlin hakkında.»</p>

  <p>Munro durdu. «Ne olmuş ona?»</p>

  <p>«Dün gece Lizbon'daki bir kulüpte bilin bakalım kiminleymiş? Walter Schellenberg.»</p>

  <p>Munro masasına oturdu. «Walter şimdi de ne işler karıştırıyor acaba?»</p>

  <p>«Tanrı bilir, efendim.»</p>

  <p>«Şeytan bilir demek daha doğru. Frear'e hemen haber verin. Schellenberg'in neler yaptığını takip etsin. Eğer Devlin'le birlikte Portekiz'den ayrılırlarsa, bunu hemen bilmek istiyorum.»</p>

  <p>Carter, «Derhal efendim,» diyerek dışarı çıktı.</p>

  <p><span class="t14">N</span>oel'de bir parça kar yağdı, ama 27 aralık akşamı Jack Carter, <span class="t2">SOE</span> yakınlarındaki Portman Meydanı'nın az ötesinde dar bir sokağa döndüğünde Londra'da yağmur yağıyordu. Vargas'dan telefon gelince burada buluşmaya karar vermişti. Kafenin adı Mary'nin Kileri'ydi. Karartma vardı, ama içerisi Noel süsleriyle ışıl ısıldı.</p>

  <p>Akşamın erken saatlerinde, yalnızca üç dört müşteri vardı.</p>

  <p>Vargas köşede oturmuş, kahvesini yudumlayıp gazetesini okuyordu. Lacivert bir palto giymişti, masanın üzerinde de bir şapka duruyordu. Esmer teni, içeri çökük yanakları ve incecik bir bıyığı vardı, briyantinli saçları ortadan ayrılmıştı.</p>

  <p>«Umarım sizi rahatsız etmedim, senyor,» dedi Vargas.</p>

  <p>«Berlin'deki kuzenimden haber aldım.»</p>

  <p>«Evet?»</p>

  <p>«Steiner hakkında bilgi istiyorlar. Bir kurtarma operasyonu hazırlıyorlar.»</p>

  <p>«Emin misin?»</p>

  <p>«Mesaj böyleydi. Onun nerede olduğuyla ilgili bütün bilgileri istiyorlar. Görünüşe göre, onu Kale'den çıkaracağınızı düşünüyorlar.»</p>

  <p>«Onlar kim? Abwehr mi?»</p>

  <p>«Hayır. <span class="t2">SD</span>'den General Schellenberg bu işi yönetiyor. En azından kuzenim onun için çalışıyor.»</p>

  <p>Carter başını sallayarak ayağa kalktı. «Beni saat on birde her zamanki numaradan aramanı istiyorum, dostum, bu işi başar.» Öne eğildi. «Bu iş çok büyük, Vargas. Zekiysen çok para kazanacaksın demektir.»</p>

  <p>Arkasını döndü ve Baker Caddesi'nde sakat bacağıyla olabildiğince hızla yürümeye başladı.</p>

  <p><span class="t14">A</span>ynı anda Lizbon'da Walter Schellenberg Alfama'da Lizbon Işıkları'na doğru giden dik yokuşu çıkıyordu.</p>

  <p>Henüz oraya varmamış olmasına karşın müzik sesini duyabiliyordu. İçeri girdiğinde barmenle piyanonun başında oturan Devlin'in dışında kimse yoktu.</p>

  <p>İrlandalı durup sigarasını yaktı ve gülümsedi. «Noel'iniz iyi geçti mi, general?»</p>

  <p>«Daha kötüsü de olabilirdi. Ya sizin?»</p>

  <p>«Boğalar çok iyiydi. Hatta biri üzerimden geçti. Çok içmiştim.»</p>

  <p>«Tehlikeli bir oyun.»</p>

  <p>«Pek değil. Portekiz'de boğaların boynuzlarını sarıyorlar. Kimse ölmüyor.»</p>

  <p>«İlginç.»</p>

  <p>«Evet, şarap, üzüm, boğalar ve bol bol da güneş, işte ben Noel'i böyle geçirdim, general.»</p>

  <p>Yine 'Caddedeki Ayışığı'nı çalmaya başladı. «Ve hava saldırısında ölen Al Bowlly'yi, Londra'yı, Londra' nın sisli sokaklarını düşündüm. Garip değil mi?»</p>

  <p>Schellenberg içinde kabaran heyecanı hissedebiliyordu. «Gidecek misiniz?»</p>

  <p>«Bir şartla. Her şeyin çok emin olmadığını düşünürsem son dakikada bile fikrimi değiştirebilirim.»</p>

  <p>«Kabul.»</p>

  <p>Devlin ayağa kalktı ve terasa doğru yürüdüler.</p>

  <p>«Sabah Berlin'e uçacağız,» dedi Schellenberg.</p>

  <p>«Siz uçacaksınız, general, ben değil.»</p>

  <p>«Ama Bay Devlin... »</p>

  <p>«Bu oyunda her şeyi düşünmek zorundasınız, bunu biliyorsunuz. Şuraya bakın.» Frear dışarıdaki masaları silen bir garsonla konuşuyordu. «Yaşlı Frear'in gözü hep üzerimde. Beni büyük Walter Schellenberg'le konuşurken gördü. Herhalde bunu Londra'ya çoktan bildirmiştir.»</p>

  <p>«O halde ne öneriyorsunuz?»</p>

  <p>«Berlin'e dönüp hazırlıklara başlayın. Yapacağınız pek çok iş olacak. Benim için gerekli kâğıtları, parayı filan hazırlayın. Ben daha güvenilir olduğu için demiryoluyla geleceğim. Lizbon'dan Madrid'e gelip sonra da Paris ekspresine bineceğim. Eğer uygunsa oradan bana bir uçak ayarlayın, olmazsa trenle devam ederim.»</p>

  <p>«Bu en azından iki gününüzü alacak.»</p>

  <p>«Dediğim gibi, sizin de yapacak işleriniz olacak. Bana olmadığını söylemeyin.»</p>

  <p>Schellenberg başını salladı. «Haklısınız. O halde bunun şerefine bir içki içelim. İngiltere'deki işimize.»</p>

  <p>«Tanrı aşkına, öyle söylemeyin, general. Geçen sefer biri yine aynı sözcükleri kullanmıştı. Ne olduğunu biliyorsunuz.»</p>

  <p>«O halde kendimize içelim, Bay Devlin. Ben sizin şerefinize içerim, siz de benim.»</p>

  <p>İçeri girdiler. Munro, Haston Place'deki dairesinde masasına oturmuş, dikkatle Carter'la Vargas arasında geçen konuşmanın özetini dinliyordu. Başını salladı.</p>

  <p>«Bilmecenin iki parçası, Jack. Schellenberg, Steiner'i kurtarma işiyle ilgileniyor ve Schellenberg şimdi nerede? Lizbon'da Liam Devlin'le gezip tozuyor. Şimdi bu sence ne demek?»</p>

  <p>«Devlin'i de işe sokmak istiyor, efendim.»</p>

  <p>«Elbette. Müthiş bir adam.»</p>

  <p>Munro başını salladı. «Bu bazı ilginç olasılıklar doğurabilir.»</p>

  <p>«Ne gibi?»</p>

  <p>Munro yine başını salladı. «Yalnızca yüksek sesle düşünüyordum. Steiner'i başka bir yere götürmeyi düşünmenin zamanı geldi. Ne önerirsin?»</p>

  <p>«Kensington'daki Londra Hapishanesi var,» dedi Carter.</p>

  <p>«Saçmalama, Jack. Orası Luftwaffe havacıları gibi savaş esirlerini bir süre tutmak için kullanılıyordu.»</p>

  <p>«Cockfosters var, efendim, ama orası da bir hapishane. Bir de Wandsworth Hapishanesi'nin karşısındaki okul var. Birkaç Alman ajanı orada tutulmuştu.»</p>

  <p>Munro bu fikri de beğenmeyince Carter saymaya devam etti.</p>

  <p>«Tabii Hampshire'deki Mytchett Place de var. Orayı Hess için minyatür bir kaleye dönüştürmüşlerdi.»</p>

  <p>«Ve adam orada o görkem içinde öyle yalnızdı ki, bin dokuz yüz kırk bir haziranında balkondan atlayarak kendini öldürmeye çalıştı. Hayır, orası da olmaz.»</p>

  <p>Munro pencereye gidip dışarı baktı. Yağmur artık sulu kara dönmüştü.</p>

  <p>«Sanırım dostumuz Steiner'le görüşmenin zamanı geldi. Bunu yarın yapabiliriz.»</p>

  <p>«Peki, efendim. Ben ayarlarım.»</p>

  <p>Munro, Carter'a döndü. «Devlin'in dosyada bir fotoğrafı var mı?»</p>

  <p>«Pasaport fotoğrafı var, efendim. Norfolk'tayken yabancı olduğu için bir kayıt formu doldurması gerekmişti. İrlandalılar için pasaport fotoğrafı bir zorunluluk. Özel Şube'den aldık, pek iyi bir fotoğraf değil.»</p>

  <p>«Hep böyle olur.» Munro birden gülümsedi. «Buldum, Jack. Steiner'i nerede tutacağımızı buldum. Wapping'teki o yer. St. Mary Manastırı.»</p>

  <p>«O manastır mı, efendim? Ama orası rahipler tarafından yönetilen bir misafirhane.»</p>

  <p>«Orada yaralılarla da ilgileniyorlar, öyle değil mi? Örneğin, kaza geçiren cesur RAF pilotları.»</p>

  <p>«Evet, efendim.»</p>

  <p>«Ayrıca şubatta yakalanan o Abwehr ajanını unutuyorsun. Hani Özel Şube'yle MI5'in Bayswater'da yakalamaya çalıştıkları sırada göğsünden vurulan ajan. Onu da orada iyileştirip sorguya çektiler. Raporları görmüştüm. MI5'in orayı pek sık kullanmadığını biliyorum. Harika olacak. On yedinci yüzyılda inşa edilmiş bir manastır. Çevresi duvarlarla çevrili. Tıpkı bir kale gibi.»</p>

  <p>«Ben orayı hiç görmedim, efendim.»</p>

  <p>«Ben gördüm. Garip bir yer. Uzun yıllar Protestan mezhebine ait bir manastırdı, ancak sonra zamanla bazı dindar muhafazakâr sanayiciler orayı evsizler için bir yurt haline getirdiler. Sonra da yıllarca boş kaldı ve bin dokuz yüz onda iyiliksever biri orayı satın aldı. Ve manastır Katolik mezhebine takdis edildi.» Coşkuyla başını salladı. «Evet, manastırın çok uygun olacağını düşünüyorum.»</p>

  <p>«Bir şey var, efendim. Bunun bir karşı casusluk, yani kesinlikle bir MI5 ve Özel Şube işi olduğunu unutmamalısınız.»</p>

  <p>«Haberleri olmadığı sürece sorun çıkmaz.» Munro gülümsedi. «Vargas telefon ederse, onu hemen gör. Üç dört gün beklendikten sonra kuzenine Steiner'in St. Mary Manastırı'na götürüleceğini söylesin.»</p>

  <p>«Gerçekten onları buraya davet mi ediyorsunuz, efendim?»</p>

  <p>«Neden olmasın, Jack? Yalnızca Devlin'i değil, onla bağlantısı olan herkesi yakalayacağız. Tek başına çalışıyor olamaz. Hayır, her türlü olasılık var. Hadi sen işe başla.»</p>

  <p>«Peki, efendim.»</p>

  <p>Carter topallaya topallaya kapıya doğru giderken Munro «Ne kadar aptalım,» dedi. «Az kalsın unutuyordum. Walter Schellenberg bu bilgi için bir kaynak isteyecektir. Uygun bir şey bulmalıyız.»</p>

  <p>«Bir öneride bulunabilir miyim, efendim?»</p>

  <p>«Elbette.»</p>

  <p>«Jose Vargas eşcinsel, efendim, ve şu anda Kale'de görevli bir grup İskoçyalı nöbetçi var. Vargas onlardan biriyle birlikte Kale'nin yakınlarında askerlerin sık sık uğradıkları meyhanelerden birine gitmiş olabilir.»</p>

  <p>«Çok güzel, Jack. Harika. Hemen işe başla.»</p>

  <p><span class="t14">F</span>rear, Lizbon'un dışındaki havalimanında kalabalığın içinde Schellenberg'le Berger'in uçağa binişlerini izledi ve uçak kalkana dek orada bekledi. Ondan yarım saat sonra, Lizbon Işıkları'na gidip bara oturdu. Bir bira ısmarlayıp barmene, «İrlandalı dostumuz bugün nerde?» diye sordu.</p>

  <p>«Aaa, o mu? Gitti.» Barmen omuzlarını silkti. «Adam tam bir başbelasıydı. Patron onu kovdu. Dün gece burda bir müşteri vardı. İyi biri. Sanırım, bir Alman. Devlin bu adamla kavga etti. Neredeyse yumruk yumruğa geldiler. Patron da onu kovdu.»</p>

  <p>«Deme! Acaba şimdi n'apacak?»</p>

  <p>«Alfama'da pek çok bar var, senyor.»</p>

  <p>«Evet, bu konuda haklısın.» Frear birasını bir dikişte bitirdi. «Eh, artık ben gideyim.»</p>

  <p>O gittikten sonra Devlin barın arka tarafındaki boncuklu perdenin arkasından çıktı. «Aferin, Jose. Hadi şimdi birlikte bir veda içkisi içelim.»</p>

  <p>Öğleden sonra Carter içeri girdiğinde, Munro <span class="t2">SOE</span> merkez bürosundaki odasında masasının başındaydı.</p>

  <p>«Frear'den bir haber daha geldi, efendim. Schellenberg bu sabah uçakla Berlin'e gitmek üzere yola çıkmış, ama Devlin onunla birlikte değilmiş.»</p>

  <p>«Eğer Devlin düşündüğüm kadar zekiyse, Jack, başından beri Frear'i farketmiştir. Lizbon gibi bir yerde kimseden habersiz askeri ataşelik yapamazsın.»</p>

  <p>«Yani o da başka bir yoldan mı Berlin'e gitti, efendim?»</p>

  <p>«Kesinlikle. Ama ne kadar tilki olsa, yine de boşuna.» Munro gülümsedi. «Rivera ve Vargas elimizde, bu da biz her zaman için bir adım öndeyiz demektir.»</p>

  <p>«O halde şimdi ne yapacağız, efendim?»</p>

  <p>«Bekleyeceğiz, Jack, bekleyip onların ne yapacaklarını göreceğiz. Steiner'le buluşma işini ayarladın mı?»</p>

  <p>«Evet, efendim.»</p>

  <p>Munro pencereye gitti. Sulu kar yağmura dönüşmüştü.</p>

  <p>«Anlaşılan sis bastıracak. Uğursuz hava.» İçini çekti.</p>

  <p>«Ne savaş, ama, Jack, ne savaş.»</p>
</body>
</html>
