<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title>ON DÖRDÜNCÜ BÖLÜM</title>
</head>

<body>
  <h2><span class="t21">ON DÖRDÜNCÜ BÖLÜM</span></h2>

  <p><span class="t14">«B</span>akın rüzgâr neler getirmiş,» dedi Devlin.</p>

  <p>Steiner sakin bir tavırla, «Kim bu adamlar?» diye sordu.</p>

  <p>«İriyarı çirkin olanı Jack Carver. Londra'nın çoğu ondan sorulur. Koruma, kumar ve fuhuştan namusuyla para kazanıyor.»</p>

  <p>«Çok komik,» dedi Carver.</p>

  <p>«İninden çıkmış gibi görünen de kardeşi Eric.»</p>

  <p>«Sana göstereceğim.» Eric öfkeden kudurmuş gibi onun üzerine yürüyordu. «O arkadaşınla yeğenine verdiğimiz dersi sana da vereceğiz.»</p>

  <p>Devlin birden ter boşandığını hissetti. «Ne diyorsun sen?»</p>

  <p>«Bu kez oyun oynamak yok,» dedi Carver. «Pantolonunun altındaki tabancayı kontrol et, Eric.»</p>

  <p>Eric eğilip Devlin'in Smith-Wesson'unu aldı.</p>

  <p>«Bir kez daha yemezler, kurnaz sersem.»</p>

  <p>«Arkadaşlarıma ne oldu?»</p>

  <p>Carver keyiflenmişti. Cebinden bir puro çıkardı ve ucunu ısırıp ağzına aldı.</p>

  <p>«Seni aramaları için bütün adamlarımı saldım, evlat. Bir şey bulamadılar, ama son anda şansımız yaver gitti. Eric küçük kuşu geçen akşam Wapping High Street'te görmüş.»</p>

  <p>«Sonra?»</p>

  <p>«Hemen senin arkandan onlara küçük bir ziyarette bulunduk. Biraz sohbetten sonra da burdayız işte.»</p>

  <p>«Arkadaşım her şeyi hemen anlatıverdi, öyle mi? Buna inanmak biraz zor.» Steiner'e döndü. «Öyle değil mi, yarbay?»</p>

  <p>«Evet.»</p>

  <p>Carver, «Yo, onu suçlamamalısınız,» diyerek çakmağını çıkarıp purosunu yaktı. «Yani yeğeni için kaygılandı. Bu yüzden de doğru olanı yaptı.»</p>

  <p>«Yine de bunun onlara bir yararı olmadı.» Eric sadistçe gülümsüyordu. «Kıza ne olduğunu bilmek ister misin? Benden kaçmaya çalışırken mendireğin üstüne düşüp boynunu kırdı.»</p>

  <p>«Ya Michael?»</p>

  <p>«Onu vurdum. Köpeklere de böyle yapmazlar mı?»</p>

  <p>Devlin ona doğru yürüdü, yüzünde korkunç bir ifade vardı.</p>

  <p>«Öldünüz, ikiniz de öldünüz artık.»</p>

  <p>Carver gülümsemeyi kesti. «Biz değil, dostum, sen öldün. Dahası, kurşunu beline sıkacağım ki yavaş yavaş geber.»</p>

  <p>O sırada Shaw yine kendine geldi ve gözlerini açıp çevresine baktı.</p>

  <p>«Yine neler oluyor?»</p>

  <p>Aynı anda odanın kapısı açıldı ve Lavinia elinde tepsiyle içeri girdi, Asa da yanındaydı.</p>

  <p>«Herkese çay getirdim.»</p>

  <p>Ama odadakileri görünce donakaldı.</p>

  <p>«İkiniz de olduğunuz yerde kalın,» dedi Carver;</p>

  <p>Lavinia çok korkmuştu, ama bir şey söylemedi.</p>

  <p>Dougal Munro onu sakinleştirmeye çalıştı. «Sakin ol, canım. Sakin ol.»</p>

  <p>Shaw ayağa kalkıp gözleri kançanağına dönmüş bir halde yalpalayarak peltek peltek konuşmaya başladı.</p>

  <p>«Pis domuzlar. Siz kim olduğunuzu sanıyorsunuz da ellerinizde silahlarla evime geliyorsunuz?»</p>

  <p>«Bir adım daha atarsan, ölürsün, sersem,» dedi Carver.</p>

  <p>Lavinia hemen ağabeyine bağırdı, «Dediğini yap, Max.»</p>

  <p>Elindeki tepsiyi yere atıp ağabeyine doğru atıldı. Onun hareket ettiğini gören Carver refleks olarak kadını vurdu. Maxwell Shaw öfkeyle haykırarak üzerine gelince dönüp ona da iki el ateş etti.</p>

  <p>Asa, Lavinia'nın yanında dizlerinin üzerine çöküp baktı. «Ölmüş.»</p>

  <p>Carver yüzünü buruşturarak, «Sizi uyarmıştım, öyle değil mi?» dedi.</p>

  <p>«Evet, Bay Carver, uyarmıştınız,» dedi Kurt Steiner. Sonra da elini Devlin'in çantasına götürerek susturuculu Walther'i buldu ve hemen ateş etti. Kurşun Carver'ın alnının tam ortasına isabet etmişti, hemen olduğu yere yığılıverdi.</p>

  <p>Eric, «Jack!» diye haykırarak ileri atıldı, ama Devlin onu bileğinden yakalayarak tabancayı yere düşürttü.</p>

  <p>«O kızı öldürdüğünü mü söylüyordun sen bana?»</p>

  <p>Eğilip yerden Maxwell Shaw'in av tüfeğini aldı. Eric dehşete düşmüştü.</p>

  <p>«O bir kazaydı. Kaçarken oldu. Parmaklıklardan aşağı düştü.»</p>

  <p>Perdeler rüzgârdan açılmışlardı. Eric geri geri terasa çıktı.</p>

  <p>Devlin, «Ama kaçmasının nedeni neydi?» diye sorup tüfeğin horozunu çekti ve Eric'in, «Hayır!» diye haykırmasına aldırmadan ateş etti. Küçük Carver terastan aşağı düştü.</p>

  <p><span class="t14">C</span>hernay'de saat neredeyse iki olmak üzereydi. Leber kendisine seslendiğinde Schellenberg telsiz odasında köşedeki iskemlede kestiriyordu.</p>

  <p>«Şahin arıyor, general...»</p>

  <p>Schellenberg hemen ayağa fırladı. «Ne diyor?»</p>

  <p>«Yine hava durumunu soruyor. Ona burda havanın çok kötü olduğunu söyledim.»</p>

  <p>«Eee?»</p>

  <p>«Bir dakika, general, yine arıyorlar.» Dikkatle dinledikten sonra başını kaldırdı. «Artık daha fazla bekleyemeyeceğini söylüyor. Yola çıkıyormuş.»</p>

  <p>Schellenberg başını salladı. «İyi şanslar dile bari.»</p>

  <p>Böyle dedikten sonra da dışarı çıktı. Sis amansız bir biçimde artmıştı. Schellenberg paltosunun yakalarını kaldırıp havaalanında amaçsızca dolaşmaya başladı. Aşağı yukarı aynı saatlerde, Horst Berger, Belle Ile'de kendisine ayrılan odada pencerenin kenarında oturuyordu. Sabah yaklaştığı için uyuyamaz olmuştu, bu yüzden pencereyi açıp karanlıkta yağmur sesini dinleyerek orada oturuyordu. Birden kapısı vurulup açılınca içeri ışık girdi. Nöbetçi <span class="t2">SS</span> erlerinden biri kapıdaydı.</p>

  <p>Alçak sesle, «Sturmbannführer?» diye seslendi.</p>

  <p>«Burdayım. Ne var?»</p>

  <p>«Reichsführer sizi istiyor. Şu anda dairesinde sizi bekliyor.»</p>

  <p>«Beş dakika sonra orda olurum.» Adam dışarı çıktı. Berger kapıyı vurup içeri girdiğinde Himmler dairesinin oturma odasında üzerinde üniformasıyla şöminenin yanında duruyordu. Onu görünce döndü.</p>

  <p>«Ah, geldin demek.»</p>

  <p>«Reichsführer'im?»</p>

  <p>«Führer uyuyamıyormuş. Beni çağırttı. Üstelik seni de yanımda getirmemi istemiş.»</p>

  <p>«Reichsführer'im, acaba önemli bir şey mi var dersiniz?»</p>

  <p>«Sanmam,» dedi Himmler. «Führer'in sağlığı bir süredir bozuk. Uykusuzluk da pek çok sorulundan yalnızca birisi. Özel doktoru Profesör Morell'in önerilerine güveniyor. Ancak şu anda Morell Berlin'de, Führer ise burada.»</p>

  <p>«O halde Morell çok önemli biri.»</p>

  <p>«Onu şarlatan olarak görenler de var,» dedi Himmler. «Öte yandan Führer'in de kolay bir hasta olmadığını kabul etmek gerekir.»</p>

  <p>«Anlıyorum, Reichsführer'im. Ama beni neden emretti acaba?»</p>

  <p>«Kim bilir? Kapris herhalde.» Himmler saatine baktı. «On beş dakika sonra onun dairesinde olmamız gerekiyor. Führer zaman konusunda çok titizdir, Berger. Ne bir dakika geç ne de bir dakika erken. Masanın üzerinde taze kahve var. Gitmeden önce bir fincan içebilirsin.»</p>

  <p><span class="t14">S</span>haw'ların arazisindeki ambarda, Devlin telsizle mesaj geçerken herkes bekliyordu. Kulaklığını çıkarıp telsizi kapattıktan sonra Steiner'le Asa'ya döndü. Dougal Munro da onların arasında hâlâ elleri bağlı bir halde duruyordu.</p>

  <p>«Tamam,» dedi Devlin. «Schellenberg'e yola çıkacağımızı bildirdim.»</p>

  <p>«O halde uçağı dışarı çıkaralım,» dedi Asa.</p>

  <p>Üçü birlikte Lysander'i iterek dışarı çıkarmaya çalışırlarken Munro da duvara dayanmış duruyordu. Sonunda uçağı ambarın biraz ötesine götürmeyi başardılar. Asa kapağı açıp başlığını giydi.</p>

  <p>Steiner, «Ya ambardaki dostumuz?» diye sordu.</p>

  <p>«O kalıyor,» dedi Devlin.</p>

  <p>Steiner ona döndü. «Emin misiniz?»</p>

  <p>«Yarbay, sen iyi bir adamsın ve savaşın cilveleri yüzünden senin tarafındayım, ama bu kişisel bir konu. <span class="t2">SOE</span>'nin D Bölümü'nün başını Alman Gizli Servisi'ne vermek gibi bir niyetim yok. Şimdi uçağa binin. Ben az sonra geleceğim.»</p>

  <p>Ambara girdiğinde Munro'nun bileklerindeki ipi koparmaya çalıştığını gördü. Tuğbay Devlin'i görünce durdu. İrlandalı cebinden çakısını çıkardı.</p>

  <p>«İzin ver, tuğbay.»</p>

  <p>İpi keserek Onu serbest bırakınca Munro bileklerini ovmaya başladı.</p>

  <p>«Ne oluyor?»</p>

  <p>«Seni şu Nazi köpeklerine vereceğimi düşünmemiştin herhalde, öyle değil mi? Daha önce küçük bir sorun vardı. Ancak artık kimse kalmadı. Cable Wharf'taki iyi dostum Michael Ryan, yeğeni Mary ve Shaw'lar. Hepsi gittiler. Zarar verebileceğin kimse kalmadı.»</p>

  <p>«Aman Tanrım, Devlin, seni hiç anlamıyorum.»</p>

  <p>«Anlaman da gerekmez, tuğbay, ben de kendimi çoğu zaman hiç anlayamam zaten.»</p>

  <p>Lysander'in motoru çalışmaya başlamıştı, Devlin ağzına bir sigara aldı.</p>

  <p>«Artık gidiyoruz. RAF'ı harekete geçirebilirsin, ama bu siste bizi bulmaları için çok şanslı olmaları gerekir.»</p>

  <p>«Doğru.»</p>

  <p>Devlin çakmağıyla sigarasını yaktı.</p>

  <p>«Öte yandan, Walter Schellenberg'in haklı olduğunu düşünebilirsin.»</p>

  <p>«Garip,» dedi Munro. «Ama bu savaşta bazen birinin Hitler'i öldüreceğini düşününce sevinçten oynamak gelirdi içimden.»</p>

  <p>«Bir zamanlar büyük bir adam, <span class="t11">'Mant</span><span class="t11">ı</span><span class="t11">kl</span><span class="t11">ı</span> <span class="t11">insanlar zaman de</span><span class="t11">ğ</span><span class="t11">i</span><span class="t11">ş</span><span class="t11">tikçe de</span><span class="t11">ğ</span><span class="t11">i</span><span class="t11">ş</span><span class="t11">irler demi</span><span class="t11">ş</span><span class="t11">.'</span>» Devlin kapıya doğru yürüdü. «Hoşçakal, tuğbay, birbirimizi bir daha göreceğimizi hiç sanmıyorum.»</p>

  <p>«Umarım öyle olur,» dedi Munro.</p>

  <p>İrlandalı koşa koşa Lysander'in yanına gitti. Steiner kuyruktaki RAF çıkartmalarını söktüğü için yine Luftwaffe işaretleri ortaya çıkmıştı. Devlin de ona yardım etti ve birlikte uçağa bindiler. Lysander çayırın ucuna doğru ilerleyerek döndü, bir dakika sonra havalanmıştı. Munro orada durup onun sisin içinde gözden kayboluşunu seyrederken birden bir mırıltı duydu. Neil yanında durmuş ona bakıyordu. Dönüp eve doğru yürürken köpek de peşinden gitti.</p>

  <p>Jack Carter, <span class="t2">SOE</span>'nin merkez bürosunda çalışırken kırmızı telefonun sesini duyunca hemen koşup açtı.</p>

  <p>«Jack?» dedi Munro.</p>

  <p>«Şükürler olsun, efendim, sizi çok merak etmiştim. York'tan dönünce Steiner'in kaçtığını duydum. Kapıcı sizin de orada olduğunuzu söyledi, efendim: Neler oldu?»</p>

  <p>«Çok basit, Jack. Liam Devlin adında çok zeki bir beyefendi hepimizi enayi yerine koydu, şu anda Yarbay Kurt Steiner'le birlikte Fransa'ya uçuyor.»</p>

  <p>«RAF'a haber vereyim mi?»</p>

  <p>«O işi ben hallederim. Yapılacak daha önemli şeyler var. Birincisi, Wapping'te, Cable Wharf'ta Ryan adında bir adama ait bir ev var. Adamla yeğenini orada ölü olarak bulacaksın. Bir an önce onlarla ilgilenmeni istiyorum. Kuzey Londra'daki krematoryumu kullan.»</p>

  <p>«Peki, efendim.»</p>

  <p>«Buraya da cesetlerle ilgilenmesi için bir ekip istiyorum, Jack. Romney Marsh'ta Charbury köyünün hemen dışındaki Shaw Malikânesi'ndeyim. Hemen gel. Seni bekliyorum.»</p>

  <p>Telefonu kapattı. RAF'ı aramadı tabii. Schellenberg haklıydı, bu işi kurcalamanın anlamı yoktu. Çalışma odasından çıkıp ön kapıya gitti. Dışarı çıkınca sisin hiç azalmadığını gördü. Neil oturmuş ona bakarak sızlanıyordu.</p>

  <p>Munro eğilip onun başını okşadı.</p>

  <p>«Zavallı köpekçik. Ve zavallı Bay Devlin. Ona şans diliyorum.»</p>

  <p><span class="t14">H</span>immler'le Berger, Führer'in odasına alındıklarında Adolf Hitler alev alev yanan dev şöminenin yanında oturuyordu. Kucağında bir dosya vardı. Onlar içeri girince bile başını kaldırmadan okumaya devam etti. Bir süre sonra boş bakışlarla onlara döndü.</p>

  <p>«Reichsführer?»</p>

  <p>«Beni ve Sturmbannführer Berger'i görmek istemişsiniz.»</p>

  <p>«Ah, evet.»</p>

  <p>Hitler dosyayı kapatıp yanındaki küçük sehpanın üzerine koydu.</p>

  <p>«Benim buradaki güvenliğimi sağlayan parlak genç. Çok etkilendim, Reichsführer.»</p>

  <p>Ayağa kalkıp elini Berger'in omzuna koydu. «Çok başarılısınız.»</p>

  <p>Berger kendini kasmıştı. «Size hizmet etmek benim için bir onur, Führer'im.»</p>

  <p>Hitler parmağıyla Berger'in Birinci Sınıf Demir Haçını işaret etti. «Gördüğüm kadarıyla ayrıca cesur bir askersiniz de.» Himmler'e döndü. «Sanırım, Obersturmbannführer rütbesi daha uygun olur.»</p>

  <p>«Ben bu işle ilgilenirim, Führer'im,» dedi Himmler.</p>

  <p>«Güzel.» Hitler, Berger'e dönüp hoşgörüyle gülümsedi. «Siz artık gidebilirsiniz. Reichsführer'le benim konuşacaklarımız var.»</p>

  <p>Berger topuklarını çarparak sağ kolunu kaldırdı. «Heil, Hitler.» Ve dönüp dışarı çıktı.</p>

  <p>Hitler koltuğuna dönerek Himmler'e de karşısındaki iskemleyi işaret etti.</p>

  <p>«Bana katılmaz mısınız, Reichsführer?»</p>

  <p>«Benim için bir onur.»</p>

  <p>Himmler oturunca Hitler konuşmaya başladı.</p>

  <p>«Uykusuzluk bazen bir nimet olabiliyor. İnsana gerçekten önemli bazı şeyleri düşünmesi için zaman sağlıyor. Bu dosya, örneğin.» Dosyayı eline aldı. «Rommel ve Canaris'in müttefiklerin Normandiya yoluyla bir saldırıda bulunacaklarına beni ikna etmek için ortak olarak hazırladıkları bir rapor. Saçmalık, tabii. Eisenhower bile bu kadar aptal olamaz.»</p>

  <p>«Size katılıyorum, Führer'im.»</p>

  <p>«Hayır, Pas de Calais'in hedef olacağı kesin, bunu bir aptal bile görebilir.»</p>

  <p>Himmler dikkatle, «Ama yine de Rommel'e komutan olarak bütün sorumluluğu vermeye hâlâ kararlı mısınız?» diye sordu.</p>

  <p>«Neden olmasın? Parlak bir asker, bunu hepimiz biliyoruz. Bu konuda o da Canaris gibi benim kararımı kabul etmek zorunda kalacaktır.»</p>

  <p>«Bundan emin misiniz, Führer'im?»</p>

  <p>Hitler, «Onların bağlılıklarından kuşku mu duyuyorsunuz?» diye sordu. «Bunu mu demek istiyorsunuz?»</p>

  <p>«Ne diyebilirim, Führer'im? Amiral Ulusal Sosyalizm'e pek sempatiyle bakmaz. Rommel'e gelince.» Himmler omuzlarını silkti. «Halkın kahramanı. Böyle bir ün kolayca kibire yol açar.»</p>

  <p>Hitler sakin bir tavırla, «Rommel kendisine söyleneni yapacaktır,» dedi. «Orduda ellerine fırsat geçse beni yok etmeye çalışacak aşinaların bulunduğunu ben de sizin kadar biliyorum. Ancak Rommel'in bu tür eğilimlerden yana olmadığından da eminim. Şu anda bu hainleri darağacı bekliyor.»</p>

  <p>«Bunu fazlasıyla hak ediyorlar, Führer'im.»</p>

  <p>Hitler ayağa kalktı, şömineye arkasını dönmüştü.</p>

  <p>«İnsan bu tür şeylerle nasıl başa çıkacağını öğrenmeli, Reichsführer. Bu yüzden onların saat yedide kahvaltı için bana katılmalarını istedim. Bildiğiniz gibi bu gece Rennes'de kalıyorlar. Yani buraya vaktinde gelmek için sabah çok erken kalkmak zorundalar. İnsanların dengelerini böyle birazcık bozmak hoşuma gidiyor. Bunun çok yararlı olduğunu düşünüyorum.»</p>

  <p>«Çok zekice, Führer'im.»</p>

  <p>«Gitmeden önce bana bir şey söyleyin.»</p>

  <p>Hitler'in yüzü çok sakindi. Himmler ayağa kalktı.</p>

  <p>«Başa geçtiğimden beri bana kaç kez suikast yapmaya çalıştılar?»</p>

  <p>Himmler ilk kez bocalar gibi oldu.</p>

  <p>«Emin değilim.»</p>

  <p>«En az on altı kez,» dedi Hitler. «Bu da ilahi gücün bu işe karıştığını gösterir. Bunun tek mantıklı açıklaması bu.»</p>

  <p>Himmler güçlükle yutkundu. «Elbette, Führer'im.»</p>

  <p>Hitler şefkatle gülümsedi. «Şimdi gidebilirsiniz. Biraz uyumaya çalışın, kahvaltıda görüşürüz.»</p>

  <p>O arkasını dönünce Himmler hemen dışarı çıktı.</p>

  <p><span class="t14">C</span>ap de la Hague'ye dek yolun çoğu sisle kaplıydı. Asa bundan en iyi biçimde yararlanarak saat üç gibi Fransız kıyılarına ulaştı.</p>

  <p>Telsizle Chernay'i aradı. «Chernay, Şahin arıyor, durum nasıl?»</p>

  <p>Telsiz odasındaki Schellenberg hemen ayağa fırlayıp Leber'in yanına geldi.</p>

  <p>Uçuş çavuşu, «Sis rüzgâr sayesinde biraz açıldı, ama yeterli değil,» dedi.</p>

  <p>«Gidebileceğim başka bir yer var mı?»</p>

  <p>«Buralarda hiçbir yer yok. Cherbourg tamamen kapalı.»</p>

  <p>Schellenberg mikrofonu aldı. «Asa, benim. Hepiniz orda mısınız?»</p>

  <p>«Hepimiz burdayız. Yarbay Kurt Steiner, Devlin ve ben, ancak görünüşe göre gidecek hiçbir yerimiz yok.»</p>

  <p>«Yakıt durumunuz nasıl?»</p>

  <p>«Herhalde kırk beş dakika daha yeter. Bir süre turlayacağım. Telsizin başından ayrılmayın. Bir gelişme olur olmaz da hemen bana haber verin.»</p>

  <p>«Pist ışıklarını yaktıralım, general, bir yararı olabilir,» dedi Leber.</p>

  <p>«O işi ben hallederim,» dedi Schellenberg. «Sen telsizin başında dur.»</p>

  <p>Ve hemen dışarı çıktı.</p>

  <p>Yirmi dakika sonra, Asa, «Böyle dolaşmanın bir yararı yok,» dedi. «Ben inmeyi deneyeceğim.»</p>

  <p>Lysander alçalmaya başladı. Tıpkı Shaw'ların orda olduğu gibi sisten hiçbir şey gözükmüyordu. Altı yüz fite gelince Asa kolu çekti, ancak bir şey göremediği için yine bin fite yükseldi.</p>

  <p>Yıldızlar bile parlamıyordu, ay da gözden kaybolmak üzereydi.</p>

  <p>Asa, «Durum çok umutsuz,» dedi. «İnmeyi denemek intihardan farksız. Uçağı denize indirmek bile daha iyi.»</p>

  <p>«Sular çekildi, yüzbaşı,» dedi Leber.</p>

  <p>«Sahi mi? Oradaki kumsalın uzunluğu nedir?»</p>

  <p>«Epey fazla.»</p>

  <p>«Öyleyse tamam. Hiç olmazsa bu da bir şanstır.»</p>

  <p>Schellenberg'in sesi duyuldu.</p>

  <p>«Emin misin, Asa?»</p>

  <p>«Emin olduğum tek şey, general, başka şansımız olmadığı. Sizi ya görürüz ya görmeyiz.»</p>

  <p>Schellenberg mikrofonu bırakıp Leber'e döndü. «Oraya gidebilir miyiz?»</p>

  <p>«Evet, general, oraya giden eski bir yol var.»</p>

  <p>«Güzel. O halde gidelim.»</p>

  <p>Asa, Steiner'le Devlin'e, «Eğer denize inmek zorunda kalırsam, bu uçak suyun üstünde uzun süre kalmaz,» dedi. «Arkanızda bir lastik bot çantası var. Şu sarı şey. Onu hemen dışarı çıkarıp kırmızı ipi çekin, kendiliğinden şişer.»</p>

  <p>"Steiner gülümsedi. «Yüzme biliyorsunuz, tabii, Bay Devlin.»</p>

  <p>Devlin de ona gülümsedi. «Biraz.»</p>

  <p>Asa alçalmaya başladı, yüzü gözü ter içinde kalmıştı. Altimetre inmeye devam ediyordu. Lysander üç yüz fite inmişti.</p>

  <p>Devlin birden bağırdı, «Bir şey gördüm.»</p>

  <p>Bir perde kalkmış gibi artık çevrelerini görebiliyorlardı, Atlas Okyanusu'ndan gelen dev dalgalar ve Cap de la Hague kayalıklarına doğru uzanan ıslak kumlar, hepsi gözlerinin önündeydi. Lysander artık köpüklü beyaz dalgaların yalnızca elli fit üstündeydi. Asa bir eliyle kontrol tablosuna vurdu.</p>

  <p>«Dünya güzelim benim. Seni seviyorum.»</p>

  <p>Lysander alçalmaya başladığında Schellenberg, Leber ve birkaç Luftwaffe ustasını taşıyan kamyon da kumsala varmıştı.</p>

  <p>Leber, «Başardı, general,» diye bağırdı. «Ne pilot ama.»</p>

  <p>El sallayarak onlara doğru koşmaya başladı, adamları da arkasından geliyorlardı. Schellenberg iyice yorulmuştu. Bir sigara yakıp Lysander'in kumsalda yavaşlayarak ilerlemesini seyretti. Uçak durunca Leber'le adamları alkışlamaya başladılar ve Asa motoru durdurdu. İlk önce Devlin'le Steiner İndiler, arkalarından da Asa. Amerikalı uçuş başlığını çıkarıp pilot kabinine fırlattı.</p>

  <p>«Müthiş bir iş başardınız, yüzbaşı,» dedi Leber.</p>

  <p>«Uçağıma iyi bakın, çavuş. O bir tane. Bunu hak etti. Burada güvenlikte mi?»</p>

  <p>«Evet, sular yükselecek, ama buraya kadar gelmez.»</p>

  <p>«Güzel. Motoru bir kontrol edin, yakıt ikmalini de elle yapmak zorunda kalacaksınız.»</p>

  <p>«Nasıl isterseniz, yüzbaşı.»</p>

  <p>Schellenberg durmuş Devlin'le Steiner'i bekliyordu. Steiner'e elini uzattı.</p>

  <p>«Yarbay, sizi burada gördüğüm için çok memnunum.»</p>

  <p>«General.»</p>

  <p>Schellenberg, Devlin'e döndü. «Çılgın İrlandalı dostum, senin burda olduğuna hâlâ inanamıyorum.»</p>

  <p>«Walter, oğlum, her zaman ne dediğimi bilirsin, yapman gereken tek şey doğru biçimde yaşamak.»</p>

  <p>Gülümsedi. «Bir şeyler yiyebilir miyiz dersin? Açlıktan ölüyorum.»</p>

  <p>Küçük kantindeki masanın çevresine oturmuş kahve içiyorlardı.</p>

  <p>«Führer dün sağsalim geldi,» dedi Schellenberg.</p>

  <p>Devlin, «Ya Rommel'le Canaris?» diye sordu.</p>

  <p>«Onların nerde kaldıklarını bilmiyorum, ama biraz sonra ona katılacaklar. Yolda olmalılar.»</p>

  <p>«Sizin planınız çok güzel, ancak kesin olmayan yanları var.» dedi Steiner.</p>

  <p>«Paraşüt birliğindeki adamların sizi izlemeyeceklerini mi düşünüyorsunuz?»</p>

  <p>«Yo, hayır, benim demek istediğim biz gelmeden siz üçünüz Château'da ne yapacaksınız.»</p>

  <p>«Evet, ama başka seçeneğimiz yok,» dedi</p>

  <p>Schellenberg. «Bu işin başka yolu yok.»</p>

  <p>«Evet, anlıyorum.»</p>

  <p>Bir süre herkes sustuktan sonra sessizliği Schellenberg bozdu.</p>

  <p>«Bu işte benimle birlikte misiniz yoksa değil misiniz, yarbay? Fazla zamanımız yok.»</p>

  <p>Steiner ayağa kalkıp pencerenin yanına gitti. Şiddetli bir yağmur başlamıştı. Bir süre dışarıyı seyrettikten sonra döndü.</p>

  <p>«Führer'i sevmem için pek neden yok ve bunun nedeni yalnızca babamın başına gelenler değil. Onun herkes için, hatta insanlık için bir felaket olduğunu söyleyebilirim, ama benim için daha da önemlisi, Almanya İçin çok zararlı olması. Ne var ki, Himmler ondan da beter. En azından Führer baştayken şu kahrolası savaşın bitme olasılığı var.»</p>

  <p>«Öyleyse bana katılacaksınız?»</p>

  <p>«Hiçbirimizin başka seçeneği olduğunu sanmıyorum.»</p>

  <p>Asa omuzlarını silkti. «Ne olursa olsun, bana güvenebilirsiniz.»</p>

  <p>Devlin ayağa kalkıp gerindi. «Hadi, işe başlayalım.»</p>

  <p>Schellenberg, Asa'yla birlikte kullandıkları barakaya girdiğinde Devlin ayağını yatağın üzerine koyup pantolonunu sıyırmış Smith-Wesson'u bileğindeki tabancalığa yerleştiriyordu.</p>

  <p>«Yedek kozunuz mu, dostum?»</p>

  <p>«Hem o hem de bu.» Devlin susturuculu Walther'i gösterip onu da arka cebine koydu. Sonra da Luger'i çıkardı. «Bu da cep için. <span class="t2">SS</span> nöbetçilerinin bizi silahlarımızla içeri sokacaklarından kuşkuluyum, bu yüzden onlara verecek bir şey bulundurmak en iyisi.»</p>

  <p>«Bu planın işleyeceğinden emin misiniz?»</p>

  <p>«Şu saate geldik, hâlâ kaygı mı duyuyorsun, general?»</p>

  <p>«Pek değil. Ama Himmler'in kıskıvrak yakalanması için her şeyin tamam olmasını istiyorum.»</p>

  <p>«Bugünlerde Himmler'i bir darağacı bekliyor.»</p>

  <p>«Galiba beni de öyle. Ne de olsa ben de bir <span class="t2">SS</span> generaliyim,» dedi Schellenberg.</p>

  <p>«Merak etme, Walter.» Devlin gülümsedi. «Hapishaneye düşersen, seni kaçırırım. Hadi şimdi gidelim.»</p>

  <p><span class="t14">M</span>areşal Erwin Rommel'le Amiral Canaris güvenlik nedeniyle Rommel'in yardımcısı Binbaşı Carl Ritter'in kullandığı bir Mercedes limuzinle saat beşte Rennes'den ayrılmışlardı. Sabah karanlığında daracık Fransız sokaklarından geçerken kendilerine yalnızca iki tane motosikletli askeri polis eşlik ediyordu.</p>

  <p>«Tabii bizi bu kadar garip bir saatte çağırmasının tek nedeni uyku sersemliğimizden yararlanmak,» dedi Canaris.</p>

  <p>«Führer hepimizin onun karşısında dezavantajlı durumda olmamızı ister,» dedi Rommel.</p>

  <p>«Bunu çok önceden öğrenmiş olduğunu sanıyordum.»</p>

  <p>«Acaba şimdi neyin peşinde? Senin B Grubu'na komuta etmenle ilgili konuşacağını biliyoruz, ama bunu Berlin'deyken de yapabilirdi.»</p>

  <p>«Doğru,» dedi Rommel. «Ayrıca telefon denilen bir şey var. Hayır, sanırım Normandiya konusuyla ilgili görüşecek.»</p>

  <p>«Herhalde ordaki mantığı görmesini sağlayabiliriz. Çünkü birlikte hazırladığımız rapor oldukça ikna ediciydi.»</p>

  <p>«Evet, ama Führer, Pas de Calais'i daha çok tutuyor, tabii astroloğu da öyle.»</p>

  <p>«Ya Heini Amca?»</p>

  <p>Canaris omuzlarını silkti. «Himmler her zaman Führer'le aynı fikirdedir, bunu sen de benim kadar biliyorsun.»</p>

  <p>Artık Belle Ile'yi görebiliyorlardı. Rommel şatoya bakıp, «Çok etkileyici,» diye ekledi.</p>

  <p>Canaris sanki alay eder gibi, «Evet, tam Wagner stilinde,» dedi. «Dünyanın bir ucundaki şato. Führer bundan hoşlanmış olmalı. Himmler'le birlikte keyiflerine bakıyorlardır.»</p>

  <p>«Bunun nasıl olduğunu hiç düşündün mü, amiral? Yani bu canavarların milyonlarca insanın kaderini kontrol etmesine nasıl izin veriyoruz?»</p>

  <p>Canaris, «Her gün düşünüyorum,» diye karşılık verdi. Mercedes yanındaki motosikletlerle birlikte şatoya giden yolu izliyordu.</p>
</body>
</html>
