<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title>ON ÜÇÜNCÜ BÖLÜM</title>
</head>

<body>
  <h2><span class="t21">ON ÜÇÜNCÜ BÖLÜM</span></h2>

  <p><span class="t14">A</span>storia Balo Salonunun arkasındaki odada oynanan oyunda Jack Carver'ın şansı pek yaver gitmiyordu. Onun moralini bozabilen bir tek şey varsa, o da para kaybetmekti.</p>

  <p>Saat sekiz buçukta öfkeyle oyundan kalkıp bir sigara yaktı ve balo salonuna döndü. Balkondan kalabalığı seyrederken aşağıda genç bir kızla dans eden Eric onu hemen gördü.</p>

  <p>Yanındaki kıza, «Affedersin, hayatım, başka bir zaman,» diyerek ağabeyine katılmak için yukarı çıktı.</p>

  <p>«Erken bitirmişsin, Jack.»</p>

  <p>«Evet, sıkıldım.»</p>

  <p>Bunun ne anlama geldiğini çok iyi bilen Eric hemen konuyu değiştirdi.</p>

  <p>«Düşünüyorum da, Jack, şu ziyarete giderken çocuklardan bazılarını almak istemediğinden emin misin?»</p>

  <p>Carver iyice öfkelenmişti. «Sen ne demeye çalışıyorsun? O kendini beğenmiş herifin işini kendi başıma göremez miyim ben? Yanıma ille de bir ordu mu almalıyım?»</p>

  <p>«Ben öyle bir şey demek istemedim, Jack, yalnızca düşünüyordum...»</p>

  <p>«Çok fazla düşünüyorsun, oğlum. Hadi gidelim de neler yapabildiğimi göstereyim sana. Şimdi gidip o İrlandalı alçağı görelim.»</p>

  <p>Eric'in kullandığı Humber kamyon yola çıktıktan on dakika sonra Cable Wharf'daydı.</p>

  <p>«Şu ilerideki ev,» dedi Eric.</p>

  <p>«Tamam, arabayı burada bırakıp yürüyelim. Onları uyandırmak istemeyiz.»</p>

  <p>Carver cebindeki Browning'i çıkardı. «Seninki de yanında mı?»</p>

  <p>«Elbette, Jack.» Eric de 38'lik bir Webley çıkardı.</p>

  <p>«Aferin. Şimdi gidip şuna dersini verelim.»</p>

  <p>Mutfak kapısı açılıp da Carver'lar içeri girdiğinde Mary masada kitap okuyor, Ryan da ateşi karıştırıyordu. Onları gören Mary bir çığlık atınca, Ryan elinde maşayla döndü.</p>

  <p>«Bırak onu.» Carver onun kolunu tuttu. «Yanlış bir hareket yaparsan kafanı uçururum. Sen de şu küçük kuşla ilgilen, Eric.»</p>

  <p>«Zevkle, Jack.»</p>

  <p>Eric tabancayı cebine koydu ve Mary'nin yanına gidip ellerini kızın omuzlarına koydu.</p>

  <p>«Şimdi uslu bir kız ol bakalım.»</p>

  <p>Eric boynunu öpünce kız tiksinerek kıvranmaya başladı.</p>

  <p>«Yapma!»</p>

  <p>Ryan ayağa kalktı. «Onu rahat bırak.»</p>

  <p>Carver, Browning'in namlusuyla onun omzuna vurdu.</p>

  <p>«Burda emirleri ben veririm, şimdi kapa çeneni. Nerde o?»</p>

  <p>«Kim nerde?» diye sordu Ryan.</p>

  <p>«Öbür herif. Şu kızla birlikte Astoria'ya dansa gelen ve kardeşimin kulağının yarısını parçalayan o akıllı piç.»</p>

  <p>Mary hemen küstahça yanıt verdi. «Çok geç kaldınız, onlar gittiler.»</p>

  <p>«Öyle mi?» Carver, Eric'e, «Onu bırak,» dedi. «Yukarı bir bak bakalım, çıkarken tabancanı eline almayı da unutma.»</p>

  <p>Eric dışarı çıktıktan sonra Carver başıyla iskemleyi işaret ederek «Otur,» diye emretti.</p>

  <p>Ryan kendisine söyleneni yapınca Carver bir sigara yaktı.</p>

  <p>«Kız onu değil, onları kaçırdığımızı söyledi.»</p>

  <p>«Eee, ne olmuş yani?»</p>

  <p>«Şimdi şu dostun ve birlikte gittiği insanlar kimler? Bilmek istiyorum, anlat hadi.»</p>

  <p>«Bir şey söyleme, Michael amca,» diye bağırdı Mary.</p>

  <p>«Hayır, kızım.»</p>

  <p>Carver tabancasıyla onun yüzüne vurarak Ryan'ı iskemleden aşağı düşürdü. Bunun üzerine Mary yine haykırmaya başlayınca, «Sen kapa çeneni,» diye bağırdı.</p>

  <p>Bu arada Eric aşağı gelmişti. «Eee, neler kaçırdım?»</p>

  <p>«Yalnızca ona biraz terbiye veriyordum. Bir şey buldun mu?»</p>

  <p>«Yatak odalarından birinde bir binbaşı üniforması vardı.»</p>

  <p>«Öyle mi?» Carver yüzü kan içinde kalmış olan Ryan'a döndü. «Pekâlâ, bütün geceyi burda geçiremem.»</p>

  <p>«O zaman git zıbar.»</p>

  <p>«İnat ediyorsun, ha? Eric, kızla ilgilen.»</p>

  <p>Eric gidip kızı iskemlesinden kaldırarak kollarını onun beline doladı.</p>

  <p>«Hoşuna gitti, değil mi? Bütün kızların hoşuna gider bu.»</p>

  <p>Mary inleyerek kaçmaya çalışırken Carver maşayı ateşe koydu.</p>

  <p>«Pekâlâ, inatçı adam, bakalım bundan hoşlanacak mısın? Ya istediğim her şeyi anlatırsın ya da iyice kızınca bununla yeğeninin ayağını dağlarım. Zaten pek bir şeye benzemiyor, ama bu onu iyice benzetir.»</p>

  <p>Mary kıpırdamaya çalıştı, ama Eric gülerek onu daha da sıkı tutmaya başlamıştı.</p>

  <p>Ryan, «Alçaklar,» diye bağırdı.</p>

  <p>Carver, «Bunu daha önce de söyleyenler oldu,» dedi. «Ama hiç de doğru değil.»</p>

  <p>Maşayı ateşten aldı. Demir artık bembeyaz olmuştu. Carver maşayı masanın üzerine koyunca kuru tahta birden alev alıverdi. Sonra da kıza doğru yaklaştı, Mary dehşet içinde haykırıyordu.</p>

  <p>Onun haykırmalarına dayanamayan Ryan konuşmaya başladı, «Pekâlâ, söyleyeceğim.»</p>

  <p>«Güzel,» dedi Carver. «Adı.»</p>

  <p>«Devlin... Liam Devlin.»</p>

  <p>«İRA? Öyle değil mi?»</p>

  <p>«Bir bakıma.»</p>

  <p>«Onunla birlikte giden kim?»</p>

  <p>Ryan'ın duraksadığını görünce dönüp maşayı kızın yün hırkasına değdirdi ve hırka yandı.</p>

  <p>«Ben şaka yapmıyorum, dostum.»</p>

  <p>«Almanlar için bir iş yapıyordu. Londra'da tutulan bir esiri kaçıracaktı.»</p>

  <p>«Peki şimdi nerede?»</p>

  <p>«Romney yakınlarında bir yere gitti. Orda onu bir uçak bekliyor.»</p>

  <p>«Bu siste mi? Ne şans. Gidecekleri bu yer neresi?» Ryan yine duraksayınca Carver maşayı kızın saçlarına değdirdi. Yanık kokusu korkunçtu, kız yeniden haykırmaya başladı.</p>

  <p>Ryan'ın dili iyice çözüldü. Aslında sıkı bir adamdı, ama olanlara dayanmak olanaksızdı.</p>

  <p>«Dediğim gibi, Romney yakınlarında bir yer.»</p>

  <p>Mary, «Söyleme, Michael amca,» diye bağırdı.</p>

  <p>«Charbury diye bir köy. Evin adı da Shaw Malikânesi.»</p>

  <p>«Harika.» Carver maşayı ocağa bıraktı. «Çok kötü değildi, öyle değil mi?» Eric'e döndü. «Kırlara küçük bir gezinti zevkli olur, ne dersin?»</p>

  <p>«Bence sakıncası yok, Jack.» Eric yine kızın boynunu öptü. «Ancak gitmeden önce şu küçük hanımla yukarıda on dakika geçirirsem hiç fena olmaz.»</p>

  <p>Mary korkuyla haykırarak onun yüzünü tırmalayınca canı yanan Eric kızı tokatladı. Mary kaçıyor, o da yavaş yavaş kızın, üzerine gidiyordu. Sonunda Mary uzanıp mutfak kapısını açmayı başardı. Ancak Eric birden üzerine atılınca kız onu tekmeleyerek kaçmaya çalıştı ve terasın parmaklıklarına çarpıp sendeledi. Bir çatırtı duyuldu ve Mary karanlıkta gözden kayboldu.</p>

  <p>Ryan haykırarak ileri atıldı, ama Carver, Browning'i onun kulağının arkasına dayayarak yakasından tuttu. «Gidip kıza bak, Eric.»</p>

  <p>Ryan az sonra Eric rengi atmış bir halde görünene dek sessizce bekledi.</p>

  <p>«Kız nalları dikmiş, Jack, mendireğin üstüne düşmüş. Boynu filan kırılmış olmalı.»</p>

  <p>Bunu duyunca Ryan, Carver'ın baldırına bir tekme atarak onu itti. Sonra da ocaktan maşayı alıp döndü, ancak Carver daha atik davranarak onu kalbinden vurdu.</p>

  <p>İki kardeş bir süre hiç konuşmadılar. Sonunda Erle yüzündeki kanı silerek, «Şimdi ne olacak, Jack?» diye sordu.</p>

  <p>«Burdan çıkıp gideceğiz, olacağı bu.»</p>

  <p>Eric mutfak kapısını kapatarak ağabeyinin peşinden yürüdü. Hemen arabalarına bindiler. Carver bir sigara yaktı.</p>

  <p>«O yol haritası nerde?»</p>

  <p>Eric torpido gözünde haritayı bulduktan sonra Carver yolları incelemeye başladı.</p>

  <p>«İşte Romney Marsh ve Charbury. Anımsıyor musun? Savaştan önce annemle seni Rye'e gezmeye götürürdüm.»</p>

  <p>Eric başını salladı. «Annem Rye'i çok severdi.»</p>

  <p>«Hadi gidelim.»</p>

  <p>«Charbury'ye mi?»</p>

  <p>«Neden olmasın? Yapacak daha iyi bir işimiz yok. Ayrıca senin gözünden kaçan bir nokta var, oğlum. Devlin'le şu Almanı yakalarsak kahraman oluruz.» Ağzındaki sigarayı atıp yeni bir tane yaktı. «Hadi, Eric, çalıştır arabayı.»</p>

  <p><span class="t14">C</span>hernay'de, görüş uzaklığı yüz metreden fazla değildi. Leber hava durumunu sorarken Schellenberg'le Asa da telsiz odasında bekliyorlardı. Amerikalı deri bir başlıkla kürklü bir uçuş montu ve çizme giymişti. Sinirli sinirli sigara içiyordu.</p>

  <p>«Eee?» diye sordu.</p>

  <p>«Güney İngiltere'yle ilgili RAF hava durumunu dinlemişler. Durum şu, yüzbaşı: kalın bir sis tabakası var, ancak arasıra rüzgâr bunu kısmen temizliyor.»</p>

  <p>«Pekâlâ,» dedi Asa. «Oyalanmayı bırakalım.»</p>

  <p>Dışarı çıkıp uçağa doğru yürüdü. Schellenberg de ardından geliyordu.</p>

  <p>«Asa, ne söyleyebilirim?»</p>

  <p>Asa gülerek eldivenlerini giydi.</p>

  <p>«General, Finlandiya'da o tipide uçağım düştüğünden beri fazladan yaşıyorum. Kendinize iyi bakın.»</p>

  <p>Pilot kabinine tırmanıp kapağı çekti. Schellenberg kenara çekildi ve Lysander hareket etmeye başlayıp az sonra havalandı. Asa karanlıkta sis ve yağmurun içinde önünü görmeden ilerliyordu. Denize doğru uçmaya başladı.</p>

  <p>Schellenberg korkuyla onu seyrediyordu. «Tanrım,» diye mırıldandı. «Böyle adamları nerden buluyoruz?»</p>

  <p>Sonra da dönüp yine telsiz odasına girdi.</p>

  <p><span class="t14">L</span>avinia, Shaw Malikânesi'nin çalışma odasında telsizin başındaydı. Kulaklıklarını çıkarıp mutfağa gitti. Shaw beykınlı yumurta yapıyordu.</p>

  <p>«Biraz karnım acıktı, hayatım.»</p>

  <p>Viski kadehi her zamanki gibi elinin altındaydı. Lavinia ilk kez ona dayanamadığını hissetti.</p>

  <p>«Aman Tanrım, Max, uçak yola çıktı, ama senin tek düşünebildiğin şey miden: Ben South Meadow'a ineceğim.»</p>

  <p>Lavinia av ceketiyle ağabeyinin eski tüvit şapkalarından birini giydi ve bisiklet lambalarının bulunduğu torbayı alıp Nell'le birlikte dışarı çıktı. Ambarda elektrik vardı, oraya gidince hemen ışıkları yaktı. Hava sisli olduğu için karartmaya uymamak önemli değildi, üstelik en yakın ev de en az iki mil uzaklıktaydı. Lavinia bisiklet lambalarını kapının kenarına bırakıp rüzgârın yönünü kontrol etti. Sis biraz olsun azalmamıştı. Ancak az sonra sanki bir perde aralanmış gibi oldu, Lavinia artık üç yüz metre ötedeki evlerinden sızan ışıkları görebiliyordu. «Ne harika, değil mi, Nell?» Köpeğin başını okşamak için eğilince rüzgâr dindiği için sisin yine eski halini aldığını gördü.</p>

  <p>Devlin saatte on beş yirmi mil hızla giden bir trafikte Londra'dan çıkmanın işin en zor yanı olduğunu anlamıştı.</p>

  <p>«Sis felaket,» dedi Steiner'e. «Galiba randevuya geç kalacağız.»</p>

  <p>«Gece yarısı yola çıkmayı planlamıştık. Henüz vaktimiz dolmadı.»</p>

  <p>Munro arkadan, «Bu sis canınıza okuyacak, Bay Devlin,» dedi.</p>

  <p>Devlin onu duymazlıktan geldi. Greenwich'ten çıktıktan sonra trafik hafiflemişti, artık daha hızlı gidebiliyorlardı. Tek eliyle bir sigara yaktı.</p>

  <p>«İşte gidiyoruz.»</p>

  <p>«Dereyi görmeden paçaları sıvamayın,» dedi Munro.</p>

  <p>«Çok güzel deyimlerin var, tuğbay. Şimdi ben de sana bir tane söyleyeyim istersen; köpeğin duası kabul olsaydı, gökten kemik yağardı.»</p>

  <p>Ve gaza daha fazla basmaya başladı.</p>

  <p><span class="t14">C</span>arver'lar da Londra'dan çıkarken aynı sorunla karşılaştılar. Üstelik Eric yanlış bir yere saptığı için üç mil kadar aksi yönde gittiler. Jack yol haritasına bakıp onu uyardı ve sonunda doğru yolu buldular.</p>

  <p>«Çok basit. Greenwich'ten Maidstone'a, Maidstone'dan da Ashford'a. Rye yolunu aldıktan sonra da Charbury'ye sapacağız.»</p>

  <p>«Ama bugünlerde hiç yol tabelası yok, Jack, biliyorsun.»</p>

  <p>«Evet, savaş var, biliyorum, hadi sen yola devam et.»</p>

  <p>Jack Carver arkasına yaslanıp gözlerini kapatarak biraz kestirmeye başladı.</p>

  <p><span class="t14">L</span>uftwaffe ve RAF önemli görevlerde düşman kıyı boyuna yaklaşırken radara yakalanmayacak kadar alçaktan uçmayı önerirlerdi. Asa Rus-Fin Savaşı'nda Rusları gafil avlamak için alçaktan uçtuğu zamanları anımsamıştı.</p>

  <p>Kanal boyunca düz bir hattı izlemeye başladı. Yandan esen rüzgârlar onu biraz yavaşlatıyordu, ama dümdüz uçmak çok rahattı, yapması gereken tek şey arasıra rotayı kontrol etmekti. Yolun büyük bir kısmını sekiz bin fitte, yani sisin üzerinden uçarak tamamladı, böylece öbür uçakları rahatça kontrol edebiliyordu. Bir ara onun gibi usta bir pilotu bile şaşırtan bir şey oldu. Sisin içinden çıkan bir Spitfire sancak tarafına iyice yaklaşmıştı. Yarım ay sayesinde görüş uzaklığı çok iyiydi. Asa, Spitfire'ın pilotunun başlığıyla gözlüklerini bile seçebiliyordu, ona el salladı. Ondan sonra da telsizinden neşeli bir ses duydu.</p>

  <p>«Selam, Lysander, nereye?»</p>

  <p>Asa, «Özür dilerim,» diye yanıt verdi. «Tempsford'daki Özel Görev Bölüğü'ndenim.»</p>

  <p>«Amerikalısın, değil mi?»</p>

  <p>«RAF'tayım.»</p>

  <p>«Pekâlâ, dostum. Kendine iyi bak.»</p>

  <p>Spitfire hızla doğuya doğru yol alarak gözden kayboldu.</p>

  <p>«Yaşamak için buna zorunluyum, dostum,» dedi Asa kendi kendine.</p>

  <p>Az sonra altimetre bin fiti gösterene dek sisin içinde alçalmaya başlayıp Romney Marsh'a doğru döndü.</p>

  <p><span class="t14">S</span>haw yemeğini bitirip üzerine de bol miktarda viski içmişti. Lavinia oturma odasına girdiğinde şöminenin yakınındaki koltuğuna gömülmüş uyukluyordu.</p>

  <p>«Oh, Max. Ben seninle ne yapacağım?»</p>

  <p>Kızkardeşi elini omzuna koyunca irkildi.</p>

  <p>«Selam, canım. Her Şey yolunda mı?»</p>

  <p>Lavinia pencereye gidip perdeleri açtı. Sis hâlâ kalkmamıştı. Perdeleri yeniden kapatıp ağabeyinin yanına geldi.</p>

  <p>«Ambara gidiyorum, Max. Uçak yaklaşmış olmalı.»</p>

  <p>«Peki, canım.»</p>

  <p>Shaw başını çevirip yine gözlerini kapatınca Lavinia pes etti. Çalışma odasına gidip telsizi çantaya yerleştirdi. Sonra da ön kapıya çıkıp Nell'le birlikte South Meadow'a gittiler.</p>

  <p>Lavinia ambarın kapısında çevreyi dinlemeye çalıştı. Çıt çıkmıyordu. Sis sanki her şeyi sarıp sarmalamış gibiydi. İçeri girip ışıkları yaktı. Kapının yanında bir tezgâh vardı. Lavinia telsizi üzerine yerleştirerek anteni açtı. Sonra da kulaklıkları takıp Devlin'in gösterdiği frekansa ayarlar ayarlamaz hemen Asa Vaughan'ın sesini duydu.</p>

  <p>«Şahin, beni duyuyor musun? Tekrar ediyorum, beni duyuyor musun?»</p>

  <p>Saat on ikiye çeyrek vardı ve Lysander yalnızca beş mil uzaktaydı. Lavinia bir eliyle kulaklığı sol kulağına dayayarak ambarın kapısından dışarı baktı. Uçağın sesi duyulmuyordu.</p>

  <p>«Sizi duyuyorum, Lysander. Sizi duyuyorum.»</p>

  <p>«Yuvanızdaki durum nedir?» Asa'nın sesi hışırtılı geliyordu.</p>

  <p>«Sis çok kalın. Görüş uzaklığı ancak elli mil kadar. Rüzgâr ara sıra şiddetli esiyor. Sanırım şiddeti dörtle beş arası. Sisi yalnızca kısa bir süre için temizliyor.»</p>

  <p>«İşaretlerinizi yerleştirdiniz mi?»</p>

  <p>Lavinia bunu bütünüyle unutmuştu. «Oh, Aman Tanrım, hayır, bana birkaç dakika izin verin.»</p>

  <p>Kulaklığı bıraktı ve bisiklet lambalarının bulunduğu torbayı alıp çayıra koştu. Üç tanesini ters bir L biçiminde dizdi. Sonra da çayırın iki yüz metre ötesindeki bir noktaya koştu, Neil de peşinden geliyordu, öbür üç lambayı da buraya yerleştirdi.</p>

  <p>Ambara geri döndüğünde soluğu kesilmişti. Mikrofonla kulaklığı alıp konuşmaya başladı.</p>

  <p>«Şahin konuşuyor. İşaretler yerleştirildi.»</p>

  <p>Kapıya çıkıp gökyüzüne bakmaya başladı. Lysander'i artık iyice duyabiliyordu. Uçak birkaç yüz fit ötedeydi.</p>

  <p>«Burası Şahin,» dedi. «Sizi duydum. Tam tepedeydiniz.»</p>

  <p>Asa, «Hiçbir şey göremiyorum,» diye karşılık verdi. «Çok kötü.»</p>

  <p>Tam o sırada Sir Maxwell Shaw kız kardeşinin yanına geldi. Üzerinde ne yağmurluk ne de şapka vardı. Çok sarhoştu, hatta konuşurken dili dolaşıyordu.</p>

  <p>«Demek burdasın, canım, her şey yolunda mı?»</p>

  <p>«Hayır, değil.»</p>

  <p>Asa yine konuşmaya başladı, «Daire çizmeye devam edeceğim, belki durum değişir.»</p>

  <p>«Pekâlâ ben burdayım.»</p>

  <p><span class="t14">A</span>shford yakınlarında bir kaza olmuştu. Büyük bir sebze kamyonuyla özel bir otomobil birbirlerine girmişlerdi, bütün yola patatesler saçılmıştı. Devlin on beş dakika kadar sabırla kuyrukta bekledikten sonra kamyonu geri çevirdi.</p>

  <p>«Nerdeyse gece yarısı oldu. Burda kalmayı göze alamayız. Başka bir yol bulmamız gerek.»</p>

  <p>«Aman Tanrım,» dedi Munro. «Bir sorun mu var, Bay Devlin?»</p>

  <p>Devlin, «Hayır, efendim, ama çeneni kapatmazsan olacak.» diyerek soldaki yola saptı.</p>

  <p>O sırada Asa da Lysander'i dördüncü kez indirmeye çalışıyordu. İniş takımları geri çekilemeyen türdendi ve tekerleklerin üzerinde iniş için projektör ışıkları vardı. Asa bunları da yaktı, ama sisten başka hiçbir şey göremiyordu.</p>

  <p>«Şahin, inmek olanaksız. Hiçbir şey yapamıyorum.»</p>

  <p>Garipti, ama Maxwell Shaw kızkardeşine birden parlak bir fikir verdi.</p>

  <p>«Daha fazla ışığa ihtiyacı var. Çok daha fazla ışığa. Yani eğer bizim ev yanıyor filan olsaydı, kolaylıkla inebilirdi herhalde, öyle değil mi?»</p>

  <p>«Aman Tanrım!» Lavinia hemen mikrofonu aldı. «Şahin konuşuyor. Şimdi dikkatle dinleyin. Ben de bir pilot olduğum için ne dediğimi biliyorum.»</p>

  <p>«Dinliyorum,» dedi Asa.</p>

  <p>«Evim çayırın üç yüz metre güneyinde. Şimdi oraya gidip bütün ışıkları yakacağım.»</p>

  <p>«Ama bu karartmaya aykırı değil mi?»</p>

  <p>«Bu siste değil, ayrıca en yakın ev bile iki mil uzaklıkta. Şimdi gidiyorum. İyi şanslar.»</p>

  <p>Mikrofonla kulaklığı masanın üzerine bıraktı. «Sen burda dur, Max, hemen döneceğim.»</p>

  <p>«Peki, canım.»</p>

  <p>Lavinia Shaw soluk soluğa eve koşup içeri girdi ve hemen işe başladı. Önce yukarı çıktı, banyonunkiler dâhil bütün ışıkları yakarak karatma perdelerini söküp çıkardı. Sonra da aşağı inip aynı şeyi burda da yaptı. Bu da bitince hemen dışarı çıktı. Elli metre koştuktan sonra dönüp eve baktı, ev parıl parıl görünüyordu. Ambara döndüğünde Maxwell Shaw matarasından içki içiyordu.</p>

  <p>«Ev Noel ağacına döndü,» dedi.</p>

  <p>Lavinia ona kulak asmadan hemen mikrofonu eline aldı.</p>

  <p>«Tamam, ışıkları yaktım. Bir yararı oldu mu?»</p>

  <p>«Bakacağım,» dedi Asa.</p>

  <p>Lysander'i beş yüz fite indirince birden içini garip bir duygu sardı.</p>

  <p>«Tanrım,» dedi kendi kendine. «Eğer bu kahrolası savaştan sağ çıkarsam bana elli yıl verirler. O halde kaybedecek neyim var ki?»</p>

  <p>Sis biraz aydınlanmıştı. Bir saniye sonra Shaw Malikânesi'ni gördü, her pencereyi seçebiliyordu. Her zaman iyi bir pilot olmuştu, ama bu kez daha ustalıkla davranıp kolu çekti. Artık çayırdaki ışıkları, ambarın kapısını da görebiliyordu. Lysander kusursuz bir iniş yaptıktan sonra dönüp ambara doğru ilerledi. Lavinia kapıları sonuna dek açmıştı. Asa motoru durdurdu ve başlığını çıkarıp dışarı atladı.</p>

  <p>Lavinia, «Çok başarılı olduğunuzu söylemeliyim,» diyerek elini uzattı. «Adım Lavinia Shaw, bu da ağabeyim Maxwell.»</p>

  <p>«Asa Vaughan. Her şeyi size borçluyum.»</p>

  <p>«Hiç de değil. Ben kendim de bir pilotum. Eskiden burdan bir Tiger Moth uçururdum.»</p>

  <p>«Ooo, delikanlı Amerikalı galiba,» dedi Maxwell Shaw.</p>

  <p>«Orada büyüdüm.» Asa, Lavinia'ya döndü. «Öbürleri neredeler?»</p>

  <p>«Korkarım Binbaşı Conlon'dan hâlâ ses yok. Londra'dan kıyıya dek her yer sis altında. Bu yüzden geciktiler herhalde.»</p>

  <p>Asa başını salladı. «Pekâlâ, şimdi Chernay'e sağsalim indiğimi bildiren bir mesaj yollayalım.»</p>

  <p>RAF hava raporu durumun çok kötü olduğunu bildirdiği için Schellenberg telsiz odasında umutsuz bir halde bekliyordu. Leber birden irkildi.</p>

  <p>«Şahin arıyor, general.» Mesajı kâğıda geçirdikten sonra Schellenberg'e verdi. «Başarmış, general, uçağı indirmeyi başarmış.»</p>

  <p>«Evet,» dedi Schellenberg. «Başarmış, ama yolcuları onu beklemiyormuş.»</p>

  <p>«Sis yüzünden gecikebileceklerini söylüyor, general.»</p>

  <p>«Evet, öyle olduğunu umalım. Ona bekleyeceğimizi söyle.»</p>

  <p>Leber hemen mesajı geçti ve işi bittikten sonra kulaklığını çıkardı.</p>

  <p>«Neden gidip biraz dinlenmiyorsunuz, general? Nasılsa ben burdayım.»</p>

  <p>«Gidip bir duş alarak kendime gelmeye çalışacağım. Sonra birlikte birer kahve içeriz, çavuş.»</p>

  <p>O kapıya doğru giderken Leber, «Acele etmeye gerek yok. Bu hava düzelene dek Lysander'i buraya indiremez zaten,» dedi.</p>

  <p>Schellenberg, «Evet, ama şimdi bunu düşünmeyelim,» dedikten sonra dışarı çıktı.</p>

  <p><span class="t14">S</span>haw Malikânesi'nde Asa, Lavinia'ya ışıkları söndürmesi için yardım ediyordu. Shaw ise yine koltuğuna gömülmüş uyukluyordu.</p>

  <p>«Her zaman böyle midir?» diye sordu Asa.</p>

  <p>Lavinia pencereleri açık bıraktı, ama perdeleri kapattı.</p>

  <p>«Ağabeyim mutlu bir insan değildir. Özür dilerim, size rütbenizi sormadım.»</p>

  <p>«Yüzbaşı.»</p>

  <p>«Evet, yüzbaşı, bu yüzden de sürekli içiyor. Mutfağa gelin. Size çay ya da kahve yapayım.»</p>

  <p>«Kahveyi yeğlerim.»</p>

  <p>Lavinia kahve yaparken Asa da masanın kenarına oturup bir sigara yaktı. <span class="t2">SS</span> üniforması içinde çok yakışıklı görünüyordu, Lavinia da bunun farkındaydı. Asa ceketini çıkarınca kadın onun kolundaki manşeti gördü.</p>

  <p>«Aman Tanrım, George Washington Lejyonu mu? Bunu daha önce hiç duymamıştım. Ağabeyim haklıymış. Siz Amerikalısınız.»</p>

  <p>«Umarım bu benim hakkımdaki fikrinizi değiştirmez.»</p>

  <p>«Değiştirmez, Amerikalı dostum.»</p>

  <p>Asa arkasını dönünce Liam Devlin'in kapıdan girdiğini gördü. İrlandalı kollarını açıp ona sarıldı.</p>

  <p>«Bu siste inmeyi nasıl basardın, evlat? Londra'dan buraya gelmek bile dünya kadar zamanımızı aldı.»</p>

  <p>Asa alçakgönüllülükle, «Sanırım özel bir yetenek,» dedi.</p>

  <p>Devlin'in arkasından elleri ve gözleri bağlı bir halde Munro göründü. Steiner de yanındaydı.</p>

  <p>«Yarbay Kurt Steiner, bu harekâtın amacı, artı yoldan aldığımız küçük bir fazlalık,» dedi Devlin.</p>

  <p>«Yarbay, sizinle tanışmak benim için bir zevk.» Asa, Steiner'in elini sıktı!</p>

  <p>«Neden oturma odasına gidip birer fincan kahve içmiyoruz?» dedi Lavinia. «Daha yeni pişirdim.»</p>

  <p>«Harika bir fikir,» dedi Munro.</p>

  <p>«Sana kahve içebilirsin, demedim, tuğbay,» dedi Devlin. «Ama madem hazırmış, zararı yok. Beş dakika durur, sonra gideriz.»</p>

  <p>«Bundan pek emin değilim,» dedi Asa. «Chernay'deki durumu kontrol etmemiz gerek. Ben ordan ayrıldığımda hava çok kötüydü.»</p>

  <p>Devlin, «Bir bu eksikti,» diye söylendi.</p>

  <p>Oturma odasına gelince Munro'yu şöminenin kenarındaki bir iskemleye oturtup iğrenir gibi Maxwell Shaw'a baktı.</p>

  <p>«Tanrım, bir kibrit yaksam, tutuşacak.»</p>

  <p>«Gerçekten dut gibi,» dedi Asa.</p>

  <p>O sırada Shaw uyanıp gözlerini açtı.</p>

  <p>«Ne oluyor?» Devlin'e baktı. «Conlon, sen mi geldin?»</p>

  <p>Devlin, «Evet,» diye yanıt verdi.</p>

  <p>Shaw doğrulunca Munro'yu gördü.</p>

  <p>«Bu da kim? Gözlerine o komik şeyi neden bağlamış?»</p>

  <p>Kimsenin kendisini durdurmasına fırsat vermeden kalkıp Munro'nun gözlerindeki atkıyı çekip çıkardı. Munro başını sallayarak gözlerini kırpıştırdı. Shaw şaşırmıştı.</p>

  <p>«Ben sizi tanıyorum, öyle değil mi?»</p>

  <p>«Evet, Sir Maxwell,» dedi Dougal Munro. «Ordu ve Donanma Kulübü'nden tanışıyoruz.»</p>

  <p>«Elbette.» Shaw aptal aptal başını salladı. «Sizi tanıdığımı biliyordum.»</p>

  <p>«Yola çıkmadan önce seni bataklıkta bir yere bırakmayı düşünüyordum, tuğbay, ancak artık bu insanların kim olduklarını biliyorsun,» dedi Devlin.</p>

  <p>«Demek artık iki seçeneğiniz var. Beni ya vuracak ya da beraberinizde götüreceksiniz.»</p>

  <p>Steiner, «Yerimiz var mı yüzbaşı?» diye sordu.</p>

  <p>«Ah, elbette, hallederiz,» dedi Asa. Steiner İrlandalıya döndü. «Bu size bağlı, Bay Devlin.»</p>

  <p>Munro, «Boşver, dostum,» dedi. «Eminim Nazi amirlerin benim için iyi bir ücret verirler.»</p>

  <p>«Oradaki durumu henüz bilmiyorsunuz,» dedi Asa. «Biran önce öğrenmenizde yarar var, çünkü oraya sağsalim varırsak hemen işe girişeceğiz.»</p>

  <p>«O halde anlatın hadi,» dedi Steiner. Ve Asa anlatmaya başladı.</p>

  <p>Hepsi ambarda telsizin çevresinde beklerlerken sis biraz olsun azalmamıştı. Lavinia aldığı mesajı Asa'ya verdi. Asa da okuduktan sonra Devlin'e geçirdi. «Yola çıkmak için bir saat daha beklememizi öneriyorlar. O zamana dek Chernay'deki hava düzelebilirmiş.»</p>

  <p>Devlin, Steiner'e baktı. «Fazla seçeneğimiz yok gibi görünüyor.»</p>

  <p>«Eh, sizin için üzüldüğümü söyleyemem.» Munro gülümseyerek Lavinia'ya döndü. «Merak ediyordum, hayatım, acaba artık eve gidince biraz çay içebilir miyim?»</p>

  <p>Shaw şöminenin yanındaki koltuğuna sere serpe uzanmış uyuyordu. Munro bilekleri bağlı bir halde onun karşısına oturdu. Asa da mutfakta Lavinia'ya yardım ediyordu.</p>

  <p>«Düşünüyorum da, yarbay,» dedi Devlin. «Sana bir tabanca gerek.»</p>

  <p>Çantasını alıp masanın üzerine koydu. Susturuculu Walther gömleklerin üzerinde duruyordu.</p>

  <p>«Olabilir,» dedi Steiner.</p>

  <p>Rüzgâr iyice şiddetlenmişti, pencereleri sarsıyordu. Birden perdeler oynadı ve Carver'lar ellerinde silahlarıyla içeri girdiler.</p>
</body>
</html>
