<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title>ON ÝKÝNCÝ BÖLÜM</title>
</head>

<body>
  <h2><span class="t21">ON İKİNCİ BÖLÜM</span></h2>

  <p><span class="t14">N</span>öbetçi askeri inzibat her sabah genellikle saat on birde Steiner'e bir fincan çay getiriyordu. O gün beş dakika geç geldiğinde Alman pencerenin kenarında oturmuş bir şeyler okuyordu.</p>

  <p>«Buyrun, yarbay.»</p>

  <p>«Teşekkür ederim, onbaşı.»</p>

  <p>Adam Steiner'den hoşlandığı için orada biraz oyalanıyordu. «Galiba kahveyi yeğliyorsunuz, efendim?»</p>

  <p>«Çaya alışkınımdır, onbaşı,» dedi Steiner. «Ben burada, Londra'da eğitim gördüm. St. Paul'de.»</p>

  <p>«Sahi mi, efendim?»</p>

  <p>O kapıya doğru giderken Steiner sordu. «Teğmen Benson döndü mü?»</p>

  <p>«İzni bu gece yarısı bitiyor, efendim, ama eğer onu tanıyorsam, akşam gelecektir. Şu genç polis memurlarının nasıl olduklarını bilirsiniz. İşlerine deli gibi düşkünlerdir. Omzuna ikinci bir yıldız bekliyor.»</p>

  <p>Onbaşı dışarı çıkıp kapıyı kilitledikten sonra Steiner yine pencerenin kenarındaki iskemlesine dönüp önceki gün gibi öğle saatini beklemeye başladı. Bir yandan çayını içiyor, bir yandan da sabırlı olmaya çalışıyordu. Yine yağmur başlamıştı, bütün kent sisle örtülüydü, bu yüzden de nehrin öbür yanını güçlükle görebiliyordu. Büyük bir kargo gemisi peşinde bir dizi mavnayla Londra doklarından hareket etmişti. Steiner onun nereye gittiğini merak ederek bir süre gemiyi seyrettikten sonra kızı gördü, tıpkı Devlin'in tarif ettiği gibiydi: siyah bere ve eski yağmurluk.</p>

  <p>Mary yakalarını kaldırmış, ellerini de cebine sokmuş, topallayarak kaldırımda yürüyordu. Kıyıya inen merdivenlerin başında durdu ve duvara yaslanıp nehirdeki gemileri seyretmeye başladı. Manastırın bulunduğu yana hiç bakmıyordu. Devlin onu bu konuda sıkı sıkıya uyarmıştı. Kız orada on dakika kadar durup gemileri seyrettikten sonra dönüp geldiği yönde yürüyerek gözden kayboldu.</p>

  <p>Steiner çok heyecanlanmıştı, kendini sakinleştirmek için pencerenin parmaklıklarına sarıldı. O sırada kapı açıldı ve onbaşı yine geldi.</p>

  <p>«Eğer bitirdiyseniz, tepsiyi alacağım, yarbay.»</p>

  <p>«Evet, bitirdim, teşekkür ederim.»</p>

  <p>Askeri inzibat tepsiyi alıp kapıya döndü.</p>

  <p>«Bu akşam kimin nöbetçi olduğunu bilmiyorum, ama günah çıkarmaya ineceğim,» dedi Steiner.</p>

  <p>«Peki, efendim. Nöbetçiye bildiririm. Her zamanki gibi saat sekizde.»</p>

  <p>Dışarı çıkıp kapıyı kilitledi. Steiner onun koridorda yankılanan ayak seslerini duyuyordu.</p>

  <p>«Şimdi dua edelim, Bay Devlin,» dedi kendi kendine. «Dua edelim.»</p>

  <p>Devlin, St. Patrick Kilisesi'nden içeri girerken üzerinde üniformasıyla askeri trençkotu vardı. Buraya neden geldiğini bilemiyordu. Yine vicdanı ya da işi sağlama bağlamak olabilirdi. Ama ne olursa olsun yaşlı rahiple vedalaşmadan oradan ayrılamayacağını biliyordu. Onu kullanmıştı, bu da hiç hoşuna gitmiyordu. İşin daha da kötüsü bu gece son bir kez manastırda görüşeceklerdi. Ne bundan ne de bunun neden olacağı üzüntüden kaçmanın yolu yoktu. Kilise çok sessizdi. Frank Martin mihrabın önündeki çiçekleri düzeltiyordu. Devlin'in sesini duyunca döndü. Yüzünde gerçek bir memnuniyet ifadesi vardı.</p>

  <p>«Merhaba, peder.»</p>

  <p>Devlin gülümsemeye çalıştı. «Size yola çıkacağımı söylemek için geldim. Bu sabah emir geldi.»</p>

  <p>«Bu beklenmedik bir durum, öyle değil mi?»</p>

  <p>«Evet, beni geri çağırıyorlar.» Devlin yarım ağızla yalan söyledi. «Portsmouth'daki askeri bir hastaneye gitmem gerekiyor.»</p>

  <p>«Eh, dedikleri gibi, savaş devam ediyor.»</p>

  <p>Devlin başını salladı. «Savaş, savaş, kanlı savaş, peder. Çok uzadı artık. Hepimiz normal olarak hiç yapmayacağımız şeyleri yapmak zorunda kalıyoruz. Hangi tarafta olursa olsun bütün askerler aynı durumdalar. Utanç verici şeyler yapıyoruz.»</p>

  <p>Yaşlı adam yumuşak bir sesle, «Senin bir sıkıntın var, oğlum,» dedi. «Herhangi bir biçimde yardım edebilir miyim?»</p>

  <p>«Hayır, peder, bu kez olmaz. Bazı şeyleri kendi başımıza halletmemiz gerekir.»</p>

  <p>Yaşlı rahip onun uzattığı eli sıktı.</p>

  <p>«Sizinle tanışmak benim için gerçek bir zevk, peder.»</p>

  <p>«Benim İçin de,» dedi Frank Martin.</p>

  <p>Devlin dönüp dışarı çıktı. Yaşlı rahip onun arkasından bir süre şaşkın şaşkın baktıktan sonra yine çiçekleriyle ilgilenmeye devam etti.</p>

  <p><span class="t14">C</span>hernay'de de hafif bir sis vardı. Schellenberg saat dörtte Asa'yı arıyordu. Onu uçuş çavuşu Leber'le birlikte Lysander'in yanında buldu. «Nasıl gidiyor?»</p>

  <p>«Harika, general,» diye yanıt verdi Leber. «Daha iyisi olamaz.» Gülümsedi. «Hauptsturmführer her şeyi beşinci kez kontrol ediyor, ama böyle yapması çok normal tabii.»</p>

  <p>Lysander'in üzerinde RAF çıkartmaları vardı, kuyruktaki gamalı haç da siyah çıkartmalarla örtülmüştü.</p>

  <p>«Elbette bunların uçuş sırasında çıkmayacaklarına dair kesin bir garanti yok,» dedi Asa. «Artık dua edeceğiz.»</p>

  <p>«Ya hava?» diye sordu Schellenberg.</p>

  <p>Leber hemen yanıt verdi. «Belli değil. Görüş uzaklığı azalabilir. Cherbourg'daki üssümüze de sordum, ama kesin olarak bir şey bilmiyorlar.»</p>

  <p>«Ama uçak hazır, değil mi?»</p>

  <p>«Evet, tabii,» dedi Asa.</p>

  <p>«Bu güzel uçağın iyi bir yanı da acil durumlar için yakıt deposunun olması. Herhalde RAF özel bir harekât için böyle yapmış. Uçuş için bir buçuk saat ayırıyorum, sonra da İngiltere kıyılarına yaklaşınca Cherbourg'daki Gizli Servis sayesinde telsizimi RAF frekansına ayarlayacağım.»</p>

  <p>«Güzel. Hadi gidip biraz yürüyelim.»</p>

  <p>Havaalanında yürürlerken hafif bir yağmur yağıyordu, Schellenberg bir süre hiç konuşmadı, yalnızca sigara içti. Sonunda parmaklıklara dayanıp denizi seyretmeye başladılar.</p>

  <p>«Bu iş için kendini iyi hissediyor musun?»</p>

  <p>«Yolculuğu mu kastediyorsunuz?» Asa omuzlarını silkti.</p>

  <p>«Beni kaygılandıran oraya gitmek değil. Ama oradaki durum biraz sorun yaratabilir.»</p>

  <p>«Evet, orada her şey Devlin'in elinde.»</p>

  <p>«Eğer her şey yolunda giderse yarın sabah erken saatlerde dönmüş oluruz. Peki ama o zaman ne olacak? Belle Ile'de neler olup bitecek? Bir fikriniz var mı?»</p>

  <p>«Çok tehlikeli bir fikrim var. Öte yandan çok da basit. Basit şeyleri severim. Beni memnun ederler.»</p>

  <p>«Sizi dinliyorum.»</p>

  <p>«Führer, Rommel, Amiral ve Reichsführer'le birlikte kahvaltı edecek. Yemeğin sonunda da Berger saldırıya geçecek.»</p>

  <p>«Evet, onu biliyorum. Ben de oradaydım, unuttunuz mu?»</p>

  <p>«Ya sen, ben ve Bay Devlin kahvaltıda onlara katılıp planlarını açığa vurursak?»</p>

  <p>«O zaman bizi de haklarlar, bu kesin. Hiçbir şey bizi kurtaramaz.»</p>

  <p>«Evet, benim savaşın dışında kalmam Reichsführer'in işine gelir.» Schellenberg gülümsedi. «Ancak elimde sözünü etmediğim bir kart var. Belle Ile'ye gittiğimiz zamanı anımsıyor musun? St. Aubin dışındaki 12. Paraşüt Kolu vardı hani? Hauptmann Eric Kramer ve otuz beş paraşütçü.»</p>

  <p>«Elbette anımsıyorum.»</p>

  <p>«Paraşüt alayının yaşayan efsanesi Yarbay Kurt Steiner, ortaya çıkıp da on mil ötede Führer'e karşı bir <span class="t2">SS</span> suikastı planlandığı için onlara ihtiyacı olduğunu söylerse ne olur dersin?»</p>

  <p>«Aman Tanrım!» dedi Asa. «Bu adamlar Steiner'in ardından gözü kapalı giderler.»</p>

  <p>«Kesinlikle. Üstelik paraşütçüler <span class="t2">SS</span>'lere karşı olan nefretleriyle, ün salmışlardır.»</p>

  <p>«Bu plan gerçekten işleyebilir.»</p>

  <p>«Eğer öbür her şey yolunda giderse.»</p>

  <p>«Şimdi şunu iyice bir anlayalım. Biz önce gideceğiz. Steiner de arkamızdan gelecek, öyle mi?»</p>

  <p>«Evet, on beş dakika sonra olabilir.»</p>

  <p>«Ne kahvaltı olacak ama,» dedi Asa.</p>

  <p>«Evet, ama şimdi bunu düşünmemeyi yeğliyorum. Şu anda aklımda başka şeyler var. Hadi gidip birer fincan kahve içelim.»</p>

  <p><span class="t14">D</span>evlin, Ryan'ın mutfağında masanın üzerine bazı ufak tefek şeyler koymuştu.</p>

  <p>«Şimdi bakalım elimizde neler var,» dedi. «Şu askeri inzibatların kelepçeleri var, ama acil bir durum karşısında gerekebilir diye biraz ip alacağım.»</p>

  <p>«Ağızlarını kapatmak için bir şeyler ayarladım,» dedi Ryan. «Bandaj ve plaster. Rahiple de sen ilgileneceksin, unutma.»</p>

  <p>«Keşke unutsam, ama n'aparsın işte.»</p>

  <p>«Ya silah?»</p>

  <p>«Belki gerekir diye Carver'dan aldığım susturucuyla birlikte ayak bileğime taktığım Smith-Wesson'u yanıma alacağım.»</p>

  <p>Ryan, «Ölen olur mu dersin?» diye sordu. Canı sıkılmış gibiydi.</p>

  <p>«Dünyada en son istediğim şey bu. Senin silahını da yanına aldın mı?»</p>

  <p>«Aman Tanrım, az kalsın unutuyordum.»</p>

  <p>Mutfak çekmecesinin masasından deri bir muşta çıkardı. İçi demirle doluydu ve bileğe takmak için de bir ilmeği vardı. Londra'daki taksi şoförlerinin çoğu kendilerini korumak amacıyla bundan taşıyorlardı. Devlin muştayı elinde tartıp Walther'in yanına koydu.</p>

  <p>«O halde her şey tamam,» dedi Ryan.</p>

  <p>Devlin hafifçe gülümsedi. «Artık bir tek Steiner eksik.»</p>

  <p>Kapı açıldı ve Mary içeri girdi. Amcası, «Açlıktan ölüyorum, kızım,» dedi. «Yapabilirsen beykınlı bir yumurta çok iyi olur.»</p>

  <p>«Sorun değil,» dedi Mary. «Ama ekmekle çayımız yok. Dükkânlar kapanmadan bir koşu High Street'e gidip geleyim. Geç kalmam.»</p>

  <p>Kapının arkasından beresiyle yağmurluğunu alıp dışarı çıktı. Dükkândaki yaşlı kadın ona ekmekle çayın yanısıra bir kutu som balığıyla biraz da sigara buluverdi. Mary bunları alıp dışarı çıktı. Sis İyice koyulaştığı için trafik yavaşlamıştı. Mary karşıdan karşıya geçmeden önce köşede dikkatle durdu.</p>

  <p>Eric Carver ağabeyinin Humber limuzininin direksiyonuna oturmuştu, trafik lambalarına gelince durdu. Mary'yle aralarında en fazla bir iki metre vardı, Eric kızı iyice görebilmişti. Mary karşıya geçip yandaki sokağa saptı. Yeşil ışık yanınca Eric de arabayı kaldırıma çekip dikkatle kızı izlemeye başladı. Mary elinden geldiğince hızlı yürüyerek Cable Wharf'a döndü. O köşeyi dönerken Eric hemen peşinden gidip dikkatle çevresine bakındı. Kız mutfak kapısına varmıştı. Kapı açılınca Eric, Devlin'in, «Ah, geldin demek, kızım,» dediğini duydu.</p>

  <p>Kapı kapandıktan sonra da kendi kendine, «İşte seni yakaladım, alçak,» diyerek döndü. Eric telaşla içeri girdiğinde Jack Carver yatak odasında giyiniyordu.</p>

  <p>«Sana kaç kere söyleyeceğim, Eric? Giyinirken kimsenin odama girmesinden hoşlanmam, buna sen de dâhilsin.»</p>

  <p>«Ama onu buldum, Jack. O piç herifin nerde yaşadığını buldum. Kızı gördüm. Sonra da onu izledim, o da oradaydı.»</p>

  <p>«Emin misin?»</p>

  <p>«Kesinlikle.»</p>

  <p>«Nerdeymiş?»</p>

  <p>«Cable Wharf denilen bir yerde. Wapping'de.»</p>

  <p>«Güzel.» Carver memnunlukla başını sallayarak ceketini giydi ve oturma odasına geçti, Eric de peşindeydi. Ağabeyi masasına oturunca Eric hemen sordu.</p>

  <p>«Peki şimdi ne yapacağız?»</p>

  <p>«Ne mi yapacağız? Adamın işini göreceğiz.»</p>

  <p>«Ne zaman?»</p>

  <p>Carver saatine baktı. «Biliyorsun, bu gece büyük bir oyun var. Herhalde on civarında biter. Ondan sonra da dostumuzu bir ziyaret ederiz.» Carver gülümseyerek çekmecesini açıp bir Browning çıkardı. «Sen, ben ve şu küçük yardımcımız.»</p>

  <p>Eric'in yüzünde korkunç bir ifade vardı. «Tanrım, Jack, öyle sabırsızlanıyorum ki.»</p>

  <p><span class="t14">T</span>eğmen Benson saat yediye doğru manastıra geldi. Kendisine kapıyı açan kapıcıyı selamladıktan sonra hemen yukarı çıktı. Askeri inzibatın da o sabah Steiner'e söylediği gibi izni gece yarısına dek sürüyordu, ama ailesinin Norwick'teki evinden Londra'ya başka tren yoktu. Koridora gelince odasında oturan onbaşı onu görüp hemen ayağa fırladı.</p>

  <p>«Dönmüşsünüz, efendim.»</p>

  <p>«Galiba bu oldukça açık, Smith. Çavuş Morgan nerede?»</p>

  <p>«Bir saat önce gitti, efendim.»</p>

  <p>«Ben yokken her şey yolunda mıydı?»</p>

  <p>«Kayıt defterine bakabilirsiniz.» Smith ona defteri uzattı.</p>

  <p>«Birine giriş izni verilmiş... Binbaşı Conlon?»</p>

  <p>«Ya, evet, efendim, papaz. Rahibe ve Peder Martin'le birlikte hastaları geziyordu.»</p>

  <p>«Ona kim izin verdi?»</p>

  <p>«Savaş Bürosu'ndan verilmiş bir izin kâğıdı vardı, efendim. Bilirsiniz, şu sınırsız izin sağlayan belgelerden. Sanırım Çavuş Morgan ayrıntıları biliyor.»</p>

  <p>«Anlıyorum. Neden gelmiş buraya? Nasıl biri?»</p>

  <p>«Bana sorarsanız, çok iyi biri, efendim. Gri saçlı, gözlüklü. Zor günler geçirdiği belli. Üstelik bir de madalyası var, efendim.»</p>

  <p>«Evet, olabilir,» dedi Benson ters ters. «Ben gidip başrahibeyi göreceğim.»</p>

  <p>Teğmen kapıyı çalıp içeri girdiğinde Başrahibe Maria Palmer odasındaydı. Onu görünce gülümsedi.</p>

  <p>«Demek döndünüz? İzniniz iyi geçti mi?»</p>

  <p>«Evet, fena değil. Peder Martin buralarda mı?»</p>

  <p>«Günah çıkaranları dinlemek için az önce ibadet odasına gitti. Benim yapabileceğim bir şey var mı?»</p>

  <p>«Ben yokken Binbaşı Conlon adında biri gelmiş.»</p>

  <p>«Ah, evet, ordu papazı. İyi bir adam. Yaralandığı için ordudan ayrılmak zorunda kalmış. Anladığım kadarıyla geçen yıl Sicilya'da yaralanmış.»</p>

  <p>«Evet, ama burda işi neydi?»</p>

  <p>«Hiç. Yalnızca ona çevreyi gezdirdik, sonra da bir akşam Peder Martin'in yerini aldı. O bugünlerde pek iyi değil, biliyorsunuz.»</p>

  <p>«Conlon burda mı?»</p>

  <p>«Hayır. Peder Martin'in dediğine göre, göreve çağrılmış. Portsmouth'daki askeri bir hastaneye galiba.» Rahibe biraz şaşırmış gibi bakıyordu. «Bir şey mi oldu?»</p>

  <p>«Yo, hayır, Savaş Bürosu'ndan izin belgesiyle beklenmedik konuklar gelince insan kim olduğunu öğrenmek istiyor.»</p>

  <p>«Çok fazla kaygılanıyorsunuz.»</p>

  <p>«Belki. İyi geceler, rahibe.»</p>

  <p>Ama teğmenin kuşkuları azalmamıştı, yukarı odasına çıkınca Dougal Munro'yu aradı.</p>

  <p>Jack Carter o gün York'a gitmişti. Treni saat ona dek Londra'da olmayacağı için Munro bürosunda yalnız çalışıyordu. Benson'un telefonda anlattıklarını sabırla dinledi.</p>

  <p>«Beni aramakla doğru olanı yaptın,» dedi. «Savaş Bürosu'ndan izin kâğıdı olan subayların burunlarını işimize sokmasından ben de hoşlanmıyorum, ama ne yapabiliriz ki? Manastır gibi bir yeri kullanmanın sakıncalarından biri de bu, Benson. Şu dindar insanlar herkes gibi davranmazlar.»</p>

  <p>«Kayıt defterinde Conlon hakkında ayrıntılar var, efendim. Dinlemek ister misiniz?»</p>

  <p>«Bak, işimi bitirip hemen eve dönmem gerek. Sonra sana uğrarım. Bir buçuk saat sonra.»</p>

  <p>«Sizi bekleyeceğim, efendim.»</p>

  <p>Benson telefonu kapadığında Onbaşı Smith'in kapıda durduğunu gördü.</p>

  <p>«Yarbay Steiner ibadet odasına inmek istiyor, efendim.»</p>

  <p>«Orada tıkılmışken günah çıkaracak neyi olabilir ki?» diye sordu Benson.</p>

  <p>«Her zamanki gibi saat sekizde, efendim. Onu Onbaşı Ross'la birlikte indirelim mi?»</p>

  <p>«Hayır. Bu işi birlikte yaparız. Tuğbay Munro'yu bekliyorum, ama sekiz buçuğa dek gelmez. Şimdi bana bir fincan çay getir.»</p>

  <p><span class="t14">C</span>hernay'de şartlar çok olumsuzdu. Sis ve yağmur başlamıştı. Uçuş Çavuşu Leber, Cherbourg'a bağlantıya geçip durumu sorarken Schellenberg'le Asa da telsiz odasında bekliyorlardı.</p>

  <p>Bir süre sonra Leber onlara döndü. «Führer'in uçağı sağsalim inmiş, general. Saat altıya doğru.»</p>

  <p>Asa, «Peki hava nasılmış?» diye sordu.</p>

  <p>«Kanal'da sert rüzgârlarla karşılaşacaksınız.»</p>

  <p>«Rüzgârla başa çıkabilirim. Başka ne diyorlar?»</p>

  <p>«Londra'dan Kanal'a dek bütün Güney İngiltere sis altındaymış. Bir şey daha var. Gece burada da durumun daha kötüleşeceğini söylüyorlar.» Kaygılanmış gibiydi. «Doğruyu söylemek gerekirse, efendim, durum pek içaçıcı değil.»</p>

  <p>«Kaygılanmayın, çavuş, ben bir yolunu bulurum.»</p>

  <p>Asa'yla Schellenberg dışarı çıkıp yağmurun altında kaldıkları barakaya koştular: Schellenberg karyolalardan birinin üzerine oturup emaye bir fincana şnaps doldurdu.</p>

  <p>«Sen de ister misin?»</p>

  <p>«İçmesem daha iyi olur.» Asa onun yerine bir sigara yaktı.</p>

  <p>Kısa bir sessizlikten sonra Schellenberg, «Bak, eğer gitmek istemiyorsan ya da... » dedi.</p>

  <p>«Saçmalamayın. Elbette gidiyorum. Devlin bana güveniyor. Onu böyle terkedemem. Rüzgâr beni kaygılandırmıyor. Kış Savaşı'nda Finliler için uçmuştum, unutmayın o zaman her gün müthiş bir tipi vardı. Sise gelince de, kalkarken sorun olmaz, ama iniş başka bir olay. Oraya gidince inememekten korkuyorum.»</p>

  <p>«O zaman geri dönersin.»</p>

  <p>«Evet, ama Leber'in dediğine göre, buradaki durum da ordakinden daha iyi olmayacak.»</p>

  <p>«O halde ne yapmak istiyorsun?»</p>

  <p>«Mümkün olduğunca geç çıkmak. Devlin oradan gece yarısı yola çıkmak istiyor. Ona yakın bir saatte çıkabilirim. Örneğin saat onda. Bu arada belki hava düzelebilir de.»</p>

  <p>«Ya düzelmezse?»</p>

  <p>«Yine de gideceğim.»</p>

  <p>«Peki.» Schellenberg ayağa kalktı. «Shaw'lara bunu bildirmek için bir sinyal göndereceğim.»</p>

  <p>Lavinia çalışma odasında telsizin başında otururken mesajı alınca hemen karşılık verdi: <span class="t11">'Mesaj al</span><span class="t11">ı</span><span class="t11">nd</span><span class="t11">ı</span><span class="t11">.'</span></p>

  <p>Kulaklıklarını çıkarıp ağabeyine döndü. Shaw şöminenin yanına oturmuş silahını temizliyordu. Her zamanki gibi Nell'le viskisi de yanıbaşındaydı.</p>

  <p>«Saat ona dek yola çıkmayacaklarmış, hayatım, şu berbat hava yüzünden.»</p>

  <p>Gidip perdelerle pencereyi açarak dışarıdaki sise baktı. Shaw da yanına gelmişti.</p>

  <p>«Ben bu havanın gizli bir iniş için daha uygun olduğunu sanıyordum.»</p>

  <p>«Saçmalama, Max, bu bütün pilotlar için dünyadaki en kötü şeydir. Otuz altıda Helmsley'e inemediğim zamanı anımsamıyor musun? Yakıtım bitene dek havada dönüp durmuş, sonra da o tarlaya düşmüştüm. Nerdeyse ölecektim.»</p>

  <p>«Affedersin, canım, unutmuşum.»</p>

  <p>O sırada yağmur başladı.</p>

  <p>«İşte,» dedi Shaw. «Yağmur sisi kaldırır herhalde. Şimdi pencereyi kapat da bir içki daha içelim.»</p>

  <p><span class="t14">M</span>ichael Ryan, «Her şeyi aldın mı?» diye sordu.</p>

  <p>Devlin bol mavi bir tulumla çizme giymişti. Ceplerine bakıp her şeyi kontrol etti.</p>

  <p>«Her şey tamam.»</p>

  <p>«Keşke benim de gelmeme izin verseydin,» dedi Ryan.</p>

  <p>«Bu benim işim, Ryan. Senin de Mary'nin de başına en ufak bir dert açmak istemem. Şu sis bir bakıma iyi oldu.» Dönüp Mary'ye gülümsedi. «Bu konuda haklıymışsın.»</p>

  <p>Mary ona sarılıp yanağından öptü. «Tanrı sizi korusun, Bay Devlin. Sizin için dua ettim.»</p>

  <p>«Öyleyse her şey yolunda gidecek demektir.»</p>

  <p>Su fazla derin değildi, böylesi daha iyiydi. Devlin feneriyle duvardaki deliğe dek yürüdü. Saatine baktı. Sekizi birkaç dakika geçiyordu. İçeri girip suların içinden geçerek merdivenlere ulaştı.</p>

  <p>Dougal Munro işlerini sandığından daha erken bitirdiği için şoförüne onu St. Mary Manastırı'na götürmesini söyledi. Bir saat sisin içinde güçlükle yol aldıktan sonra saat tam sekizde manastırdaydılar.</p>

  <p>Tuğbay arabadan inerken, «Uzun sürmez,» dedi.</p>

  <p>«Ben de sizi beklerken bir yere park edeyim, efendim, yoksa bu siste biri çarpabilir,» dedi şoför.</p>

  <p>«Seni bulurum.» Munro yukarı çıkıp zili çaldı. Gece bekçisi ona kapıyı açtı.</p>

  <p>«İyi akşamlar, Tuğbay.»</p>

  <p>«Rahibe Maria buralarda mı?» diye sordu Munro.</p>

  <p>«Hayır, Cromwell Road Hastanesi'ne çağrıldı.»</p>

  <p>«Pekâlâ. Ben yukarı çıkacağım. Teğmen Benson'u gömmek istiyorum.»</p>

  <p>«Onu birkaç dakika önce ibadet odasında gördüm, efendim,, yanında onbaşılardan biriyle Alman subay vardı.»</p>

  <p>«Öyle mi?»</p>

  <p>Munro biraz duraksadıktan sonra ibadet odasına gitmeye karar verdi. Devlin merdivenleri çıkıp da kapıyı açınca adeta şok oldu. Onbaşı Smith ondan bir buçuk metre uzaklıkta arkasını dönmüş dini bir figürü inceliyordu. Benson da kapıdaydı. Devlin hiç duraksamadı. Ryan'ın muştasını çıkarıp Smith'in ensesine vurdu. Çavuş hafif bir gürültüyle yere düşerken Devlin hemen kapının ardına saklandı.</p>

  <p>«Smith? Ne oluyor?» diye seslendi Benson.</p>

  <p>Yanıt gelmeyince de onun yanına koştu ve yerde yatan, adamı gördü. O anda garip bir şeyler olduğunu sezerek Webley marka silahına uzandı, ancak geç kalmıştı.</p>

  <p>Devlin sol elinde susturucu takılmış Walther'le dışarı çıktı, muşta da sağ elindeydi.</p>

  <p>«Yerinde olsam, bunu yapmam, evlat. Bu gördüğün şey bir öksürük kadar ses çıkarır. Şimdi arkanı dön.»</p>

  <p>Benson söyleneni yapınca Devlin ona da Smith'e vurduğu gibi vurdu. Genç teğmen inleyerek onbaşının üzerine düştü. Devlin hemen onların kelepçelerini aradı, ancak yalnızca Smith'de kelepçe vardı.</p>

  <p>Sonra da «Orada mısın, yarbay?» diye seslendi.</p>

  <p>Steiner günah çıkarma kürsüsünden çıkınca Peder Martin de ona katıldı. Yaşlı rahip şaşırmıştı.</p>

  <p>«Binbaşı Conlon? Burada neler oluyor?»</p>

  <p>«Gerçekten çok üzgünüm, peder.»</p>

  <p>Devlin arkasını döndürüp bileklerini kelepçeledikten sonra yaşlı adamı sıralardan birine oturtup ağız bantlarından birini çıkardı.</p>

  <p>«Demek rahip değilsin,» dedi Martin.</p>

  <p>«Amcam rahipti, peder.»</p>

  <p>«Seni affediyorum, oğlum.» Rahip ona ağzını bantlamasına izin verdi.</p>

  <p>Tam o sırada kapı açıldı ve Dougal Munro içeri girdi. Tuğbay tek kelime söyleyemeden Kurt Steiner onun arkasına geçip kolunu boynuna doladı.</p>

  <p>«Bu da kim?» diye sordu Devlin.</p>

  <p>«Tuğbay Dougal Munro,» dedi Steiner. «<span class="t2">SOE</span>'den.»</p>

  <p>«Öyle mi?» Devlin, Walther'i şimdi sağ eline almıştı. «Eminim bunun susturuculu olduğunu sen de biliyorsundur, tuğbay, bu nedenle mantıklı davran.»</p>

  <p>Steiner onu bıraktı. Munro, «Aman Tanrım, Devlin... Liam Devlin,» dedi.</p>

  <p>«Evet, tuğbay.»</p>

  <p>«Şimdi ne olacak?» diye sordu Steiner.</p>

  <p>Devlin heyecanlanmıştı, kendini beğenmiş bir tavırla, «Aşağı indikten sonra küçük bir yolculuk yapacağız, onlar aramaya başladığında sen çoktan yola çıkmış olacaksın,» dedi.</p>

  <p>«Yani uçmayı planlıyorsunuz,» dedi Munro. «Çok ilginç.»</p>

  <p>Devlin, «Ah, benim düşük çenem,» diye inledi ve tabancasını Munro'nun çenesinin altına dayadı.</p>

  <p>«Eğer seni bırakırsam daha yola çıkmadan RAF bizi enseler. Seni öldürebilirdim ama bugün çok iyi yürekliyim.»</p>

  <p>«Yani ne olacak?»</p>

  <p>«Bizimle geleceksin.» Başıyla Steiner'e işaret etti. «Gözün üstünde olsun.»</p>

  <p>Kapıyı açtı. O sırada gece bekçisi elinde bir çay tepsisiyle ıslık çalarak yukarı çıktı.</p>

  <p>«Harika,» dedi Devlin. «Sizin ayaklarınızı ıslatmanıza gerek kalmadı, çocuklar. Ön kapıdan çıkacağız. Sis çok fazla olduğu için kimse bir şey farketmeyecek.»</p>

  <p>Kapıyı açtı ve tabancasını Munro'nun sırtına dayayıp onu hole çıkardı. «Unutma, tuğbay. Yanlış bir hareket ölümüne neden olur.»</p>

  <p>Steiner kapıyı açtı, hep birlikte kaldırıma İndiler. Sis çok koyuydu, insanın boğazını yakıyordu. Devlin, Munro'yu yolun karşı tarafına doğru itti. Steiner de arkalarında onları izliyordu. Ortalıkta kimse yoktu, kıyıya indiler. Aşağı inince Devlin durup tabancasını Steiner'e verdi.</p>

  <p>«Burda arkadaşlarım var. Ama bu herifin onları görmesini istemiyorum, yoksa onları vatana ihanetten asar.»</p>

  <p>«Yalnızca hak etmişlerse,» dedi Munro.</p>

  <p>«Bu bir görüş meselesi.»</p>

  <p>Devlin yanındaki iple hemen onun ellerini bağladı. Munro hava soğuk Olduğu için ipek bir atkı takmıştı. Onu da çıkarıp gözlerini bağladı. «Tamam, gidelim.»</p>

  <p>Munro'nun koluna girdi ve hep birlikte yürümeye başladılar. Az sonra tekne göründü.</p>

  <p>Ryan alçak sesle, «Sen misin, Liam?» diye seslendi.</p>

  <p>«Evet. Şimdi hemen burdan gidelim.»</p>

  <p>Devlin yatak odasında hemen üzerindekileri çıkarıp rahip giysisini giydi. Gerekli birkaç parça eşyasını da alıp Luger ve Walther'le birlikte çantasına koydu. Sonra da ayak bileğine taktığı Smith-Wesson' u kontrol edip çantasını aldı ve çıktı. Mutfağa gittiğinde Steiner masada oturmuş Ryan'la birlikte çay içiyordu. Mary de onları izliyordu.</p>

  <p>«İyi misin, yarbay?» diye sordu Devlin.</p>

  <p>«Daha önce hiç bu kadar iyi olmamıştım, Bay Devlin.»</p>

  <p>Devlin, Shaw'la buluştuğu gün Ordu ve Donanma Kulübünden yürüttüğü trençkotu ona verdi.</p>

  <p>«Böylece üniformanı kapatırsın. Eminim Mary sana bir de eşarp bulabilir.»</p>

  <p>«Tabii.» Kız hemen beyaz ipek bir eşarp getirip Steiner'e verdi.</p>

  <p>«Çok naziksiniz,» dedi Steiner.</p>

  <p>«Hadi, gidelim artık.»</p>

  <p>Devlin merdivenlerin altındaki dolabı açıp elleri ve gözleri bağlı bir halde orda oturan Munro'yu çıkardı.</p>

  <p>«Gidiyoruz, tuğbay.»</p>

  <p>Ön kapıya gittiler. Ryan, Ford'u garajdan çıkarıp kaldırıma park etmişti. Munro'yu arkaya oturttular. Devlin saatine baktı.</p>

  <p>«Saat dokuz. Geç oldu, Michael, dostum. Artık gidelim.»</p>

  <p>El sıkıştılar. Devlin dönüp Mary'ye baktığında kızın gözyaşları içinde olduğunu gördü. Çantasını kamyona koyduktan sonra kollarını açınca Mary hemen ona koşup sarıldı.</p>

  <p>«Sen harika bir kızsın ve önünde güzel bir yaşam var.»</p>

  <p>«Sizi asla unutmayacağım.» Kız artık iyice ağlıyordu. «Her gece sizin için dua edeceğim.»</p>

  <p>Devlin de konuşamayacak kadar doluydu, Steiner'in yanına oturdu ve hareket ettiler.</p>

  <p>«İyi bir kız,» dedi Alman.</p>

  <p>«Evet, onları da o yaşlı rahibi de bu işe sokmamalıydım, ama yapabileceğim başka bir şey yoktu.»</p>

  <p>Munro arkadan, «Oynadığımız oyunun kuralı bu, Bay Devlin,» dedi. «Yalnızca merakımı tatmin etmek için söyleyin. Vargas'ı nasıl hallettiniz?»</p>

  <p>«Ah, onda tâ başından beri bir bityeniği olduğunu anlamıştım,» dedi Devlin. «Sanki bizi davet ediyor gibiydiniz. Ben de sizi atlatmanın tek yolunun Vargas'ı da atlatmak olduğunu düşündüm. Bu yüzden hâlâ Berlin'den mesaj alıyor.»</p>

  <p>«Peki birileriyle bağlantı kurdunuz mu? Kimse harekete geçmedi, sanırım, değil mi?»</p>

  <p>«Öyle sayılır.»</p>

  <p>«Çok kurnaz bir adamsınız, bu kesin. Bakın ne diyeceğim, eski bir İngiliz deyimi vardır, <span class="t11">'</span><span class="t11">İ</span><span class="t11">nsan bazen burnunun ucunu zor görür.'</span>»</p>

  <p>«Yani?»</p>

  <p>«Sis, Bay Devlin, sis.»</p>
</body>
</html>
