<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title>ON BEÞÝNCÝ BÖLÜM</title>
</head>

<body>
  <h2><span class="t21">ON BEŞİNCİ BÖLÜM</span></h2>

  <p><span class="t14">S</span>aat altıda, St. Aubin'deki 12. Paraşüt Kolu komutanı Hauptmann Erich Kramer bürosunda oturmuş kahve içerken, bir aracın çiftlik avlusuna girdiğini duydu. Pencereden dışarı baktı, zırhlı bir araç gelmişti. Araçtan önce Asa, ardından da Schellenberg'le Devlin indiler. Kramer onları hemen tanıyıp kaşlarını çattı.</p>

  <p>«Ne istiyorlar acaba?»</p>

  <p>O sırada Kurt Steiner göründü. Başlığı olmadığı İçin uçuş çavuşu Leber'den <span class="t11">schiff</span> denilen Luftwaffe kasketlerinden ödünç almıştı. Üzerinde de sarı yakalı gri mavi paraşütçü gömleğiyle pantolonu ve çizmeleri vardı. Kramer onun Şövalyelik Haçı'yla gümüş ve altın Kartal Nişanı'nı farketti. Onu hemen tanıdı, tabii: Paraşüt Alayı'nın efsane adı, Yarbay Kurt Steiner.</p>

  <p>«Aman Tanrım,» diyerek hemen şapkasını alıp düğmelerini ilikleyerek kapıya koştu.</p>

  <p>«Yarbay Steiner... efendim.»</p>

  <p>Öbürlerine hiç aldırmayarak topuklarını çarpıp onu selamladı.</p>

  <p>«Bunun benim için ne kadar büyük bir onur olduğunu bilemezsiniz.»</p>

  <p>«Benim için de bir zevk. Yüzbaşı Kramer, değil mi?»</p>

  <p>Steiner, Kramer'in Kış Savaşı Nişanı'nı gördü. «Demek eski dostuz, öyle değil mi?»</p>

  <p>«Evet, yarbay.»</p>

  <p>Birkaç paraşütçü de gelenleri merak ettikleri için kantinden çıkmışlardı. Steiner'i görünce hemen hepsi hazırola geçtiler. Steiner, «Rahat, çocuklar,» diyerek Kramer'e döndü. «Burda ne kadar adamınız var?»</p>

  <p>«Yalnızca otuz beş, yarbay.»</p>

  <p>«Güzel. Siz dâhil herkese ihtiyacım olacak, bu yüzden şu yağmurun altında durmaktan vazgeçip içeri geçelim de size her şeyi açıklayayım.»</p>

  <p>12. Paraşüt Kolu'nun otuz beş adamı yağmurun altında çiftlik avlusunda dört sıra halinde dizilmişlerdi. Üzerlerinde Paraşüt Alayı'na özgü çelik miğferleriyle bol pantolonları vardı ve çoğunun göğsünde Schmeisser marka makineli tüfekler asılıydı. Hepsi kulak kesilmiş, kendilerine ne yapacaklarını anlatan Steiner'i dinliyorlardı. Schellenberg, Devlin ve Asa onun arkasındaydılar, Kramer de yanındaydı. Steiner ayrıntılara hiç girmedi.</p>

  <p>«İşte böyle. Führer az sonra <span class="t2">SS</span> hainleri tarafından öldürülecek. Bizim görevimiz onları durdurmak. Sorusu olan var mı?»</p>

  <p>Yağmur sesinden başka çıt çıkmıyordu. Steiner, Kramer'e döndü.</p>

  <p>«Onları hazırlayın, yüzbaşı.»</p>

  <p><span class="t11">«Zu befehl, Herr Oberst.»</span></p>

  <p>Steiner öbürlerine döndü. «On beş dakika sizin için yeterli mi?»</p>

  <p>«Demek motorize kuvvet kolu gibi geleceksiniz,» dedi Schellenberg.</p>

  <p>«Çok hızlı.»</p>

  <p>Asa'yla birlikte zırhlı araca bindiler. Devlin başında siyah şapkası ve üzerinde Ordu ve Donanma Kulübü'nden yürüttüğü trençkotla Steiner'e yaklaştı.</p>

  <p>«Bir bakıma bunu ikinci kez yaşıyoruz,» dedi.</p>

  <p>«Biliyorum. Sorun da bu zaten. Biz mi oyunu yönetiyoruz, yoksa oyun mu bizi?»</p>

  <p>«Dua edelim de bu kez şansımız geçen seferkinden daha iyi olsun, yarbay.»</p>

  <p>Devlin gülümseyerek zırhlı aracın arkasına bindi ve yola çıktılar.</p>

  <p>&nbsp;</p>

  <p><span class="t14">R</span>ommel, Canaris ve Binbaşı Ritter merdivenleri çıkıp Château Belle Ile'nin ana kapısına geldiler. <span class="t2">SS</span> nöbetçilerinden biri kapıyı açtı ve içeri girdiler. Her yer nöbetçi doluydu.</p>

  <p>Rommel paltosunun" düğmelerini çözerken Canaris'e, «<span class="t2">SS</span>'in eskiden hafta sonlarında Bavyera'da düzenlediği toplantılara benziyor,» dedi.</p>

  <p>Berger merdivenlerden inip onları karşıladı. «Herr Amiral, Herr Mareşal, sizinle tanışmak benim için büyük bir zevk. Sturmbannführer Berger, güvenlik sorumlusu.»</p>

  <p>«Binbaşı.» Rommel onu başıyla selamladı.</p>

  <p>«Führer sizi yemek salonunda bekliyor. Ancak huzuruna çıkarken kimsenin silah taşımamasını rica etti.»</p>

  <p>Rommel'le Ritter silahlarını çıkardılar. «Umarım geç kalmamışızdır,» dedi mareşal.</p>

  <p>«Aslında iki dakika erken geldiniz.» Berger hafifçe gülümsedi. «Size yolu gösterebilir miyim?»</p>

  <p>Büyük meşe kapıyı açıp onları içeri aldı. Uzun yemek masası yalnızca dört kişi için hazırlanmıştı. Führer şöminenin yanında yanan kütükleri seyrediyordu. Onların geldiğini duyunca döndü.</p>

  <p>«Ah, demek geldiniz.»</p>

  <p>«İyi olduğunuzu umarım, Führer'im,» dedi Rommel.</p>

  <p>Hitler, Canaris'i başıyla selamladı.</p>

  <p>«Herr Amiral.» Gözü elinde bir çantayla hazırolda duran Ritter'e takıldı. «Konuğunuz kim?»</p>

  <p>«Benim özel yardımcım, Binbaşı Carl Ritter, Führer'im. Daha önce görüştüğümüz Normandiya olayının ayrıntılarını getirdi.»</p>

  <p>«Yine rapor mu?» Hitler omuzlarını silkti. «Madem gerekli gördünüz, pekâlâ.» Berger'e döndü. «Masaya bir servis daha koyup Reichsführer'in neden geç kaldığına bir bakın.»</p>

  <p>Berger dışarı çıkarken Himmler içeri girdi. Siyah üniformasını giymişti. Yüzü solgundu ve heyecanını gizleyemediği belliydi.</p>

  <p>«Özür dilerim, Führer'im, odamdan çıkmak üzereyken Berlin'den bir telefon geldi.» Başıyla konukları selamladı. «Herr Amiral, Mareşal.»</p>

  <p>«Ve mareşalin yardımcısı, Binbaşı Ritter.» Hitler ellerini ovuşturdu. «Ben müthiş acıktım. Biliyorsunuz, beyler, insan bunu daha sık yapmalı. Yani erken saatte kahvaltıyı kastediyorum! Böylece gün boyunca daha önemli işlerle uğraşmaya zaman kalıyor. Hadi buyrun, oturun.»</p>

  <p>Kendisi masanın başına geçti. Rommel'le Canaris sağına, Himmler'le Ritter de soluna oturdular. «Evet, başlayalım. İşten önce yemek.»</p>

  <p>Sağ elinin altındaki küçük gümüş zili çaldı.</p>

  <p>&nbsp;</p>

  <p><span class="t14">Z</span>ırhlı araç on dakika sonra ana kapıdaydı. Kapıdaki çavuş Schellenberg'in üniformasını görünce hemen selam verdi.</p>

  <p>«Führer bizi bekliyor,» dedi Schellenberg.</p>

  <p>Çavuş kararsız görünüyordu. «Kimseyi kabul etmeyeceğime dair emir aldım, general.»</p>

  <p>«Aptallaşma, adam,» dedi Schellenberg. «Bu emir benim için geçerli olamaz.» Başıyla Asa'ya işaret etti, «Devam edin, Hauptsturmführer.»</p>

  <p>Avluya gelince durdular. Devlin, «İspanyollar boğa güreşçilerinin arenada yaşayıp yaşayamayacaklarını bilmedikleri ana ne derler bilir misiniz? Kritik an.»</p>

  <p>«Bırakalım şimdi bunları, Bay Devlin,» dedi Schellenberg. «Hadi gidelim.»</p>

  <p>Uzun adımlarla ön kapıya gitti.</p>

  <p>O sırada Hitler önündeki kızarmış ekmekle meyvanın keyfini çıkarıyordu.</p>

  <p>«Şu Fransızlar gerçekten harika ekmek yapıyorlar,» diyerek bir dilim daha aldı.</p>

  <p>Kapı açıldı ve bir <span class="t2">SS</span> başçavuşu içeri girdi.</p>

  <p>Himmler, «Sanırım, hiçbir nedenle rahatsız edilmek istemediğimizi iyice belirtmiştim.»</p>

  <p>«Evet, Reichsführer'im, ama General Schellenberg yanında bir Hauptsturmführer ve bir siville birlikte burada. Führer'i görmek zorunda olduğunu söylüyor.»</p>

  <p>«Saçma, size gereken emri vermiştim!»</p>

  <p>Hitler araya girdi. «Schellenberg mi? Acaba ne istiyor? Onu içeri gönderin, başçavuş.»</p>

  <p>Schellenberg, Devlin ve Asa holde bekliyorlardı.</p>

  <p>Başçavuş geri döndü. «Führer sizi görecek, general, ama bütün silahlar burada bırakılacak. Emir böyle. Bu herkes için geçerli.»</p>

  <p>«Elbette.» Schellenberg silahını çıkarıp masanın üzerine koydu.</p>

  <p>Asa da aynı şeyi yaptıktan sonra Devlin paltosunun cebinden Luger'i çıkardı.</p>

  <p>«Bunları size bağışlıyoruz.»</p>

  <p>Başçavuş, «Lütfen beni izleyin, beyler,» diyerek onlara yolu gösterdi.</p>

  <p>İçeri girdiklerinde Hitler hâlâ yemek yiyordu. Rommel'le Canaris merakla başlarını kaldırdılar. Himmler'in de rengi kül gibi olmuştu.</p>

  <p>«Eee, Schellenberg,» dedi Hitler. «Sizi buraya hangi rüzgâr attı?»</p>

  <p>«Davetsiz geldiğim için özür dilerim, Führer'im, ancak çok önemli bir haber aldım.»</p>

  <p>«Çok mu önemliydi?» diye sordu Hitler.</p>

  <p>«Sizin yaşamınızla ilgili, Führer'im, daha doğrusu size karşı yapılacak bir suikastla ilgili.»</p>

  <p>«Olamaz,» dedi Himmler.</p>

  <p>Hitler eliyle onu susturup Devlin'le Asa'ya baktı. «Peki bunlar kim?»</p>

  <p>«Açıklayacağım. Reichsführer bana bir süredir Londra Kalesi'nde esir tutulan Yarbay Kurt Steiner'i sağsalim Reich'a geri getirmeyi planlama görevini verdi. Herr Devlin ve Hauptsturmführer Vaughan bu İşi başarıyla tamamlayıp Steiner'i buraya yakın küçük bir Luttwaffe üssüne getirdiler.»</p>

  <p>Hitler, Himmler'e, «Ben bu konuda hiçbir şey bilmiyorum,» dedi.</p>

  <p>Himmler çok bozulmuştu. «Bir sürpriz olacaktı, Führer'im.»</p>

  <p>Hitler yine Schellenberg'e döndü. «Bu Yarbay Steiner nerede şimdi?»</p>

  <p>«Az sonra burada olacak. Ancak birkaç saat önce adını açıklamayan biri beni telefonla aradı. Bunu Reichsführer'in huzurunda söylemek zorunda kaldığım için çok özür dilerim, ama telefondaki kişi bana <span class="t2">SS</span> görevlilerinin ihanetinden söz etti.»</p>

  <p>Himmler adeta boğulacak gibiydi. «Olamaz.»</p>

  <p>«Berger adında bir subaydan söz edildi.»</p>

  <p>Hitler, «Ama Sturmbannführer benim buradaki güvenliğimden sorumlu,» dedi. «Hatta dün onun rütbesini yükselttim.»</p>

  <p>«Yine de bana böyle söylendi, Führer'im.»</p>

  <p>O anda Horst Berger'in sesi duyuldu. «Bu da kimseye güvenmemek gerektiğini gösterir.» Yanında elinde makineli tüfek olan iki <span class="t2">SS</span> subayı vardı.</p>

  <p>&nbsp;</p>

  <p><span class="t14">S</span>teiner'le Yüzbaşı Kramer zırhlı araçla Château'ya giden yokuşta ilerliyorlardı. Paraşütçüler de iki büyük zırhlı arabayla arkalarından geliyorlardı. Steiner çizmesinin kenarına bir el bombası koymuştu, kucağında da bir Schmeisser vardı.</p>

  <p>«Oraya gidince durmak yok, bunu unutmayın.»</p>

  <p>«Sonuna dek sizinle birlikteyiz, yarbay,» dedi Kramer.</p>

  <p>Dış kapıya gelince yavaşladılar ve bir <span class="t2">SS</span> çavuşu onlara yaklaştı. «Neler oluyor?»</p>

  <p>Steiner bir anda Schmeisser'i çıkarıp önce onu, sonra da öbür nöbetçiyi öldürdü.</p>

  <p>Ön kapıya giden merdivenlere geldiklerinde sağ taraftaki askeri karakoldan bir sürü <span class="t2">SS</span> görevlisi çıktı. Steiner çizmesindeki bombayı çıkarıp onların ortasına attı, sonra da arabadan inip koşarak merdivenlerden çıktı. Öbür paraşütçüler de avludaki <span class="t2">SS</span>'lere ateş ederek onun ardından gidiyorlardı.</p>

  <p>Hitler ateş saçan gözlerle Berger'e bakıyordu. «Elinde tabancayla bana böyle yaklaşmaya nasıl cesaret edersin?»</p>

  <p>«Bunu söylediğim için çok üzgünüm, Führer'im, ama sonunuz geldi, sizin, Mareşal Rommel'in ve Amiral Canaris'in.» Berger başını salladı. «Sizin daha fazla yaşamanızı göze alamayız.»</p>

  <p>«Beni öldüremezsin, küçük budala, böyle bir şey olamaz.»</p>

  <p>«Öyle mi? Nedenmiş o?»</p>

  <p>«Çünkü benim yazgımda burada ölmek gibi bir şey yok,» dedi Führer soğukkanlı bir tavırla. «Çünkü Tanrı benim tarafımda.»</p>

  <p>Uzaktan tabanca sesleri geliyordu. Berger kapıya bakmak için dönünce Binbaşı Ritter ayağa fırladı ve elindeki çantayı ona fırlatarak kapıya koştu. Bir yandan da, «Nöbetçiler!» diye bağırıyordu.</p>

  <p><span class="t2">SS</span>'lerden biri Schmeisser'iyle onu arkasından vurdu.</p>

  <p>Schellenberg, «Bay Devlin,» dedi.</p>

  <p>Devlin arka cebinden susturuculu Walther'i çıkardı. İlk atışta Ritter'i öldüren adamı şakağından, ikincisiyle de başka bir <span class="t2">SS</span> görevlisini kalbinden vurdu. Berger öfkeyle bağırarak ona dönünce kurşunu alnının ortasına yedi. Devlin gidip ona baktı.</p>

  <p>«Hiç söz dinlemiyorsun, oğlum, ben sana başka bir iş bulmanı söylememiş miydim?»</p>

  <p>Birden kapılar açıldı ve Kurt Steiner adamlarıyla birlikte içeri girdi.</p>

  <p>&nbsp;</p>

  <p><span class="t14">S</span>chellenberg kapıyı vurup da Himmler'in odasına girdiğinde Reichsführer pencerenin yanında duruyordu. İşi pişkinliğe vurmaya niyetli olduğu belliydi.</p>

  <p>«Ah, demek geldiniz, general. Çok korkunç bir iş. Bir <span class="t2">SS</span> olarak hepimizi çok kötü bir biçimde etkileyecek. Şükürler olsun ki Führer, Berger'in bu iğrenç hainliğini bireysel bir hata olarak kabul ediyor.»</p>

  <p>«Bu hepimiz için iyi bir durum, Reichsführer'im.»</p>

  <p>Himmler oturdu. «Size gelen şu telefon. Kim olduğu hakkında hiçbir fikriniz yok mu?»</p>

  <p>«Korkarım yok.»</p>

  <p>«Yazık. Yine de... » Saatine baktı. «Führer öğleyin ayrılmayı planlıyor, ben de onunla birlikte Berlin'e gideceğim. Canaris de bizimle geliyor. Rommel zaten gitti.»</p>

  <p>«Anlıyorum.»</p>

  <p>«Führer gitmeden önce sizi ve öbür üç dostumuzu görmek istiyor. Sanırım, madalyalar sizleri bekliyor.»</p>

  <p>«Madalyalar mı?»</p>

  <p>«Führer yanında hep madalya ve nişanlar taşır. Onları nereye gitse götürür. Sadık subayları ödüllendirmenin yararlı olduğuna inanıyor, tabii ben de öyle.»</p>

  <p>«Reichsführer'im.»</p>

  <p>Schellenberg kapıya gidince Himmler, «Bu iğrenç olayı hiç olmamış gibi düşünmek hepimiz için daha iyi olur,» dedi. «Öyle değil mi, general? Rommel'le Canaris dillerini tutacaklar, paraşütçüleri halletmek de kolay. Onları Rus sınırına geri yollarız, bu iş kapanır.»</p>

  <p>Schellenberg dikkatle, «Anlıyorum, Reichsführer'im,» dedi.</p>

  <p>«Yani geriye bir tek Steiner, Hauptsturmführer Vaughan ve şu Devlin denen adam kalıyor, Ben onların başımıza bir iş açabileceklerini düşünüyorum, herhalde siz de benimle aynı fikirdesinizdir.»</p>

  <p>«Reichsführer'in önermek istediği şey...»</p>

  <p>«Hiçbir şey yok. Ben hiçbir şey önermiyorum. Bunu size bırakıyorum.»</p>

  <p>Öğleye doğru Schellenberg, Steiner, Asa ve Devlin kütüphanede beklerlerken kapı açıldı. Führer ardında Canaris ve Himmler'le birlikte içeri girdi. Himmler'in elinde küçük deri bir çanta vardı.</p>

  <p>«Beyler,» dedi Hitler.</p>

  <p>Üç subay hemen hazırola geçtiler, pencerenin yanında oturan Devlin de acemi bir tavırla ayağa kalktı. Hitler başıyla Himmler'e işaret edince Reichsführer madalyalarla dolu çantayı açtı.</p>

  <p>«General Schellenberg, Altın Alman Haçı'na layık görüldünüz. Siz de öyle, Hauptsturmführer.»</p>

  <p>Onların madalyalarını göğüslerine taktıktan sonra Steiner'e döndü.</p>

  <p>«Siz Yarbay Steiner, zaten Şövalye Nişanı'na sahipsiniz. Sizi şimdi de Kılıç'la ödüllendiriyorum.»</p>

  <p>Kurt Steiner biraz alay eder gibi, «Teşekkür ederim, Führer'im,» diye karşılık verdi.</p>

  <p>«Ve siz Bay Devlin,» dedi Führer İrlandalıya dönerek. «Birinci Sınıf Demir Haçı alacaksınız.»</p>

  <p>Devlin söyleyecek bir şey bulamıyordu, haç ceketine iğnelenince delice bir gülme arzusuyla boğulacak gibi oldu.</p>

  <p>«Size minnettarım, beyler, bütün Alman halkı size minnettar.»</p>

  <p>Bunları söyledikten sonra ardında Himmler'le birlikte dışarı çıktı. Canaris bir süre kapıda oyalandı.</p>

  <p>«Çok eğitici bir sabahtı, ama yerinde olsaydım, bundan sonra kendime çok iyi bakardım, Walter."</p>

  <p>Kapı kapandı. Devlin, «Şimdi ne olacak?» diye sordu.</p>

  <p>«Führer hemen Berlin'e dönüyor,»dedi Schellenberg. «Canaris'le Himmler de onunla birlikte gidecekler.»</p>

  <p>«Ya biz?» diye sordu Asa.</p>

  <p>«Bu konuda küçük bir sorun var. Reichsführer sizin Berlin'e dönmenizi istemediğini açıkça belirtti. Daha doğrusu, sizin ortalarda dolaşmanızı hiç istemiyor.»</p>

  <p>«Anlıyorum,» dedi Steiner. «Siz de bizimle ilgilenmekle görevlendirildiniz.»</p>

  <p>«Onun gibi bir şey.»</p>

  <p>«Vay canına,» dedi Devlin.</p>

  <p>«Tabii Lysander hâlâ Chernay'deki kumsalda bekliyor,» dedi Schellenberg. «Leber onu kontrol edip yakıt ikmalini yapmıştır.»</p>

  <p>Asa, «Ama nereye gideriz?» diye sordu. «İngiltere'den güç bela kurtulduk, tabii Almanya da bizim için tehlikeli.»</p>

  <p>Schellenberg sanki bir yanıt bekler gibi Devlin'e bakınca İrlandalı gülmeye başladı. Ve Asa'ya, «Hiç İrlanda'ya gitmiş miydin?» diye sordu. Kumsal çok soğuktu ve sular sabahkinden daha yüksekti, ama yine de kalkmaya yetecek kadar yer vardı.</p>

  <p>Uçuş çavuşu Leber, Asa'ya «Her şeyi kontrol ettim,» dedi. «Herhangi bir sorununuz olmaması gerekir, Hauptsturmführer.»</p>

  <p>«Sen şimdi havaalanına dön, çavuş, ben de az sonra geleceğim,» dedi Schellenberg.</p>

  <p>Laber onları selamlayıp gittikten sonra Schellenberg, Steiner ve Asa'yla tokalaştı. «İyi şanslar, beyler.»</p>

  <p>Onlar Lysander'e bindikten sonra da Devlin'e döndü.</p>

  <p>«Gerçekten olağanüstü bir adamsınız.»</p>

  <p>«Sen de bizimle gel, Walter, burda senin için bir şey kalmadı artık.»</p>

  <p>«Çok geç, dostum. Daha önce de dediğim gibi, atlıkarıncadan inmek için artık çok geç.»</p>

  <p>«Bizi bıraktığını duyunca Himmler ne diyecek?»</p>

  <p>«O konuyu düşündüm. Sizin gibi müthiş nişancı bir adam beni omzumdan vurmakta hiçbir güçlük çekmez herhalde. Sol omzumu vurun. Tabii hafif bir yara olsun.»</p>

  <p>«Tanrım, ne kurnaz tilkisin sen.»</p>

  <p>Schellenberg biraz yürüyüp döndü. Devlin de cebinden Walther'i çıkarıp bir el ateş etti ve general omzunu tutarak sendeledi. Parmakları kanlanmıştı, gülümsedi.</p>

  <p>«Güle güle, Bay Devlin.»</p>

  <p>İrlandalı uçağa binip kapağı kapattı. Ve Lysander kumsalda biraz ilerledikten sonra havalandı. Schellenberg gözden kaybolana dek uçağın ardından baktı. Sonra da dönüp omzunu tutarak yürümeye başladı.</p>

  <p>İrlanda'nın batı kıyısında Killala Koyu yakınlarındaki Conn Gölü'nün uzunluğu on milden fazlaydı. O akşam karanlık bastırmak üzereyken gölün yüzeyi tıpkı siyah bir cama benziyordu.</p>

  <p>Michael Murphy gölün güney kıyısına yakın bir yerlerde çiftçilik yapardı. Ancak o gün balık tutup kendini bilmez bir hale gelene dek içmişti. Birden yağmur başlayınca kendi kendine bir şarkı mırıldanarak küreklere asıldı. Kulaklarında bir uğultu vardı, az sonra da tepesinden büyük kara bir kuşun uçarak gölün öbür ucunda gözden kaybolduğunu gördü.</p>

  <p>Asa kıyıdan birkaç yüz metre ötede usta bir iniş yaptı. Çok geçmeden içeri sular girmeye başlamıştı. Kapağı açıp lastik botu çıkardılar, bot hemen şişti.</p>

  <p>«Buranın derinliği nedir?» diye Devlin'e sordu.</p>

  <p>«İki yüz fit.»</p>

  <p>«Bu onun işini görür. Zavallı güzel uçağım. Hadi gidelim.»</p>

  <p>Steiner'le Devlin'in arkasından o da bota atladı. Biraz kürek çektikten sonra dönüp uçağa baktılar. Lysander'in burnu İyice batmıştı. Yalnızca kuyruktaki Luftwaffe gamalı haçı görünüyordu, az sonra o da sulara gömüldü.</p>

  <p>«İşte bu kadar,» dedi Asa.</p>

  <p>Yine kıyıya doğru kürek çekmeye başladılar. Steiner, «Şimdi ne olacak, Bay Devlin?» diye sordu.</p>

  <p>«Önümüzde uzun bir yürüyüş var, bütün gece yürüyeceğiz. Büyük halam Eileen O'Brien'ın Killala Koyu'nda küçük bir çiftliği var. Ordaki herkes dostumdur.»</p>

  <p>Asa, «Peki sonra ne olacak?» diye sordu.</p>

  <p>«Tanrı bilir, oğlum, göreceğiz.»</p>

  <p>Bot kumsala yaklaşınca Devlin diz boyundaki suya atlayıp onları kıyıya çekti.</p>

  <p>Sonra da Kurt Steiner'e elini uzatıp, <span class="t11">«Cead mile Mite,»</span> dedi.</p>

  <p>«Ne demek bu?» diye sordu Alman.</p>

  <p>«İrlanda dili.» Liam Devlin gülümsedi. «Kralların dili. Yüz bin kez hoşgeldin demek.»</p>

  <p>&nbsp;</p>
</body>
</html>
