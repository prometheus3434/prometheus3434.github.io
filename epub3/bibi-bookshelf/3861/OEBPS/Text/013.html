<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title>YEDİNCİ BÖLÜM</title>
</head>

<body>
  <h2><span class="t21">YEDİNCİ BÖLÜM</span></h2>

  <p><span class="t14">B</span>erlin'den Cap de la Hague'ye uçuşları yalnızca üç saat sürdü. Asa, Hollanda, Belçika ve Fransa üzerinden bir uçuş planlamıştı. Chernay'e de deniz üzerinden geldiler. Burası ıssız gibi görünen küçük bir yerdi. Kontrol kulesi bile yoktu, yalnızca bir çim pist, üç tane eski hangar, Luftwaffe'nin kurduğu anlaşılan birkaç asker barakası ve bir de yakıt tankı vardı.</p>

  <p>Asa telsizle bağlantıya geçti. «Stork iniş izni istiyor.»</p>

  <p>Bir ses ona karşılık verdi, «Chernay kontrol. İniş izni verildi. Rüzgâr güneydoğudan üç-dört şiddetinde esiyor.»</p>

  <p>Asa yanındakilere, «Bu işi çok ciddiye alıyor,» dedi. «Hadi, inişe geçiyoruz.»</p>

  <p>Kusursuz bir iniş yaptıktan sonra Luftwaffe üniforması giymiş birkaç adamın durduğu hangara doğru ilerledi. Schellenberg'le Devlin uçaktan inince bir çavuş barakadan çıkıp yanlarına geldi ve Schellenberg'in üniformasını görünce hemen hazırola geçti.</p>

  <p>«General.»</p>

  <p>«Adınız nedir?»</p>

  <p>«Leber, general. Uçuş subayı.»</p>

  <p>«Buradan siz mi sorumlusunuz?»</p>

  <p>«Evet, general.»</p>

  <p>«Şunu okuyun.» Schellenberg ona Führer'in emrini uzattı.</p>

  <p>«Siz ve adamlarınız artık benim emrimdesiniz. Reich için son derece önemli bir işle uğraşıyoruz.» Leber yine hazırola geçip mektubu geri verdi. «Emrinizdeyim, general.»</p>

  <p>«Hauptsturmführer Vaughan İngiliz Kanalı'ndan tehlikeli ve çok gizli bir uçuş yapacak. Kullanacağı uçak da sıradan bir uçak değil. Buraya geldiği zaman kendiniz de göreceksiniz.»</p>

  <p>«Bizim görevimiz nedir, general?»</p>

  <p>«Daha sonra bildireceğim. Telsiz alıcılarınız iyi durumda mı?»</p>

  <p>«Evet, tabii, general, Luftwaffe'nin en iyisi. Kanal'dan dönen uçaklar bazen kötü durumda oluyorlar. Gerektiği zaman onlarla haberleşmek zorundayız.»</p>

  <p>«Güzel.» Schellenberg başını salladı. «Château de Belle İle diye bir yer biliyor musunuz? Haritaya göre, buradan Cârentan'a doğru otuz mil kadar uzaklıktaymış.»</p>

  <p>«Korkarım bilmiyorum, general.»</p>

  <p>«Neyse, önemli değil. Biz buluruz. Şimdi bize bir zırhlı araç bulun.»</p>

  <p>«Emredersiniz, general. Acaba geceyi burada mı geçireceksiniz?»</p>

  <p>Schellenberg ıssız araziye bir göz attı. «Geçirmemeyi yeğleriz, çavuş, ama belli olmaz. Stork'a yakıt ikmali yapıp dönüş yolculuğu için hazırlayın.»</p>

  <p>Leber onları telsiz kulübesinin önünde park edilmiş olan zırhlı araca götürürken Devlin, «Tanrım,» dedi. «Şuraya bakar mısınız? Ne berbat bir yer. Buraya nasıl dayanıyorlar?»</p>

  <p>«Rusya'dan iyidir,» dedi Asa Vaughan.</p>

  <p><span class="t14">A</span>rabayı Asa kullanıyordu. Devlin onun yanında, Schellenberg de kucağında bir haritayla arkadaydı. «İşte. Cherbourg'un güneyindeki yol Carentan'a gidiyor. Kıyının oralarda bir yerde.»</p>

  <p>Asa, «Cherbourg'taki Luftwaffe üssüne inmek daha mantıklı değil mi?» diye sordu.</p>

  <p>«Olmaz.» Schellenberg başını salladı. «Şimdilik ortalarda görünmesek daha iyi olur. Cherbourg'a gitmemize gerek yok. Güneyde köylerin içinden kıyıya kestirmeden giden bir yol şebekesi var Otuz ya da en fazla otuz beş mil.»</p>

  <p>Devlin, «Bu küçük yolculuğun amacı nedir?» diye sordu. «Şu Belle İle denilen yer ilgimi çekiyor. Hazır buralardayken görmek istedim.» Omuzlarını silkti. «Acaba... Reichsführer burada olduğumuzu biliyor mu?»</p>

  <p>«Chernay'e geldiğimizi biliyor ya da yakında öğrenecek. Çünkü düzenli bir rapor istiyor.»</p>

  <p>«Aaa, evet, general, ama şu Belle Ile'nin o raporla bir ilgisi yok, öyle değil mi?»</p>

  <p>«Olabilir, Bay Devlin, olabilir.»</p>

  <p>«Tanrım, ne tilkisin,» dedi Devlin. «Sen etraftayken avcıların vay haline.»</p>

  <p><span class="t14">K</span>öy yollarının çoğu öyle dardı ki, iki aracın yan yana geçmesi bile olanaksızdı, ama yarım saat sonra Cherbourg'dan Carentan'a giden anayola girdiler. Schellenberg'in haritası burda pek işe yaramadı, ancak şans eseri St. Aubin köyünün hemen dışındaki bir yol kenarında 12. Paraşüt Kolu yazan bir tabela gördüler. Ağaçların arasından bir sürü çiftlik evi görünüyordu. Schellenberg, «Bu yolu bir deneyelim,» dedi ve Asa o yöne döndü.</p>

  <p>Çiftlik meydanındaki adamların hepsi genç ve güçlü paraşütçülerdi. Çoğunun üzerinde kamuflaj rengi tulumla paraşütçü çizmeleri vardı. Birkaçı duvarın karşısındaki banklara oturmuş silahını temizliyor, bazıları da bir zırhlı arabanın motoruyla ilgileniyordu. Zırhlı aracın geldiğini görünce merakla başlarını işlerinden kaldırdılar ve Schellenberg'in üniformasını görünce hemen ayağa fırladılar.</p>

  <p>«Lütfen siz işinize devam edin,» dedi Schellenberg. Çiftlik evinden sert görünüşlü genç bir yüzbaşı çıktı. Birinci ve İkinci Sınıf Demir Haçları'yla bir Kış Savaşı kurdelesi vardı.</p>

  <p>«Buradan siz mi sorumlusunuz?» diye sordu Schellenberg,</p>

  <p>«Evet, general. Hauptmann Erich Kramer. Size nasıl yardımcı olabilirim?»</p>

  <p>«Château de Belle İle denilen bir yeri arıyoruz. Orayı biliyor musunuz?»</p>

  <p>«Elbette. Kıyı boyunca buranın on mil doğusunda. Size haritamda göstereyim.»</p>

  <p>Hep birlikte çiftlik evine girdiler. Oturma odasında telsiz aletleri, duvarlarda da büyük haritalar vardı. Belle İle yolu oldukça açık bir biçimde görülüyordu. «Harika,» dedi Schellenberg. «Söylesenize, buradaki ünitenizin amacı nedir?»</p>

  <p>«Güvenlik görevi, general. Çevrede devriye gezerek Fransız Direnişi'ni yerinde tutmaya çalışıyoruz.»</p>

  <p>«Onlarla başınız sık sık derde giriyor mu?»</p>

  <p>«Pek değil.» Kramer güldü. «Bu ünitede yalnızca otuz beş adamım kaldı. Stalingrad'dan kurtulduğumuz için şanslıyız. Böylece dinlenerek tedavi görüyor sayılırız.»</p>

  <p>Dışarı çıkıp yine zırhlı araca binerlerken Devlin, «Demek Stalingrad'da bulundunuz. Steiner'i tanıyor musunuz?» diye sordu.</p>

  <p>Bu adı duyunca silahlarını temizleyen adamlar bile başlarını kaldırdılar.</p>

  <p>«Yarbay Kurt Steiner mi?» dedi Kramer. «Burda onun adını bilmeyen yoktur. Paraşüt Alayı'nda bir efsanedir o.»</p>

  <p>«Yani onunla hiç karşılaştınız mı?»</p>

  <p>«Birkaç kez. Siz onu tanıyor musunuz?» «Sayılır.»</p>

  <p>«Onun öldüğüne dair bir söylenti duyduk,» dedi Kramer.</p>

  <p>«Duyduğunuz her şeye inanmamalısınız.»</p>

  <p>«Yüzbaşı.» Schellenberg, Kramer'e selam verdi ve yola koyuldular.</p>

  <p>«Aman Tanrım,» dedi Devlin. «Bazen düşünüyorum da Steiner Kanal'dan neden kendi başına dönmüyor acaba?»</p>

  <p><span class="t14">B</span>elle İle deniz kenarında, bir tepe üstüne kurulmuş eşsiz bir şatoydu, az ötesinde geniş bir haliç vardı. Sular daha yeni geri çekilmişti. Asa aracı dolambaçlı yoldan yukarı doğru sürdü. Kale hendeğinden çok, küçük bir dereye benzeyen yarığın üzerinde dar bir köprü vardı. Büyük kapıdan geçip kaldırım taşıyla döşenmiş bir avluya girdiler. Asa ön girişe çıkan büyük merdivenlerin önünde durdu, çevrelerinde yüksek duvarlar ve kuleler vardı. Arabadan indiler. Meşe ağacından yapılmış kapı ancak çok eskiydi, demir sürgüleri bile paslanmıştı. Yandaki duvardan sarkan bir zil vardı. Schellenberg ipi çekince zil sesi avluda yankılanmaya başladı. «Tanrım,» dedi Devlin. «Bir Quasimodo eksik.» Bir dakika sonra kapı gıcırdayarak açıldı ve eski siyah kadife bir frakla köylülerinki gibi fitilli kadifeden bosbol bir pantolon giymiş, gri saçları omuzlarına dek uzanan çok yaşlı bir adam çıktı.</p>

  <p>Yüzü kırış kırıştı ve fena halde traşı gelmişti. Fransızca, «Evet, mösyöler?» diye sordu. «Sizin için ne yapabilirim?»</p>

  <p>«Buranın sorumlusu siz misiniz?» diye sordu Schellenberg.</p>

  <p>«Evet, mösyö. Pierre Dissard.»</p>

  <p>«Burada eşinizle birlikte mi yaşıyorsunuz?»</p>

  <p>«Burada olduğu zamanlar, mösyö. Ancak eşim şu anda Cherbourg'daki yeğeninin yanında.»</p>

  <p>Devlin, Asa'ya, «Konuşulanları anlıyor musun?» diye sordu.</p>

  <p>«Hiç anlamıyorum. Ben Fransızca bilmem.»</p>

  <p>«Anlaşılan bütün zamanını futbol oynayarak geçirmişsin. Oysa general de ben de akıllı insanlar olduğumuz için dil öğrenmeye zaman ayırdık, yaşlı adamın söylediği her şeyi anlayabiliyoruz. Gerektiği zaman sana tercüme ederim.»</p>

  <p>Schellenberg, «Çevreyi incelemek istiyorum,» dedi.</p>

  <p>Dissard'ı geçip büyük hole girdi. Burası granit taşlarla döşenmiş ve oraya buraya halılar serpiştirilmişti. Bir yanda dev bir şömineyle neredeyse bir alayı alacak büyüklükte olan birinci kata çıkan merdivenler vardı.</p>

  <p>«Siz <span class="t2">SS</span>'densiniz, değil mi, mösyö?» diye sordu Dissard.</p>

  <p>«Öyle sanıyorum ki bu oldukça açık,» dedi Schellenberg ona karşılık olarak.</p>

  <p>«Ama burası zaten incelendi, mösyö, geçen gün. Sizinkine benzeyen üniforma giymiş bir subay buraya geldi.»</p>

  <p>«Adını anımsıyor musunuz?»</p>

  <p>«Binbaşı olduğunu söyledi.» Yaşlı adam anımsamaya çalışır gibi kaşlarını çattı. «Yüzünün bir yanında çok kötü bir yara vardı.»</p>

  <p>Schellenberg sakin bir tavırla, «Berger mi? Adı bu muydu?» diye sordu.</p>

  <p>Dissard hemen başını salladı. «Evet, mösyö, Binbaşı Berger. Fransızcası çok kötüydü.»</p>

  <p>Asa, «Neler oluyor?» diye sordu.</p>

  <p>Devlin, «Bizden önce başka birinin geldiğini söylüyor. Berger adında bir <span class="t2">SS</span> binbaşısı,» diye ona açıkladı.</p>

  <p>«Onu tanıyor musunuz?»</p>

  <p>«Hem de çok yakından, özellikle de burnunu, neyse bunu daha sonra açıklarım.»</p>

  <p>Schellenberg yaşlı adama, «O halde bu şatonun yakında kullanılacağını biliyorsunuz,» dedi. «Şimdi burayı şöyle bir gezmek istiyorum.»</p>

  <p>«Şato bin dokuz yüz kırktan beri kapalı, mösyö. Benim patronum, Comte de Beaumont, Boche Savaşı için İngiltere'ye gitti.»</p>

  <p>Schellenberg sanki alay eder gibi, «Öyle mi?» dedi. «Neyse gezmeye başlayalım. Önce yukarı çıkalım.»</p>

  <p>Yaşlı adamın ardından yukarı çıktılar. Burada birçok yatak odası vardı. Bütün mobilyalar çarşaflarla örtülmüştü ve çok uzun zamandır kullanılmadığı için her yerde bir karış toz vardı. Aşağı inerlerken Devlin, «Aman Tanrım,» dedi. «Zenginler böyle mi yaşıyorlarmış? Banyonun ne kadar uzak olduğunu gördünüz mü?»</p>

  <p>Schellenberg giriş kapısının üzerinde merdiven sahanlığının sonundaki bir kapıyı farketti. «Oradan nereye geçiliyor?»</p>

  <p>«Göstereyim, mösyö. Yemek salonuna başka bir geçittir orası.»</p>

  <p>Kendilerini uzun, karanlık bir koridorda buldular. Tavandaki meşeden kemerlerin altında ortaçağ tarzında yapılmış büyük bir şömine, onun önünde de yüksek arkalı iskemleleriyle yine meşeden kocaman bir masa vardı. Şöminenin üzerine savaş sancakları asılmıştı. Aşağı indiler.</p>

  <p>Schellenberg, «Onlar ne bayraklarıydı?» diye sordu.</p>

  <p>«Savaş anıları, mösyö. De Beaumont'lar Fransa'ya hep en iyi biçimde hizmet etmişlerdir. Bakın, şu ortadakini Waterloo'da kontun atalarından biri taşımış.»</p>

  <p>«Öyle mi?» dedi Devlin. «Ben onların o savaşı kaybettiklerini sanıyordum.»</p>

  <p>Schellenberg çevresine bakınıp yine hole döndü. «Yeterince gördüm. Binbaşı Berger size ne dedi?»</p>

  <p>«Yine geleceğini söyledi, mösyö.» Yaşlı adam omuzlarını silkti. «Bir iki hafta içinde gelecekmiş.»</p>

  <p>Schellenberg elini adamın omzuna koydu. «Burada geldiğimizi kimse bilmemeli, dostum, özellikle de Binbaşı Berger.»</p>

  <p>«Mösyö?» Dissard şaşırmıştı.</p>

  <p>Schellenberg, «Bu çok gizli ve önemli,» dedi.</p>

  <p>«Anlıyorum, mösyö.»</p>

  <p>«Eğer buraya geldiğimiz öğrenilirse, bu bilginin kaynağını hemen anlarız.» Eldivenli eliyle Dissard'ın masasına vurdu. «Bu da sizin için kötü olur.»</p>

  <p>Yaşlı uşak adamakıllı korkmuştu. «Mösyö... lütfen. Hiçbir şey söylemeyeceğim. Yemin ediyorum.»</p>

  <p>Zırhlı araca binip oradan uzaklaştılar. «İstediğin zaman çok soğukkanlı bir adam oluyorsun, Walter,» dedi Devlin.</p>

  <p>«Yalnızca gerektiği zamanlar.» Schellenberg, Asa'ya döndü. «Berlin'e bu gece dönebilir miyiz?» Hava kararmak üzereydi, kara bulutlar da yağmur toplamaya başlamıştı.</p>

  <p>«Olabilir,» dedi Asa. «Şansımız varsa, gideriz. Ancak geceyi Chernay'de geçirmemiz gerekebilir. Olmazsa sabah gideriz.»</p>

  <p>Devlin, «Ne manzara,» diyerek paltosunun yakalarını kaldırıp bir sigara yaktı. «Savaşın çekiciliği.»</p>

  <p><span class="t14">E</span>rtesi sabah Devlin bir makyaj ustasıyla buluşmak üzere UFA film stüdyolarına gitti. Karl Schneider kırk yaşlarında, daha çok bir tersane işçisine benzeyen uzun boylu, geniş omuzlu bir adamdı.</p>

  <p>Devlin'in daha önce çektirmiş olduğu bir vesikalık fotoğrafı inceledi. «Onlarda da bu fotoğraftan mı var?»</p>

  <p>«Aşağı yukarı buna benzeyen bir fotoğraf vardır.»</p>

  <p>«Yani polis kalabalıkta bu yüzü arıyor olacak. Ne zaman gideceksiniz?»</p>

  <p>Devlin biraz düşündü. «İki üç gün sonra olabilir.»</p>

  <p>«Ne kadar kalacaksınız?»</p>

  <p>«En fazla on gün. Bir şeyler yapabilecek misin?»</p>

  <p>«Ah, evet.» Schneider başını salladı.</p>

  <p>«Ağzın içine takma yanaklar yerleştirerek yüz biçimini değiştirebiliriz. Ancak bunun sizin için gerekli olduğunu sanmıyorum. Fazla kilolu değilsiniz, dostum, kemiklerinizin üzerinde fazla et yok.»</p>

  <p>«Yaşam şartları işte,» dedi Devlin.</p>

  <p>Ama Schneider bu espriye aldırmadı. «Saçınız koyu ve dalgalı, biraz da uzun. Sanırım saçla biraz oynamak bu işi halleder. Nasıl bir role girmeyi düşünüyorsunuz?»</p>

  <p>«Bir rahip. Daha doğrusu bir ordu papazı.»</p>

  <p>«Evet, saçlar.» Schneider, Devlin'in omuzlarına bir örtü koyup makası aldı.</p>

  <p>İşi bittiğinde Devlin'in saçları kısacık kalmıştı.</p>

  <p>«Aman Tanrım, bu ben miyim?»</p>

  <p>«Bu yalnızca bir başlangıç. Şimdi sizi lavaboya alalım.»</p>

  <p>Schneider onun saçlarını yıkayıp kimyasal bir madde sürdü. «Ben en iyi aktörlerle çalıştım. Örneğin Marlene Dietrich. Harika saçları vardı. Bir de Conrad Veidt. Ne olağanüstü bir aktör. Hollywood'da şu Nazi köpeklerini oynuyormuş.»</p>

  <p>«Garip bir yaşam » Devlin gözlerini kapayıp kendini onun ellerine bıraktı.</p>

  <p>Devlin aynada kendisine bakan yüzü güçlükle tanıyabildi. Kısacık saçları şimdi gri olmuş ve elmacık kemiklerini belirginleştirmişti, sanki şimdi on, on iki yaş daha fazla gösteriyordu. «Olağanüstü.»</p>

  <p>«Bir rötuş daha.» Schneider makyaj çantasını karıştırıp birkaç gözlük çıkararak içlerinden birini seçti. «Evet, sanırım, bu iyi. Düz cam, tabii.» Metal çerçeveli gözlüğü Devlin'in gözüne takıp ayarladı. «Evet, harika. İyi iş başardım.»</p>

  <p>«Tanrım, bana yardım et, Himmler'e benzedim. Bu kalıcı mı? Yani saçı kastediyorum.»</p>

  <p>«On beş gün kalın Siz de en fazla on günlüğüne gideceğinizi söylemiştiniz.» Schneider küçük plastik bir şişe çıkardı. «Bununla çalkaladıkça aynen böyle kalacak, ama on beş günü geçmez, tabii.»</p>

  <p>«On gün dediysem on günü geçmez. Zaten uzayacak olursa öldüm demektir.»</p>

  <p>Schellenberg onu görünce, «Müthiş!» dedi.</p>

  <p>«Böyle düşünmene sevindim,» dedi Devlin. «Hadi şimdi fotoğrafları çektirelim. Bir an önce işe başlamak istiyorum.»</p>

  <p>«Bu ne demek oluyor?»</p>

  <p>«Bir an önce gitmek istiyorum. Yarın ya da öbür gün.»</p>

  <p>Schellenberg ciddi bir ifadeyle ona baktı. «Bundan emin misiniz?»</p>

  <p>«UFA'daki şu dostun bana yeni bir yüz yarattığına göre beklemenin hiçbir anlamı yok. Her şeyi ayarladık. Geriye yalnızca üç şey kaldı. Benim IRA'dan olan dostum, Michael Ryan, Shaw'lar ve manastır.»</p>

  <p>«Doğru,» dedi Schellenberg. «Manastırdaki durum ne olursa olsun, dostunuz Ryan'ı bulamazsanız, büyük güçlük çekeceksiniz. Tabii Shaw'lar için de aynı şey sözkonusu.»</p>

  <p>«Shaw'lar olmadan bu İş olmaz. Onun için ne kadar erken gidersem, bunu o kadar erken öğreniriz.»</p>

  <p>«Pekâlâ.» Schellenberg zili çaldı ve İlse Huber içeri girdi. «Bay Devlin'in sahte belgeleri.»</p>

  <p>«Yeni fotoğrafım gerekecek,» dedi Devlin.</p>

  <p>«Ama Bay Devlin, ihtiyacınız olan şeyler İngiliz kimlik belgesi, yiyecek karnesi, giysi kuponu ve sürücü ehliyeti. Ancak bunların hiçbiri için fotoğraf gerekli değil.»</p>

  <p>«Yazık,» dedi Devlin. «Oysa fotoğrafları kıyaslasaydılar, çok daha inandırıcı olurdu.»</p>

  <p>«Adınız ve öbür ayrıntılar konusunda karar verdiniz mi?» diye sordu Schellenberg.</p>

  <p>«Hep dediğim gibi, en iyi yalan gerçeğe en yakın olandır. Tam bir İngiliz olmaya çalışmanın anlamı yok. Büyük Devlin bile bunu başaramaz. Yani Ulster'li olacağım.» Ilse'ye döndü. «Not alıyor musunuz?»</p>

  <p>«Evet.»</p>

  <p>«Conlon. Bu adı hep sevmişimdir. İlk kız arkadaşımın soyadı Conlon'du. Ve Belfast'ta yanında yaşadığım yaşlı dayımın adı da Henry'ydi, ancak herkes ona Harry derdi.»</p>

  <p>İlse, «Yani Peder Harry Conlon mu olacaksınız?» diye sordu.</p>

  <p>«Evet, ancak dahası da var. Binbaşı Harry Conlon. Yaralandıktan sonra çürüğe çıkmış bir ordu papazı.» «Bu papaz neresinden yaralanmış olacak?» diye sordu Schellenberg.</p>

  <p>«Başından.» Devlin alnındaki kurşun izini işaret etti. «Bir de nerede yaralandığımı bulmamız lazım.»</p>

  <p>Schellenberg, «Bu yıl Sicilya'ya yapılan müttefik saldırısına ne dersiniz?» diye önerdi.</p>

  <p>«Harika. İlk gün yaralandım. Böylece eğer birisi sorarsa, yer hakkında fazla bir şey anlatmam gerekmez.»</p>

  <p>«Askeri belgelerin bulunduğu bir dosyada İngiliz ordu papazları hakkında bir bilgi görmüştüm,» dedi İlse.</p>

  <p>«Biraz garip olduğu için dikkatimi çekmişti. Gidip onu getirebilir miyim, general? Yalnızca birkaç dakika sürer.»</p>

  <p>Schellenberg başını salladı ve İlse çıkınca, «İrlanda'ya uçuşunuz için gerekli her şeyi hallederim,» dedi. «Luftwaffe'yle görüştüm. Brest dışındaki Laville üssünden gitmenizi öneriyorlar.»</p>

  <p><span class="t11">«Dejâ vu.</span> Geçen kez ordan gitmiştim. Herhalde yine bir Dornier bombardıman uçağı önermişlerdir.»</p>

  <p>«Bildiniz.»</p>

  <p>«Güzel, sanırım geçen kez işe yaramıştı.»</p>

  <p>O sırada İlse içeri girdi. «Haklıymışım. Bakın ne buldum.»</p>

  <p>Binbaşı George Harvey adında bir ordu papazının belgesiydi bu, bir de fotoğraf vardı. Askeri üs ve hastanelere sınırsız olarak girme izni sağlamak amacıyla Savaş Bürosu tarafından verilmişti.</p>

  <p>«Manevi huzur ihtiyacının bu kadar büyük olması çok şaşırtıcı,» dedi Schellenberg. «Bu nereden geldi?»</p>

  <p>«Bir savaş esirinden alınmış belgelerden, general. Sahte belge hazırlayanların bunu taklit etmekte güçlük çekeceklerini hiç sanmıyorum, üstelik böylece Bay Devlin de istediği fotoğrafa sahip olur.»</p>

  <p>«Harika,» dedi Devlin. «Sen olağanüstü bir kadınsın.»</p>

  <p>«Giysi bölümüne de bir bakmanız gerekecek,» dedi İlse. «Bir üniforma mı istiyorsunuz?»</p>

  <p>«Olabilir. Yani üniforma gerekebilir. Olmazsa, koyu renk bir takım elbise, şapka, yağmurluk ve rahip yakası da olabilir. Tabii bana bir de Askeri Haç Nişanı verirler. Eğer bir rahipsem, kahraman bir rahip olmalıyım. Çok etkileyici olur. Ayrıca Belfast'tan Londra'ya subay biletiyle gitmek istiyorum. Binbaşı rolü oynamak istiyorsam, bu daha inandırıcı olur»</p>

  <p>«Bunların hemen hazırlanmasını sağlayacağım.»</p>

  <p>İlse dışarı çıkınca Schellenberg sordu, «Başka?»</p>

  <p>«Para. Beş bin sterlin. Bu parayla birkaç kişiye rüşvet verip kendim için gerekli şeyleri halledeceğim. Eğer bugünlerde subayların taşıdığı şu çadır bezinden yapılmış askeri çantalardan bulursanız, parayı gizli bir göze koyabiliriz.»</p>

  <p>«Bu konuda bir sorun çıkmayacağından eminim.»</p>

  <p>«Paralar sahte olmasın, Walter. <span class="t2">SS</span>'in bazı sahte paralar bastığını duymuştum.»</p>

  <p>«Bu konuda bana güvenebilirsiniz. Size bir de kod adı gerek.»</p>

  <p>«Shaw'larınkini kullanabiliriz. Şahin iyi. Bana buradaki telsizlerinizle bağlantı kurabilmem için gerekli bilgiyi verin ki fırsat bulur bulmaz sizi arayayım.»</p>

  <p>«Harika. Führer'in Belle Ile'deki toplantısı ayın yirmi birinde. Ona yetişebileceğiz.»</p>

  <p>«Bir şeyler ayarlayacağız.» Devlin ayağa kalktı. «Şimdi kantine gideceğim.» Kapıda durdu. «Bir şey daha var.»</p>

  <p>«Nedir?»</p>

  <p>«Kırk birde Abwehr için paraşütle İrlanda'ya indiğimde, yanımdaki çantada IRA için on bin pound vardı. Ancak çantayı açınca, üzerinde Berlin Bankası'nın bandı olan desteler buldum. Umarım bu kez böyle bir şey olmaz.»</p>

  <p>«Bir de savaşı neden kaybettiklerini merak ediyorlar,» dedi Schellenberg.</p>

  <p>Devlin içeri girdiğinde, Asa kantinde oturmuş, hem birasını içiyor hem de Alman Kuvvetleri'nin dergisi olan <span class="t11">Signal'i</span> okuyordu. İrlandalı bir kahve alıp ona katıldı.</p>

  <p>«Buna inanamıyorum,» dedi Asa. «Az kalsın sizi tanıyamayacaktım!»</p>

  <p>«Bu benim yeni halim, Peder Harry Conlon, emrinizdeyim. Aynı zamanda, Binbaşı Harry Conlan, ordu papazı. Yarın gece yola çıkacağım.»</p>

  <p>«Biraz acele etmiyor musunuz?»</p>

  <p>«Oğlum, daha önce de dediğim gibi bir an önce başlamak istiyorum.»</p>

  <p>«Nereden uçacaksınız?»</p>

  <p>«Brest yakınlarında, Laville'den.»</p>

  <p>«Ya uçak?»</p>

  <p>«Dornier 215.»</p>

  <p>«Pekâlâ, sizi ben götüreceğim.»</p>

  <p>«Hayır, olmaz, sen çok değerli bir pilotsun. Diyelim ki, beni İrlanda'ya bıraktıktan sonra dönüşte bir İngiliz avcı uçağı tarafından vuruldun. O zaman ne olacak?»</p>

  <p>Asa istemeye istemeye, «Peki,» dedi. «Ama sizi Laville'ye kadar götürebilirim. Kimse buna karşı çıkamaz.»</p>

  <p>«İnsanı bir dostunun geçirmesi çok güzel bir şey.»</p>

  <p><span class="t14">E</span>rtesi gece saat tam dokuzda, yağmur deli gibi yağarken Asa, Laville'deki kontrol kulesinde durmuş, Dornier'in havalanışını seyrediyordu. Pencereyi açıp uçağın sesini dinledi, az sonra uçak gözden kaybolmuştu.</p>

  <p>Asa pencereyi kapatıp telsizciye, «Şu mesajı gönderin,» dedi.</p>

  <p>Devlin uçuş giysisiyle Dornier'in arkasında otururken telsiz operatörü yanına geldi.</p>

  <p>«Size bir mesaj var, efendim. Galiba kötü bir şaka.»</p>

  <p>«Oku bakalım.»</p>

  <p>«<span class="t11">'Baca</span><span class="t11">ğı</span><span class="t11">n</span><span class="t11">ı</span> <span class="t11">k</span><span class="t11">ı</span><span class="t11">r'</span> diyor.»</p>

  <p>Devlin güldü. «Oğlum, bunu anlamak için aktör olman gerek.</p>

  <p>Sabah saat ikiyi biraz geçe Devlin beş yüz fitten aşağı atladı. Geçen seferki gibi yine Ulster sınırının yakınında çok iyi bildiği County Monaghan'ı seçmişti. Karanlıkta önlem amacıyla, kendisinden yirmi fit aşağıda bir iple bağlı olan çantası paraşütçüden önce yere düştü. Arasıra çıkan yarım ay Devlin'e az da olsa yardımcı oluyordu. Kusursuz bir iniş yaptıktan birkaç dakika sonra çantasından kürek, koyu renk yağmurluk ve bir şapka çıkardı. Ardından kürekle bir çukur kazarak çantayı, paraşütü ve uçuş giysilerini buraya gömüp küreği de yakındaki göle attı.</p>

  <p>Yağmurluğuyla şapkasını giydikten sonra el çantasında metal çerçeveli gözlüğünü aradı. Kırılmaması için onu buraya koymuştu. Dikkatle katlanmış üniformanın altında içinde İngiliz subaylarının kullandığı 38'lik bir Smith-Wesson tabanca, onun yanında da elli fişeklik bir kutu vardı. Her şey yolunda görünüyordu. Devlin gözlüğü takıp ayağa kalktı.</p>

  <p>«Ulu Tanrım, günahkâr kulun burada,» dedi yavaşça. «Benim için elinden geleni yap lütfen.» Ve istavroz çıkarıp çantasını alarak yürümeye başladı. Ulster sınırı burayı iyi bilenler için hiçbir sorun oluşturmazdı. Devlin köyden geçen yol şebekesini izleyerek dördü çeyrek geçe sağsalim Ulster sınırına vardı, artık İngiliz topraklarındaydı. Bir süre sonra, inanılmaz bir şans eseri olarak, bir çiftlik kamyonu yanından geçerken durdu ve altmış yaşlarındaki sürücü ona baktı.</p>

  <p>«Aman Tanrım, peder, sabahın bu saatinde yürüyerek nereye gidiyorsunuz?»</p>

  <p>«Armagh'a,» dedi Devlin. «Belfast'a giden süt trenini yakalayacağım.»</p>

  <p>«Şu işe bakın, ben de Belfast'taki pazara gidiyorum.»</p>

  <p>Devlin, «Tanrı sizden razı olsun, oğlum,» diyerek onun yanına oturdu.</p>

  <p>«Hiç önemli değil, peder,» dedi çiftçi. «Bir rahip İrlanda'da yardım görmedikten sonra nerde görecek?»</p>

  <p><span class="t14">O</span> sabah saat onda Schellenberg, Reichsführer'in kapısını çalıp içeri girdi.</p>

  <p>«Evet?» dedi Himmler. «Ne oldu?»</p>

  <p>«Reichsführer'im, Laville'den Devlin'in sabah saat iki dolaylarında Güney İrlanda'ya atladığını haber aldım.»</p>

  <p>«Öyle mi? Çok hızlı çalışıyorsunuz, Brigadeführer. Tebrikler.»</p>

  <p>«Tabii bu İşin başarıya ulaşıp ulaşmayacağı kesin değil, Reichsführer'im. Devlin Londra'ya gidene dek hiçbir şey belli değil»</p>

  <p>«Planlarımızda bir değişiklik oldu,» dedi Himmler. <span class="t18">«F</span>ührer'in Belle Ile'deki toplantısı ayın on beşine alındı.»</p>

  <p>«Ama Reichsführer'im, bu bize yalnızca bir hafta veriyor.»</p>

  <p>«Evet, ancak hepimiz Führer'in emrindeyiz. Onun kararlarını sorgulamak bizim üzerimize vazife değil. Yine de, elinizden geleni yapacağınıza inanıyorum. Bunu yapın, general.»</p>

  <p>Schellenberg dışarı çıkıp kapıyı arkasından kapatırken iyice şaşkındı. Kendi kendine, «Tanrı aşkına, bu alçak neler planlıyor?» diyerek bürosuna döndü.</p>
</body>
</html>
