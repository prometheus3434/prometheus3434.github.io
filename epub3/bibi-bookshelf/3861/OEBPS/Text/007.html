<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p><span class="t13">Londra • Belfast 1975</span></p>

  <h2><a id="ncx43"></a><span class="t21">BİRİNCİ BÖLÜM</span></h2>

  <p><span class="t14">K</span>öşede, gösterişli bir mozolenin üzerinde kollarını açmış bir Ölüm Meleği vardı. Bunu çok iyi anımsıyorum, çünkü birisi org çalıyor ve renkli camdan içeri gün ışığı süzülüyordu. Çevresindeki binalar gibi Viktorya tarzında inşa edilmiş olan bu kilise fazla eski değildi. St. Martin Meydanı. Bir zamanlar iyi bir semtmiş. Şimdi ise fazla gelişmemiş, bakımsız, ama yine de bir kadının gece yarısı tek başına köşedeki dükkâna güvenli olarak gidebildiği bir yerdi.</p>

  <p>On üç numaralı daire zemin katındaydı. Yardımcım burayı benim için altı aylığına Slew York'a giden bir kuzeninden ödünç almıştı. Eski moda, rahat bir daireydi ve bana çok uygundu. Yeni bir romanı bitirmek üzere olduğum için sık sık British Museum' daki Okuma Salonu'na gitmem gerekiyordu. Ama o kasım akşamı müthiş bir yağmur vardı, saat altı sularında demir kapıdan geçip Gotik anıtların bulunduğu ormana giden yolu izlemeye koyuldum. Şemsiyem olmasına karşın, trençkotumun omuzları sırılsıklamdı, ama beni hiç rahatsız etmiyordu. Yağmuru, kış karanlığına açılan ıslak sokakları ve bunun insanda uyandırdığı garip özgürlük duygusunu hep sevmişimdir. Ayrıca o gün çalışmalarım çok iyi gitmiş, kitabımın sonu artık iyice ortaya çıkmıştı.</p>

  <p>Ölüm Meleği ve mozolenin bronz kapısında duran iki mermer nöbetçi kilisenin loş ışığında şimdi daha yakın görünüyorlardı. Her şey normal gibiydi, ancak bu gece orada üçüncü bir şeklin karanlıkta bana doğru geldiğine yemin edebilirdim.</p>

  <p>Bir an için gerçekten korktum, ama o sırada karşımdaki şekil ışığa yaklaştığı için onun siyah bir bereyle sırılsıklam bir yağmurluk giymiş, oldukça ufak tefek genç bir kadın olduğunu gördüm. Elinde bir evrak çantası vardı. Yüzü solgun, gözleriyse koyu ve biraz da kaygılı gibiydi.</p>

  <p>«Bay Higgins? Siz Jack Higgins'sınız, değil mi?» Amerikalı olduğu belliydi.</p>

  <p>Sakinleşmek için derin bir soluk aldım. «Evet. Sizin için ne yapabilirim?»</p>

  <p>«Bay Higgins, sizinle konuşmalıyım. Gidebileceğimiz bir yer var mı?»</p>

  <p>Çeşitli nedenlerden dolayı bu İşi uzatmaya isteksiz olduğum için biraz duraksadım, ama onda olağandışı bir şeyler vardı. Karşı konulamayacak bir şeyler. «Dairem hemen meydanın orada,» dedim.</p>

  <p>«Biliyorum.» Benim hâlâ duraksadığımı görünce, «İnanın pişman olmayacaksınız,» diye ekledi. «Elimde sizi ilgilendirecek çok önemli bir bilgi var.»</p>

  <p>«Ne hakkında?» diye sordum.</p>

  <p>«Studley Coftstable'de gerçekte neler olduğu hakkında. Bilmediğiniz pek çok şey var.»</p>

  <p>Bu kadarı yeterliydi. Koluna girip, «Pekâlâ, siz iyice üşütüp hasta olmadan şu kahrolası yağmurdan kaçalım, evime gidince her şeyi anlatırsınız,», dedim.</p>

  <p>Ev sahibim daireyi maun mobilyalar, kırmızı kadife perdeler ve kuş desenli duvar kâğıtlarıyla eski Viktorya tarzında dekore etmişti. Buradaki tek modern araç merkezi ısıtma sistemiydi.</p>

  <p>Genç kadın, «Hoş bir yer,» deyip bana dönünce onun sandığımdan da ufak tefek olduğunu farkettim. Acemi bir tavırla sağ elini uzattı, öbür eliyle de evrak çantasını tutuyordu. «Adım Cohen,» dedi. «Ruth Cohen.»</p>

  <p>«Yağmurluğunuzu alıp radyatörün önüne koyayım.»</p>

  <p>«Teşekkür ederim.» Tek eliyle beceriksizce yağmurluğunun kemerini çözmeye çalışınca gülerek çantayı ondan aldım.</p>

  <p>«İzin verin.» Çantayı masanın üzerine koyarken üzerinde onun başharflerinin olduğunu gördüm. Harflerin yanında bir de doktorluk payesi vardı. «Doktor musunuz?»</p>

  <p>Yağmurluğunu çıkarırken hafifçe gülümsedi. «Harvard'da modern tarih doktoruyum.»</p>

  <p>«Çok ilginç,» dedim. «Ben gidip çay yapayım, yoksa kahveyi mi yeğlerdiniz?»</p>

  <p>Yine gülümsedi. «Altı aydır Londra Üniversitesi'nde çalışıyorum, Bay Higgins. Bu yüzden çayı yeğlerim.»</p>

  <p>Mutfağa gidip çaydanlığı ocağa koydum ve bir tepsi hazırlamaya başladım. Bu arada tam bir sigara yakmıştım ki, onun kollarını kavuşturmuş, kapıda durduğunu gördüm.</p>

  <p>«Doktora teziniz ne hakkındaydı?»</p>

  <p>«İkinci Dünya Savaşı sırasında Hitler yönetimindeki Nazi Almanyası'nın durumu.»</p>

  <p>«İlginç. Cohen... Yahudi misiniz?» Çayla ilgilenmek için döndüm.</p>

  <p>«Babam Alman Yahudisiydi. Auschwitz'deki toplama kampından kurtulup Amerika'ya gitmeyi başarmış, ama ben doğduktan bir yıl sonra öldü.»</p>

  <p>Aklıma o alışılagelmiş sözleri söylemekten başka bir şey gelmedi. «Çok üzüldüm.»</p>

  <p>Bir an için boş gözlerle bakıp yine oturma odasına döndü. Ben de tepsiyle onun ardından gidip elimdekileri şöminenin yanındaki sehpanın üzerine koydum ve karşılıklı oturduk.</p>

  <p>Fincanları doldururken, «Demek Hitler yönetimindeki Nazi Almanyası'yla bu yüzden ilgileniyorsunuz,» dedim. Kaşlarını çatarak ona uzattığım çay fincanını aldı.</p>

  <p>«Ben yalnızca bir tarihçiyim. Bunun babamla hiçbir ilgisi yok. Benim asıl ilgi alanım Abwehr, Alman Askeri Haberalma Örgütü. Onların neden hem iyi hem de kötü oldukları.»</p>

  <p>«Amiral Wilhelm Canaris ve onun neşeli adamları mı?» Omuzlarımı silktim. «Bence o bu işe hiç de gönüllü değildi, ama <span class="t2">SS</span> Örgütü onu '45 Nisanında Flossenburg'daki toplama kampında astığı için bunu hiçbir zaman öğrenemeyeceğiz.»</p>

  <p>«Beni size getiren de bu oldu zaten. Bir de sizin <span class="t11">Kartal Kondu</span> adındaki kitabınız.»</p>

  <p>«O bir roman, Dr. Cohen,» dedim. «Bütünüyle kurgu.»</p>

  <p>«En azından yüzde ellisi tarihi gerçeklere dayanıyor, bunu kitabın başında siz de belirtmişsiniz zaten.»</p>

  <p>Ellerini dizlerinin üzerine koyup öne doğru eğildi.</p>

  <p>«Pekâlâ, tam olarak nereye varmak istiyorsunuz?» diye yumuşak bir sesle sordum.</p>

  <p>«Bu olayı ilk olarak nasıl bulduğunuzu anımsıyor musunuz? Sizi bu işe iten şeyi?»</p>

  <p>«Elbette,» dedim. «Steinerve adamlarının Studley Constable köyünde gömülü oldukları kilise bahçesindeki mezar taşı.»</p>

  <p>«O mezar taşında yazılı olanları anımsıyor musunuz?»</p>

  <p><span class="t11">«Hier ruhen Obersleutnant Kurt Steiner und 13 Deutsche Fallschirmjâger gefallen am 6 November 1943.»</span></p>

  <p>«Doğru,» dedi. «Burada 6 Kasım 1943 tarihindeki harekâtta ölen Yarbay Kurt Steiner ve 13 Alman paraşütçüsü yatıyor.»</p>

  <p>«Sözü nereye getirmek istiyorsunuz?»</p>

  <p>«On üç artı bir on dört eder, ancak o mezarda on dört ceset yok. Yalnızca on üç ceset var.»</p>

  <p>Kuşkulu gözlerle ona baktım. «Siz bunu nerden biliyorsunuz?»</p>

  <p>«Çünkü Bay Higgins, Kurt Steiner o gece Meltham Malikânesi'nin terasında ölmedi.» Evrak çantasına uzandı, çarçabuk açıp içinden kahverengi bir dosya çıkardı. «Kanıtı da burada.»</p>

  <p>Bunu duyunca bir kadeh Bushmills viskisi içmek şart oldu. Hemen kendime bir kadeh doldurup, «Pekâlâ, dosyadakileri görebilir miyim?» diye sordum.</p>

  <p>«Elbette, zaten ben bunun için buradayım, ama önce bazı şeyleri açıklamama izin verin. Abwehr'in İkinci Dünya Savaşı sırasındaki çalışmalarıyla ilgili incelemeler sık sık <span class="t2">SOE</span> denilen Özel Harekât Birliği'nin yaptığı işlere değiniyor. Bu birlik 1940'da Churchill'in emriyle Avrupa'daki yeraltı hareketlerini ve direnişi düzenlemesi için İngiliz Haberalma Örgütü tarafından kurulmuştu.»</p>

  <p>«Yani Avrupa'yı ateşe vermek için kurulmuştu,» dedim.</p>

  <p>«Ben bazı Amerikalıların daha Amerika savaşa girmeden önce <span class="t2">SOE</span> için çalıştıklarını öğrenince adeta büyülendim. Hattâ bu konuda bir kitap yazılabileceğini bile düşündüm. Araştırma yapmak için buraya geldim ve sürekli aynı adla karşılaştım: Munro, Tuğbay Dougal Munro. Savaştan önce Oxford'da arkeologmuş. Sonra da <span class="t2">SOE</span>'de D Bölüğü'nün başkanı olmuş. Bu genellikle çirkin dolaplar bölüğü olarak bilinirmiş.»</p>

  <p>«Munro adını duymuştum,» dedim.</p>

  <p>«Araştırmalarımın çoğunu Devlet Arşiv Bürosu'nda yaptım. Siz de bilirsiniz, gizli haberalma örgütüyle ilgili dosyaları bulmak o kadar kolay değil. Bazıları yirmi beş, hatta elli yıl gizli tutuluyor.»</p>

  <p>«Yüz yıl bile gizli tutulanları var,» dedim.</p>

  <p>«Benim elimdeki de öyle.» Dosyayı gösterdi. «Dougal Munro, Kurt Steiner, Liam Devlin ve daha birçok kişi hakkında yüz yıl gizli tutulacak bir dosya. İnanın bana, müthiş bir öykü.»</p>

  <p>Dosyayı bana uzattı; aldım, ama hemen açmadım. «Bunu nasıl ele geçirebildiniz?»</p>

  <p>«Dün Munro'yla ilgili bazı dosyaları inceliyordum. O sırada büroda genç bir memur görevliydi. Sanırım başka bir işle uğraştığı için orada olup bitenlere pek dikkat etmiyordu. Bu dosyayı başka iki dosyanın arasında buldum, tabii mühürlüydü. Araştırmalarınızı Arşiv Bürosu içinde yapmak zorundasınız, ama kimse bunun bende olduğunu bilmediği için bu dosyayı hemen çantama sokuverdim.»</p>

  <p>«Bu bir suç.»</p>

  <p>«Biliyorum. Mühürü elimden geldiğince dikkatle açıp dosyayı okudum. Bu bazı olayların... şaşırtıcı olayların otuz sayfalık bir özetiydi.»</p>

  <p>«Eeee sonra?»</p>

  <p>«Dosyanın fotokopisini çektirdim.»</p>

  <p>«Ama bunu anlayabilirler.»</p>

  <p>«Biliyorum. Her neyse, dosyayı yeniden mühürleyip bu sabah geri götürdüm.»</p>

  <p>«Onu nasıl yerine koyabildiniz?»</p>

  <p>«Yine dün aldığım dosyayı istedim. Sonra da Munro dosyasını oradaki memura gösterip bir yanlışlık olduğunu söyledim.»</p>

  <p>«Size inandı mı?»</p>

  <p>«Sanırım inandı. Yani neden inanmasın ki?»</p>

  <p>«Yine dünkü memur muydu?»</p>

  <p>«Hayır, yaşlı bir adamdı.»</p>

  <p>Bir süre huzursuz bir halde düşündükten sonra, «Ben şunları okurken neden siz de bizim için biraz daha çay yapmıyorsunuz?» dedim.</p>

  <p>«Tabii.»</p>

  <p>Tepsiyi alıp dışarı çıktı. Ben de biraz duraksadıktan sonra dosyayı açıp okumaya başladım. Dosyadaki olaylar beni öyle etkilemişti ki onun orada olduğunun bile farkında değildim. Okumayı bitirince başımı kaldırdım. Genç kadın öbür koltuğa oturmuş, meraklı gözlerle bana bakıyordu.</p>

  <p>«Bunun neden yüz yıl gizli tutulması gerektiğini anlıyorum,» dedim. «Böyle bir şeyin ortaya çıkmasını şimdi bile istemezler.»</p>

  <p>«Ben de aynı şeyi düşündüm.»</p>

  <p>«Bu bir süre bende kalabilir mi?»</p>

  <p>Bayan Cohen hafif bir duraksamadan sonra başını salladı.</p>

  <p>«Eğer isterseniz yarına dek sizde kalabilir. Yarın akşam Amerika'ya dönüyorum. Pan Am'la.»</p>

  <p>«Ani bir karar mı?»</p>

  <p>Gidip yağmurluğunu aldı. «Evet, öyle. Kendi ülkemde olmanın daha iyi olacağına karar verdim.»</p>

  <p>«Kaygılanıyor musunuz?» diye sordum.</p>

  <p>«Galiba fazla duyarlı davranıyorum. Neyse, dosyayı yarın öğleden sonra sizden alırım. Heathrow Havalimanı'na giderken saat üçte uğrarım, sizin için de uygun mu?»</p>

  <p>«Evet.» Dosyayı sehpanın üzerine bıraktım.</p>

  <p>Onu geçirmek için kapıya giderken şöminenin üzerindeki saat yedi buçuğu vuruyordu. Kapıyı açtım ve bir süre orada durduk, yağmur bütün şiddetiyle yağıyordu.</p>

  <p>«O dosyada yazılanların gerçek olduğunu doğrulayacak biri var,» dedi. «Liam Devlin. Kitabınızda onun İrlanda'da IRA'yla çalıştığını söylemişsiniz.»</p>

  <p>«Ondan uzun zamandır haber alamadım. Şu anda altmış yedi yaşında olmalı, ama yine de hâlâ çok canlı olduğundan eminim.»</p>

  <p>«Pekâlâ.» Gülümsedi. «Yarın öğleden sonra görüşmek üzere.»</p>

  <p>Merdivenlerden inip sisin içinde gözden kayboldu.</p>

  <p>Şöminenin karşısına oturup dosyayı iki kez daha okuduktan sonra mutfağa gittim ve kendime biraz daha çayla tavuklu bir sandviç yapıp düşüncelere dalarak yedim.</p>

  <p>Bazı olayların beklenmedik bir biçimde ortaya çıkıp her şeyi değiştirmesi ne kadar gariptir. Bu benim başıma bir kez daha gelmişti, Steiner ve adamlarının Studley Constable köyündeki gizli mezar taşlarını bulduğumda. Bir tarih dergisi için araştırma yapıyordum. Onun yerine bütün yaşamımın gidişini değiştiren beklenmedik bir şey buldum. Ve New York'tan Moskova'ya dek dünyanın her yerinde satılan bir kitap yazdım, bu da beni zengin etti. Şimdi de şu Ruth Cohen ve onun çalıntı dosyası İçin garip bir heyecan duyuyordum.</p>

  <p>Sakinleşmem gerekliydi. Bu konuyu mantıklı bir biçimde düşünmeliydim. Bu nedenle gidip duş aldım, traş oldum ve üzerimi değiştirdim. Saat daha sekiz buçuktu, bu saatte yatamazdım.</p>

  <p>Başka viski içmedim. Düşünmem gerekiyordu, bu nedenle biraz daha çay yapıp yine şöminenin karşısına geçtim ve dosyayı bir kez daha incelemeye koyuldum. Bir süre sonra kapının ziliyle irkildim. Saate baktım. Dokuzu birkaç dakika geçiyordu. Kapı zili ısrarla bir kez daha çalınca dosyayı sehpanın üzerine bırakıp hole çıktım. Gelenin yine Ruth Cohen olabileceğini düşünmüştüm, ama kapıyı açınca yanıldığımı anladım. Gelen genç bir polis memuruydu. Yağmurdan sırılsıklam olmuştu.</p>

  <p>«Bay Higgins?» Sol elinde tuttuğu küçük bir kâğıt parçasına baktı. «Bay Jack Higgins?»</p>

  <p>Kötü haber duyacakmış gibi bir duyguya kapıldım.</p>

  <p>«Evet»</p>

  <p>Hole girdi. «Sizi rahatsız ettiğim için özür dilerim, efendim, ama Bayan Ruth Cohen adında biriyle ilgili bir soruşturma yapıyorum. Siz onun arkadaşı mısınız acaba?»</p>

  <p>«Tam olarak değil,» dedim. «Bir sorun mu var?»</p>

  <p>«Ne yazık ki, genç bayan öldü, efendim. Bir saat önce British Museum'un arkasında trafik kazası geçirmiş. Bir araba ona çarpıp kaçmış.»</p>

  <p>«Aman Tanrım!» diye fısıldadım.</p>

  <p>«Sizin adınızı ve adresinizi çantasında bulduk, efendim.»</p>

  <p>Buna inanmak çok zordu. Ruth Cohen daha birkaç saat önce bu polisin durduğu yerde duruyordu. Polis memuru en fazla yirmi bir, yirmi iki yaşlarındaydı. Ancak yine de benim neler hissettiğimi anlayıp elini omzuma koydu.</p>

  <p>«İyi misiniz, efendim?»</p>

  <p>«Çok şaşırdım desem daha doğru olur.» Derin bir soluk aldım. «Benden istediğiniz nedir?»</p>

  <p>«Görünüşe göre genç Bayan Londra Üniversitesi'ndenmiş. Kaldığı yatakhaneyi araştırdık. Hafta sonu olduğu için kimse yoktu. Birinin onu teşhis etmesi gerekiyor.»</p>

  <p>«Bu işi benim yapmamı mı istiyorsunuz?»</p>

  <p>«Eğer sizin için bir sakıncası yoksa efendim. Çok uzak değil. Kensington Morgu'na gideceğiz.»</p>

  <p>Sakinleşebilmek için derin bir soluk daha aldım.</p>

  <p>«Pekâlâ. Yalnız izin verirseniz yağmurluğumu alacağım.»</p>

  <p>Morg daha çok bir depoya benzeyen sokak arasında kasvetli bir binaydı. İçeride üniformalı bir görevliyle elli yaşlarında trençkot ve şapka giymiş ufak tefek esmer bir adam vardı. Adam ağzında sigarayla pencereden dışarı bakıyordu. Bizim içeri girdiğimizi farkedince ellerini cebinden çıkarmadan bana dönüp, «Siz Bay Higgins'sınız, değil mi?» diye sordu.</p>

  <p>«Evet,» dedim.</p>

  <p>Öksürdü, sigarasının külü trençkotunun üzerine döküldü, ama elleri hâlâ ceplerindeydi.</p>

  <p>«Ben Polis Şefi Dedektif Fox. Talihsiz bir olay, efendim.»</p>

  <p>«Evet.»</p>

  <p>«Bu genç bayan, Ruth Cohen sizin arkadaşınız mıydı?»</p>

  <p>«Hayır,» dedim. «Onunla daha bu akşam tanışmıştım.»</p>

  <p>«Çantasından sizin adınız ve adresiniz çıktı.» Tam ben konuşacaktım ki devam etti. «Her neyse bu işi bir an önce yapmak en iyisi. Bu taraftan lütfen.»</p>

  <p>Beni parlak floresan ışığıyla aydınlatılmış beyaz fayanslarla kaplı bir odaya götürdüler. Ortada bir dizi ameliyat masası vardı. Son masada yatan cesedin üzeri beyaz bir muşambayla örtülüydü. Ruth Cohen çok sakin görünüyordu, gözleri kapalıydı, ama başında beyaz bir başlık vardı ve arasından kan sızmıştı. Polis memuru, «Merhumun Ruth Cohen olduğunu resmen doğruluyor musunuz, efendim?» diye sordu.</p>

  <p>Başımı salladım. «Evet, bu o.» Memur cesedin üzerini örttü.</p>

  <p>Köşede bir masanın üzerine oturmuş bir sigara daha yakan Dedektif Fox'a döndüm.</p>

  <p>«Demin de dediğim gibi, çantasında sizin adınızı bulduk.»</p>

  <p>İşte o zaman sanki kafamda bir ampul yandı. Birisi Ruth Cohen'e çarpıp kaçmıştı, bu ciddi bir suçtu, ama bir polis şefini neden ilgilendiriyordu? Dedektif Fox'un asık yüzünde ve kara gözlerinde garip bir ifade yok muydu?</p>

  <p>Bu adam sıradan bir polis değildi. Özel Şube kokusu alıyordum.</p>

  <p>Doğruyu söylemenin her zaman yararı vardır, bunu çok uzun zaman önce keşfetmiştim.</p>

  <p>«Bana bir kitap araştırması için Boston'dan gelip Londra Üniversitesi'nde çalıştığını söyledi,» dedim.</p>

  <p>«Bu kitap neyle ilgiliymiş?» Bu sözleri duyunca kuşkularımda haklı olduğumu anladım.</p>

  <p>«İkinci Dünya Savaşı'yla ilgili, ben de bu konuda bir kitap yazmıştım.»</p>

  <p>«Anlıyorum. Yani Bayan Cohen de sizden bir tür yardım ya da öneri almak filan mı istedi?»</p>

  <p>O anda elimde olmadan yalan söyledim. «Pek değil. Zaten buna ihtiyacı olmazdı. Çünkü tarih doktoruydu. Yalnızca benimle tanışmak istemiş. Bildiğim kadarıyla da yarın Amerika'ya geri dönecekti.»</p>

  <p>Pan Am bileti dâhil çantasından çıkan her şey polis şefinin yanında masanın üzerinde duruyordu. Fox bileti eline aldı.</p>

  <p>«Evet, öyleymiş.»</p>

  <p>«Şimdi gidebilir miyim?»</p>

  <p>«Elbette. Polis memuru sizi evinize götürecek.»</p>

  <p>Odadan çıkınca dedektif durdu ve öksürerek bir sigara daha yaktı.</p>

  <p>«Lanet yağmur. Herhalde sürücü direksiyona hâkim olamadı ve araba kaydı. Bir kaza, ama yine de kaçmamalıydı. Bunu kabul edemeyiz, öyle değil mi?»</p>

  <p>«İyi geceler, dedektif» diyerek polis arabasına binmek üzere merdivenlerden indim.</p>

  <p>Çıkarken holün ışığını açık bırakmıştım. Eve gelince yağmurluğumu bile çıkarmadan hemen mutfağa girip çaydanlığın altını yaktım ve oturma odasına gittim. Bir kadeh Bushmills viskisi doldurup şömineye döndüm. Ve işte o zaman sehpanın üzerine bıraktığım dosyanın yerinde olmadığını farkettim. Bir an için yanıldığımı düşündüm, belki de dosyayı başka bir yere bırakmıştım, ama bu saçmalıktı tabii. Viski kadehini sehpanın üzerine bıraktım ve bir sigara yakıp düşünmeye başladım. Esrarengiz Fox... onun Öze! Şube için çalıştığından artık emindim... Morgta yatan o zavallı genç kadın gizli dosyayı Arşiv Bürosu'ndan nasıl aldığını söylediğinde duyduğum kaygıyı anımsadım. British Museum'un arkasında karşıdan karşıya geçerken bir araba geliyor. Yağmur yağdığı için araba kayıyor, Fox da böyle demişti. Bu bir kaza olabilirdi, ama kaybolan dosyayı da düşündükçe bunun pek de olası olmadığını biliyordum. Bu benim yaşamımın da tehlikede olduğu anlamına geliyordu. Bir şeyler yapmalıydım, ama ne? O sırada Ruth Gönen'in söylediklerini anımsadım. O dosyada yazılanları doğ allayabilecek biri vardı. Küçük bir çanta hazırlayıp perdenin arasından dışarı baktım. Her yerde park edilmiş arabalar olduğu için beni gözetleyen biri olup olmadığını anlamam olanaksızdı. Arkadaki mutfak kapısından çıkıp hızlı hızlı ara sokaklardan geçerken olanları düşünüyordum. Elbette, bu bir güvenlik sorunu olmalıydı. Ama bu benim de peşimde olmalarını gerektirir miydi? Ne de olsa kız ölmüş, dosya Arşiv Bürosu'na geri götürülmüş ve onun tek kopyası da ortadan kaldırılmıştı. Ben kanıtlanabilecek ya da inanılabilecek ne söyleyebilirdim ki? Öte yandan, kendi merakımı gidermek için okuduklarımı kanıtlamak zorundaydım. Köşeye gelince bir taksi çevirdim.</p>

  <p><span class="t14">L</span>ondra'nın Kilburn mahallesinde Yeşil Adam adında tipik bir İrlanda barı vardı. İçerinin kalabalık olduğunu görünce arka kapıya gittim. Sean Riley perdeleri çekmiş, masasında hesaplarla uğraşıyordu. Riley kırpık kırpık beyaz saçları olan ufak tefek bir adamdı. Bildiğim kadarıyla yetmiş iki yaşındaydı, ama yaşına göre oldukça hareketli biriydi. Yeşil Adam'ın sahibi olmasının yanısıra, IRA'nın Londra'daki siyasi kolu olan Sinn Fein için çalışırdı. Pencereye vurdum. Hemen ayağa kalktı ve perdenin aralığından dışarı bakıp kapıyı açtı.</p>

  <p>«Bay Higgins. Sizi buraya hangi rüzgâr attı?»</p>

  <p>«İçeri girmeyeceğim, Sean. Heathrow Havalimanı'na gidiyorum.»</p>

  <p>«Güneşli bir tatil, ha?»</p>

  <p>«Pek değil. Belfast'a gidiyorum. Liam Devlin'e haber ver. Ona Europa Oteli'nde kalacağımı ve kendisini görmem gerektiğini söyle »</p>

  <p>«Aman Tanrım, Bay Higgins, öyle tehlikeli bir adamı ben nerden tanıyabilirim?»</p>

  <p>Kapının aralığından bardan gelen müzik sesini duyabiliyordum. 'IRA Silahları' şarkısını söylüyorlardı.</p>

  <p>«Tartışmayı bırak, Sean, dediğimi yap: Çok önemli.»</p>

  <p>İstediğimi yapacağından emindim, başka hiçbir şey söylemeden arkamı döndüm ve bir taksi çevirip Heathrow'a doğru yol almaya başladım. Belfast'ta Great Victoria Caddesi'nde demiryolu istasyonunun yakınındaki Europa Oteli dünyadaki bütün gazetecilerin bildiği bir yerdir. Pek çok IRA bombardımanına hedef olduğu halde hâlâ ayaktaydı. Günün çoğunu sekizinci kattaki odamda yalnızca bekleyerek geçirdim. Her şey oldukça sakin görünüyordu, ama bu gergin bir durgunluktu. Öğleden sonra bir patlama sesi duyuldu. Pencereden baktığımda uzakta siyah bir duman gördüm.</p>

  <p>Ortalık kararmak üzereyken aşağı yukarı altı sularında bara inip bir şeyler içmeye karar verdim. Tam ceketimi alacaktım ki telefon çaldı.</p>

  <p>«Bay Higgins? Resepsiyondan arıyorum, efendim. Taksiniz bekliyor.»</p>

  <p>Siyah bir taksi kapının önündeydi. Şoför ise tonton teyzelere benzeyen tatlı yüzlü orta yaşlı bir kadındı.</p>

  <p>Aramızdaki cam bölmeyi açıp selamlaştık.</p>

  <p>«İyi geceler.»</p>

  <p>«Size de »</p>

  <p>«Daha önce bayan taksi şoförüne pek rastlamamıştım, özellikle de Londra'da.»</p>

  <p>«Orası berbat bir yerdir. Ne bekliyordunuz ki? Şimdi akıllı uslu bir beyefendi gibi oturup yolculuğun keyfini çıkarın.»</p>

  <p>Tek eliyle bölmeyi kapattı. Yolculuğumuz on dakikadan fazla sürmedi. Falls Road denilen bir Katolik mahallesinden geçtik, burayı çocukluğumdan çok iyi anımsıyordum. Ardından da bazı ara sokaklardan geçip bir kilisenin önünde durduk. Yaşlı bayan cam bölmeyi açtı.</p>

  <p>«İçeri girdiğinizde sağınıza gelen ilk günah çıkarma kürsüsü.»</p>

  <p>«Pekâlâ, dediğiniz gibi olsun.»</p>

  <p>Ben arabadan iner inmez taksi hemen hareket etti. Kilise şaşılacak derecede iyi durumdaydı, kapıdaki tabelaya ayin ve günah çıkarma saatleri yaldızlı bir boyayla yazılmıştı. Kapıyı açıp içeri girdim. Çok büyük bir yer değildi. İçerisi mumlarla loş bir biçimde aydınlatılmıştı.</p>

  <p>Bir duvarda da Meryem Ana'nın resmi vardı. İçgüdüsel olarak elimi kutsal suya batırıp istavroz çıkarınca beni büyütmüş olan Katolik teyzemi anımsadım. Kadıncağız bendeki Protestan ruhunu gördükçe hep üzülmüştü. Günah çıkarma kürsüleri tek sıra halinde bir yandaydı. Kimse yoktu, ancak bu hiç de şaşırtıcı değildi. Çünkü kapıdaki tabelaya bakılırsa ben bir saat erken gelmiştim. Sağdaki ilk kürsüye geçip kapıyı kapattım. Bir süre karanlıkta öylece oturduktan sonra demir kafesi açtım.</p>

  <p>Yumuşak bir ses, «Evet?» diye usulca sordu.</p>

  <p>Hemen yanıt verdim. «Günah işledim beni kutsayın, peder.»</p>

  <p>«Evet, oğlum.»</p>

  <p>Kürsünün karşı tarafında ışık yandı ve Liam Devlin'in gülümseyerek bana baktığını gördüm. Oldukça iyi görünüyordu. Hatta onu geçen kez gördüğümden bile daha iyiydi. Altmış yedi yaşındaydı, ama Ruth Cohen'e de dediğim gibi oldukça canlı biriydi. Simsiyah saçlı, parlak mavi gözlü ufak tefek bir adamdı. Alnının sol yanında eski bir kurşun yarası, dudaklarında da her zamanki hafif alaycı gülümsemesi vardı. Bir papaz cüppesi giymişti ve beni çağırttığı bu kilisede oldukça rahat görünüyordu.</p>

  <p>«İyi görünüyorsun, oğlum. Bütün o başarı ve para.» Gülümsedi. «Ona içelim. Burada bir şişe var.» Dolabı açıp bir şişe Bushmills viskisiyle iki kadeh çıkardı.</p>

  <p>«Buranın asıl sahibi burada olsaydı ne düşünürdü acaba?» diye sordum.</p>

  <p>«Peder Murphy mi?» Kadehleri viskiyle doldurdu. «Bir şey demez herhalde.»</p>

  <p>«Öyle mi?»</p>

  <p>«Evet.» Kadehini kaldırdı. «Şerefine oğlum.»</p>

  <p>«Senin de, Liam.» Kadehlerimizi tokuşturduk. «Beni hep şaşırtıyorsun. Son beş yıldır İngiliz Ordusu'nun aranılanlar listesinin en başında olmana karşın hâlâ Belfast'ın göbeğinde oturma cesaretini gösteriyorsun.»</p>

  <p>«Evet, İnsan biraz da eğlenmek zorundadır.» Gümüş bir tabakadan bir sigara alıp bana da ikram etti. «Her neyse, bu ziyareti neye borçluyum?»</p>

  <p>«Dougal Munro adı sana bir şey ifade ediyor mu?»</p>

  <p>Şaşkınlıktan gözleri faltaşı gibi açıldı.</p>

  <p>«Bunu da nerden çıkardın şimdi? O piç herifin adını yıllardır duymamıştım.»</p>

  <p>«Ya Schellenberg?»</p>

  <p>«Walter Schellenberg mi? Schellenberg ve Munro. Neler oluyor?»</p>

  <p>«Ve Kurt Steiner? Sözde herkesin bildiği gibi Meltham Malikânesi'nde Churchill'i öldürmeye çalışırken öldüğü sanılan adam.»</p>

  <p>Devlin viskisinden bir yudum alıp tatlı bir ifadeyle gülümsedi. «Ben kötü bir yalancıyımdır. Şimdi söyle bana, neler oluyor?»</p>

  <p>Ona Ruth Cohen'i, dosyayı ve dosyada yazılanları anlattım. Sözümü kesmeden beni dikkatle dinledi. Anlattıklarım bittikten sonra da, «Kızın ölümü konusunda haklısın,» dedi.</p>

  <p>«Bu da bana pek iyi bir durummuş gibi görünmüyor.» Yakınlarda bir patlama sesi duyuldu. Devlin ayağa kalkıp arka bahçeye açılan kapıyı açtı. «Hareketli bir gece,» dedim.</p>

  <p>«Yaa, evet. Şimdi sokaklardan uzak kalmak daha güvenli.»</p>

  <p>Kapıyı kapatıp bana döndü</p>

  <p>«O dosyada yazılanlar,» dedim. «Onlar doğru muydu?»</p>

  <p>«İyi bir öykü.»</p>

  <p>«Ama yalnızca bir özet.»</p>

  <p>«Yanı ayrıntıları da mı öğrenmek istiyorsun?»</p>

  <p>«Buna ihtiyacım var.»</p>

  <p>«Neden olmasın?» Gülümsedi ve masaya oturup viski kadehine uzandı «Böylece bir süre yaramazlık yapmadan dururum. Şimdi söyle bakalım, nerden başlamamı istersin? »</p>
</body>
</html>
