<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title>DOKUZUNCU BÖLÜM</title>
</head>

<body>
  <h2><span class="t21">DOKUZUNCU BÖLÜM</span></h2>

  <p><span class="t14">A</span>storia o dönemin tipik Londra balo salonlarındandı ve çok da kalabalıktı. Salonun iki yanında birer orkestra vardı, biri mavi, öbürü de kırmızı smokin giymişti. Devlin'in üzerinde yine koyu renkli rahip elbisesi vardı, ancak içine beyaz gömlek giyip Ryan'dan ödünç aldığı siyah kravatı takmıştı. Mary paltosunu bırakmak için vestiyere gitmişti. Geri döndüğünde Devlin onun temiz pamuklu bir elbiseyle kahverengi çoraplar giydiğini gördü. Ayrıca o günlerin modası olan beyaz plastik küpelerden takmış ve çok hafif bir ruj sürmüştü.</p>

  <p>«Elbisen çok güzel,» dedi Devlin. «Çok değişmişsin.»</p>

  <p>«Öyle sık sık giyinip bir yerlere gitmiyorum.»</p>

  <p>«O halde bunun iyice tadını çıkaralım.»</p>

  <p>Kızın elini tutup karşı çıkmasına fırsat vermeden dans pistine çekti. Orkestralardan biri ağır bir fokstrot çalıyordu. Devlin melodiyi mırıldanmaya başlayınca</p>

  <p>Mary, «Müziğe çok iyi uyuyorsunuz,» dedi.</p>

  <p>«Ah, evet, müziğe karşı biraz yeteneğim vardır. Azıcık piyano çalarım. Bu arada, sen de çok iyi dans ediyorsun.»</p>

  <p>«Bu kadar insanın arasında daha kolay oluyor. Kimse farketmiyor.»</p>

  <p>Kızcağız sakatlığını kastediyordu. «Sevgili kızım,» dedi Devlin, «Kimsenin bir şey farkettiği yok zaten.»</p>

  <p>Mary ona biraz daha sıkı sarılıp yanağını omzuna dayadı ve kalabalığa karıştılar. Tavandaki aynalı küre mavi ışıklar saçarak dönüyordu. Parça sona erince öbür orkestra canlı ve hareketli bir müzik çalmaya başladı. Mary dansı bırakmak istedi.</p>

  <p>«Yo, hayır. Bunu yapamam.»</p>

  <p>«Pekâlâ. Öyleyse gidip biraz kahve içelim.»</p>

  <p>Yukarı balkona çıktılar.</p>

  <p>«Ben vestiyere kadar gideceğim,» dedi Mary.</p>

  <p>«Ben de kahve alırım, burada buluşuruz.»</p>

  <p>Mary belirgin bir biçimde aksayarak tırabzanlara dayanmış iki delikanlının yanından geçti. Delikanlılardan biri ince çizgili kruvaze bir ceket giyip desenli bir kravat takmıştı. Öbürü ise ondan birkaç yaş daha büyüktü. Deri ceket giymişti. Boksör gibi dümdüz bir burnu, gözlerinin çevresinde de yara izleri vardı.</p>

  <p>Vestiyere doğru giden Mary'yi görünce, «Şunu beğendiniz mi, Bay Carver?» diye sordu.</p>

  <p>«Evet, George, beğendim,» dedi Eric Garver. «Daha önce hiç sakat biriyle birlikte olmamıştım.»</p>

  <p>Eric Carver yirmi iki yaşında, uzun sarı saçlarını geriye doğru tarayan vahşi görünüşlü bir gençti. Astımı olduğu için orduya alınmamıştı. Daha doğrusu ağabeyinin doktorunun ona verdiği sağlık karnesinde böyle yazıyordu. Babası bir at arabasının altında kalarak ölmüş olan ayyaş bir kabadayıydı. Eric ve annesine kendisinden on beş yaş büyük olan ağabeyi Jack bakmıştı, ancak anneleri savaştan hemen önce kanserden ölmüştü. Onun ölümü iki kardeşi birbirlerine daha da yaklaştırmıştı. Eric'in yapamayacağı hiçbir şey, elde edemeyeceği hiçbir kız yoktu, çünkü o Jack Carver'ın kardeşiydi ve kimsenin bunu unutmasına izin vermezdi.</p>

  <p>Mary vestiyerden çıkıp topallayarak onların yanından geçerken, «Sonra görüşürüz, George,» dedi Eric.</p>

  <p>George ona gülümsedi. Eric, Mary'nin yanına gelmişti bile. Kolunu kızın beline dolayıp bir eliyle de sol göğsünü tuttu.</p>

  <p>«Eee, sevgilim, adın ne senin?»</p>

  <p>«Lütfen, yapmayın.» Mary ondan kurtulmaya çalışıyordu.</p>

  <p>«Ooo, hoşuma gitti.» Eric ona daha sıkı sarıldı. O sırada elinde iki fincan kahveyle Devlin geldi. Kahveleri yakındaki bir masaya koyup Eric'e, «Affedersiniz,» dedi.</p>

  <p>Eric kızı bırakıp ona dönünce de bütün gücüyle onun sağ ayağına bastı. Delikanlı inleyerek ayağını çekmeye çalışırken, Devlin bu kez de kahvelerden birini alıp Eric'in üzerine döktü.</p>

  <p>«Aman Tanrım ne yaptım, ah, özür dilerim, evlat.»</p>

  <p>Eric afallamış bir halde gömleğinin önüne bakıyordu.</p>

  <p>«Seni hayvan herif,» diye bağırarak Devlin'e bir yumruk savurdu.</p>

  <p>Ancak Devlin onun yumruğunu havada yakalayarak çocuğun baldırına bir tekme attı.</p>

  <p>«Şimdi neden gidip başka yerde yaramazlık yapmıyorsun?»</p>

  <p>Eric'in gözleri ateş saçıyordu. «Alçak herif. Sana bunu ödeteceğim. Yemin ediyorum.»</p>

  <p>O topallaya topallaya gidince Devlin, Mary'yi oturtup ona öbür fincanı verdi. Kız bir yudum aldı ve Devlin'in yüzüne baktı.</p>

  <p>«Korkunç bir şeydi.»</p>

  <p>«Adi biri, sevgili kızım, üzülmene değmez. Ben şimdi gidip şu Carver'a bir bakayım. Sen burda durabilir misin? Hemen dönerim.»</p>

  <p>Kız gülümsedi. «Ben iyiyim, Bay Devlin.»</p>

  <p>Balkonun öbür ucundaki kapıda «Müdür Odası» yazıyordu, ama Devlin kapıyı açınca kendini bir koridorda buldu. Koridorun sonunda başka bir kapı daha vardı. Bu da arka kapıya çıkan merdivenlere açılıyordu. Devlin oradan müzik sesi geldiğini duyunca yukarı çıktı. Kapı ardına dek açıktı. İçeride yalnızca bir masayla iskemle vardı. George denilen adam oturmuş, gazete okuyor ve radyodan müzik dinliyordu.</p>

  <p>«Güzel bir parça.» Devlin kapıya dayandı. «Carroll Gibbons. Kuyruklu piyanoyu o çalıyor.»</p>

  <p>George başını kaldırıp sert sert ona baktı. «Ne istiyorsun?»</p>

  <p>«Jack Carver'in değerli zamanından bir dakika.»</p>

  <p>«Ne için? Bay Carver öyle herkesi görmez.»</p>

  <p>Devlin beş poundluk bir banknot çıkarıp masaya koydu.</p>

  <p>«Bunun için evlat, bu ve bunun gibi yüz doksan dokuz banknot için.»</p>

  <p>George gazeteyi bırakıp parayı aldı. «Pekâlâ. Burda bekle.» Kalktı, öbür kapıyı çalıp içeri girdi. İçerde biraz kaldıktan sonra yine kapıyı açtı. «Pekâlâ, seni görecekmiş.»</p>

  <p><span class="t14">J</span>ack Carver ceviz ağacından yapılmış büyük bir masada oturuyordu. Sert, tehlikeli bir havası ve kırış kırış şişman yüzü vardı. Güzel bir kravatla, lacivert, yünlü harika bir takım elbise giyiyordu. Dışardan bakınca başarılı bir işadamı imajı verebilirdi, ne var ki sol gözünün kenarından tâ saç çizgisine dek uzanan korkunç bir yara izi ve gözlerindeki soğuk bakış bu imajı yalanlıyordu.</p>

  <p>Devlin zevkle döşenmiş odaya göz gezdirdi. «Çok güzel.»</p>

  <p>Carver beş poundluk banknotu gösterip, «Evet, nedir bu?» diye sordu.</p>

  <p>«Güzel şeyler değil mi?» dedi Devlin. «Şu İngiliz parası gerçek bir sanat eseri. »</p>

  <p>«George'un dediğine göre, bunlardan yüz doksan dokuz tane daha var gibi bir şeyler söylemişsiniz. Okulda öğrendiğim kadarıyla bu bin sterlin eder.»</p>

  <p>«Demek bunu unutmadın, Jack,» dedi Devlin.</p>

  <p>O sırada kapı açıldı ve Eric temiz bir gömlekle içeri girdi, kravatını düzeltiyordu. Birden Devlin'i görünce donakaldı, ama şaşkınlığının yerini hemen öfke aldı.</p>

  <p>«İşte o, Jack, üzerime kahve döken herif o.»</p>

  <p>«Ah, yalnızca bir kazaydı,» dedi Devlin.</p>

  <p>Eric onun üzerine doğru yürüyecekti ki Jack Carver, «Kes, Eric,» dedi. «Burda iş konuşuyoruz.»</p>

  <p>Eric öfkeli bir halde masanın yanında durdu.</p>

  <p>«Şimdi bu bin sterlin için ne yapacağım? Birini mi öldüreceğim?»</p>

  <p>«Hadi, Bay Carver, sizin bunu eğlence için yaptığınızı ikimiz de biliyoruz. Hayır, benim ihtiyacım olan şey askeri bir aygıt. Sizin tuttuğunu koparan bir adam olduğunuzu duydum. En azından IRA böyle düşünüyor. Acaba Scotland Yard'ın Özel Şubesi ne düşünürdü?»</p>

  <p>Carver beş poundla elinde oynayarak ifadesiz gözlerle ona baktı.</p>

  <p>«Sanırım çizmeyi aşmaya başladınız.»</p>

  <p>«Ah şu düşük çenem. Çenemi kapamayı hiç öğrenemeyeceğim. Neyse benim tek istediğim bir telsiz satın almak.»</p>

  <p>«Telsiz mi?» Carver ilk kez şaşırmış gibi görünüyordu.</p>

  <p>«Alıcı ve verici olarak kullanılanlardan. Ordu da bugünlerde bunları kullanıyor. Biraz anlamsız, ama buna yirmi sekizlik set diyorlar. Küçük tahta bir kutuya giriyor. Tıpkı bir çanta gibi de taşınabiliyor. Çok kullanışlı.»</p>

  <p>Devlin cebinden bir kâğıt parçası çıkarıp masanın üzerine bıraktı. «Ayrıntıları buraya yazdım.»</p>

  <p>Carver kâğıda baktı. «Benim için küçük bir iş. Ama insan böyle bir şeyi neden istesin ki?»</p>

  <p>«Bay Carver, bu benimle Tanrı'nın arasında. Bu işi yapabilir misiniz?»</p>

  <p>«Bay Carver' ın yapamayacağı iş yoktur. Bin sterlin demiştiniz, değil mi?»</p>

  <p>«Ama telsiz yarın elime geçmeli.»</p>

  <p>Carver başını salladı. «Peki, ancak paranın yarısını önceden alacağım.»</p>

  <p>«Olur.»</p>

  <p>Devlin böyle olacağını daha önceden tahmin ettiği için cebinde parayla gelmişti. Parayı çıkarıp masaya bıraktı.</p>

  <p>«Alın.»</p>

  <p>Carver paraları eline aldı.</p>

  <p>«Bu size bir binliğe daha malolacak. Yarın gece saat onda. Yolun aşağısında. Kara Aslan Doku. Kapının üzerinde adım olan bir ambar var. Zamanında gelin.»</p>

  <p>«Elbette. Çetin cevizsiniz,» dedi Devlin. «Ama hayatta istediğimiz şeylerin bedelini ödemek zorundayız.»</p>

  <p>«Doğru. Şimdi burdan gidin.»</p>

  <p>Devlin dışarı çıkıp kapıyı arkasından kapayınca Eric, «O benim, Jack, onu istiyorum,» dedi.</p>

  <p>«Boşver, Eric. Şunlara bir bak.» Elindeki beş yüz poundu ona gösterdi. «Kalanını da istiyorum. Ondan sonra kuyruğu sıkışacak. IRA hakkında söylediği o lafları da hiç sevmedim. Çok münasebetsiz. Şimdi dışarı çık. Bir telefon görüşmesi yapacağım.»</p>

  <p>Devlin döndüğünde Mary sessizce oturmuş, dans edenleri seyrediyordu. «Carver'la işinizi halledebildiniz mi?» diye sordu.</p>

  <p>«Şeytanla tokalaşmayı yeğlerdim. Patakladığım o sıçan da meğer onun kardeşiymiş. Şimdi gitmek ister misin?»</p>

  <p>«Peki. Gidip paltomu alayım, kapıda buluşuruz.»</p>

  <p>Dışarı çıktıklarında yağmur yağıyordu. Mary, Devlin'in koluna girdi, ıslak kaldırımda yürümeye başladılar. Sağda dar bir sokak vardı. Oraya yaklaştıklarında Eric Carver'la George birden ortaya çıkıp onların yolunu kestiler.</p>

  <p>«Çıktığınızı gördük de bir iyi geceler diyelim dedik,» dedi Eric.</p>

  <p>«Tanrım!» Devlin kızı bir kenara itti:</p>

  <p>Eric, «Hadi, George, tut şunu,» diye bağırdı.</p>

  <p>«Zevkle.»</p>

  <p>Devlin sola doğru bir adım atıp onun dizkapağına bir tekme savurunca George can haliyle haykırarak ikibüklüm oldu. Devlin bu kez de diziyle onun yüzüne vurdu.</p>

  <p>«Bunu sana öğretmediler mi, George?»</p>

  <p>Eric korkup gerilemişti. Devlin yine Mary'nin koluna girip onun yanından geçti.</p>

  <p>«Eee, nerde kalmıştık?»</p>

  <p><span class="t14">J</span>ack Carver söyleniyordu. «Sana bunu yapmamanı söylemiştim, Eric. Söz dinlemeyi hiç öğrenemedin.»</p>

  <p>«Herif George'u sakatladı. Çocuğun dizkapağı yerinden çıktı. Onu köşedeki Dr. Aziz'e götürmek zorunda kaldım.»</p>

  <p>«George'u boşver şimdi. Morrie Green'i aradım. Londra'dan hiç kimse askeri aletleri onun kadar iyi bilmez.»</p>

  <p>«Şu serserinin istediği telsizden var mıymış onda?»</p>

  <p>«Hayır, ama bulabilir. Sorun değil. Yarın getirecek. Ancak söyledikleri çok ilginçti. Bu sıradan bir telsiz değilmiş. Ordunun düşman topraklarında kullandığı türdenmiş.»</p>

  <p>Eric sersemlemişti. «Peki bu ne demek oluyor, Jack?»</p>

  <p>«Bu adam göründüğünden dana önemli biri. Yarın gece onunla biraz eğleneceğim.»</p>

  <p>Carver bir kahkaha attı. «Şimdi bana bir viski koy.»</p>

  <p><span class="t14">D</span>evlin'le Mary, Harrow Caddesi'ne gelmişlerdi. «Bir taksi çevireyim mi?» diye sordu Devlin.</p>

  <p>«Yo, hayır, en fazla bir buçuk mil yolumuz kaldı. Ayrıca yağmurda yürümeyi severim.»</p>

  <p>Hafifçe Devlin'in kolunu tutuyordu.</p>

  <p>«Çok hızlısınız, Bay Devlin. Hiç duraksamıyorsunuz. Yani deminki olayı kastediyorum.»</p>

  <p>«Evet, nedense hep öyleyimdir.»</p>

  <p>Wapping'e doğru sessizce yürüdüler. Thames'in üzerinde kalın bir sis tabakası vardı, büyük bir yük gemisi yeşil ve kırmızı ışıklarıyla yanlarından geçti.</p>

  <p>«Ben de o gemi gibi olmak isterdim,» dedi Mary. «Denize, uzaklara gitmek, her gün farklı bir şeyler görmek isterdim.»</p>

  <p>«Tanrım, kızım, daha on dokuz yaşındasın. Önünde upuzun bir yaşam var. Bu kahrolası savaş da sonsuza dek sürecek değil.»</p>

  <p>Bir ara Devlin sigara yakmak için durunca, «Bütün nehir kıyısını gezecek kadar zamanımız olsun isterdim,» dedi Mary.</p>

  <p>«Sahi mi?»</p>

  <p>«Evet, öyle bir film görmüştüm. Fred Astaire oynuyordu. Bir kızla birlikte nehir boyunca yürümüştü, şoförü de Rolls Royce'la arkalarındaydı.»</p>

  <p>«Hoşuna gitti, ha?»</p>

  <p>«Çok romantikti.»</p>

  <p>«Kadınlar böyle şeyleri severler.»</p>

  <p>Cable Wharf'a dönüp eve girmeden önce terasta biraz durdular.</p>

  <p>«Çok güzel vakit geçirdim.»</p>

  <p>Devlin kahkahalarla gülmeye başladı. «Şaka ediyor olmalısın, kızım.»</p>

  <p>«Hayır, gerçekten. Sizinle olmayı seviyorum.»</p>

  <p>Mary hâlâ onun kolunu tutuyordu, Devlin'e biraz daha yaklaştı. Devlin öbür koluyla da ona sarıldı, bir süre orada öylece durdular. Devlin, Norfolk'da tıpkı Mary Ryan gibi çok incittiği bir kızı anımsayarak birden yaşamında varolmayan bazı şeyler için korkunç bir keder hissetti.</p>

  <p>İçini çekince Mary başını kaldırıp onun yüzüne baktı.</p>

  <p>«Ne oldu?»</p>

  <p>«Hiçbir şey. Yalnızca geçen yılları düşündüm. Her şey yanımdan gelip geçti sanki.»</p>

  <p>«Oh, hadi. Önünüzde daha yıllar var.»</p>

  <p>«Mary, hayatım. Sen on dokuz yaşındasın, bense her şeyi görmüş geçirmiş, otuz beş yaşında yaşlı bir adamım. Birkaç gün içinde yine yoluma devam edeceğim.» Kıza hafifçe sarıldı. «Hadi iyice moralim bozulmadan içeri girelim.»</p>

  <p><span class="t14">R</span>yan masada oturuyordu. «Jack Carver her zaman kötü haberdir, Liam. Onun sözünde duracağından nasıl emin olabiliyorsun?»</p>

  <p>«Bilemem, ama benim ihtiyacım olan şu telsiz sıradan bir şey değil. Carver bunu farkedince neler olup bittiğini merak edecektir.»</p>

  <p>«O halde ne yapacaksın?»</p>

  <p>«Bir şeyler düşüneceğim, ama bu bekleyebilir. Oysa manastırın altındaki drenaj tüneli bekleyemez. Oraya bir an önce bakmalıyım.»</p>

  <p>«Ben de seninle geleceğim,» dedi Ryan. «Motorlu teknemle gideriz. En fazla on beş dakika sürer.»</p>

  <p>«Tekne dikkat çekmez mi?»</p>

  <p>«Hiç sorun değil.» Ryan başını salladı. «Thames bugünlerde Londra'daki en işlek yer. Geceleri pek çok tekne çalışır. Mavnalar, şilepler.»</p>

  <p>Lavaboda bir şeylerle uğraşan Mary onlara döndü. «Ben de gelebilir miyim?»</p>

  <p>Devlin tam karşı çıkacaktı ki Ryan, «İyi fikir,» dedi. «Tekneyle ilgilenirsin.»</p>

  <p>«Ama sen teknede kalacaksın,» dedi Devlin. «Bu ciddi bir iş.»</p>

  <p>«Peki, hemen gidip üzerimi değiştireyim.» Kız koşa koşa odasına gitti.</p>

  <p>«Ah gençlik.» Devlin içini çekti.</p>

  <p>Ryan da başını salladı. «Senden hoşlanıyor, Liam.»</p>

  <p>«Ben de ondan, Michael dostum, ama o kadar. Şimdi nelere ihtiyacımız var?»</p>

  <p>«Şu anda sular çekilmiş durumda, ama yine de ıslanabiliriz. Ben gidip tulum ve çizme getireyim.»</p>

  <p>Küçük motorlu tekne kıyı boyunca ilerlemeye başladı, motordan hiç ses çıkmıyordu. Bir süre sonra Ryan motoru durdurdu. «Hadi, Mary. Gözünü dört aç. Geç kalmayız.»</p>

  <p>Devlin'le birlikte çizmeleri ve tulumlarıyla tekneden inip karanlıkta gözden kayboldular. Ryan'ın elindeki torbada bazı aletler vardı, Devlin de işçilerin kullandığı büyük el fenerlerinden tutuyordu. Tüneldeki suyun yüksekliği doksan santim kadardı.</p>

  <p>Ryan, «Suyun içinden yürümemiz gerekecek,» dedi. Tünelde keskin bir koku vardı.</p>

  <p>«Tanrım, lağım olduğu nasıl da belli,» dedi Devlin.</p>

  <p>«Aman düşmemeye bak, düşersen de ağzını iyice kapa. Lağımlar hastalık yuvasıdır.»</p>

  <p>Devlin önden giderek el feneriyle yolu buluyordu.</p>

  <p>Duvarlardaki tuğlalar çürümüş ve aşınmıştı. Birden bir ses duydular; iki fare bir taşın üstünden suya atlayıp yüzmeye başladı.</p>

  <p>Ryan iğrenmişti. «Pis yaratıklar.»</p>

  <p>«Fazla uzak olamaz, geldik sayılır. Yüz metre filan kalmış olmalı.»</p>

  <p>Birden aradıkları şeyi buldular, demir ızgara tam su yüzeyinin oradaydı. Devlin feneri kemerin, içine doğru tuttu. Burada neredeyse bütünüyle sular altında kalmış birkaç mezar ve köşedeki kapıya çıkan merdivenler vardı.</p>

  <p>«Kesin olan bir şey varsa, o da ızgaranın drenaj sistemine hiçbir yararı olmadığı,» dedi Ryan. «Neredeyse kırk yıl önce konmuş. Belki o zaman işe yarıyordu.»</p>

  <p>Ryan alet torbasından bir manivela çıkardı. O ızgaranın yanındaki tuğlaları itmeye çalışırken Devlin de alet torbasını tuttu. Duvar delinip de beş altı tuğla suya düşünce Ryan korkuyla sıçradı.</p>

  <p>«Bütün bina başımıza yıkılabilir. Izgarayı bir an önce çıkarmalıyız, Liam.»</p>

  <p>«Hayır, şimdi olmaz. Yukarıdaki durumun ne olduğunu bilmem gerek. Şu anda ihtiyacımız olan şeyi öğrendik, yani ızgarayı istediğimiz an çıkarabiliriz. Şimdi burdan gidelim.»</p>

  <p><span class="t14">O</span> sırada Romney Marsh'ta denizden esen rüzgâr salonun pencerelerini sarstığı için Shaw perdeleri kapattı. Mobilyaların eski görkemi kalmamıştı artık, halıların rengi solmuştu. Şöminede büyük bir kütük yanıyordu, Neil de önünde yatmıştı. Kapı açıldı ve Lavinia içeri girdi. Pantolon giymişti, elinde de bir tepsi vardı.</p>

  <p>«Kahve yaptım, hayatım.»</p>

  <p>«Kahve mi? Kahveyi boşver şimdi. Mahzende bir şişe şampanya buldum. Bollinger. Bu gece ihtiyacımız olan şey bu.»</p>

  <p>Masanın üzerindeki buz kovasından şişeyi çıkarıp açtı ve kadehleri doldurdu.</p>

  <p>«Şu Conlon,» dedi Lavinia. «Nasıl biri demiştin?»</p>

  <p>«Onu sana beş kez anlattım ya.»</p>

  <p>«Oh, Max, ne heyecan verici, değil mi? Şerefine, hayatım.»</p>

  <p>«Senin de.» Kadehleri tokuşturdular.</p>

  <p><span class="t14">S</span>chellenberg, Berlin'deki bürosunda çalışırken etraf çok sessizdi. Kapı açıldı ve İlse içeri girdi.</p>

  <p>«Kahve ister misiniz, general?»</p>

  <p>«Sen hâlâ burda mısın? Eve gittiğini sanıyordum.»</p>

  <p>«Geceyi burada geçireceğim. Asa da burada. Kantinde.»</p>

  <p>«Biz de ona katılabiliriz.» Schellenberg ayağa kalkıp ceketinin önünü ilikledi.</p>

  <p>«Devlin'i merak ediyor musunuz, general?»</p>

  <p>«Sevgili İlse. Liam Devlin çok kurnaz bir adam. Bu yüzden de onu merak etmiyorum.» Kapıyı açıp gülümsedi. «Ancak çok korkuyorum.»</p>

  <p><span class="t14">S</span>teiner odasının penceresinden nehri görebiliyordu.</p>

  <p>Perdeyi açıp dışarıya bir göz attı. «Büyük bir gemi gidiyor. Nehrin gecenin bu saatinde bile bu kadar hareketli olması çok garip.»</p>

  <p>Masada oturan Peder Martin başını salladı. «Hani bir şarkı vardır, Thames sabah akşam uyumaz diye.»</p>

  <p>«Gündüzleri bazen saatlerce oturup pencereden bakıyorum.»</p>

  <p>«Seni anlıyorum, oğlum. Senin için zor olmalı.» Rahip içini çekerek ayağa kalktı. «Gitmeliyim. Gece yarısında bir ayin var.»</p>

  <p>«Aman Tanrım, peder, siz hiç dinlenmez misiniz?»</p>

  <p>«Savaş yar, oğlum.» Peder Martin kapıya vurdu. Görevli askeri inzibat kapıyı açtı ve yaşlı rahip dışarı çıktı. Teğmen Benson odasında masada oturuyordu, rahibin çıktığını görünce başını kaldırdı. «Her şey yolunda mı, peder?»</p>

  <p>Peder Martin, «Her zamanki gibi yolunda,» diyerek yoluna devam etti.</p>

  <p>Aşağı inince Rahibe Maria Palmer'le karşılaştı. «Hâlâ burda mısınız, peder? Siz hiç eve gitmez misiniz?»</p>

  <p>«Çok işim var, rahibe.»</p>

  <p>«Yorgun görünüyorsunuz.»</p>

  <p>«Savaş çok uzadı.» Gülümsedi.</p>

  <p>«İyi geceler, Tanrı sizi korusun.»</p>

  <p>Gece bekçisi odasından çıkıp rahibin paltosunu giymesine yardım etti ve şemsiyesini verip kapıyı açtı. Yaşlı adam bir süre durup yağmura baktıktan sonra şemsiyesini açıp ağır ağır yürümeye başladı. Munro hâlâ bürosundaydı. Jack içeri girdiğinde İngiliz Kanalı'nın planlarıyla Normandiya yollarının haritasını inceliyordu.</p>

  <p>«Saldırı mı, efendim?»</p>

  <p>«Evet, Jack. Normandiya. Kararlarını verdiler. Führer'in hâlâ Pas de Calais'e inandığını umalım.»</p>

  <p>«Anladığım kadarıyla özel astroloğu onu buna ikna etmiş,» dedi Carter.</p>

  <p>Munro güldü. «Eski Mısırlılar yalnızca aslan burcunda doğanları general yaparlarmış.»</p>

  <p>«Bunu hiç bilmiyordum, efendim.»</p>

  <p>«Evet, insan her gün yeni bir şey öğreniyor. Bu gece eve gitmek yok, Jack. Eisenhower Fransız Direnişi örgütlerinin gücüyle ilgili geniş kapsamlı bir rapor istiyor. Üstelik raporun yarın sabaha hazır olması gerek. Geceyi burda geçireceğiz.»</p>

  <p>«Olur, efendim.»</p>

  <p>«Başka bir şey var mıydı?»</p>

  <p>«Vargas beni aradı.»</p>

  <p>«Ne istiyormuş?»</p>

  <p>«Berlin'deki kuzeninden yeni bir mesaj gelmiş. St. Mary Manastırı hakkında her şeyi öğrenmek istiyorlarmış.»</p>

  <p>«Pekâlâ, Jack, birkaç gün içinde olabildiğince gerçeğe uygun bir şeyler uydurup Vargas'a ilet. Şu anda ilgilenmemiz gereken çok daha önemli işler var.»</p>

  <p>«Peki, efendim. Biraz çayla sandviç hazırlayayım.»</p>

  <p>«İyi olur, Jack, uzun bir gece olacak.»</p>

  <p>Carter dışarı çıkınca Munro yine haritalarına döndü.</p>
</body>
</html>
