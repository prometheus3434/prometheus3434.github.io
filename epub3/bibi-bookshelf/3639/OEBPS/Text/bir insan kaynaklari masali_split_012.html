<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>bir insan kaynakları masalı</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <h1 class="baslik1" id="calibre_toc_10">PERFORMANS GÖRÜŞMELERİ</h1>

    <p class="normal">Nermin Hanım performans görüşmelerini ayın ikinci yarısında yapmayı kararlaştırmıştı. Daha doğrusu elinden geldiği kadar geciktirmiş ve daha fazla erteleyemeyeceğini anlayınca bir görüşme programı yapıp Seçil’e vermişti. O da ilgili arkadaşlarına tarihleri bildirerek görüşmeye hazır gelmelerini hatırlatmıştı. Ahmet Bey kendine bağlı çalışan Mustafa ve Leyla ile çoktan görüşmüş, formlarını doldurarak müdürüne iletmişti. Ahmet Bey ve diğer çalışanlarla da Nermin Hanım görüşecekti.</p>

    <p class="normal">Bölümde herkesi bir telaş almıştı. Seçil “Müdürüm ne diyecek acaba?” diye Burak’a soruyordu. Olaylı akşam yemeğinden sonra Burak’a her fırsatta bir şeyler soruyor, ilgi gösteriyordu. Ezgi, neden kendisine hiç soru sormadığını düşündü.</p>

    <p class="normal">Son hafta geldi ve bölümde yapılan ilk performans değerlendirme görüşmesi Hasan Bey’in deyimiyle bomba gibi geçti. Nermin Hanım çalışmalarından ne kadar memnun olduğunu anlatmış ve gelecek yılın eğitimlerini daha doğru programlayabilmek için şirkette bir eğitim ihtiyaçları analizi yapmasını istemişti. Ayrıca çalışanların aldığı eğitimi % 10 oranında artırması ve bunu da bütçeyi aşmadan yapması gerekmekteydi. Hasan Bey bu hedeflerden memnundu. Bu işleri büyük bir zevkle yapacağını söylüyordu arkadaşlarına.</p>

    <p class="normal">Hasan Bey’den sonra sıra Ahmet Bey’deydi. Müdürünün kolunun çıkmasına neden olduğu için kötü değerlendirileceğini düşünüyordu ve çok gergindi. Öğleden sonra görüşmesi var diye öğle yemeğine bile çıkmadı. Beyaz bir takım elbise, içine de siyah gömlek giymişti. “Eski Amerikan filmlerindeki aktörlere benzemiş” diye düşündü Ezgi. Nermin Hanım da en az Ahmet Bey kadar heyecanlıydı. Onun lafı ağzından alıp evirip çevirip başka tarafa çekmekte üstüne yoktu. “Bir yanlış anlaşılma olursa zor düzeltirim. Onunla konuşurken her sözüme çok dikkat etmeliyim” diye düşünüyordu.</p>

    <p class="normal">Ahmet Bey’in görüşmesi diğerinden daha uzun sürmüştü. Odadan çıktığında yüzü kızarmış ve terlemiş olduğu görülüyordu. Mustafa “Ahmet Bey nasılsınız?” diye sorunca “Nasıl olayım köftehor ben de bomba gibiyim” diyerek Hasan Bey’e laf attı. Anlaşılan korktuğu olmamış ve suçlanmamıştı. Çok açıklamasa da takip eden günlerde Nermin Hanım’a daha nazik ve saygılı yaklaştığı görülüyordu. Ezgi hemen Özkan Hoca’nın dediklerini anımsadı. “En zor insanlara bile bir danışman, bir koç / antrenör gibi yaklaşırsanız olumlu sonuç alırsınız” demişti. İşte Ahmet Bey’deki olumlu değişim de gözle görülüyordu.</p>

    <p class="normal">Çarşamba sabahı Seçil, Burak’tan aldığı ipuçlarıyla hazırlanıp gelmişti. Heyecanla görüşmeye girdi. Nermin Hanım, Seçil’in çalışmasından memnundu. Şirkette başlayalı üç yıl olmuş ve bu süre içinde kendini çok geliştirmişti. Kendisine de yürekten bağlı olduğunu biliyordu. Seçil’e şirkete girerken verdikleri İngilizce dil sınavında yüz üzerinden 60 puan aldığını ve kendisine bunu iyileştirmek üzere söz verdiğini anımsattı. Seçil buna hiç hazır değildi. Sustu kaldı. O zaman Nermin Hanım ona üzülmemesini söyledi. “O gün bu söz lafta kalmıştı. Şimdi seninle bunu yazıya döküp resmiyet kazandıracağız. Böylece sen de ben de bu işin takipçisi olacağız” dedi. Seçil “Öyleyse bu benim hedefim” diye atıldı. “Evet” dedi Nermin Hanım “Senin İngilizce dil seviyeni minimum 75 puana çıkarmanı istiyorum. Bunun için de bir dil kursuna gitmene yardımcı olacağım”. “Bu performans sistemi ne kadar yararlıymış meğerse” diye düşünüyordu Seçil. Üç yıl günlük işlerle ilgilenmiş ve kendini geliştirmeye çok da zaman ayıramamıştı. Ama artık zaman ayıracak ve çalışacaktı. Ayrıca Nermin Hanım ondan Hasan Bey’e eğitimlerin organizasyonunda yardımcı olmasını istiyordu. Bunu daha sonra Hasan Bey’le beraber oturup planlayacaklardı. Hasan Bey kendisine bir yardımcı istiyordu. Nermin Hanım da Seçil’in yarı zamanını eğitim alanında ona destek olarak geçirebileceğini söylemişti. “Bu benim için yeni bir kariyer olacak” diye çok sevindi Seçil.</p>

    <p class="normal">Öğleden sonra Çiğdem Hanım’ın performans görüşmesi vardı ve herkes, kendisi de dâhil, neler olacağını merak etmekteydi. Nermin Hanım “Çiğdem’le görüşmeyi atlattım mı bu iş tamamdır” diye düşünüyordu.</p>

    <p class="normal">Çiğdem kendinden emin görüşmeye gitti. Nermin Hanım, Çiğdem’le gerek deneyim gerekse eğitim alt yapısı olarak birbirlerine çok yakın olduklarının bilincindeydi. Her ikisi de aynı üniversiteden bir yıl arayla mezun olmuşlardı. Nermin Hanım İşletme Bölümü’nden, Çiğdem ise Çalışma Ekonomisi Bölümü’nden mezundu. Nermin Hanım mezun olduktan sonra ilk işine bu şirkette başlamıştı. On iki yıldır buradaydı ve son iki yıldır da insan kaynakları müdürü olarak çalışmaktaydı. Çiğdem ise önce kamuda iki yıl çalışmış sonra buraya gelmişti. O da dokuz yıldır buradaydı. Bu iki hanım arasındaki rekabet de dokuz yıldır sürmekteydi. Çiğdem, müdürlüğe Nermin Hanım’ın atanmasını bir türlü kabul edememişti. O müdür olduktan sonraki iki yıl herkese küsmüş, sürekli kavga etmişti. Şimdi bu yeni gelen gençlerle iyi bir ekip kurabilirse Nermin Hanım’ı yerinden oynatabileceğini düşündüğünden eski canlılığına kavuşmuştu.</p>

    <p class="normal">Nermin Hanım onun zekâsına ve istediği her işin altından kalkabilmesini sağlayan azmine güvenirdi. Ama kişiliğinin insan kaynakları yöneticisi, hatta herhangi bir bölümün yöneticisi olmaya uygun olmadığını düşünüyordu. Bunu ona bir anlatabilseydi, belki de kendini geliştirmeye gayret ederdi. Bu düşüncelerle hazırlandı Çiğdem’le görüşmesine.</p>

    <p class="normal">Çiğdem Hanım görüşmeye gireli bir saati geçmişti. İçeriden hiç ses gelmiyordu. Dışarıdakiler merakla bekliyorlardı. Bir ara Nermin Hanım, Seçil’i telefonla arayıp iki çay istedi. Görüşme iki saat sürdü. Nihayet Çiğdem çıktı ve masasına döndü. Burak’la Ezgi’nin kendisine merakla baktıklarını görünce “Nermin Hanım’a verilmesi gereken dersi verdim” dedi. İkisi de duyduklarına inanamamış gibi öylece durdular. Çiğdem devam etti “O kim oluyor da bana patronluk taslıyor? Ben kendimi kimseye çiğnetmem”. Bu sözler üzerine Ezgi, Nermin Hanım için üzüldü. Sonra da Çiğdem’in diğer yorumlarını anımsayarak “Bir de Nermin Hanım’ın ne düşündüğünü duymak lazım” dedi kendi kendine. O görüşmenin iç yüzünü hiç öğrenemediler.</p>

    <p class="normal">Perşembe sabahı Burak’ın görüşmesi vardı. Sevinçle gitti Nermin Hanım’ın yanına. Yarım saat kadar sonra da yüzünde kocaman bir gülümsemeyle geri geldi. İyi bir görüşme olduğu anlaşılıyordu. Nermin Hanım kendisinden önümüzdeki altı ay içinde şirketteki ücret artışlarına temel oluşturacak bir “piyasa ücret araştırması” çalışması yapmasını istemişti. Büyük bir keyifle hemen oturup bir iş planı yapacaktı.</p>

    <p class="normal">Sıra Ezgi’ye gelmişti. Bölümdeki son görüşmeyi onunla yapacaktı Nermin Hanım. Ezgi’yi sıcak bir tebessümle karşıladı. Odasındaki yuvarlak toplantı masasının başına geçtiler. “Tam Özkan Hoca’nın dediği gibi makamında değil de toplantı masasında görüşüyor” diye düşündü Ezgi. Özkan Hoca yöneticilere performans görüşmelerini makamlarında yapmamalarını önermişti. “Ya bir toplantı masasında ya da bir sehpanın yanına yerleştirilmiş iki koltukta görüşün” diyordu. “Böylece ast-üst ilişkisini vurgulamadan danışmanı gibi yaklaşmanız mümkün olacaktır”.</p>

    <p class="normal">Nermin Hanım, Ezgi’ye “Sen geleli altı ay olmuş. Ne çabuk geçti. Ben hâlâ seni yeni işe başlayan elemanım olarak görüyordum” dedi. Ezgi “Haklısınız efendim, benim için de çok çabuk geçti” dedikten sonra “Bu süre içinde çok şey öğrendim. Size teşekkür ederim” diye ilave etti. “Kendini geliştirmek isteyen biri için bu şirket ortamı gerçek bir hazine” dedi gülerek Nermin Hanım.</p>

    <p class="normal">Sonra da formdaki sırayı izlediler. Önce Ezgi’nin beğendiği özelliklerini anlattı Nermin Hanım. Çalışkandı ve araştırmacıydı. İşten kaçmıyordu. Gece gündüz demeden gereken işleri yapıyordu. Her konuyu iyice araştırıyor ve ondan sonra görüş bildiriyordu. Bu özelliği onu kısa zamanda bölümde en güvenilir kişilerden biri yapmıştı. Ezgi, müdürünü saygıyla dinlerken “Bu sözlerin arkasından bir ‘ama’ gelecek” diye düşündü. Yanılmamıştı. “Elbette hepimizin gelişmeye açık yönleri olduğu gibi senin de var” diyerek devam etti Nermin Hanım. Ezgi ekip çalışmasına çok yatkın değildi. Burak performans yönetimi sistemiyle ilgili ilk çalışmasını bölümde sunarken Ezgi’nin yüzü asılmıştı. Burak’ı kıskandığı hemen belli olmuştu. Daha sonraki günlerde içine kapanmış ve Burak’la çalışmak istememişti. Bunu açıkça söylememişti, ama hâlinden belli olmuştu. Nermin Hanım onun bu eksikliğini gidermesini istiyordu. Daha çok gençti ve önünde uzun bir çalışma yaşamı vardı. Ekibin bir üyesi olarak çalışmayı öğrenmeliydi. Herkes öne çıkmak isterdi, ama bu her zaman mümkün olmazdı.</p>

    <p class="normal">Müdürünü dinlerken “Acaba Burak’ın yaptığı haksızlığı anlatsam mı?” diye aklından geçiriyordu. Belki de ona inanmazdı ve Burak’ı çağırırdı. O da kabul etmezse nasıl kanıtlayacaktı haklı olduğunu? Haklılığını kanıtlasa bile ondan sonra bölümde nasıl çalışacaktı. Üstelik Burak’la giderek daha yakın dost olmuşlardı. Bu olay dostluğunu bozmaya değer miydi? Sonunda sesini çıkarmadan oturdu ve bu konuda kendini geliştirmeye söz verdi. Nermin Hanım konuşmaya devam etti. Ekip çalışmasının bir gereği de alçak gönüllü olmayı bilmekti. Bir kişi övünmeye başladı mı ekibin diğer üyeleri de aynı yarışa giriyorlardı. Nermin Hanım ona notlarla ilgili konuşmayı anımsattı. Olayın yerini ve tarihini de söyleyince Ezgi “Kritik olaylar içinde kaydedilmiş demek ki” dedi kendi kendine. Özkan Hoca yöneticilere tavsiye etmişti. “Kritik olayları kaydedin bunlar sizin görüşme sırasında belirttiğiniz görüşleri destekleyecek ve güçlendirecektir” demişti. Nermin Hanım devam ediyordu “Hatırlarsan sen ‘A’ aldım deyince, Çiğdem Hanım’la Burak da hemen not ortalamalarını söylemişlerdi. Anında bir yarış başlamıştı ki bu da ekip ruhuna aykırıydı”. Ezgi dayanamadı ve “Ama ben Özkan Hoca sorduğu için notumu söylemek zorunda kalmıştım” dedi. Bunun üzerine Nermin Hanım “Bak Ezgi bu görüşmede artılarını ve eksilerini konuşacak, senin gelişimin için bir plan yapacağız. Artıları kabul edip de eksileri kabul etmemek olmaz değil mi?” dedi. Ezgi sustu.</p>

    <p class="normal">Gergin bir hava oluştuğunu hisseden Nermin Hanım hemen Seçil’i arayarak iki kahve söyledi. Sonra da Ezgi’ye dönerek “Biliyorum sen çay sevmiyorsun, kahveyi tercih ediyorsun” dedi. Ezgi içinden “Ah benim sevgili müdürüm çayı sevmediğimi biliyorsunuz da övünmeyi sevmediğimi neden bilmiyorsunuz?” diye düşündü.</p>

    <p class="normal">Kahvelerini içerlerken Nermin Hanım, iletişim kurmadaki becerisini, zarif tavırlarını, profesyonel ortama uygun giyim tarzını övdü. “Sandviç metodu” diye düşündü Ezgi. Eleştirilerinin başına ve sonuna övgüler koyarak sandviç yapmıştı müdürü. Böylece tam eleştirilere üzülürken gelen övgüyle seviniyordu insan.</p>

    <p class="normal">Görüşmenin ikinci yarısında Ezgi’nin hedefini belirlediler. Nermin Hanım, Ezgi’den çoktandır yapmak istediği ama günlük koşturmadan bir türlü zaman ayıramadığı “iş değerlemesi çalışmasını” başlatmasını istiyordu. Mevcut durumu inceleyip değişiklik gereken yerlerde iyileştirmeler yapacaklardı. Şirket ilk kurulduğunda yabancı bir danışmanlık şirketi ile çalışılmış ve iyi bir sistem kurulmuştu. Ama bu 16 yıl önceydi. O zamandan bugüne yer yer sistemin dışına çıkılmış, eklenen yeni görev unvanları doğru yerlere yerleştirilememiş ve ücret skalasındaki basamakların arası da iyice kapandığından şikâyetler artmıştı. Değişik bölümlerden bazı unvanların tekrar değerlendirilmesi yönünde haftada birkaç talep geliyordu.</p>

    <p class="normal">Ezgi, Nermin Hanım’ın kendisine böyle ciddi bir çalışmanın sorumluluğunu vermesinden memnun olmuştu. Elbette bu çalışma da tek başına yapılabilecek bir şey değildi. Nermin Hanım onun hep yanında olacaktı. Ancak projenin yürütülmesinden Ezgi sorumluydu.</p>

    <p class="normal">Okulda öğrendiklerini düşündü. Nermin Hanım’a “Efendim iş değerlemesi yapmadan önce iş analizlerini ve iş tanımlarını gözden geçirmemiz gerekir. Onların doğruluğundan emin olduktan sonra veya gerekli değişiklikleri yaptıktan sonra değerlemeleri yapabiliriz” dedi. Bu sözler üzerine Nermin Hanım sert bir ses tonuyla “Ezgi söylediklerini ben de biliyorum herhâlde” diye yanıtladı. “Ne yapılması gerekiyorsa yapacaksın”. Görüşme böylece sona erdi.</p>

    <p class="normal">Ezgi yüzündeki mutsuz ifadeyi gizlemeye çalışarak yerine döndü. Burak ilgiyle onu izliyordu. Sanki içeride neler olduğunu yüzünden okumaya çalışıyor gibiydi.</p>

    <p class="normal">Ezgi o gün eve giderken bir karar verdi. Yönetici olduğu zaman performans görüşmelerinde astlarına rahatça konuşmaları için fırsat verecekti. Onlar konuşurken sabırla dinleyecek ve ne demek istediklerini anlamazsa kızmayıp tekrar soracaktı.</p>
  </div>

  <div class="calibre2" id="calibre_pb_22"></div>
</body>
</html>
