<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>bir insan kaynakları masalı</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <h1 class="baslik1" id="calibre_toc_12">TACİZLE BAŞ ETMEK</h1>

    <p class="normal">O hafta sonu evden hiç çıkmadı Ezgi. Bol bol uyudu ve odasında çalıştı. Evdekiler onu böyle görmeye alışkın değildi. Annesiyle anneannesi hâline çok üzülüyorlar, ama bir gönül meselesi olduğunu tahmin ettiklerinden anlatması için üstüne varıp onu rahatsız etmek istemiyorlardı. Onu çok seven bu iki insan aralarında konuşarak Ezgi’ye yardımcı olabilmek için bir plan yaptılar. Akşam yemeğinde anneannesi bir arkadaşının yaşadığı hüzünlü bir aşk hikâyesini anlatmaya başlayacaktı. Amacı arkadaşının yaşadığı sorunu anneannesine danıştığını onun da bu hanıma çok yararlı tavsiyelerde bulunduğunu vurgulamaktı. “Sonra da derdini söylemeyen derman bulamaz” diye bağlayacaktı. Ezgi yemek saatlerinin dışında onlarla pek zaman geçirmediği için küçük senaryolarını akşam yemeğinde uygulamaya karar verdiler.</p>

    <p class="normal">Yemeğe oturduktan sonra anneannesi “Çocuklar, benim eski mahalleden arkadaşım Emine Hanım’ı hatırlıyorsunuz değil mi?” diye söze başladı. Ezgi’nin 16 yaşındaki erkek kardeşi Yiğit “Aman anneanne onu hiç unutabilir miyiz? Hani yemeği ocakta bırakıp bize gelmişti de neredeyse bütün mahalle yanacaktı” diye atıldı. Annesi Yiğit’i susturdu. Anneannesi devam etti. “İşte o hanım yine bizim mahalleden bir beyefendiye gönlünü kaptırmış”. Babası da ilgilenmişti konuyla “Aman anne ciddi misiniz gerçekten bu yaştan sonra gönül işlerine mi girmiş bizim Emine Teyze?” diye soruyordu. Yiğit ise bu hikâyeye bayılmıştı. “Tamam kim olduğunu buldum” dedi “Muhtar Hüseyin Bey”. “Hayır evladım” dedi anneannesi. “Bir susarsan anlatırım”. Yiğit sustu. Anneanneleri bir kez daha anlatmaya başladı. “Mahallenin eskilerinden emekli Vali Mümtaz Bey’e kaptırmış gönlünü”. Yiğit yine dayanamadı “Aman olamaz anneanneciğim Mümtaz Amca kendi adını bile hatırlamıyordu, nereden gönül işlerine girecek”. Yaşlı kadın “Birbirlerini parkta görmüşler” diyordu. Yiğit “Aşk sekseninde başlar” diye devam ediyordu. Mümtaz Bey onu evinde ziyaret etmiş demeye çalışırken de “Mercimek yanmış mı?” diyerek güldürdü sofradakileri.</p>

    <p class="normal">Böylece akşam yemeği Yiğit’le anneannesi arasında geçen bir orta oyununa sahne olmuştu. Yaşlı kadıncağız romantik bir hikâye anlatmaya çalıştıkça Yiğit romantizmi bozacak bir şeyler bulup söylüyordu. Bu sataşmalara rağmen yaşlı kadın hikâyesini anlattı. En son “Ben de Emineciğim derdini söylemeyen derman bulamaz dedim” diyerek hikâyesini bitirecekti, ama Yiğit bu kez de “Tamam anneannem Güzin Abla oldu” diye takılmaya başladı. “Ben yarın evin kapısına bir not asarım” diyordu. “Güzin Abla burada oturuyor. Her türlü gönül yarasına çare bulunur”. Arkasından “Bak anneanne internette sana bir de web sitesi hazırlarım. Derdini yazanlara çare buluruz. Sen söylersin ben yazarım. İyi para kazanırız” diye iş kurmaya kalktı.</p>

    <p class="normal">Ezgi’nin annesiyle anneannesi istedikleri mesajı verememişlerdi ama Yiğit’in komiklikleriyle çok doğal ve neşeli bir hava oluşmuştu. Bu anlatılanlara en çok da Ezgi gülmüştü. Onun yüzünün gülmesi tüm aileyi mutlu etti.</p>

    <p class="normal">Ezgi gece yatağında ilk gönül yarasının böylece ailesinin anlayışı ve desteğiyle kapandığını düşündü. “İyi ki beni anlayan ve seven bir ailem var” diye düşündü. “Onlara bir şey söylemedim, ama derdimi anladılar ve beni ne kadar çok sevdiklerini oyunlarla gösterdiler”.</p>

    <p class="normal">Pazartesi işe gittiğinde kendini gayet iyi hissediyordu. Burak’la hiçbir şey olmamış gibi konuşacak ve olayı unutacaktı. Zaten yapacağı çok iş vardı ve başını kaldıracak zamanı yoktu. Hafta sonunda hiç evden çıkmamak işe yaramıştı ve bir çalışma planı hazırlamıştı. Sabah ilk işi, hazırladığı planı Nermin Hanım’la paylaşmak oldu. Onun görüş ve tavsiyelerini aldı. Birkaç değişiklik yapacaktı. Notlarını aldı. Tam müdürünün odasından çıktığında Seçil, Burak ve Çiğdem Hanım’ın samimi bir havada konuşup gülüştüklerini gördü. Onlara takılsın mı yoksa görmezden mi gelsin bir türlü karar veremiyordu. Masasına doğru yürürken Çiğdem Hanım ona seslendi “Müdürünün kuzusu niye bize hiç yüz vermiyorsun?” Ezgi gülümsemeye çalışarak “Aklım aldığım notlara takıldı da ondan yanınıza gelemedim Çiğdem Hanım” dedi ve yanlarına gitti. Üçünün de kendisine baktığını fark edince “Neydi sizi öyle güldüren?” diye sordu. Seçil hemen atıldı. “Hafta sonunda üçümüz göl kenarındaki festivale gittik. Orada Burak bizi çok güldürdü de”. Seçil konuşmaya devam etti, ama Ezgi pek duyamadı. Başı döndü. Sanki hasta oluyordu. Demek kendisinin gitmek için bir hafta boyunca plan yaptığı ve cuma akşamı son dakikada gidemeyeceğini öğrendiği festivale üçü gidip eğlenmişlerdi. “Bana müsaade çok işim var” diyerek yerine döndü ve ne yapacağını düşünmeye başladı. Acaba Burak böyle sinir bozucu oyunlara devam edecek miydi? Acaba onlara arkadaşlıklarından, beraber gezdiklerinden söz etmiş miydi? Başını kaldırdı Burak’la göz göze geldiler. Bakışlarıyla sanki “Bu iş burada bitmedi” der gibi geldi. Birden içinde bir ürperti hissetti ve hemen işine döndü.</p>

    <p class="normal">Başka hiçbir şey düşünmemek için Ezgi kendini iyice işine verdi. Yaptığı çalışma planını uygulamaya koydu. Önce şirketteki tüm görev unvanlarına ait iş tanımları var mı kontrol etti. İş tanımları olmayan bazı unvanlar olduğunu görerek onları not aldı. Tanımların büyük bir kısmı hâlâ geçerli görünüyordu. Ancak bazılarından o kadar emin olamadı. O tanımları da not etti. Onların gözden geçirilmesi ve değişiklikler yapılması gerekecekti.</p>

    <p class="normal">Elindeki tanımların hiçbiri bilgisayar ortamında saklanmamıştı. “Önce acilen yapılması gerekenleri yapıp iş değerlemesi sistemini bir oturtayım sonra bütün tanımları elektronik ortama geçirmeliyim” diye düşündü. Böylece yeni bilgiler eklemek veya gereksiz olanları çıkarmak, her türlü değişikliği yapmak çok kolay olacaktı. Üstelik dosyada tek tek her tanımı aramak için zaman harcamazlar, istediklerini bilgisayarda kolayca bulabilirlerdi. Bir an “Acaba tanımları bilgisayar sistemine girme işinde Seçil bana yardımcı olabilir mi?” diye düşündü, ama sonra yaşadıklarını anımsayarak bu düşüncesinden vazgeçti.</p>

    <p class="normal">Eksik iş tanımlarını tamamlayabilmesi için iş analizi yapması gerekecekti. Nermin Hanım’ın izniyle ilgili bölümlerin ilk kademe yöneticilerinden randevu alarak onları ziyaret etti. Ne yapmak istediğini onlara anlattı. Bu ilgiden hepsi memnun olmuştu. Ona yardımcı olmaya hazırdılar. Çalışma ortamında gözlem yapacaktı. Sonra o pozisyonda çalışanlarla ve ilk yöneticileriyle görüşecekti. Ardından yöneticilere hazırladığı bir formu vererek doldurmalarını isteyecekti. Topladığı tüm bu verilerle o iş hakkında yeterli bilgiye ulaşırsa iş tanımını hazırlayabileceklerdi. Bu aşamada da yine ilgili birimin yöneticisinin katılımı gerekecekti. Onun hazırladığı taslak tanımı iş analizi sırasında topladıkları verilerle karşılaştırarak son hâlini vereceklerdi. Bu süreci ziyaret ettiği tüm yöneticilerle paylaştı ve tüm aşamalarda anlaşmaya vardılar.</p>

    <p class="normal">Ezgi her aşamada Nermin Hanım’a bilgi veriyor ve bundan sonra ne yapacağını anlatıyordu. Onun da görüşlerini ve onayını aldıktan sonra uygulamaya geçiyordu. Böylece sırasıyla Üretim, Bilgi İşlem ve Sözleşme Yönetimi Bölümleriyle çalışacaktı. Zamanının büyük bir kısmını bölümün dışında geçiriyordu. İşini bitirip İnsan Kaynakları Bölümü’ne döndüğünde saat beşi geçmiş oluyordu. “Bu iş tam zamanında başladı” diye düşünüyordu. Çünkü bölümdeki üçlü ona yaşamı zehir ediyorlardı. Onlardan ne kadar uzak kalsa o kadar iyiydi.</p>

    <p class="normal">Burak’la Seçil giderek daha samimi arkadaş oluyorlar ve bunu bölümdeki diğer arkadaşlarından gizlemeye çalışmıyorlardı. Seçil sanki önceden Ezgi’yle Burak’ın arasındaki yakınlaşmayı biliyormuş gibi sürekli iğneleyici sözler söylüyordu. Çiğdem Hanım ise Burak, Seçil ve Ezgi üçgeninin içinde bulunduğu bu acayip durumdan memnun oluyor, hatta Seçil’i daha da saldırgan denebilecek davranışlar göstermeye teşvik ediyor gibiydi.</p>

    <p class="normal">Bir keresinde Ezgi bir bölümü ziyaret etmiş elinde dosyalar, notlarla masasına dönmüştü ki Seçil’in yine Burak’ın masasında olduğunu gördü. O gelince Seçil hemen yerine döner gibi yaptı ve giderken de “kıskaaanaanlar çatlasııın, kıskananlar çatlasııın” diye bir şarkı tutturdu. Onun arkasından Çiğdem Hanım “Ezgiciğim sen de seviyor musun bu şarkıyı?” diye sordu. Daha Ezgi yanıt vermeden hem Burak hem de Çiğdem Hanım kahkahalarla gülmeye başladılar. Bu durumda Çiğdem Hanım’ın sorusuna yanıt vermenin bir anlamı yoktu. İşine baktı Ezgi.</p>

    <p class="normal">İş analizi ciddi bir işti ve dikkatli olmak gerekiyordu. Hem gözlemlerinde hem de yaptığı yüz yüze görüşmelerde çok dikkatli olmaya çalışıyordu. Onun bölümlerinde gözlem yapması diğer çalışanların da ilgisini çekiyordu hiç kuşkusuz. Özellikle Üretim Bölümü’nde çalışanlar “İnsan Kaynakları Bölümü’nden bir temsilci geldi, bizi gözlüyor” diye tedirgin olmaya başlamıştı. Çay molasında hemen orada çalışanlar ve birim yöneticileriyle beraber bir toplantı yaptılar. Ezgi onlara “Üretim Bölümü’nden gelen talep üzerine geldiğini ve yeni tezgâhlarla değişen iş akışı ve çalışma düzenine göre yeni görev unvanları oluştuğunu, bu unvanların şirket derecelendirme ve ücret sisteminde doğru yere oturtulması için çalıştıklarını anlattı. Teknisyenler onu dinlerken başlarını sallayarak onaylıyorlar ve kendi aralarında “Evet iyi olur, zaten böyle bir çalışma gerekliydi” şeklinde konuşuyorlardı. Teknisyenler birden saygıyla kenara çekildiler. Ezgi onların bu ani hareketine neyin sebep olduğunu anlamak için arkasına döndü. Karşısında Genel Müdürü duruyordu. O da bir toplantı için üretim hattına inmiş ve dönerken Ezgi’nin bilgi vermek için topladığı teknisyen grubu dikkatini çekmişti. Arkasından gelmiş ve yaptığı konuşmayı dinlemişti. Ezgi’nin çoğu kendisinden yaşça büyük olan teknisyenlerle kurduğu iletişim hoşuna gitmişti Mehmet Bey’in. Önce teknisyenlere “Arkadaşlar ne dersiniz İnsan Kaynakları Bölümü işleri en iyi şekilde yapmak için çalışıyor değil mi?” diye sordu. Onlardan olumlu yanıt aldıktan sonra Ezgi’ye dönerek “Burada işin bittiyse neler yaptığını bana bir anlat” dedi.</p>

    <p class="normal">Böylece Ezgi, Mehmet Bey’le beraber üretim hattından ayrıldı ve Genel Müdür’ün idari binadaki ofisine gittiler. Yolda Mehmet Bey “Yaptığın konuşmayı dinledim. Gayet iyiydi” dedi. “Konuştuğumuz gibi insanlara merak ettikleri konularda bilgi verirsek onlar da boşlukları kendi kafalarından doldurmak zorunda kalmazlar”. Ezgi “Evet efendim söylediklerinizi çok iyi anımsıyorum. O nedenle hemen ayaküstü de olsa bir bilgilendirme yapmak istedim. Sanırım yararlı oldu”.</p>

    <p class="normal">Mehmet Bey, Ezgi’ye bir meyve suyu ikram etti. Ezgi de çalışmasında geldiği aşamayı ve neler yaptığını, daha neler yapması gerektiğini anlattı. “Benim asıl hedefim ‘iş değerlemesi’ yapmak, ama önce gerekli altyapıyı tamamlıyorum. Bu eksikler tamamlandıktan sonra sıra asıl işe gelecek” diye ilave etti. Mehmet Bey “Ezgi daha önce söylediğim gibi çalışmalarınla ilgili düzenli bilgi almaktan memnun olurum” dedi. “Bu konuyu Nermin Hanım’a da belirtmiştim”. Ezgi meyve suyuna teşekkür etti ve Genel Müdür’ün odasından ayrıldı. İçinden “Asıl teşekkür etmek istediğim şey beni adam yerine koyup dinlemeniz, yaptıklarıma saygı göstermeniz, iyi yaptığımı takdir ederek övgüde bulunmanızdır” diyordu.</p>

    <p class="normal">Bölüme gelir gelmez Nermin Hanım’ın odasına gitti ve Üretim Bölümü’yle çalışmasını, hızlıca yaptıkları toplantıyı, oraya Genel Müdür’ün geldiğini, kendisinden bilgi istediğini ve ona yaptığı çalışmalar hakkında bilgi aktardığını anlattı. Nermin Hanım en çok Genel Müdür’ün “İnsan Kaynakları Bölümü işleri en iyi şekilde yapmak için çalışıyor” sözüne sevinmişti. Bölümünün de, kendisinin de şirkette olması gereken yere geldiğini hissediyordu. “Aferin Ezgi, çalışmaya devam” dedi gülerek.</p>

    <p class="normal">Övgüde çok cömert olmayan Nermin Hanım’dan bu sözleri duymak Ezgi’yi çok sevindirdi. Mutlu bir ifadeyle masasına geldiğinde Çiğdem Hanım’ın sesini duydu. “Burak müdürün finosuyla ilgili fıkrayı biliyor musun?” Burak da “Hani şu hiç arkadaşı olmayan ve sürekli müdürüne yaranmaya çalışan finonun fıkrası değil mi?” diye bir başka soruyla yanıtladı Çiğdem Hanım’ı. Ezgi bu hakaret üzerine dayanamadı ve “Bana bir şey mi söylemek istiyorsunuz Çiğdem Hanım?” diye sordu. Çiğdem gülümseyerek “Ay ne alakası var” dedi. “Ben Burak’a bir fıkrayı sordum. Sen de bir hoşsun yani”. Ezgi kendini tutamayıp yanlış bir şey yapmamak için masasından kalktı ve yüzünü yıkamaya gitti.</p>

    <p class="normal">Hemen her gün buna benzer en az bir sataşma yaşıyordu. Neydi dertleri? Burak’ı kızdırmıştı, ama düşündükçe kendisine daha çok hak veriyordu. Yapmasını istediği hiç de etik olmayan bir davranıştı. Ezgi teklifinin şaka olduğunu bile anlayamamıştı. Sonra Seçil’le Çiğdem Hanım’a ne oluyordu? Onlarla bir sorunu yoktu ki. Birden Çiğdem Hanım’a karşı birkaç kez müdürünü koruduğunu anımsadı. Demek ki o zaman kızmıştı şimdi dışarı vuruyordu. Eh, Seçil’i de anlamak zor değildi. Burak’la arkadaşlık ediyorsa Ezgi’yi de eski rakip olarak görüyor ve sürekli yıpratmaya çalışıyordu anlaşılan. Bu tür tacizlere daha ne kadar dayanabileceğini bilemiyordu. Tam işleri iyi gittiği için mutlu oluyordu ki bunlar bir sataşmayla gününü karartıyorlardı. Ne yapmalı kiminle konuşmalıydı? Gidip şikâyet etse bölümde onu hiç yaşatmazlardı. İşten ayrılmak zorunda kalırdı. Bu işi ne kadar zor bulduğunu anımsadı. İşe alındığını öğrendiğinde ne kadar sevindiğini düşündü. “Katlanmak zorundayım” dedi kendi kendine. Ama diğer yandan sinirleri giderek bozuluyordu. Acaba bir sakinleştirici mi alsaydı? Yardıma ihtiyacı olduğunu biliyordu da nereden ya da kimden yardım alabileceğini bilemiyordu.</p>

    <p class="normal">Ezgi, Üretim Bölümü ile yaptığı çalışmaları tamamlamıştı. Eksik olan iş tanımlarını yeniden yazmışlar, güncellenmesi gereken birçoğunu da güncellemişlerdi. Böylece Üretim Bölümü’ndeki görev unvanlarına ait iş tanımları hem format hem de içerik olarak bir bütünlük içindeydi ve birbirleriyle tutarlı hâle geldiler. Bu çok önemliydi. Çünkü bir bölümdeki görevler genellikle birbirleriyle ilintili olduğundan görev tanımları da bu bağlantıyı göstermeliydi, ama üst üste çakışmaların da olmaması gerekiyordu.</p>

    <p class="normal">Sıra Bilgi İşlem Bölümü’ne gelmişti. Bu bölümdeki görevlerin adları da zamanla değiştirilmiş, ama içerikleri aynı kalmıştı. Değişen teknolojinin gereklerini yerine getirecek ve şirketin bilişim alanında yaptığı çalışmaları yansıtacak şekilde buradaki görevlerle ilgili iş tanımlarının hepsi gözden geçirilecekti. Neyse ki bu bölümde son derece yatay bir organizasyon yapısı vardı. Bölümde yazılım ve donanım alanında çalışan iki farklı grup vardı ve gruplar içinde çalışanlar birkaç değişik görev unvanı altında görevlendirilmişlerdi. Bu yüzden üzerinde çalışmaları gereken iş tanımı sayısı çok fazla değildi.</p>

    <p class="normal">Bilgi İşlem Bölümü’nün Müdürü Serdar Bey, Ezgi’yle beraber çalışması için Emre’yi görevlendirmişti. Emre, performans yönetimi sisteminin yazılımını geliştiren kişiydi ve insan kaynakları alanında diğerlerinden daha çok bilgiliydi. Ezgi bu görevlendirmeye memnun olmuştu. Çünkü Emre’yi bölüme geldiği zamandan tanıyor ve dikkatli çalışan, titiz bir kişi olduğunu tahmin ediyordu.</p>

    <p class="normal">Emre’yle çalışırlarken öğle saati olmuştu. Emre bilgi işlem ekibinin öğle saatlerinde yakındaki bir köfteciye gitmeyi planladıklarını ve isterse katılabileceğini söyleyince Ezgi memnuniyetle kabul etti. Bu sayede bölümde veya şirket yemekhanesinde o korkunç üçlüyle karşılaşmaktan kurtulacaktı. Hep birlikte köfteciye gittiler. Bilgi İşlem Bölümü’nün yaş ortalaması şirket ortalamasının altındaydı. Çalışanların çoğu Ezgi’nin mezun olduğu üniversiteden mezun olmuşlardı. Bazılarını okuldan tanıyordu. Birbirlerine sürekli takılıyorlardı. Hemen hepsinin bir takma adı vardı. Birbirlerine bu adlarla hitap ediyorlardı. Emre’nin takma adı da “şef”ti. Gruptan Gülgün açıkladı: “Aslında adı orkestra şefi de biz ona kısaca şef diyoruz”. Meğer Emre devamlı yönetim ve yöneticilik konularında yorumlar yapar ve sık sık “Bir yönetici orkestra şefi gibi olmalıdır” dermiş, bu yüzden ona şef diyorlarmış. Ayrıca kaptan, profesör, obez, güreşçi, android ve tavşancık vardı. Onların samimi hâlleri Ezgi’yi rahatlatmıştı. Eğlenceli bir öğle yemeğinden sonra şirkete dönüp işe koyuldular.</p>

    <p class="normal">Her görev unvanında çalışan kişiyle konuşarak bilgi topladılar, notlar aldılar. Sonra bu notları iş tanımlarına yansıtarak eksiklerini tamamladılar ve güncellediler. Hazırladıklarını Serdar Bey’e gösterip onun da onayını aldılar. Bu sürede Ezgi bölüme sabah uğruyor, Nermin Hanım’a yaptıklarıyla ilgili kısaca bilgi verdikten sonra Bilgi İşlem Bölümü’ne gidiyordu. Akşam işi beşten sonra biterse de hiç bölüme dönmeden eve gidiyor, evdeki bilgisayarında yaptıklarını toparlıyordu. Ertesi gün müdürüne sunabileceği hâle getiriyordu. Ama bilgi işlemdeki çalışma üç günde bitti ve Ezgi kendi bölümüne döndü.</p>

    <p class="normal">Sabah Nermin Hanım’a bilgi verip yerine geçmişti ki Seçil elinde bir plastik kapla Burak’ın masasına geldi. “Sana börek getirdim” diyerek ikram etti. Sonra Çiğdem Hanım’a dönerek “Çiğdem Abla sen de bir parça yer misin?” diye sordu. Çiğdem “Hiç yemez olur muyum Seçilciğim, elbette yerim” dedi. Arkasından Ezgi’ye seslenerek “Sen de börek yapmayı biliyor musun Ezgi?” diye sordu. Burak onun yanıt vermesini beklemeden “Ezgi Hanım sosyetiktir. Onlar böreği evde yapmazlar, ‘patisseri’den hazır alırlar” dedi. Ezgi, Burak’ı duymazlıktan gelerek Çiğdem Hanım’a yanıt verdi. “Elbette biz de börek yaparız. Ben değil, ama annem harika börek yapar”. Bu sözler üzerine Çiğdem Hanım sempatik bir ses tonuyla “Ama şekerim kendine bir eş arıyorsan börek yapmayı öğrenmen gerekiyor. Bak herkes neler yapıyor” diyerek Seçil’i gösterdi. “Ben eş aramıyorum” dedi Ezgi. Bu alaylı konuşmalardan yine canı fena hâlde sıkılmıştı.</p>

    <p class="normal">Tekrar işine konsantre olmaya çalıştı. Acaba Nermin Hanım’a söylese masasının yerini değiştirir miydi? Bu ona ne kazandırırdı? İşleri gereği birbirlerine yakın olmaları gerekiyordu. Bütün bölüm beraber çalışanların yan yana oturacağı şekilde düzenlenmişti. Yalnızca Seçil’in yeri herkesten uzakta, bölümün girişindeydi. Böylece Nermin Hanım’ın odasına ve fotokopi ile faks cihazlarının durduğu bölmeye yakın oluyordu. Ezgi bir an Seçil’le yer değiştirmeyi düşündü. Seçil bu işe çok sevinirdi mutlaka. Ama Ezgi’nin çalıştığı gizlilik içeren veriler öyle hemen girişteki ve herkesin önünden geçtiği bir masada değerlendirilemezdi. Zaten çoğunlukla toplantı odasında çalışıyorlardı.</p>

    <p class="normal">Yapılan tacizlerin bir yararı olmuştu. Ezgi çalışma planından daha hızlı gidiyordu. Bölümde durmamak için bu kez de Sözleşme Yönetimi Bölümü’ne gitti. Bu bölüm geçen yıl yeniden yapılandırılmıştı. Yeni görevler eklenmiş ancak eski görev tanımları aynen kalmıştı. Müdürleri Cihan Bey, Ezgi’ye yaşadıkları sıkıntıları anlattı. Şirket yeni uluslararası işler alıyor, sözleşmeler yapıyordu. Bunları yönetmek de ciddi bir sorumluluk istemekteydi. Bu sorumluluğu taşıyabilecek kişilerle çalışmak istiyorlardı, ama belirlenen ücret söz konusu kalifiye adayları şirkete çekmeye yeterli olmaktan çok uzaktı. Bu nedenle acilen bir değerlendirme yapılarak bu yanlışın önlenmesi gerekiyordu.</p>

    <p class="normal">Ezgi, Cihan Bey’e verdiği bilgiler için teşekkür ettikten sonra kendisi gibi şirkette altı aydır çalışmakta olan Avukat Aslı Hanım’la çalışmaya koyuldu. Cihan Bey çalışmalarını Sözleşme Yönetimi Bölümü’nde yapmalarını önerdiğinde Ezgi memnuniyetle kabul etmişti. Nermin Hanım’a da bilgi vermiş ve en azından üç gün daha kendi bölümünden uzak kalacağı için memnun, Aslı’yla çalışmaya başlamıştı. Bölümde yapılan tüm işleri yeniden listelediler. Bölümdeki diğer çalışanlarla ayrı ayrı konuşup yaptıkları işler hakkında bilgi topladılar. Sonra bu topladıkları bilgilerden hareket ederek yapılan işleri listelediler. Her görev unvanında yapılanları gruplandırdılar. Mevcut iş tanımlarının ne kadar uygun olduğunu incelediler. Neredeyse bütün tanımları değiştirmeleri gerekti. Aslı’nın pozisyonu olan sözleşme avukatı için bir iş tanımı hazırladılar. Sonra bu çalışmalarını Cihan Bey’e göstererek onayını aldılar.</p>

    <p class="normal">Ezgi yine dosyalarını toplayıp bölümüne dönerken bu çalışma sayesinde şirkette birçok yeni arkadaş edindiğini düşünüyordu. Onlarla daha çok zaman geçirmeliydi. Aslı’yla çok iyi anlaşmışlardı. Bir cumartesi birlikte alışveriş yapmak ve yemeğe gitmek için sözleşmişlerdi.</p>

    <p class="normal">Bölüme geldiğinde yine Seçil, Burak ve Çiğdem Hanım sohbet ediyorlardı. İçinden Seçil için üzüldü. Çünkü o diğerleri gibi psikolojik oyunlar oynayacak bir kişi değildi. Onlara uyum sağlamak için bir hayli zorlanıyor olmalıydı. Üç kafadar Ezgi’nin geldiğini görünce yeni bir oyuncak bulmuş çocuk gibi sevindiler. Ezgi yerine geçer geçmez Çiğdem yine laf attı. “Baktın bölümde hiç arkadaşın yok diğer bölümlerde dost aramaya başladın galiba Ezgi” dedi. Burak bir kahkaha attı. Bunun üzerine Seçil de kendini göstermek istercesine “Gittiğin yerlerde yakışıklılar var mı bari?” diye sordu. Canı iyice sıkılan Ezgi, Seçil’e dönerek “Evet Seçil var. Hepsi seni soruyorlar” dedi. Bu Seçil’in hiç beklemediği bir yanıttı. Kıpkırmızı oldu. Ne diyeceğini bilemedi. Burak hemen “Çok ayıp böyle sözler hiç yakışmıyor” diyerek Ezgi’yi eleştirdi ve masasına geçti. Ortamın gerildiğini gören Çiğdem Hanım da yangına körükle giderek “Seçil bu sözün altında kalmayacağını umarım” dedi ve arkasına yaslanıp olacakları seyretmek üzere hazırlandı.</p>

    <p class="normal">Seçil, Ezgi’nin sözünü tam da anlayamamıştı, ama sevgili arkadaşlarının uyarılarıyla kendisine çok kötü bir şey söylediğini hissediyordu ve ne yapacağına karar veremiyordu. “Keşke senin işe girmen için o kadar uğraşmasaydım” diye bağırdı Ezgi’ye. “Sen iyilikten anlamayan bir insansın, ama senin kim olduğunu Nermin Hanım’a anlatacağım. Sen artık bittin. Kendine yeni bir yer aramaya başla”. Seçil hem bağırıyor hem de ağlıyordu. Bölümdeki diğerleri işlerini bırakıp olanları izlemeye başladılar. Hasan Bey hemen yanlarına gelerek “Seçil kızım ne oldu?” diye sordu. Seçil hüngür hüngür ağlıyor ve bağırıyordu. “Ezgi bana hakaret etti. Zaten ilk geldiği günden beri beni aşağılıyor”. Hasan Bey “Evladım bağırma öyle, eminim bir yanlış anlaşılma olmuştur” diyordu. Seçil’i kendi masasına oturttu. Sakinleştirmeye çalışarak su ve kolonya verdi.</p>

    <p class="normal">Bu arada Ahmet Bey’le Mustafa ve Leyla da o tarafa geldiler. Ahmet Bey, Çiğdem Hanım’a “Ne oluyor?” diye sordu. Çiğdem Hanım gülerek “Ne olacak, iki hanım bir erkek uğruna (bu arada Burak’ı gösteriyordu) kavga ediyorlar. Bir saç saça baş başa girmedikleri kaldı”. Bu magazin haber Ahmet Bey’in hoşuna gitmişti. “Canım neden kavga ediyorlar, bizim Mustafa da var” demez mi?</p>

    <p class="normal">Ezgi artık bu işi ne zorlukla bulduğunu unutmuş hemen o gün istifa etmeyi düşünüyordu. O arada bütün o bağrışmaları duyan Nermin Hanım da sessizce gelmiş onları dinliyordu. Çiğdem’in ortalığı karıştırmaktaki yeteneğini bildiği için söylenenlere inanmamıştı. Ezgi’yle Seçil’i odasına çağırdı. Bunun üzerine herkes yerine döndü.</p>

    <p class="normal">Ezgi bu yaşadıklarına inanamıyordu. Nasıl olmuştu da kurulan tuzağa düşmüştü. Elbette sinirleri çok zayıflamıştı. Kimseden de yardım almadığı için bu çoklu tacize dayanamamıştı. Seçil hâlâ burnunu çekiyordu. “Nermin Hanım, Ezgi bana çok kötü hakaret etti” dedi. Nermin Hanım “Ne dedi?” diye sorunca tam söyleyemedi. Bunun üzerine Ezgi’ye döndü Nermin Hanım ve aynı soruyu ona sordu. Ezgi konuşmayı olduğu gibi aktardı. Seçil de “Aynen öyle oldu” diye doğruladı.</p>

    <p class="normal">Nermin Hanım “Seçilciğim önce sen sataşmışsın. O zaman hakaret değil de Ezgi yanıt verince mi hakaret oluyor?” diye sordu. Seçil “Ama Çiğdem Hanım dedi ki” diye söze başlayınca Nermin Hanım onun sözünü kesti ve “Görmüyor musun sizin birbirinize düşmeniz başkalarını eğlendiriyor” dedi. Seçil birden sustu. Kendini tuzağa düşmüş gibi hissetmişti. Söylediklerinden utandı ve Ezgi’ye “Aşırı tepki verdim galiba özür dilerim” dedi. Ezgi de “Ben olanları unutmaya hazırım” diyerek yanıtladı. Nermin Hanım Seçil’le Ezgi’ye gülümseyerek baktı. Olay tatlıya bağlanmıştı. İçinden “Bunlar daha çocuk” diye geçirdi. Sonra da “Bölümde herkes bu ofiste ne konuştuğumuzu merak ediyor. Onları daha fazla merak içinde bırakmayalım. Haydi işlerinize dönün ki onlar da çalışabilsinler” dedi. İki genç hanım, müdürün odasından çıkıp çalışmak üzere yerlerine geçtiler.</p>

    <p class="normal">Ahmet Bey ekibindeki Mustafa ve Leyla’ya “Hayret doğrusu” diyordu. “Ezgi çok akıllı uslu bir genç hanım gibi görünüyordu, demek ki Burak yüzünden bizim Seçil kızımızla kavga etmiş”.</p>

    <p class="normal">Bu arada Çiğdem de kızların Nermin Hanım’a odasında ne anlattıklarını merak ediyordu. “Olayın benimle bir ilgisi yok” diye düşünüyordu. “Seçil, Ezgi’ye sataştı. O da yanıt verince kıyamet koptu. Aman beni bulaştırmasınlar da yine Nermin Hanım’la aramızda bir tatsızlık çıkmasın” dedi kendi kendine.</p>

    <p class="normal">Burak da olayın nasıl gelişeceğini merak etmekteydi. Kendini beğenmiş Ezgi Hanım iyi bir ders almış mıydı acaba? Olayın kendisine sıçramaması için dikkatli olmalıydı. Nermin Hanım’dan daha önce gördüğü yakınlığı göremiyordu zaten. Bir de bu olayla ilgili suçlanmak istemiyordu. “Seçil gelince bana içeride konuşulanları anlatır nasıl olsa” diye düşündü. Bu Seçil gerçekten çok saftı. Birden Çiğdem Hanım’ın kendisiyle ilgili Ahmet Bey’e söyledikleri aklına geldi. “Ben neymişim!” diye güldü kendi kendine. “Bölümde iki hanım benim yüzümden kavga ediyorlar. Bu haber şirkette yayılırsa iyi havam olur”.</p>

    <p class="normal">Ezgi yerine oturduğunda kendini çalışamayacak kadar yorgun ve hâlsiz hissediyordu. Ne çocukluğunda ne de öğrenciliğinde böyle bir kavga olayına karışmıştı. Aklında yanıt bekleyen bir sürü soru vardı: “Burada neler oluyor? Bu insanlar bana neler yapıyorlar? Ben şimdi ne yapacağım? En önemlisi de bundan sonra ne olacak?” Artık işi zor bulmuş olmasının hiç önemi kalmamıştı. Hemen çıkıp gitse ve bir daha da gelmese çok rahatlayacaktı. Ezgi buradan kaçmayı düşündü. Sonra da “Kaçmak mı? Ezgi sen öyle zora gelince bırakıp kaçacak bir insan değildin, ne oldu?” dedi kendine. Birden kendi kendine konuştuğunu fark etti. Etrafına baktı. Kimse onunla ilgilenmiyordu. Aklını işine vermeye çalıştı.</p>

    <p class="normal">Tam o sırada telefonu çaldı. Telefondaki Profesör Özkan Demir’in asistanı Alper Bey’di. Ezgi’ye Özkan Hoca’nın büyük şirketlerde çalışan mezunlarıyla ilgili bir çalışma yaptığını söyleyip bir anket formu gönderse doldurmak için zaman ayırıp ayıramayacağını soruyordu. Ezgi bu hiç beklemediği teklife “Elbette, memnuniyetle zaman ayırırım Alper Bey” diye yanıt verdi ve anket formunu göndermesi için elektronik posta adresini verdi.</p>

    <p class="normal">Bu konuşmayı duyan Çiğdem, Seçil’e seslendi: “Ezgi yeni birini buldu bile. Bu kadar hızlı olduğunu bilseydin hiç Burak yüzünden kavga edip de kendini perişan etmezdin değil mi?” Bu sözleri Seçil’le birlikte bütün bölüm duymuştu. Ezgi hiç sesini çıkarmadı. Artık kararını vermişti; istifa edecekti. Bunlara daha fazla dayanması mümkün değildi.</p>

    <p class="normal">Birkaç dakika sonra Profesör Demir’in hazırladığı anket, elektronik postayla geldi. Hocası kendi üniversitelerinden mezun olmanın iş yaşamında ne gibi avantajlar veya dezavantajlar getirdiğini araştırıyordu. Bu sonuçlara göre yeni yılın ders programında bazı değişiklikler yapmayı düşünüyordu. Yeni dersler ekleyebilirler veya programdaki bazı derslerin içeriğini değiştirebilirlerdi.</p>

    <p class="normal">Ezgi hemen anketi doldurdu. Doldururken içinden ağlamak geliyordu. Çünkü istifa edip gitme kararı giderek kesinleşiyordu. Bir yıl bile dolmadan ilk işinden ayrılacaktı. Anketi tamamladığında Profesör Demir’in elektronik posta adresine göndermesi gerekiyordu. Ani bir kararla mesajına “Sayın hocam sizinle görüşmek isterim. Bana yarım saatinizi ayırabilir misiniz?” diye bir not ekledi ve ekinde anket formunun bulunduğu mesajı gönderdi. Ezgi bu küçük mesajla kendine bunaldığı ortamda bir küçük pencere açtığını hissetti. Şimdi daha rahat nefes alıyordu sanki. Kendini işine verebileceğini fark etti. O çalışırken bilgisayarına bir mesaj geldi. Sevgili hocası “Yarın saat beşte fakültedeki ofisimde bekliyorum” diye yazmıştı. Kendini az öncekinden de daha güçlü hissetti. “Yalnız değilim” diye düşündü. “Yardım alabileceğim güvendiğim ve bana değer veren insanlar var”.</p>

    <p class="normal">Ertesi gün Nermin Hanım’a yalan söyledi ve bir doktor randevusu için saat 16.30’da çıkmak istediğini belirtti. Nermin Hanım işe başladığı günden bu yana ilk kez izin isteyen Ezgi’ye hiç düşünmeden “Gidebilirsin” dedi. Arkasından da “Önemli bir şey yoktur umarım” diye ilave etti. Ezgi hayır anlamında başıyla bir işaret yaptıktan sonra teşekkür ederek odadan çıktı. Daha fazla yalan söylemek istemiyordu. Bu yüzden Nermin Hanım’ın sorularından kaçmak en iyisi olacaktı.</p>

    <p class="normal">Saat 16.55’te fakültede Profesör Demir’in odasının önündeydi. Sekreter hanım, Ezgi’yi tanıdı ve hatırını sorduktan sonra “Hocanın yanında asistanı Alper Bey var. Şimdi çıkar herhâlde” diye bilgi verdi. Ezgi, Alper Bey’le telefonda görüşmüştü. Anketle ilgili çalışmayı yürüten kişi o olmalıydı. Bir iki dakika sonra odanın kapısı açıldı ve kapıda görünen Profesör Demir, Ezgi’ye “Hoş geldin” dedikten sonra içeri davet etti. Hocası Ezgi’yi tanıştırınca Alper Bey “Biz dün sizinle telefonda konuştuk değil mi?” diye sordu. Ezgi doğrulayınca da “Sizin anketimize vereceğiniz yanıtları çok merak ediyorum” diye devam etti. “Çalıştığınız şirket kentimizin en büyük işvereni, mezunlarımızı böyle büyük kuruluşlarda görmek bizi gururlandırıyor”. Ezgi, Alper’e teşekkür etti.</p>

    <p class="normal">Alper müsaade isteyip odadan çıkınca Özkan Hoca, Ezgi’ye döndü ve “Anlat bakalım neler oluyor şu kentimizin en büyük işvereninin şirketinde?” diye sordu. Ezgi önce yutkundu ve sonra kararlı bir ses tonuyla “Ben istifa etmeye karar verdim Hocam” dedi. Profesör Demir bu sözlere pek şaşırmamış gibiydi. Koltuğunda doğruldu ve dirseklerini masanın üzerine koyarak öne doğru eğildi. Sakin bir sesle “Ezgi lütfen seni bu karara götüren olayları bana anlatır mısın?” diye ilgiyle sordu. “Hocam sanıyorum çok yanlış bir iş yaptım” diye söze başladı. Bölümdeki iş arkadaşı Burak’la işin dışında da arkadaşlık ettiklerini ve bir ay kadar süren bu arkadaşlık döneminde beraberce sinemaya, yemeğe, yüzmeye, pikniğe gittiklerini anlattı. Sonra Burak’ın kendisinden sistemdeki verilerde onun lehine değişiklik yapmasını istediğini ve kendisinin de bu teklifi reddettiğini söyledi. O olaydan sonra başlayan sataşma ve tacizleri tek tek anlattı. Artık sicim gibi akan gözyaşlarına engel olamıyordu. Kendisine “müdürün finosu, sosyetik” gibi değişik isimler taktıklarını, açıkça alay ettiklerini, Seçil’i Ezgi’yle kavga etmesi için teşvik ettiklerini, bölümde diğer çalışanlara da hakkında asılsız sözler söylediklerini anlattı. Sonunda “Hocam bunlarla baş edemiyorum” dedi. “Ruh sağlığım bozuldu. Çalışmam etkilendi. Onlar kadar kötü düşünüp komplolar yapmak lazım, ama bu bana göre değil. En son Seçil’le yaşadığım olayda Nermin Hanım’a gittiğimizde ondan da hiç yardım alamayacağımı anladım. Sanırım Çiğdem Hanım’dan kendisi de çekiniyor”.</p>

    <p class="normal">Ezgi anlattıklarını bitirdiğini belli eder şekilde arkasına yaslanınca Özkan Hoca konuşmaya başladı. “Ezgi senin başına gelenlere Batı literatüründe ‘mobbing’ deniyor. Biz Türkçede ‘psikolojik terör’ diyoruz. Doktora öğrencilerimden, az önce tanıştığın Alper bu konuda bir araştırma yapıyor. Maalesef sıkça görülen bir olay. Bir iş yerinde bazen bir yönetici, bazen bir grup çalışan, bazen de tek bir kişi kendine bir kurban seçiyor ve onu psikolojik olarak taciz etmeye başlıyor. Kurban olan kişi ya depresyona giriyor ya da istifa edip işinden ayrılıyor”. Ezgi hocasını hayretle dinliyordu.</p>

    <p class="normal">Özkan Hoca devam etti. “Bu elbette yeni bir olay değil. Çalışma yaşamı kadar eski. Ancak bilimsel olarak incelenmesi yakın bir geçmişe dayanıyor. Maalesef zayıf bir yönetim sergilenen iş yerlerinde daha kolay ortaya çıkıyor”. Profesör Demir, Ezgi’ye “Senin müdürün de çok zayıf bir yönetici” dememek için biraz sustu. Sonra eski öğrencisine moral vermek istercesine “Sen duygularını iyi analiz etmiş ve çok geç kalmadan yardım almayı düşünmüşsün. Aferin sana!” Ezgi güldü.</p>

    <p class="normal">Profesör Demir pek çok kişinin bu oyunları göremeden kendilerini savunmaya geçtiklerini, arkasından karşı ataklara girişerek yıprandıklarını anlattı. “Böyle davranan psikolojik terör kurbanları çevrelerinde geçimsiz, uyumsuz kişiler olarak görülmeye başlanıyor. Sonunda bu teröre yenik düşüyorlar ve içlerine kapanıyorlar. Kendilerini ya psikiyatrik tedavi alırken görüyoruz ya da çalıştıkları kurumdan ayrılıp gidiyorlar” diyerek sözlerini tamamladı.</p>

    <p class="normal">Ezgi yaşadıklarının böyle bilimsel bir açıklaması olduğunu duyunca hem şaşırmış hem de çok rahatlamıştı. Demek ki kendini suçlaması yanlıştı. Karşısında sistemli bir yıpratma çabası vardı. “Ben bir terör kurbanıyım” dedi içinden. Anneannesi duysa nasıl üzülürdü kim bilir?</p>

    <p class="normal">“Hocam açıklamalarınız için çok teşekkür ederim. Beni öyle rahatlattınız ki size anlatamam” dedikten sonra sordu “Bu psikolojik terörü önlemenin yolu nedir?” Profesör Demir “Tek bir yolu yok Ezgi” diye yanıt verdi. “Bir kere tüm çalışanları bu konuda bilgilendirecek eğitim programları düzenlenmeli. Yöneticinin bölümünde iletişim kanallarını açık tutması ve çalışanlarla iki yönlü iletişimi güçlendirmesi gerekiyor. Ayrıca çalışanlarını iyi tanıması ve bu tür bir gruplaşmayı gözlemleyerek kimsenin kurban olmasına izin vermeyecek önlemleri alması da gerekiyor” diyerek Ezgi’nin sorusunu yanıtladı. Ezgi “Çok teşekkür ederim hocam, ama benim durumumda Nermin Hanım ne yapabilir ki?” diye umutsuz bir ses tonuyla kendi kendine konuşur gibi sorunca Profesör Demir hemen yanıtladı. “Örneğin Çiğdem Hanım’ı bir görevle bölümden bir süre uzaklaştırsa, Burak tek başına bu terörü uygulamaya çekinebilir” dedi ve ekledi “Ben bir süreliğine dedim, ama süresiz de uzaklaştırabilir tabii”. Her ikisi de güldüler. Hiç kuşku yoktu ki Nermin Hanım, Çiğdem’in bölümden uzaklaşmasından en çok memnun olacak kişiydi. Ama bu konuda bir işlem yapabileceğini hiç düşünmüyordu Ezgi.</p>

    <p class="normal">Ezgi o akşam evine dönerken bir karar verdi. İstifa etmeyip kendisine uygulanan bu psikolojik terörle mücadele edecekti. Çevresindeki herkesi de bu olguya karşı bilinçlendirecekti.</p>
  </div>

  <div class="calibre2" id="calibre_pb_28"></div>
</body>
</html>
