<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>bir insan kaynakları masalı</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <h1 class="baslik1" id="calibre_toc_14">PSİKOLOJİK TERÖR</h1>

    <p class="normal">Alper fakültedeki odasında Profesör Demir’e Mehmet Bey’le yaptıkları görüşme hakkında bilgi verdi. Onun olaya yaklaşımından çok etkilenmişti. Yaptıkları plandan söz etti. Genel Müdür’ün personele hitaben yazı yazacağını ve İnsan Kaynakları Bölümü’nün tüm yöneticilerini bilgilendirerek Alper’e destek olmalarını sağlayacağını anlattı. Personele anketleri dağıtmak, varsa sorularını yanıtlamak ve toplamak ise Alper’in sorumluluğunda olacaktı. Özkan Hoca, “Neden elektronik ortamda dağıtmıyorsun anketleri?” diye sordu. Alper o konuyu Mehmet Bey ve İnsan Kaynakları Müdürü Nermin Hanım’la görüştüklerini söyledi. “Elektronik ortamda gönderince çalışanlar ‘Bir ara doldururum’ diyerek ihmal ediyorlarmış ve geri dönüşü çok gecikiyormuş” diye açıkladı. Böyle elden dağıtılırsa 10-15 dakika içinde geri bildirim alınabilecekti. “Tamam öyleyse, onlar kendi şirketlerini daha iyi bilirler” diye yanıt verdi hocası.</p>

    <p class="normal">Alper, eylül ayının ikinci yarısını tamamen şirkette geçirdi. Her sabah erkenden gidiyor ve bir bölüm yöneticisini ziyaret ederek işe başlıyordu. Yöneticiler son derece anlayışlı yaklaşıyorlardı. “Bu olumlu yaklaşımda Genel Müdür’ün yazısı ve İnsan Kaynakları Bölümü’nün ricası mutlaka etkili olmuştur” diye düşündü Alper. Bölüm yöneticisiyle kısa bir ön görüşme yaptıktan sonra çalışanlara anket formunu dağıtıyordu. Formun üzerinde açıklama olduğundan çok fazla soru gelmiyordu. Ama anketi yanıtlayanlar en çok “Adımızı yazacak mıyız?” diye soruyorlardı. O da hepsine bu bilgilerin tamamen bir bilimsel çalışmaya katkı sağlamak amacıyla toplandığını, kimsenin adının geçmeyeceğini anlatıyordu.</p>

    <p class="normal">Personel sayısı az olan bölümler çabuk bitiyordu, ama Üretim Bölümü gibi kalabalık bölümlerde iş uzuyordu. Herkesi bir anda işinden uzaklaştırmamak için çay molalarını bekliyor, çay molasıyla öğle yemeği tatili arasında bir başka bölüme gidip tekrar geri geliyor ve işlemi sürdürüyordu. Bazı çalışanlar anket formuna biraz baktıktan sonra “Ben bunu doldurmam“ diyerek geri verdiler. Onlara teşekkür etti ve kimseyi doldurmaları yönünde zorlamadı. Bir miktar kayıp vereceğini biliyordu. Satış ve Pazarlama Bölümü’nde çalışanları yerlerinde bulmak zordu. Sürekli hareket hâlindeydiler. O nedenle bu bölüme birkaç kez gitmek zorunda kalmıştı. Ayrıca vardiyalı çalışanlar için de gece gelmesi gerekmişti.</p>

    <p class="normal">Ekim ayı başında tüm formları toplamıştı. İşinin bittiğini bildirmek için Genel Müdür’den randevu istedi. Mehmet Bey, ne aşamada olduklarını sorunca Alper Bey son iki hafta içinde toplam 1.400 personelden 1.050 anket formu topladığını anlattı. Mehmet Bey “Demek ki % 75 katılım var. Fena değil” dedikten sonra “Sen ne dersin?” diye sordu. Alper de bu katılımdan memnundu. “Gönderdiğiniz yazı ve İnsan Kaynakları Bölümü’nün desteği işimi çok kolaylaştırdı” diye yanıt verdi. Mehmet Bey, “Bu verilerin bilgisayara yüklenmesi ne kadar zaman alır?” diye sorunca Alper güldü. O kendi devresinin okul birincisiydi. Çok çalışkan bir gençti. Gündüzleri anketlerle ilgilenirken akşamları da o gün içinde topladığı formları bilgisayara girmişti. Veri toplama işi bittiğinde bilgisayara girilecek yalnızca 50-60 form kalmıştı. Onun bu çalışkanlığı Mehmet Bey’in çok hoşuna gitti. Bu genç adama saygı duydu. “Profesör Demir’i bir kez daha kutlamak lazım” dedi. “Senin gibi bir genci yetiştirmiş ve üniversitede tutmayı da başarmış”. Arkasından ilave etti: “Bizim İnsan Kaynakları Bölümü’nde sizin mezunlardan Ezgi Ergin çalışıyor. O da senin gibi çok akıllı ve çalışkan bir gençtir”. Alper, “Evet efendim. Ezgi’yi tanıyorum” deyince Mehmet Bey bir an Özkan Hoca’nın ona aylar önce “Bu kıza yazık oluyor desem kızar mısın?” dediğini anımsadı. “Bu ara aşağıda neler olup bitiyor bilmiyorum. Ezgi’yle yakından ilgilensem iyi olur” diye aklından geçirdi. Alper, Mehmet Bey’e değerlendirme sonuçlarını bir hafta içinde sunacağını ve arkasından nasıl bir yol izleyeceklerine karar verebileceklerini belirttikten sonra izin isteyerek bölümden ayrıldı.</p>

    <p class="normal">Mehmet Bey’e söylemediği bir şey vardı. Aslında geceleri formlardaki verileri bilgisayara girerken gördükleri karşısında çok şaşırmıştı. Böyle büyük, kurumsal bir şirkette “psikolojik terör” olmayacağını düşünüyordu, ama yanılmıştı. Ciddi şikâyetler vardı. Üstelik formları günlük işlediği için o gün gittiği bölümleri biliyor ve yoğun şikâyetin hangi bölümden geldiğini tahmin edebiliyordu. Şimdi kendi hazırladığı yazılımla sonuçları toplayacak ve gruplandıracaktı. İstatistiki anlamda 1.050 anket oldukça iyi bir sayıydı. Tablolar yaparak kaç kişi böyle olaylara karışıyor, kaç kişi kendisinin kurban olduğunu düşünüyor, kaç kişi bunları yakın çevresinde gözlemliyor hepsini gösterecekti. Kendisi de çok merak ettiğinden hafta başını beklemeden pazar günü üniversitedeki odasına geldi ve tabloları hazırladı.</p>

    <p class="normal">Pazartesi günü elinde verileri, tabloları ve kısa yorum raporu ile birlikte Profesör Demir’in odasındaydı. Önce “Hocam siz haklıydınız” dedi. Özkan Hoca ne demek istediğini anlamamış gibi yüzüne bakınca “Ben önyargılıydım, psikolojik terör daha küçük ve kurumsallaşmamış işletmelerde olur diye düşünüyordum. Ama burada ciddi bir sorunla karşı karşıyayız” dedi. Sonuçlara beraberce oturup baktılar.</p>

    <p class="normal">Alper’in anketine yanıt veren 1.050 kişiden 200’ü şirketlerinde “psikolojik terör” uygulaması olduğunu belirtmişlerdi. Bu sayının toplam katılımcılara oranı % 19’du. Hepsi de bu olayların morallerini bozduğunu, verimlerini düşürdüğünü ve şirketten ayrılma isteğinde olduklarını belirtiyorlardı.</p>

    <p class="normal">Kentin en büyük işvereninin gözde şirketinde psikolojik terör kurbanı olduklarını söyleyen 94 kişi vardı. Bu da ankete katılanların neredeyse % 9’u demekti. Bu tür olaylara karıştıklarını belirtenlerin sayısı ile kurban olduklarını belirtenlerin sayısı birbirine eşitti. Profesör Demir, Alper’e “Şu birkaç soruyu daha açık yazman gerekebilir. Galiba terörün kurbanı olmak ile bu olayların içinde bulunmak aynı şey gibi algılanmış” dedi. Bunların dışında çok sayıda katılımcı “Bizde yok, ama bu olaylar her iş yerinde olur” şeklinde yanıt vermişti. Bu çelişki de çalışanların şirket içinde yaşananları dışarı yansıtmak istemediklerini gösterebileceği gibi böyle olayları normal gördüklerini, diğer bir deyişle “terör” olarak değerlendirmediklerini de gösteriyordu.</p>

    <p class="normal">Alper bir sır verir gibi sesini kısarak “Hocam İnsan Kaynakları Bölümü’nü son güne bırakmıştım. İnanmayacaksınız, ama son gün topladığım formların hepsinde çalışanlar kurban olduklarını belirtmişler” dedi. Profesör Demir gülerek Alper’in omzunu sıvazladı. “Bakalım daha neler göreceğiz?” dedi.</p>

    <p class="normal">Alper çalışmasının sonuçlarını paylaşmak için tekrar şirkete gitmişti ve Genel Müdür’ün odasının önündeki koltuklarda oturmuş kahvesini içiyordu. Mehmet Bey acil bir olayla üretim hattına gitmişti. Onu beklerken Neşe Hanım’la da sohbet ediyorlardı. Neşe Hanım, “Birkaç çalışanımız kavga etmiş de” dedi. “Bir tanesini ambulansla hastaneye gönderdik”. “Umarım çok ciddi bir sorun yoktur” dedi Alper endişeli bir sesle. Neşe Hanım, “Başını çarpmış da her olasılığa karşı bir kafa filmi çekecekler sanıyorum” diye yanıtladı onu.</p>

    <p class="normal">Az sonra Mehmet Bey geldi. Yüzünden canının çok sıkılmış olduğu belli oluyordu. Alper’e “Gel de anlat bakalım, ne çıkmış falımızda” dedi. Alper önce “Geçmiş olsun efendim. Kazayı duydum da” deyince, “Kaza filan değil, üç kişi toplanıp bir gence resmen şiddet uygulamışlar. Umarım başını betona çarpan bu arkadaşımıza bir şey olmaz da olay daha büyümez” dedi. “Belki senin getirdiğin sonuçlarda bu olayın nedenini de buluruz” diye devam etti. Alper söz sırasının kendisine geldiğini anlayınca bulduğu sonuçları, oranları, tabloları göstererek yorumladı. Ayrıca bu sonuçları yorumlayan bir rapor da hazırlamıştı. Onu da Mehmet Bey’e sundu. Bir süre sessizce önündeki sayıları ve tabloları inceleyen Mehmet Bey birden “Söyle bakalım şimdi ne yapacağız?” diye sert bir sesle soruverdi. O sırada ikram edilen çayı içmekte olan Alper birden irkilerek çay bardağını devirdi. Hemen hemen boş olan bardaktan Alper’in kravatına biraz çay döküldü. Her ikisi de gülmeye başladılar. Alper kendi sakarlığına gülüyordu. Mehmet Bey de gençler üzerinde yarattığı bu ürkütücü etkiye şaşırdığı için, biraz da gerginlikten gülüyordu. “Ben bu işi daha önce de yaptım” dedi. Alper, “Nasıl efendim?” deyince Ezgi’nin işe alımında tanışmak istediğini, sonra da Nermin Hanım’la işlerden konuşurken aniden ona soru sorduğunu ve onun da elindeki bardağı sehpaya koymaya çalışırken devirip üstüne döktüğünü anlattı. “O olaydan sonra çok daha dikkatliydim, ama bugün şu kavga olayına canım sıkıldı da sesim gür çıktı, kusura bakma” diyerek Alper’den özür diledi. Alper, “Aman efendim benim kabahatim, daha dikkatli olmam gerekirdi” diye yanıt verdi. İçinden “İş görüşmelerinde başlarına neler geliyor, biz üniversitede işimiz zor diyoruz, ama özel sektörde işler daha zor galiba” diye düşünmeden edemedi.</p>

    <p class="normal">Mehmet Bey’le şirket yönetimine ve çalışanlara gruplar hâlinde “psikolojik terör” hakkında bilgilendirme ve duyarlılık kazandırma amaçlı seminerler düzenlemeye karar verdiler. Bu seminerleri kasım ve aralık ayları içinde şirketin büyük konferans salonunda yapmayı planladılar. Kimin sunacağı konusunda Profesör Demir’le görüşmenin doğru olacağını düşündüler. Mehmet Bey ayrıca yöneticilerle konuşarak özel bir şikâyet hattı açılması konusunda görüşlerini alacaktı. Alper’e “Bu soruyu etik bulmayabilirsin ve istersen yanıt da vermeyebilirsin, ama ben yine de soracağım” dedikten sonra “Psikolojik terör kurbanı olduklarını düşünen şu 94 kişinin yoğun olarak hangi bölümlerde olduğunu tahmin edebiliyor musun?” diye sordu. Alper biraz düşündükten sonra “Efendim, bu konuda bir fikrim var elbette. Ancak sizin de belirttiğiniz gibi bu bilgiyi paylaşmamam gerekiyor. Bildiğiniz gibi çalışanlarınıza verdikleri bilginin gizli tutulacağı konusunda söz verdik” dedi. Arkasından çocuğunun notunu merak eden bir veli gibi görünen Mehmet Bey’e biraz yön göstermenin şirket için yararlı olacağını düşündü. “Az önce disiplin sorunu yaşadığınız bölümde yoğunluk olduğunu söyleyebilirim” dedi. “Bir de İnsan Kaynakları Bölümü’nde herkes kurban olduğunu düşünüyor” diye ekledi.</p>

    <p class="normal">Bu arada İnsan Kaynakları Bölümü’nde Burak, oyunlarla kaybettiği zamanı kapatmak istercesine yoğun çalışıyordu. Seçil’i kendine yardımcı almıştı. Ona dosyadan istediği iş tanımlarını bulduruyor, sonra da özetlerini çıkarmasını istiyordu. Seçil’in hazırladığı özetleri kontrol ediyor ve uygun bulursa bilgisayardaki form içine yazmasını istiyordu. Seçil bu sıkı kontrolden memnun değildi ama Burak özetlenen tanımların gerekli bilgileri içerdiğinden emin olmak için işi şansa bırakmak istemiyordu.</p>

    <p class="normal">İki kişi çalışınca “Ücret Araştırması Kitapçığı”nı iki günde bitirdiler. Burak bir kopya bastırdı ve Nermin Hanım’a götürdü. İyi bir çalışma olmuştu. Nermin Hanım, “Bundan bir kopya da Genel Müdürümüze gönderelim. Hem ne yaptığımızı görmüş olur, hem de değişiklik önerilerini alırız” dedi. Burak heyecanla bir kopya daha bastırdı ve kendisi yedinci kata götürdü. Maalesef Genel Müdür bir toplantıdaydı ve kitapçığı Neşe Hanım’a bırakmak zorunda kaldı.</p>

    <p class="normal">Artık sıra randevuları alıp listelerindeki yirmi şirketi ziyaret etmeye gelmişti. Bütün bu işlemleri kasım ayı içinde yapmalıydılar ki aralık ayının başında da hesaplamaları ve raporlamayı bitirsinler. Böylece gelecek yılın bütçe görüşmelerinden önce Yönetim Kurulu’na raporlarını sunabilirlerdi. Burak daha önce hazırladığı listedeki iletişim bilgilerini kullanarak şirketleri arayıp randevu alıyordu. Bazı şirketleri Nermin Hanım ve Burak birlikte ziyaret edeceklerdi. Nermin Hanım onun tek başına gitmesini istemiyordu. “Henüz çok erken” diyordu. Ama kendi programı da yoğun olduğundan sekiz şirkete de Çiğdem Hanım’la gitmesi kararlaştırıldı. Bu iş Çiğdem’in hoşuna gitmişti. “Sana söylediğim gibi Burakçığım, ben bu konularda deneyimliyim, sana yol gösteririm” diyordu.</p>

    <p class="normal">Böylece ücret araştırması görüşmelerine başladılar. Bazı şirketler hazırladıkları kitapçığı övüyor ve böyle bir çalışmaya katılmaktan memnun olacaklarını belirtiyorlardı. Buna karşılık üç şirket temsilcisi “Çok soru var. Bunlarla uğraşacak zamanımız yok” diyerek araştırmaya katılmayı reddettiler. Burak hızla onların yerine yeni şirketler buldu. Diğerleri kadar büyük değildiler, ama Nermin Hanım yirmi şirket olsun diye ısrar edince onları da çalışmaya eklemeye karar verdi.</p>

    <p class="normal">Kasım ayı içinde Burak neredeyse hiç bölüme uğramadı. Bu, Ezgi’yi çok rahatlatmıştı. Bir tek Çiğdem Hanım’ın ara sıra söylediği iğneli sözlere katlanması gerekiyordu. O da Burak’la şirket ziyaretlerine gitmeye başlayınca ortalık iyice sakinleşti.</p>

    <p class="normal">Ezgi’nin yaptığı çalışma sonucunda ücret skalasında yeri değişen görevlerle ilgili olarak ilgili bölüm yöneticileriyle görüşmüş ve bilgi vermişlerdi. Genellikle olumlu geri bildirimler almışlardı. Bir tek Üretim Bölümü’ndeki bazı görevlerin dereceleri aynı kaldığı için bölüm müdürü Ekrem Bey kendilerine “Bu işi bilmiyorsunuz” diyerek kızmıştı. Konuyu Genel Müdür’ün dikkatine götüreceğini söyleyerek gizliden tehdit de etmişti. Ama diğerleriyle görüşmeleri iyi geçtiği için Nermin Hanım memnundu. “Herkesi memnun edemeyebiliriz Ezgi” dedi, “Yaptığın titiz ve dikkatli çalışma için sana çok teşekkür ederim”. Müdürünün yaptığı çalışmadan memnun olması ve teşekkür etmesi onu çok mutlu etmişti. Kendisiyle gurur duyuyordu. Üstelik o kadar sataşma ve taciz arasında çalışmıştı.</p>

    <p class="normal">Ezgi o gün Nermin Hanım’ın odasından çıkarken bir karar verdi. Her zaman çok çalışacak ve kendini şirket içindeki oyunlara kaptırmadan işine bakacaktı. Hem insan işine konsantre olunca çevresindeki oyunlardan da daha az etkileniyordu.</p>

    <p class="normal">Profesör Demir’in tavsiyesi üzerine psikolojik terör konusunda bilgilendirme ve duyarlılık kazandırma eğitimlerini üniversitenin psikoloji bölümü öğretim üyesi Doçent Dr. Haluk Egeli’nin vermesine karar verildi. Özkan Hoca, Doçent Dr. Egeli’yi de yanına alarak Mehmet Bey’i ziyaret etti.</p>

    <p class="normal">Görüşmede İnsan Kaynakları Müdürü Nermin Hanım ve Eğitim Koordinatörü Hasan Bey de vardı. Eğitimin içeriği, dağıtılacak olan notlar ve eğitim programı üzerinde konuştular. Bu eğitimlerin birer saatlik seanslar hâlinde yapılması yeterli olacaktı. Zamanlamasını öğle yemeği saatlerine göre ayarladılar. Böylece eğitimlerin saat 11.30 ile 12.30 arasında on bir grup hâlinde verilmesi kararlaştırıldı. İlk eğitim seansı yöneticiler için Genel Müdür’ün toplantı odasında düzenlenecekti.</p>

    <p class="normal">Hasan Bey önceleri “Şirketimizde böyle çirkin uygulamalar çıkarsa bizim için çok utanç verici olur” diyerek üzülüyordu. Ancak Haluk Bey’le tanışıp anlattıklarını dinleyince tüm iş yerlerinde böyle şeyler oluyordur diye rahatladı. Hasan Bey, Genel Müdür’ün odasındaki toplantıda da “Bu terör olayları her iş yerinde var, ama çoğunlukla görmezden geliyorlar. Biz ise konunun üzerine giderek çalışanlarımızı eğitiyoruz, bilinçlendiriyoruz. Burası çok iyi bir şirket” diyerek herkesi güldürdü. Doçent Dr. Egeli de Profesör Demir gibi Hasan Bey’in çalışkanlığından ve titizliğinden etkilenmişti. “Keşke her şirkette Hasan Bey gibi eğitimin önemini bilen ve işi böyle içten sahiplenen bir kişi olsa” dedi. Hasan Bey çabalarının yöneticilerinin önünde takdir edilmesinden mutlu olmuştu.</p>

    <p class="normal">Eğitim programını bölümlere göre ayarlayıp duyurdular. Yöneticiler tek bir seansta toplu olarak bu eğitimi aldıklarından diğer çalışanların katıldığı eğitim seanslarında hiç yönetici olmayacaktı. Böylece akıllarına takılan bir soru olursa Doçent Dr. Egeli’ye rahatça sorabileceklerdi.</p>

    <p class="normal">Kasım ayının ortalarında başlayan bu birer saatlik “Psikolojik Terör Hakkında Bilmediklerimiz” adlı eğitim programı haftada üç seans olarak yürütüldü ve aralık ayı ortalarında sona erdi. Hasan Bey tüm seanslara katılmış ve çalışanların konuya ilgilerini bizzat gözlemlemişti. Ayrıca dağıttıkları eğitim değerlendirme formlarında da herkes memnuniyetini dile getirmiş ve şirket yönetimine bu konuda gösterdikleri duyarlılık için teşekkür etmişti.</p>

    <p class="normal">Hasan Bey, İnsan Kaynakları Bölümü’ne geldiğinde tüm çalışanların bu eğitimden yararlandığını ve şirkette herkesin bundan sonra birbirine daha dikkatli davranacağına inandığını anlattıkça Ezgi bu işteki payını düşünerek mutlu oluyordu. “İyi ki problemimi Demir Hoca’yla paylaşmışım” diye düşündü. O gün konuşmuş olmasaydı, şimdiye kadar çoktan istifa edip gitmiş olacaktı.</p>

    <p class="normal">Ezgi o zaman bir karar verdi. Yapılan yanlışlar karşısında susmayıp tepki vermek ve gerektiğinde yardım istemek gerekiyordu. Böylece hem kendiniz hem de çevreniz ve şirketiniz için doğru bir iş yapmış oluyordunuz.</p>

    <p class="normal">Aralık ayı geldiğinde hem iş değerlemesi çalışması tamamlanmıştı hem de ücret araştırmasının veri toplama aşaması bitmişti. Artık verileri karşılaştıracak tabloları hazırlayacaklar ve açıklamalarıyla beraber bir rapor hâlinde Genel Müdürlerine sunacaklardı.</p>

    <p class="normal">Burak masasında onca sayıyı görünce canı sıkıldı. 20 şirketten 30 ayrı görev unvanı için veri toplamışlardı. Bir de genel bilgiler vardı. Hepsiyle uğraşması gerekiyordu. Hemen Seçil’i çağırdı. Kitapçığı hazırlarken yaptıkları gibi beraber çalışırlarsa daha çabuk bitirirlerdi. Seçil geçen sefer Burak’tan beklediği ilgiyi görememişti. Bu kez biraz da isteksiz geldi yardıma. Burak onun hâlini fark edince “Bu hafta sonu ne yapıyorsun, beraber sinemaya gidelim mi?” diye sordu. Seçil bu teklifi sevinçle kabul etti ve hemen “Şimdi ne yapmamız gerekiyor Burak?” diye sordu. Burak onun ücretleri sisteme işlemesini istiyordu. O da söyleneni yaptı. Bu arada Burak da birinci bölümde sordukları genel sorularla ilgili tabloları oluşturuyordu. Birinci bölümü bitirip Nermin Hanım’a gösterdi. O da birkaç küçük değişiklik yaparak renkli şemalarla daha görsel bir sunum hazırlamasını istedi. Burak bilgisayarı iyi kullanıyordu. Hemen müdürünün istediğini yaptı. Çok gösterişli bir rapor olacaktı.</p>

    <p class="normal">Bu arada Seçil de gelip gidip “Bu ücret aylık mı yıllık mı, brüt mü net mi?” gibi sorular soruyordu. Konuya yakın olmadığı için bazı verileri yanlış yorumlaması çok kolaydı. Burak bir yandan önündeki işle uğraşırken bir yandan da ona yanıt vermeye çalışıyordu. Nihayet tüm veriler sisteme girildi. Burak onları her bir görev unvanı için ayrı tablo hazırlayarak büyükten küçüğe sıraya soktu. Kendi şirketlerini farklı bir renkle gösteriyordu. Böylece 30 değişik görev için piyasadaki yerlerini görebileceklerdi.</p>

    <p class="normal">Tablolarını hızla bitirdi ve sevinçle Nermin Hanım’a götürdü. Birlikte incelemeye başladılar. İlk tabloda “yönetici asistanı” vardı. Kendi şirketleri en yüksek üçüncü sıradaydı. Arkasından “yazılımcı” pozisyonu gelmişti. Bu sefer ortalamayı ancak yakalamışlardı. “Demek ki biz yazılımcılarımıza düşük ücret veriyoruz” dedi Nermin Hanım. Birkaç pozisyon daha düşük çıktı. Müdür pozisyonunun bulunduğu tabloya baktıklarında kendi şirketlerinin en düşük ücretle tablonun altında yer aldığını gördüler. Hayretle tabloya bakarken “Burak bu veriler yanlış olmalı” dedi Nermin Hanım. Bütün kitapçıkları alıp şirketlerin belirttikleri ücretleri tablolarla karşılaştırarak yanlışı aramaya başladılar. Onlar çalışırken saat 18.00 olmuş bölümdekiler birer birer “İyi akşamlar” deyip gitmeye başlamışlardı. Burak da Nermin Hanım da yorulmuştu. “Şimdi çıkalım yarın sabah sakin kafayla tekrar bakalım” dedi Nermin Hanım.</p>

    <p class="normal">Burak dosyaları alıp eve götürdü. İncelemeye devam etti. Diğer şirketlere ait verilerde bir yanlış görünmüyordu. Ama kendi şirketleri bir en üstte bir en altta çıkıyordu. Bunun bir açıklaması olmalıydı. Birden görüverdi. Yapılan hata âdeta göz kırpıyordu. Ama o problemi başka yerlerde aradığı için bir türlü görememişti. Kendi şirketlerinin verileri hep aynıydı. Seçil yalnızca “yönetici asistanı” ücretini girmişti. Böylece aynı ücret 30 pozisyon için yapılan her tabloda yer almıştı. Elbette pozisyona göre bazen çok düşük, bazen ortada çıkıyordu. “Daha öğrenecek çok şeyim var” dedi kendi kendine. “Ben nasıl oldu da bu kadar açık bir hatayı göremedim?” Şimdi Nermin Hanım’a ne diyecekti? “En iyisi gerçeği söylemek” diye düşündü. Ücretlerle ilgili verileri Seçil girdiğine göre yanlışı da o yapmıştı ve bu kadar zaman kaybına neden olmuştu. Seçil’in pek zeki olmadığını düşünerek yattı.</p>

    <p class="normal">Sabah ilk işi Nermin Hanım’a müjdeyi vermek oldu. Yanlışı yapanın Seçil olduğunu ilave etmeyi de ihmal etmedi. Nermin Hanım her zamanki sakin ses tonuyla “Bak Burak, Seçil senin gibi eğitim almamış. Üstelik konuyla ilgili hiç deneyimi ve bilgisi yok. Ona sen yol göstereceksin ve yaptığını kontrol edeceksin” dedi. Burak “Ama o zaman çok yavaş ilerliyor işler” deyince “Haklısın, kendin yapsan daha hızlı olur, hem de her ayrıntıyı bilirsin” deyiverdi müdürü. Sonra da “Bak, Ezgi öyle yaptı. Şimdi bütün görevlerin skaladaki yerlerini ezbere biliyor” dedi. Olur der gibi başını sallayan Burak odadan çıktı. Canı sıkılmıştı. İş dönüp dolaşıp Ezgi’ye gelmişti ve onu kendisine örnek gösteriyordu Nermin Hanım.</p>

    <p class="normal">“Raporumu hemen bitirmeliyim” dedi kendi kendine. “Yönetim Kurulu toplantısına yetiştiremezsek Nermin Hanım da Genel Müdür de çok kızar”. Tekrar bilgisayarın başına oturdu ve çalışmaya başladı. Yönetim Kurulu’na sunulacak olan rapor hazır olunca Nermin Hanım’la yine üzerinden gittiler. Her satırı okuyup incelediler. Sonunda içlerine sindi. “Artık Genel Müdür’e gönderebiliriz” dedi Nermin Hanım. “Burak çok çalıştın, ama güzel bir iş çıkardın. Teşekkür ederim” diye devam etti. “Şimdi de bize bilgi veren şirketlere bu raporun benzerini göndereceğiz. Ama onlara gidecek olan raporda” devam edecekti ki Burak sözünü kesti. “Biliyorum Nermin Hanım, şirket isimleri gizli olacak. Yalnız kendi kodlarını ve bizim kodumuzu vereceğiz ki kendilerini piyasada görebilsinler. Ayrıca biz onların ücretlerini bildiğimiz için onlar da bizimkileri görebilecekler” dedi. Müdürü “Aferin Burak” diye güldü, “Haydi şu işi de bitirelim ki herkese zam döneminden önce ulaşsın raporlar”.</p>

    <p class="normal">Aldığı teşekkür ve övgü Burak’ı motive etmişti. Hemen Seçil’i çağırdı ve yardım istedi. Fotokopiler dosyalamalar derken bir sürü kırtasiye işi vardı. Seçil birinci bölümü çoğaltırken Burak da ikinci bölümü şirketlere gönderilecek şekilde hazırlayacaktı. Böylece Seçil’le akşama kadar çalıştılar. Her dosyanın içine bir de Nermin Hanım’dan teşekkür notu koydular. Üzerlerine “gizlidir” ve “kişiye özel” damgaları bastılar. Şirketlere elden teslim edilmesi için en güvendikleri dağıtım görevlisi Adil’i görevlendirdiler. Burak ona da tekrar olayın gizliliğini ve ciddiyetini anlattı ve zarfları teslim etti.</p>

    <p class="normal">Böylece kendisine verilen hedef projeyi tamamlamış oluyordu. “Ne çok şey öğrendim” diye düşündü. “Nermin Hanım bu işi bilinçli olarak bana vermiş, Ezgi bunun altından kalkamazdı. Öyle şirket içinde değişik bölümlere gidip iş analizi yapmaya benzemiyor. Bu çok daha ciddi bir iş” diyordu kendi kendine.</p>

    <p class="normal">Adil yola çıktıktan bir saat sonra Genel Müdür, Nermin Hanım’ı telefonla aradı. O sırada Nermin Hanım bölümdeki arkadaşlarını toplantıya çağırmış onlara Ezgi ve Burak’ın gerçekleştirdikleri iki büyük projeden söz ediyordu. Amacı bu gençlere bir de diğerlerinin önünde teşekkür etmekti. Toplantı odasındaki telefondan konuşacaktı. Ahizeyi gülümseyerek eline aldı ve “Buyurun efendim” dedi. Nermin Hanım dinledikçe kızarıyordu. “Anladım Mehmet Bey, hemen çözeceğim, şimdi ilgileniyorum. Çok haklısınız kabul edilemez bir hata. Nasıl oldu anlayamadım. Arkadaşlar çok dikkat ettiler, ama haklısınız efendim” diyerek telefonu kapattı. Herkes merakla “Ne oldu acaba?” diye soran bakışlarla ona bakıyordu. Nermin Hanım buz gibi bir sesle “Bunu nasıl yaptın Burak?” dedi. “Amacın bu bölümü kapattırmak mı?” Burak şaşkın bakışlarla müdürünün neden söz ettiğini anlamaya çalışıyordu. Nermin Hanım olayı hızla açıkladı. Gönderdikleri raporu alan ilk şirketin insan kaynakları direktörü tablolarda bütün şirket isimlerinin açıkça gösterildiğini görünce çok kızmış ve Nermin Hanım’ı aramak yerine doğrudan kendi Genel Müdürü’ne giderek olayı anlatmıştı. O da hiç zaman kaybetmeden Mehmet Bey’i arayarak “Bu yapılan amatörlük müdür yoksa piyasayı birbirine düşürmek için oynanan bir oyun mu?” diye sormuştu. Üstelik Mehmet Bey’e “Bu işleri yapacak kapasitede insan gücünüz yoksa dışarıdan profesyonel yardım alın. Bu işi sizin için başarıyla yapacak birçok danışmanlık şirketi var” diyerek akıl vermişti.</p>

    <p class="normal">Burak, “Ben Seçil’e bir set hâlinde doğru tabloları, yani isimlerin kapalı olduğu tabloları vermiştim çoğaltması için” dedi. Seçil hemen atılarak “Hayır sen bana tabloları vermedin, Çiğdem Hanım verdi. Ben de hiç sırasını bozmadan 20 takım çoğalttım, sonra birlikte dosyaladık ve zarflara yerleştirdik” dedi. Seçil’in bu sözleri üzerine Burak “Evet, şimdi anımsadım” dedi. “Çiğdem Hanım yardım etmek için gelmişti ben de ona şu tabloları Seçil’e verir misiniz?” dedim. Hepsi Çiğdem’e baktılar. Öylece oturuyordu. “Bu olayda kimsenin hatası yok” diye başladı söze “Ben yardım etmek amacıyla Burak’ın masasından birtakım tablolar alıp Seçil’e verdim. İçeriğine hiç bakmadım” diye devam etti.</p>

    <p class="normal">Hemen Adil’i mobil telefondan aradılar. O zamana kadar üç adet zarfı adresine teslim etmişti. Hemen gidip son iki zarfı geri almasını, ondan sonra da diğer zarflarla beraber şirkete dönmesini söylediler. Adil son bıraktığı zarfı geri alabildi. Ama ondan önceki zarf çoktan insan kaynakları yöneticisi tarafından açılmıştı. Geri vermediler. Böylece Adil 18 zarfla geri döndü. İnsan Kaynakları Bölümü’ne geldiğinde heyecanla “Ne oluyor, bir hata mı yaptım?” diye sordu. Nermin Hanım zarflara bazı bilgiler ilave edeceklerini söyleyerek teşekkür etti ve onu görev yerine gönderdi.</p>

    <p class="normal">Bu arada zarfı alan ikinci şirketin insan kaynakları yöneticisi Bülent Bey, Nermin Hanım’ı arayarak “Dosyalarda neler var biliyor musunuz?” diye sordu. Nermin Hanım dosyalara yanlış tabloların konduğunu fark ettiklerini söyledi. Bu karışıklık için kendisinden özür dileyerek, dağıtımı durduklarını ve doğru tabloları kendilerine en kısa zamanda ileteceklerini belirtti. Bunun üzerine Bülent Bey “Nermin Hanım bu işler zordur. Herkes altından kalkamaz. Bakın biz bu yüzden kendimiz yapmıyoruz. Profesyonel şirketlerin yaptığı araştırmalara katılıyoruz. Size de aynı şeyi tavsiye ederim” dedi. Canı zaten çok sıkılmış olan Nermin Hanım “Haklısınız” diyebildi. Bülent Bey hiç olmazsa Genel Müdürü’nü değil de kendisini aramıştı.</p>

    <p class="normal">Toplantı sırasında ortaya çıktığı için olayı bölümdeki herkes ayrıntılarıyla öğrenmişti. Aralarında konuşuyorlar ve “Bu iş burada bitmez” diye düşünüyorlardı. Anlaşılan Genel Müdür çok kızmıştı. Seçil sessizce ağlıyordu. Onun ne kadar çalışkan ve iyi niyetli olduğunu herkes biliyordu. Ahmet Bey “Sen niye üzülüyorsun kızım, işi kontrol etmeden gönderenler üzülsün” diye teselli etmeye çalıştı onu. Hasan Bey de “Arkadaşlar bu iş Nermin Hanım’ın başını daha çok ağrıtır” diyordu. Burak da çok üzgün görünüyordu. Bir yandan Çiğdem Hanım’ın bu işi kasıtlı olarak yapıp yapmadığını merak ediyor, bir yandan da son kontrolleri yapmadığı için kendine kızıyordu. İlk kez bu bölümde bir geleceği olamayacağını düşündü. Son birkaç ay içinde neler yaşanmıştı. Tam “Harika bir iş çıkardım” diye sevinirken başına böyle bir terslik nasıl gelmişti? Önce içinden herkesi suçladı. Nermin Hanım çok büyük bir işi onun omuzlarına yüklemişti. Sonra Seçil her şeyi karıştırmıştı. Hiçbir şeyden anlamıyordu. Üstelik Çiğdem Hanım, belki de kasıtlı olarak kendisine en büyük zararı vermişti. Ezgi de hiç yardım etmedi diye içinden geçirirken “Bütün kabahat bende” dedi yüksek sesle. Etrafındakiler ona baktılar. Büyük bir baskı altında olduğu belli oluyordu. Ezgi içinden üzüldü onun bu durumuna. O her zamanki kendinden emin hâli gitmişti. Aniden yaşlanmış gibi görünüyordu.</p>

    <p class="normal">Olanları üzülerek izleyen Ezgi bir karar verdi. Bir işi devredebilmek için öncelikle o işi yapabilecek uygun kişiyi bulmak gerekiyordu. İşi iyi anlatmak da şarttı. Arkasından da, işin önemine göre değişecek yoğunlukta ve sıklıkta denetlemek, takip etmek ve en önemlisi de sorumluluğun her zaman işin asıl sahibinde olduğunu unutmamak gerekiyordu.</p>
  </div>

  <div class="calibre2" id="calibre_pb_32"></div>
</body>
</html>
