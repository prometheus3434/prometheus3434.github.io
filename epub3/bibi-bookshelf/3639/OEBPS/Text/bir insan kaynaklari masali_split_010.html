<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>bir insan kaynakları masalı</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <h1 class="baslik1" id="calibre_toc_8">MOTİVASYONU ARTIRMAK</h1>

    <p class="normal">Cumartesi sabahı Ezgi heyecanla kalktı yataktan. O akşam bölüm yemeği vardı ve çok iyi hazırlanmak istiyordu. Öğleden sonra kuaföre gidip saçına fön çektirecekti. Sabahtan da ne giyeceğine karar vermek istedi. Önce siyah bol pantolonuyla beyaz ipek bluzunu denedi. Bunlar onu çok şişman gösterdi. Başka bir giysi denemeye karar verdi. O mu, bu mu derken yatağın üstü giysilerle dolmuştu. Dolabında kot pantolonu ve birkaç kazağından başka hiçbir şey kalmamıştı. Hepsini tek tek giymiş, etek ve pantolonlarla değişik bluzları tekrar tekrar denemişti. Giyinip soyunmaktan yorgun düştüğünde yatağın üstüne oturmak istedi. O zaman yatağın giysilerle dolu olduğunu fark etti. “Saçmalıyorum galiba” diye düşündü. Bir akşam yemeği için bu ne telaştı böyle. Kendini toparladı ve ilk giydiği siyah pantolonla beyaz ipek bluzu giymeye karar verdi.</p>

    <p class="normal">Ahmet Bey yemek için bir kamu kurumunun lokalini ayarlamıştı. Son derece makul bir ücretle zengin bir menü sunacaklardı. Ayrıca canlı müzik ve sürprizler vardı. Yaptığı anlaşmadan memnundu. Herkesin kendisine teşekkür edeceğini biliyordu. Yemek için saat 20.00’de buluşmak üzere anlaşmışlardı, ama Ahmet Bey eşine “Ben organizatörüm. Ev sahibi sayılırım, bizim erken gitmemiz gerekir” demişti. Onlar saat 19.30’da geldiler. Garsonlar masaları düzenliyorlardı. Ahmet Bey bir kadeh içki istedi ve garsonlara karışmaya başladı. “Bu tarafa bir sandalye daha koyun herkes sahneyi görsün, hoparlör çok yakın olmasın, ekmekler kızarmış olsun” derken Mustafa, Leyla ve eşi geldiler. Kendi ekibinin erkenden gelmiş olması Ahmet Bey’i çok sevindirdi. Hemen onlara da birer içki ısmarladı. Başladılar sohbete.</p>

    <p class="normal">Hasan Bey ve eşi saat 20.00’den önce geldiler. Hasan Bey’in eşi de eğitimciydi. Bir özel okulda müdür yardımcısıydı. Tanıştırma faslından sonra onlar da sohbete katıldılar. Derken birkaç dakika arayla Seçil, Burak ve Ezgi göründüler. Üçü de özenle giyinmiş hazırlanmışlardı. Hasan Bey eşine “İşte İnsan Kaynakları Bölümü’nün yeni nesli” dedi. Onları çocukları gibi gördüğü ve böyle şık gelmiş olmalarından gurur duyduğu sesinden ve bakışlarından anlaşılıyordu.</p>

    <p class="normal">Saat tam 20.00’de herkes yerini almıştı. Samimi bir sohbet içinde herkes konuşuyor, gülüyordu. Birden Seçil kapıya doğru bakarak “Bakın Çiğdem Hanım da geldi” dedi. Çiğdem herkesin kendisine baktığından emin gülümseyerek masaya doğru yürüdü. İnce askıları olan siyah bir elbise giymiş ve kürk bir ceketi de omzuna almıştı. Giyimi, makyajı, saçı yine çok göz alıcıydı. Bu kez ortamın daha uygun olduğunu düşündü Ezgi. Başka masalarda da Çiğdem Hanım gibi giyinenler vardı.</p>

    <p class="normal">Herkesin tek tek elini sıkan Çiğdem, Ahmet ve Hasan Bey’le, Leyla’nın eşleriyle de tanıştıktan sonra masanın başına oturdu. Böylece Nermin Hanım’la eşine masanın diğer ucunda iki yer kalmıştı. Seçil hemen atılarak “Aman arkadaşlar Nermin Hanım’a yer ayıralım. Bu taraftaki herkes iki sandalye kayarsa masanın başında yer açılır” diye önerdi. Onun bu telaşı üzerine Ahmet Bey “Seçil rahat ol, bu gece müdürlük, şeflik yok. Hep beraber eğlenmeye geldik. Geç gelen bulduğu yere oturacak” dedi. Onun bu yorumu diğerlerinin hoşuna gitmişti. “Tabii bu gece hep beraber eğleneceğiz” dediler.</p>

    <p class="normal">Nermin Hanım’ın gecikmesi üzerine yavaş yavaş yemeye başladılar. Ara sıcaklar geldiğinde Ahmet Bey üçüncü kadehi almıştı. Her zamankinden çok daha konuşkan ve neşeli bir hâli vardı. Ezgi “Ahmet Bey’in bu neşeli hâlini içkiye mi borçluyuz yoksa mutluluktan mı acaba?” diye yanında oturan Seçil’e sordu. Seçil gülerek “O sosyal toplantılarda hep böyle olur. Eğlenmeyi çok seviyor, neşesi ondan” diye yanıt verdi.</p>

    <p class="normal">O sırada org çalan müzisyen tango çalarak herkesi dansa davet ediyordu. Hasan Bey ve eşi dansa kalktılar. Onları izlerken birbirlerine ne kadar çok yakıştıklarını düşündü Ezgi. Hasan Bey’i tanımış olmaktan çok memnundu. Ona her zaman güvenebileceğini hissediyordu.</p>

    <p class="normal">Sanatçının davetleriyle dansa kalkanlar artıyordu. Burak, Nermin Hanım gelsin diye beklemekten sıkılarak Çiğdem Hanım’ı dansa kaldırdı. Onlar dans ederlerken Nermin Hanım ve eşi geldiler. Yemek başlayalı bir saatten fazla bir zaman geçmişti ve masanın ilk düzenli görünümü de kalmamıştı. Nermin Hanım eşiyle boş kalan iki sandalyeye yerleşti. Yüzündeki ifadeden bu durumdan hoşnut olmadığı belliydi. Seçil hemen garsonu çağırıp yeni gelen müdürü ve eşi için bardak, içecek, ekmek getirmelerini söyledi. Ezgi elinde olmadan Çiğdem Hanım’ın sözlerini anımsadı. Nermin Hanım işe giydiği lacivert pantolon ceketini giymişti. Her hâliyle ofisten yeni çıkıp da yemeğe gelmiş gibi görünüyordu.</p>

    <p class="normal">Onların geldiğini gören Burak hemen dansa son verip masaya dönmek istedi. Çiğdem Hanım istekli olmasa da yerlerine döndüler. Hasan Bey’le eşi de Nermin Hanım’a “Hoş geldiniz” demek için dansı yarıda kesip masaya gelmişlerdi. Yalnızca Ahmet Bey ve eşi dansa devam ediyorlardı. Herkesten daha çok neşeli olan Ahmet Bey değişik dans figürleri deniyor ve eşi de ona ayak uydurmak için çabalıyordu.</p>

    <p class="normal">Nermin Hanım diğerlerinin gösterdiği bu ilgiden memnun olmuştu. Çalışma arkadaşlarını tek tek eşine tanıştırdı. Yemek neşe içinde devam ediyordu. Şakalar yapılıyor, fıkralar anlatılıyor, yaşça büyük olanlar, özellikle Hasan Bey’le Ahmet Bey gençlere takılıyorlardı. Masadan kahkahalar yükseliyordu. Herkesin keyfi yerindeydi.</p>

    <p class="normal">Müzik coşkuyla devam ettikçe dansa kalkanlar da artmıştı. Leyla da eşiyle dans ediyordu. Burak, Çiğdem Hanım’dan sonra Seçil’i ve arkasından da Ezgi’yi dansa davet etti. Ezgi kendisine sıra ne zaman gelecek diye beklerken heyecanlanmıştı. Dansa kalkınca dizlerinin titrediğini hissetti. “Bana ne oluyor böyle?” diye düşündü. İlk kez dans etmiyordu ki. Üstelik lise ve üniversite yıllarında folklor oynamıştı. Sahneye, müziğe, dansa aşinaydı. Bu heyecan hiç ona göre değildi.</p>

    <p class="normal">Burak’la Ezgi dans ederlerken Nermin Hanım onları izliyor ve bu iki gencin son birkaç ay içinde kendisi için oldukça önemli rol oynadıklarını düşünüyordu. Genel Müdür’ün şirkete ilk atanmasından itibaren kötü giden ilişkileri düzelmiş, büyük bir projeyi, ufak bir krizle de olsa, yürürlüğe koymuşlardı. Onlara bundan sonra da çok ihtiyacı olacaktı. Ama fazla şımartmak da istemiyordu. Bölüm için bu kadar kritik bir rol üstlendiklerini anlarlarsa bu gücü kullanarak bazı ayrıcalıklar elde etmeye çalışabilirlerdi. Bu da bölümdeki dengeleri bozardı. Diğer taraftan böyle çalışkan, bilgili ve dinamik gençlerin kolayca başka bir iş bularak gidebileceklerini de biliyordu. Onlara hem iyi davranmalı hem de fazla yüz vermemeliydi.</p>

    <p class="normal">Seçil de Ezgi’yle Burak’ı izlemekteydi. Nermin Hanım’ın desteğini alarak ailesine bu yemeğe katılmanın zorunlu olduğunu anlatmıştı. “İsterseniz arayın müdürümle görüşün” diye de eklemişti. Sonunda babası saat 24.00’ten önce evde olması koşuluyla izin vermişti. Böylece Seçil 28 yıllık yaşamında ilk kez ailesinden ayrı olarak bir gece arkadaşlarıyla yemeğe çıkmış ve o gece de Burak’la dans etmişti. Kendini baloya giden külkedisi gibi hissediyordu. “Artık bundan sonra hiçbir şey eskisi gibi olmayacak yaşamımda” diye geçirdi içinden. Çalışan bir genç hanımdı ve onu çok güzel günler bekliyordu.</p>

    <p class="normal">Mustafa’nın da keyfi yerindeydi. Bu gece onun için de bir ilkti. Daha önce erkek arkadaşlarıyla yemeye, içmeye gitmişti, ama böyle iş yerinden üstleriyle, hanımlı beyli ilk kez bir toplantıya gidiyordu. Her şey yolunda gidiyordu. Korktuğu olmamış, hiç pot kırmadan idare etmişti. Burak’ı gıptayla izliyordu. Nasıl da güzel dans ediyordu. Aklından Seçil’i dansa kaldırmak geldi ama “Ya kızın ayağına basarsam” diye korktu ve vazgeçti. Tabii bir de reddedilme riski vardı. En iyisi yemeğin tadını çıkarıp sohbete katılmaktı.</p>

    <p class="normal">Çiğdem ise masadaki en şık, en havalı hanım olduğunu düşünüyor ve bundan büyük bir zevk alıyordu. “Sevgili müdürümüz işe gider gibi gelmiş yine, saç baş dağınık” diye düşündü ve gülümsedi. O da Burak’la Ezgi’nin bölüme, özellikle de kendisinin sorumlu olduğu alanda önemli katkı sağladıklarının farkındaydı. Bu nedenle onlarla iyi ilişkiler içinde olmaya özen gösteriyordu. Burak’la daha kolay anlaştığını düşünüyordu. “Şu Ezgi tuhaf bir kız” diye düşündü. Nermin Hanım kendisini haksız yere azarladığı hâlde “Arkasından konuşmayalım” diyerek Çiğdem’e ders vermeye kalkmıştı. “Ben, onu da adam etmesini bilirim” dedi kendi kendine. İş yaşamının ne kadar zor olduğunu bir görsün de yola gelir.</p>

    <p class="normal">Bu arada Ezgi’nin heyecanı giderek azalmıştı. Burak’la dansa devam ederlerken “Benimle diğerlerinden daha uzun dans etti” diye içinden seviniyordu. Derken müzik hızlandı ve masada oturan herkes piste çıktı. Masada Nermin Hanım’la eşi yalnız kalmışlardı.</p>

    <p class="normal">Mustafa da herkesin yaptığı figürlere bakıp benzer hareketler yapıyordu. “Benimkiler bu hâlimi görse ne çok şaşırırlar” diye bir yandan Konya’daki ailesini düşünmeden edemedi.</p>

    <p class="normal">O sırada müzisyen oyun havalarına geçmişti ve herkes büyük bir keyifle Ankara misket havasına eşlik ediyordu. İnsan Kaynakları Bölümü çalışanları bir halka olmuşlar neşe içinde oynarlarken Ahmet Bey’in neşesine diyecek yoktu. Halkanın ortasına girmiş, oryantal dans figürleriyle herkesi güldürüyordu. Birden gözü masaya takıldı ve Nermin Hanım’la eşinin orada oturduklarını gördü. Hemen çalışma arkadaşlarının oluşturduğu halkayı yararak masaya gitti ve Nermin Hanım’ı dansa kaldırmaya çalıştı. Onlar “İstemiyoruz” dedikçe Ahmet Bey daha çok ısrar ediyordu. Kendisi için saat 19.30’da başlayan gece boyunca bol bol yemiş, içmişti. Neşesi yerindeydi. Tam çakırkeyif olmuştu. Bu toplantıyı akıl eden oydu. Organizasyonu da üstlenmiş, fiyat pazarlıkları yapmış, herkese lokali kolay bulsunlar diye adresi ve yol planını çizip dağıtmıştı. Gece de erkenden gelmiş ev sahipliği yapmıştı. Nermin Hanım ise zaten geç gelerek kabalık etmişti. Şimdi de herkes dans ederken dansa katılmaması çok ayıp olacaktı. Onun için müdürünü zorlamaya kararlıydı. Nermin Hanım da bu ısrar karşısında âdeta inat etmiş yerinden kımıldamıyordu. Eşi de kalkıp “Haydi Nermin kırmayalım arkadaşları” deyince Ahmet Bey ondan aldığı cesaretle elinden tuttuğu gibi çekiverdi Nermin Hanım’ı. Olan olmuş sevgili müdürü Nermin Hanım bir anda sandalyeden düşüp yere oturmuştu.</p>

    <p class="normal">Ezgi yaşamı boyunca bu sahneyi unutamayacağını düşündü. Gerçekten çok komikti. Ekipteki herkes hâllerine gülmekteydi. Hatta yan masalardan da kalkıp “Ne oldu?” diye bakanlar oldu. Son derece neşeli olan Ahmet Bey hâlâ “Kaçmak yok Nermin Hanım illa ki bizimle oynayacaksınız diye ısrar ediyordu. Ama Nermin Hanım’ın yüzündeki acıyı fark eden Seçil hemen “Eyvah bir şey oldu” diyerek atıldı. Onun telaşla Nermin Hanım’a doğru koşması üzerine diğerleri gülmeyi bırakıp masanın yanına gittiler. Nermin Hanım “Ah omzum, omzum çok ağrıyor” diye inliyordu. Eşiyle Hasan Bey dikkatle onu yerden kaldırıp sandalyeye oturttular. Durumun ciddiyetini henüz kavrayamamış olan Ahmet Bey “Pes yani, dans etmemek için kendini yere atanı da ilk kez görüyorum” diyordu ki eşi “Ahmet galiba Nermin Hanım’ın omzu incindi” diyerek onu uyardı.</p>

    <p class="normal">Nermin Hanım’ın eşi Ali Bey birden herkesin keyfinin kaçtığını görerek “Arkadaşlar Nermin’in daha önce kolu çıkmıştı. Onun için o koluna pek yüklenmiyor. Galiba yine aynı şey oldu” dedi. Bu açıklama üzerine ekibin sesi soluğu kesilmişti. Şimdi ne olacak der gibi birbirlerine bakıyorlardı. Hasan Bey “Hemen yakında bir hastane var gidelim de bir röntgen çekilsin” dedi. Kolunu kıpırdatmadan bedenine yapışık tutmakta olan Nermin Hanım kısık bir sesle “Sizlerin gelmesine gerek yok. Biz Ali’yle gideriz” dedi. Acı çektiği yüzünden de sesinden de belli oluyordu.</p>

    <p class="normal">Saat 23.00’ü geçmişti ve Seçil’in evine gitmesi gerekiyordu. Nermin Hanım’a geçmiş olsun dedikten sonra diğerlerinden özür diledi ve kalktı. Bunu fırsat bilen Mustafa da “Ben sana eşlik edeyim, gece vakti tek başına dönemezsin” diyerek Seçil’le beraber lokalden çıktı. Leyla ve eşi de onların arkasından “Bebek bekliyor” dediler ve ayrıldılar. Kalanlar Nermin Hanım’ın yüzüne bakıyor ve âdeta ondan bir talimat bekliyorlardı.</p>

    <p class="normal">Hasan Bey’le eşi sonuçta Nermin Hanım’ı ikna ettiler ve yakındaki hastanenin acil servisine gitmeye karar verildi. Ahmet Bey’in bütün neşesi kaçmış, sesi soluğu kesilmişti. Nermin Hanım eşinin kolunda ağır ağır yürüyerek salondan çıktı. Masada Ahmet Bey’le eşi, Çiğdem Hanım, Burak ve Ezgi kalmıştı. Hepsi de son dakikada yaşanan olayın etkisinde ne diyeceklerini bilemeden oturuyorlardı. Böyle güzel başlayan bir gece nasıl olup da hastanede sona ermişti anlayamadılar.</p>

    <p class="normal">Hasan Bey onlara röntgen sonucunu ve Nermin Hanım’ın sağlık durumunu bildirecekti. Evlerine gitmeye karar vererek kalktılar. Eşi, Ahmet Bey’i suçluyordu ve “Ah bizim Ahmet hep böyle yapar. Hiç dozunda bırakmaz eğlenceyi” diyerek üzüntüsünü dile getiriyordu. Çiğdem Hanım onu sakinleştirmek için “Üzülmeyin Serap Hanım” dedi “Bizim müdürümüz bu kadar inatçı ve asosyal olmasaydı bunların hiçbiri yaşanmazdı. Ahmet Bey’in bütün yaptığı onu da ekibiyle beraber eğlenmeye çağırmaktı”.</p>

    <p class="normal">Bu sözler üzerine Ezgi yine kendini tutamadı ve “Öyle söylemeyin Çiğdem Hanım, bu bir kaza, herkesin başına gelebilir” diyerek Nermin Hanım’a yapılan suçlamalara katılmak istemediğini belli etti. Çiğdem “Aman bu cici kız da hep müdürünü kollar” dedi ve Ezgi’nin sırtını okşadı. Bu konuşmalar üzerine Burak da “Nermin Hanım’ın omzunda bir problem varmış. Kimse bilemezdi ki” diyerek lafa karıştı. “Görünmez kaza, yapacak bir şey yok”. Olayın bir kaza olduğu yönündeki yorumlar Ahmet Bey’i rahatlatmıştı. Gerçekten iyi niyetle müdürünü dansa kaldırmaya çalıştığını biliyorlardı. Onun böyle inatla çekileceğini bilseydi hiç koluna öyle asılır mıydı? “Neyse kazadır oldu bir kere” dedi içinden. Ekip Ahmet Bey’in hesabı ödemesinden sonra lokalden ayrıldı ve herkes evinin yolunu tuttu.</p>

    <p class="normal">Ezgi o akşam eve giderken bir karar verdi. Çalışma arkadaşlarıyla sosyal bir ortamda bir araya gelmek ve eğlenmek motivasyonu artırıyor ve ekip olma sürecine çok olumlu katkı sağlıyordu. Ancak bu etkinliklerin iyice düşünülüp planlanması gerekiyordu. Örneğin, kendi bölümündekilerin farklılıklarını göz önüne alarak bir akşam yemeği değil de bir piknik düzenlemenin daha az riskli olabileceğini düşündü.</p>
  </div>

  <div class="calibre2" id="calibre_pb_18"></div>
</body>
</html>
