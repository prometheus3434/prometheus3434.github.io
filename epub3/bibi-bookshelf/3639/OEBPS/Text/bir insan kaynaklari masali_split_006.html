<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>bir insan kaynakları masalı</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <h1 class="baslik1" id="calibre_toc_4">İLETİŞİMİN ÖNEMİ</h1>

    <p class="normal">O gün toplantıdan sonra iş bölümü yapıldı ve Ezgi’nin Burak’la beraber çalışarak Genel Müdür’e sunulacak ön raporu hafta sonuna kadar hazırlaması kararlaştırıldı.</p>

    <p class="normal">Ezgi ilk işindeki “en iyi arkadaşından” aldığı acı ders sonucunda iş yerinde nasıl davranması gerektiği konusunda kararsızdı. Bölümde kimseye güvenmiyor ve bu yüzden de zorunlu olmadıkça kimseyle konuşmuyordu. İyice içine kapanmıştı. Burak ise beraber çalışacak olmalarından son derece memnun görünüyordu. İşin doğrusu daha ayrıntılı bir çalışma yapmak için konu hakkında daha fazla bilgisi de yoktu. Bu işi de Ezgi’nin desteğiyle halledeceklerine inanıyordu. Ezgi’ye çok samimi davranıyor, övgüler yağdırıyordu.</p>

    <p class="normal">Ezgi ise konuyu açıp ona “Benim çalışmalarımı Nermin Hanım’a kendin hazırlamışsın gibi sunmaya utanmadın mı?” diye sormamak için kendini zor tutuyordu. Yaptığı esprilere gülmüyor, övgülerine hiç kulak asmıyordu. İçinden bir ses “Ver istifanı çek git” dese de zor bulduğu bu işi Burak yüzünden ilk ayın sonunda kaybetmek istemiyordu. Kalıp mücadele etmesi gerektiğini düşünüyor, ama bunu nasıl yapacağını bilemiyordu. Karışık duygular içinde ne yapacağını bilemeyen Ezgi dışarıdan bakıldığında çalışmaya isteksiz, üretmek istemeyen, uyumsuz bir kişi gibi göründüğünün farkındaydı. Nitekim Nermin Hanım, onu odasına çağırıp “Ezgi bu çalışmada daha etkin rol alırsan senin için iyi olur. Burak’tan öğreneceğin çok şey var” dediğinde en çok kendine kızdı. “Kendimi anlatmayı bilmezsem Nermin Hanım, Burak’ın herkesi kandırdığını nereden bilecek? Onu çalışan ve üreten, beni de iş verilmesi için oturup bekleyen biri olarak görüyor. Elbette böyle düşünecek” diye geçirdi içinden.</p>

    <p class="normal">Perşembe sabahı Seçil telefon etmiş ve mazereti nedeniyle birkaç saat geç geleceğini bildirmişti. Ezgi yine isteksiz bir şekilde Burak’la raporun üstünde çalışırken Nermin Hanım onu çağırdı. Seçil olmadığı için ondan elindeki özel bilgiler içeren dosyayı hemen Genel Müdür Mehmet Bey’e götürmesini ve kimseye vermeyip bizzat elden teslim etmesini istedi.</p>

    <p class="normal">Ezgi elindeki dosyayla Genel Müdür’ün ofisine vardığında Neşe Hanım “Mehmet Bey bekliyor, buyurun” diyerek onu içeriye aldı. Mehmet Bey, Ezgi’yi hemen tanıdı ve tanıdığını belli etmek istercesine “Çay içmeyi öğrendin mi?” diye gülerek sordu. Zaten canı sıkkın olan Ezgi iyice sıkıldı ve başını önüne eğerek belli belirsiz bir “Evet” dedi.</p>

    <p class="normal">Mehmet Bey, uzun yıllar yöneticilik yapmış, deneyimli bir insandı. Daha bir aday olarak odasına geldiğinde çay döken ve yine de gülümsemeyi başaran genç hanımla bu boynu bükük mutsuz genç aynı kişi olamazdı. Şirketinde yeni işe başlamış olan bu gencin yaşamında bir şeylerin ters gittiği anlaşılıyordu. Ezgi’ye oturmasını söyledi ve hemen telefonla iki çay istedi. Önce “Ne kadar oldu sen başlayalı?” diye sordu. Ezgi’nin yanıtından sonra devam etti: “Anlat bakalım neler yaptın bu bir ay içinde?” Ezgi sıkılarak da olsa yavaş yavaş yaptıklarını anlatmaya başladı. Burak’la yaşadığı olumsuz olayı anlatmamak için çok dikkat ediyordu. Mehmet Bey ise birbiri ardına sorduğu sorularla onu üzen olayın ne olduğunu anlamaya çalışıyordu.</p>

    <p class="normal">Ezgi’yle Mehmet Bey’in görüşmeleri, daha doğrusu Genel Müdür’ün onu sorguya çekmesi bir saate yakın sürdü. Mehmet Bey tam olarak ne olduğunu bilmemekle beraber bölümde bazı üzücü olaylar yaşandığını anlamıştı. Sonunda “Yaşamda başımıza gelen her aksilikten bir ders almalıyız” dedi. “Sen hedefini belirlediysen ve bu hedefe inanıyorsan kimse seni yolundan alıkoyamaz. Senin bu şirkette iyi bir yere geleceğine inanıyorum. Ama asıl önemli olan buna senin inanman. Ne dersin sen de inanıyor musun?” diye sorarak Ezgi’yi âdeta içine düştüğü derin kâbustan uyandırdı. Son üç gündür kendini çok kötü hisseden Ezgi minnetle Mehmet Bey’in yüzüne baktı ve birkaç saniye sessiz durduktan sonra içtenlikle “Evet” dedi, “Evet inanıyorum”.</p>

    <p class="normal">Odadan çıkarken az önce oraya gelen mutsuz Ezgi değildi sanki. Mehmet Bey de bu konuşmadan ve Ezgi üzerinde yarattığı olumlu etkiden memnun kalmıştı. “Şu dosyalardan kurtulup çalışanlarımla daha çok zaman geçirmeliyim” diye düşündü.</p>

    <p class="normal">Şirkete geldiğinden beri İnsan Kaynakları Bölümü’nde istediği dinamizmi ve ekip çalışmasını bulamamıştı. Nermin Hanım gece gündüz çalışıyor görünüyordu, ama nedense ortaya istediği kalitede bir çalışma çıkmıyordu. İnsan Kaynakları Bölümü, şirketin diğer bölümlerinden bu kadar uzak ve kendi içine dönük çalışmasaydı, çok daha yararlı olurdu.</p>

    <p class="normal">Mehmet Bey, Ezgi’nin iyi bir insan kaynakları uzmanı olacağına inanıyordu. O ilk görüşmedeki çay dökülme olayında kabahati olduğunu düşünmüş, daha sonraki görüşmelerinde, özellikle genç adaylara, öyle beklenmedik sorular sormamaya özen göstermişti. Ezgi’yi olaydan sonra kendini çok çabuk toparladığı ve sorularına akıllıca ve iyi düşünülmüş yanıtlar verdiği için daha çok takdir etmişti. “İletişim çok önemli” diye geçirdi aklından Mehmet Bey ve her gün en az bir saatini şirketi dolaşıp her düzeyde çalışanıyla sohbete ayırmaya karar verdi.</p>

    <p class="normal">Ezgi de “İletişim çok önemli” diye aklından geçirdi, iyi ki Genel Müdür onunla iletişim kurmuştu. “Bundan sonra çok bunalırsam gider yine konuşurum Genel Müdürümle” dedi kendi kendine. “Ama önce Burak’la görüşmeliyim ve ona yaptığının ne kadar yanlış olduğunu anlatmalıyım” diye düşünerek hızla ofise döndü. Mehmet Bey’in dediği gibi onu bu şirkette iyi bir gelecek bekliyordu ve Burak’ın bunu mahvetmesine izin veremezdi.</p>

    <p class="normal">O gün Ezgi bir karar verdi. Bir kişiyle sorun yaşadığında mutlaka onunla konuşarak neler hissettiğini anlatacak, karşısındakini de dinleyecekti. Zaten iletişim de bu değil miydi?</p>

    <p class="normal">Nermin Hanım, Ezgi’nin Genel Müdür’ün yanına gidip de bir saat sonra dönmesinden rahatsızlık duymuştu. Onu “Dosyayı verebildin mi?” diye sormak üzere odasına çağırdı. Asıl amacı bir saattir nerede olduğunu öğrenmekti. Nermin Hanım’ın sorduğu sorulardan aklından geçenleri tahmin eden Ezgi, samimiyetle Mehmet Bey’in kendisine çay ikram ettiğini ve İnsan Kaynakları Bölümü’nde yaptıkları çalışmalardan konuştuklarını anlattı.</p>

    <p class="normal">Nermin Hanım, Ezgi’yi birçok adayın içinden bulup seçmiş ve Genel Müdür’e kendisi tanıştırmış olmasa “Bu kızın Mehmet Bey’le daha eskiye dayanan bir tanışıklığı var” diye düşünecekti. Ama durumu en iyi kendisi bildiği için “Bu olsa olsa Genel Müdür’ün koçluk denemelerinden biridir” diyerek rahatladı.</p>

    <p class="normal">Mehmet Bey bu göreve atandığında, yani bir buçuk yıl kadar önce Nermin Hanım’dan şirkette birkaç sistem kurmasını istemişti. Bunlardan biri de “koçluk” sistemiydi. Nermin Hanım günlük işler, toplantılar derken koşturmaktan bir türlü bu işe zaman ayıramamıştı. Şimdi de daha acil olan yeni performans değerlendirme sistemini kurup uygulamaya koymaları gerekiyordu. “Koçluk bir başka bahara kaldı” dedi içinden. Bu Genel Müdür de ne gereksiz işler bulup çıkarıyordu.</p>

    <p class="normal">Mehmet Bey’in ofisinden dönen Ezgi, Nermin Hanım’a Genel Müdür’le yaptığı görüşmeyi anlattıktan sonra hiç zaman kaybetmeden Burak’ın yanına gitti ve “Burak, ben sana çok kırgınım“ diye söze başladı. Arkasından hazırladığı eylem planını ve uygulama notlarını müdüre kendi yapmış gibi sunmasının çok yanlış olduğunu, bunun hırsızlıktan bir farkı olmadığını anlattı.</p>

    <p class="normal">Ezgi’yi hayretle dinleyen Burak çok şaşırmış görünüyordu. Ezgi sözlerini bitirir bitirmez konuşmaya başladı. Önce özür diledi. Bu konunun iki arkadaş arasında böyle sorun olacağını hiç düşünmemişti. Asla kötü bir niyeti yoktu. Cuma günü Ezgi, yaptığı çalışmaları kendisine verince o da incelemeye başlamıştı. Zamanın nasıl geçtiğini anlamamış ve akşam saat 19.30 oluvermişti. Herkes evine gitmiş, bölümde bir o bir de Nermin Hanım kalmıştı. Nermin Hanım, Burak’ın ne çalıştığını sorunca o da elindekileri göstermişti. Gördüklerini çok beğenen Nermin Hanım kendisine tekrar tekrar teşekkür etmiş ve olay böylece bir anda kontrolünden çıkmıştı.</p>

    <p class="normal">Burak olan biteni böyle ayrıntılı anlatıp bir de özür dileyince Ezgi kendinden utandı. Arkadaşına haksızlık ettiğini düşündü ve “Keşke bu hırsızlık sayılır anlamına gelen sözleri hiç söylemeseydim” diye üzüldü. Burak’a “Sorunu çözdüğümüze göre konuyu kapatıp işe koyulalım istersen” dedi. İki arkadaş aralarındaki anlaşmazlığı çözmüş olmanın verdiği rahatlıkla o gün saat 20.00’ye kadar çalıştılar. İnternetten dosyalar indirdiler, örnek formlar oluşturdular, uygulayacakları sistemin artı ve eksilerini bir tabloda gösterdiler. Eksilerin giderilebilmesi için ne gibi önlemler alınabileceğini düşündüler ve sonuç bölümünde “öneriler” başlığı altında bu önlemleri açıkladılar. Böylece Nermin Hanım’a söz verdikleri ön raporu taslak olarak bitirdiler.</p>

    <p class="normal">Ezgi, perşembe sabahı işe geldiğinde Burak’ı Nermin Hanım’ın odasında gördü. “Hayret ne kadar da erken gelmiş!” diye şaşırdı. Burak da onu görmüştü, hemen yanına gelerek neşeyle “Günaydın” dedi. Ezgi sevdiği için sabah gelirken yol üzerindeki bir pastaneden taze çörekler almıştı. Çaylarını içip çöreklerini yerken işe koyuldular.</p>

    <p class="normal">Burak bir ara “Nermin Hanım söz verdiğimiz raporu yarına kalmadan bu akşam teslim edebileceğimize çok memnun oldu” diye ağzından kaçırdı. Ezgi “Sabah erken gelmesinin nedeni buymuş” demek ki diye düşündü. “‘Yine her işi ben yaptım’ diyerek Nermin Hanım’ı etkilemeye çalışıyor olmasın” dedi kendi kendine. Sonra olumsuz duyguları aklından uzaklaştırarak kendisini işine verdi.</p>

    <p class="normal">Bir gün önce hazırladıkları taslak raporu Genel Müdür’e sunulacak şekilde düzenlediler ve bir kopyasını beraberce Nermin Hanım’a götürdüler. Nermin Hanım bir süre hiç ses çıkarmadan önündeki raporu inceledi, sonra birkaç ufak değişiklik ve düzeltme yapmalarını istedi. Ezgi’yle Burak düzeltmeleri yapmak üzere odadan çıkarken Burak döndü ve “Nermin Hanım, Ezgi’nin bu işte çok emeği var. Hazırlayan Ezgi Ergin diye yazalım mı?” diye sordu. Bu soru hem Ezgi’yi hem de Nermin Hanım’ı şaşırtmıştı. Nermin Hanım hafifçe gülümseyerek “İnsan Kaynakları Bölümü tarafından hazırlanmıştır demek en doğrusu Burakçığım” diye yanıt verdi. Burak bu son soruyla Ezgi’nin gönlünü almış ve içindeki son kuşkuların da dağılmasına neden olmuştu.</p>

    <p class="normal">Düzeltmeler yapıldı, rapor tekrar kontrol edildi ve son hâliyle basıldı. Nermin Hanım bu arada asistanı Seçil’den Genel Müdür’ün ofisini arayarak kendisi için bir randevu almasını istemişti. Genel Müdür’den, Nermin Hanım’ın hiç ummadığı şekilde, “Hemen gelsin” yanıtı geldi. Nermin Hanım sevinerek biraz da telaş içinde bölümden ayrılıp yukarı çıktı.</p>

    <p class="normal">Mehmet Bey bir gün önce Ezgi’yle yaptığı konuşmadan dolayı İnsan Kaynakları Bölümü’nde bir şeylerin iyi gitmediğini düşünüyor ve Nermin Hanım’dan bu konuda bilgi alacağını umuyordu. Nermin Hanım’ı kibarca ayakta karşıladı ve ikram faslından sonra “Buyurun sizi dinliyorum” diyerek sözü Nermin Hanım’a verdi. Hemen konuya giren Nermin Hanım yeni uygulamaya geçecekleri performans yönetimi sisteminin şirkette uygulanabilmesi için hazırladıkları ön raporu Mehmet Bey’e uzatarak temmuz ayında uygulamaya geçebilmek için hazırladıkları eylem planını, örnek formları, yöneticiler için planlanan eğitim programını ve içeriğini, çalışanlar için düşündükleri bilgilendirme toplantılarının programını ve içeriğini ayrıntılı bir şekilde anlatmaya başladı. Mehmet Bey bir yandan Nermin Hanım’ı dinliyor, bir yandan da önündeki rapora göz atıyordu. İnsan Kaynakları Bölümü’nden ilk defa istediği gibi iyi düşünülmüş ve ayrıntılı bir rapor aldığını düşündü. Bu raporun kim veya kimler tarafından hazırlandığını sordu. Nermin Hanım, bölümdeki bütün arkadaşlarının katkısı olduğunu söyleyince Mehmet Bey “Bana daha önce böyle kapsamlı bir çalışma sunmamıştınız da ondan soruyorum” diyerek Nermin Hanım’dan daha fazla bilgi istediğini belirtti. Soruların bu kadar ısrarlı gelişinden çok memnun olmayan Nermin Hanım isteksizce de olsa “Bölümün en genç ve en yeni iki elemanı Burak ve Ezgi’nin ağırlıklı olarak çalışmalarını istedim. İkisi beraber çalıştı, ama daha çok Burak’ın emeği var” diye yanıtladı Mehmet Bey’i. Görüşmeleri Mehmet Bey’in sorduğu ayrıntılı sorularla devam etti. Sonuçta Mehmet Bey “Teşekkür ederim, güzel olmuş hepinizin ellerine sağlık, hemen uygulamaya geçelim” dedi. Nermin Hanım uzun zamandır Genel Müdürü’nden beklediği övgü dolu sözlerle mutlu, yüzünde bir gülümsemeyle bölüme döndü. Hemen işe koyulmaları gerekiyordu. Yeni performans değerlendirme sisteminin uygulanması ile ilgili olarak verilecek eğitimlerin koordinasyonunu Hasan Bey yapacaktı. Odasına girer girmez Burak, Ezgi ve Hasan Bey’i çağırdı. Eğitimlerle ilgili çalışmalara başladılar.</p>

    <p class="normal">İnsan Kaynakları Bölümü’nde devam eden bu yoğun çalışma ve hareketlilik pazartesi günü de devam etti. İşin dışında kalmış gibi görünen Ahmet Bey’le Çiğdem Hanım bu durumdan rahatsızdı. İşin başında sistemi kötülemişler ve bir katkıda bulunmaya hevesli görünmemişlerdi. Şimdi de işe dâhil olamadıkları için canları sıkılıyordu. Birbirlerini pek sevmezlerdi, ama o pazartesi öğle yemeğine birlikte gittiler. Yemeklerini yerken yanlarına Muhasebe Bölümü’nden birkaç kişi geldi. Ahmet Bey şirketin en eskilerinden olduğu için herkes onu iyi tanırdı. Ona her fırsatta takılmaktan zevk alırlardı. O gün de muhasebe şefi olan Nedim Bey “Ahmet duyduğumuza göre yeni bir performans ölçme sistemi geliştiriyormuşsunuz, yine canımızı yakmaya mı niyetlisiniz?” diyerek Ahmet Bey’e takıldı. Bölümde bu konuda kendisine hiçbir şey sorulmamasına içerlemiş olan Ahmet Bey de eline geçen bu fırsattan yararlanarak otoriter bir ses tonuyla “Evet, bu çok yeni bir sistem, bölümünün hedeflerine ulaşmasına katkıda bulunmayanları hemen ortaya çıkaracak” dedi. O ana kadar sessiz kalan Çiğdem Hanım da Ahmet Bey’in bu otoriter havasından etkilendi ve aynı havayla konuşarak “Evet, gerçekten öyle. İnanıyorum ki çok kişi işinden olacak” diye ekledi. Muhasebe Bölümü çalışanları şirketin kıdemlilerinden olan bu ikilinin verdiği mesajın şaka mı yoksa ciddi mi olduğunu pek anlayamadılar, ama sormaya da çekindiler. Yemek sessizce devam etti.</p>

    <p class="normal">O gün öğleden sonra Muhasebe Bölümü’ne işi düşen herkes Nedim Bey’in insan kaynakları yetkililerinden duyduğu “Yeni performans sistemi birçok kişinin işten çıkarılmasına neden olacakmış” haberini aldı. Duyanlar bu haberi kendi bölümlerindeki arkadaşlarıyla paylaşıyor, bu arada farkında olmadan haberi biraz da değiştiriyorlardı.</p>

    <p class="normal">Sonunda şakayla başlayan haber “Şirketten birçok kişi çıkarılacakmış, bu nedenle bir performans değerlendirme sistemi geliştiriyorlarmış” hâlini aldı. Çarşamba günü artık işine son verilecek olanların sayısı da konuşulur olmuştu. Bu haberlere canı sıkılan Üretim Müdürü Ekrem Bey, Ürün Geliştirme Bölümü’nün Müdürü Serpil Hanım’a “İşten eleman çıkarılmasıyla ilgili haberleri siz de duydunuz mu?” diye sordu. Serpil Hanım da duymuştu. İki müdür, Genel Müdürlerinin bu konuda kendilerine bilgi vermemiş olmasından ve bu kötü haberi astlarından duymuş olmaktan son derece rahatsız olmuşlardı. Hemen Genel Müdür’den bir randevu alarak konuyu görüşmeye karar verdiler.</p>

    <p class="normal">Genel Müdür asistanı Neşe Hanım’la görüşen Serpil Hanım performans değerlendirme sistemi hakkında bir toplantı yapmak istediklerini ve toplantıda İnsan Kaynakları Müdürü Nermin Hanım’ın da bulunmasının iyi olacağını belirtti. Mehmet Bey iki müdüründen toplantı talebi alınca “Yalnızca ikisiyle değil de tüm üst yöneticilerin katılacağı daha geniş katılımlı bir toplantı organize edelim” diye talimat verdi asistanına.</p>

    <p class="normal">İki gün sonra yeni sistemin tanıtılacağı bir toplantı düzenleneceği bilgisini alan Nermin Hanım “Tam hazır değiliz” diye telaşlandı, ama Neşe Hanım’la görüşünce toplantı tarihini değiştiremeyeceklerini anladı. Ne yapıp edecek, hazır olacaktı. Burak ve Ezgi’yi çağırarak yeni sistemi tanıtmak üzere bir sunum hazırlamalarını istedi. İki arkadaş hiç zaman kaybetmeden bilgisayarın başına geçtiler ve sistemi baştan sona tanıtacak bir sunum hazırlamaya koyuldular. Hem o gün hem de ertesi gün mesai saatinden sonra da kalarak çalıştılar. Her yaptıklarını Nermin Hanım’la paylaşıyor ve onun önerileri doğrultusunda değişiklikler, bazen de ilaveler yapıyorlardı. Böylece toplantıdan önce Nermin Hanım’ın içine sinen bir sunum hazırladılar.</p>

    <p class="normal">Nermin Hanım şirket üst yönetimine yeni sistemi tanıtacakları bu toplantıya iki uzmanını da getirmek istiyordu. Son dakikada bir terslik olmasın diye konuyu Mehmet Bey’le de görüştü. Onun olurunu da aldıktan sonra hazırlanarak gelmelerini ve onlara toplantıya birlikte katılacaklarını bildirdi.</p>

    <p class="normal">Ezgi çok heyecanlanmıştı. İlk kez bir yönetim toplantısına katılacaktı. Üstelik toplantının konusu da bizzat içinde yer aldığı ve büyük emek verdiği bir çalışmanın yönetime sunulmasıydı. O gece rahat uyuyamadı. Zihninde “Hazır olmadığımız bir konuda soru gelirse ne yaparız? Her ayrıntıyı iyice düşündük mü? Sistemi beğenmezlerse ne olacak?” gibi binbir soruyla yatağında döndü durdu. Sabah erkenden kalktı, özenle hazırlandı ve yolda olabilecek bir trafik sıkışıklığını da göz önünde bulundurarak her zamankinden yarım saat erken çıktı evden. Şirkete vardığında Burak da gelmişti. O da çok şıktı. “Bu takım elbiseyle ne kadar da yakışıklı görünüyor” diye geçti aklından. Sonra da aklından geçenleri anlayacaklar diye utanarak hemen farklı şeyler düşünmeye başladı. Nermin Hanım gelince hep beraber yedinci kattaki toplantı salonuna çıktılar. Bilgisayara sunumu yüklediler. Projektörü ayarladılar. Katılımcılar için basıp çoğalttıkları notları girişteki masanın üstüne yerleştirdiler. Nermin Hanım’ı ilk kez bu kadar heyecanlı gördüğünü düşündü Ezgi. Onu sakinleştirebilir düşüncesiyle “Bugün çok şıksınız efendim” dedi. Burak da hemen atılarak “Evet, her gün şıksınız, ama bugün bir başka güzellik var üstünüzde” diye ekledi. Ezgi “Şuna bak yine fikri benden aldı ve benden baskın çıktı” diye geçirdi aklından. Sonra da “Paranoyak oluyorum galiba” dedi kendi kendine. “Ben Müdürümüze iltifat edince o da etmek zorunda kaldı”.</p>

    <p class="normal">Müdürler yavaş yavaş geldiler ve yerlerini aldılar. Toplantı talebinde bulunan Üretim Müdürü Ekrem Bey’le, Ürün Geliştirme Müdürü Serpil Hanım beraber geldiler ve yan yana oturdular. Her iki müdür de Genel Müdür Mehmet Bey’in toplantıya tüm üst yönetimi çağırması üzerine diğer yöneticilerle “Şirketin küçüleceği ve çok sayıda çalışanın işine son verileceği” yolunda duyduklarını paylaşmış, belki de farkında olmadan bir kamuoyu oluşturmuşlardı.</p>

    <p class="normal">Mehmet Bey toplantı saatinden önce geldi. Tüm yöneticilerin ellerini sıktı. Hepsiyle bir iki cümle konuşarak hatır sordu. Toplantı saat 10.00’da programlandığı gibi başladı. Mehmet Bey, İnsan Kaynakları Bölümü’nden yeni bir performans değerlendirme sistemi üzerinde çalışmalarını istediğini, onların da güzel bir çalışma yaptıklarını anlattı. İki müdürü, Ekrem Bey ve Serpil Hanım’dan bu konuda bir toplantı talebi gelince de herkese anlatmanın zamanı geldiğini düşünerek bu toplantıya çağırdığını sözlerine ilave etti. Genel Müdür’ün bu kısa girişinden hemen sonra diğer müdürlerden yaşça daha büyük olan Ekrem Bey söz istedi. Sonra ayağa kalkarak “Bu şirkette on altı yıldır çalışıyorum. Hiç bu kadar zor durumda kalmamıştım” diyerek söze başladı. Çalışanlarının kendisine geldiğini ve İnsan Kaynakları Bölümü’nden aldıkları bilgiye göre yeni bir performans değerlendirme sisteminin hazırlanmakta olduğunu ve bu sistemin çok sayıda çalışanın şirketten ayrılması, yani iş sözleşmelerinin sonlandırılması için kullanılacağını duyduklarını anlattı. “Ben Üretim Bölümü’nün yöneticisiyim. Üretimde çalışan insanların ne çok iş kazası riski taşıdıklarını bilirsiniz değil mi?” diye devam etti. Sesi giderek yükseliyordu. “Ben son üç-dört gündür elemanlarımı nasıl motive edeceğimi bilemedim. Madem böyle bir iş yapacaksınız, ki ben buna şiddetle karşıyım, önce bize duyurun da gerekli önlemleri alalım. Çalışanlardan duyup da böyle hazırlıksız yakalanmayalım”.</p>

    <p class="normal">Bu yüksek sesli ve duygu dolu konuşmanın ardından, daha Nermin Hanım, Ezgi ve Burak’ın şaşkınlıkları geçmeden Serpil Hanım söz istedi. Mehmet Bey arkasına dayanmış biraz hayretle, biraz da merakla müdürlerini dinliyordu. Serpil Hanım da bu tür “toplu işten çıkarmaların” şirketlerde ciddi bir motivasyon kaybına neden olduğunu, bu yüzden çok zorunlu olmadıkça yapılmaması gerektiğini anlattıktan sonra “Eğer bazı bölümlerde işin gerektirdiğinden fazla çalışan varsa onları diğer bölümlere transfer ederek fazlalığı eritmeye çalışmalıyız” diye sözlerini bitirdi.</p>

    <p class="normal">Diğer müdürler her iki arkadaşlarına da katıldıklarını belirten kısa yorumlar yaparak İnsan Kaynakları Müdürü Nermin Hanım’ı kendileriyle görüşmediği için bu süreci çok yanlış yönetmekle suçladılar. Nermin Hanım şaşkınlıktan dili tutulmuş gibi söylenenleri hiç yorum yapmadan dinliyordu. Onun bu hâlini gören Mehmet Bey bütün bu öfkeli ve suçlayıcı konuşmalardan sonra söz aldı. Önce şirketin küçülmesinin söz konusu olmadığını, tam tersine Azerbaycan’daki bir şirketle son yaptıkları anlaşma gereği yeni iş gücüne ihtiyaç duyduklarını anlattı. “Çok ciddi bir iletişim sorunuyla karşı karşıyayız” diye devam etti. “Ne yazık ki yok yere birçok çalışanımız üzülmüş. Asılsız dedikodularla çalışanlar, yöneticiler hepimiz bir sürü zaman kaybettik”. Sonra Nermin Hanım’a dönerek “Tüm bu karışıklığa neden olan olayı ve varsa ilgili kişileri bulalım lütfen” dedi. “Eğer bu olaydan tüm şirket olarak bir ders çıkarmazsak benzerlerini tekrar yaşarız. Ben de buna izin vermek istemiyorum”. Nermin Hanım ses tonundaki kızgınlığı içinde hissetti.</p>

    <p class="normal">Toplantı Mehmet Bey’in bu otoriter ve ikna edici konuşmasıyla sakinleşen müdürlerin yeni bir performans değerlendirme sistemine geçilmesinin iyi olacağı yönünde verdikleri olumlu görüşlerle sona erdi.</p>

    <p class="normal">Toplantı sonunda iki karar aldılar. Öncelikle Genel Müdür Mehmet Bey tüm personele hitaben bir yazı yayımlayacak ve şirketin küçüleceği yönündeki söylentilerin asılsız olduğunu, tam tersine şirketin yakın gelecekte büyüyeceğini anlatacaktı. Ayrıca çalışanlarına duydukları her dedikoduya inanmamalarını ve mutlaka yöneticilerine danışmalarını salık verecekti. Bu yazının taslağını Nermin Hanım ve ekibi hazırlayacak ve en geç ertesi sabah saat 09.00’da Mehmet Bey’e ulaştıracaktı. İkinci karar ise haftaya pazartesi yeni sistemin tanıtılmasıyla ilgili bir bilgilendirme toplantısı yapılması yönündeydi. Bu arada Nermin Hanım dedikoduların kaynağıyla ilgili olarak araştırma yapacak ve toplantıda; hem edindiği bilgiyi hem de yeni performans değerlendirme sistemiyle ilgili önerilerini tüm yöneticilerle paylaşacaktı.</p>

    <p class="normal">Ezgi ilk katıldığı yönetim toplantısında yine unutamayacağı bir ders almıştı. Yöneticilere yeni sistemi tanıtmak isterken sistemin çöpe atılacağı korkusunu yaşamışlardı. Hiç duymadıkları bir dedikodu yüzünden suçlanmışlardı.</p>

    <p class="normal">Ezgi o toplantıdan sonra bir karar verdi. Kurum içi iletişime çok önem verecekti. Çalışanlarla bilgi paylaşmak çok önemliydi. Bilgi boşluğu doğunca birileri boşlukları yalan yanlış dolduruyordu. Özellikle yöneticilere yeni projeleri, sistemleri, anlaşmaları hemen anlatmak ve onları gelebilecek sorulara karşı donanımlı kılmak çok önemliydi. Yoksa hiç suçunuz olmasa da sizi suçlayabilirlerdi.</p>

    <p class="normal">Nermin Hanım, toplantıdan sonra Burak ve Ezgi’yi sokağın başındaki Köşem Pastanesi’ne götürdü. Bölüme uğrayıp paltolarını bile almadan öylece çıkıp gittiler. Bütün bu yaşadıkları şoktan sonra üçünün de kimseyle görüşmeden biraz sakinleşmeye, durup düşünmeye ihtiyacı vardı. Acaba ne olmuştu, nerede hata yapmışlardı. Belli ki sistemin ayrıntılarıyla uğraşırken resmin bütününü gözden kaçırmışlardı. Acaba kim ya da kimler bu dedikodulara neden olmuştu? Konuşacak o kadar çok şey vardı ki…</p>

    <p class="normal">Pastanede bir saatten fazla oturdular. Kahve içtiler ve konuştular. Toplantıda söylenenler ve yapılan yorumlar hakkında konuştukça İnsan Kaynakları Bölümü’nden bir veya birkaç kişinin yeni sistemle ilgili yanlış bilgi verdiğine inandılar. Acaba bu kişi veya kişiler kimdi ve bunu kasıtlı mı yapmışlardı? Ezgi, Ahmet Bey’le işe başladığı ilk gün yaşadıklarını, ondan aldığı oryantasyon eğitimini anımsadı. Nermin Hanım’la Burak’a çok ayrıntıya girmeden yaşadıklarını anlattı. Nermin Hanım, Ahmet Bey’i çok iyi tanımasına rağmen böyle şeyler olabileceğini düşünmediği için kendine kızdı.</p>

    <p class="normal">Burak da Çiğdem Hanım’ın nasıl her fırsatta Nermin Hanım’ı küçük düşürücü yorumlar yaptığını ve bu yeni sistemle ilgilenmiyor gibi görünmekle beraber neler olup bittiğini çok merak ettiğini anlattı. Nermin Hanım kendisine bir kez daha kızdı. Çiğdem’i iyi tanıyor ve onu devre dışında bırakmanın bir hata olacağını gayet iyi biliyordu. Bu hatayı nasıl yapmıştı?</p>

    <p class="normal">Pastanede geçen bir saatin sonunda neredeyse öğlen olmuştu. Nermin Hanım bölüme dönüp herkesi toplantıya çağırmaya ve onlara açıkça bu dedikoduları duyup duymadıklarını sormaya karar verdi.</p>

    <p class="normal">Seçil’in “Saat 13.30’da bölüm toplantısı var” duyurusu üzerine bütün bölüm tam zamanında toplantı salonunda bir araya geldi. Nermin Hanım, Burak ve Ezgi’nin pastanede oturduğu süre içinde telefonlar susmamış ve İnsan Kaynakları Bölümü’ndekiler diğer bölümlerden yönetim toplantısında olanları duymuşlardı. Heyecanla Nermin Hanım’la genç arkadaşlarının dönmesini beklemişlerdi. Onun için de Seçil’den gelen toplantı çağrısına şaşırmadılar ve hiç gecikmeden toplandılar.</p>

    <p class="normal">Nermin Hanım kısaca sabah yapılan toplantıda yaşadıkları “şoktan” söz etti ve “Siz bu konuda bir şey biliyor muydunuz?” diye çalışma arkadaşlarına sordu. Önce kısa bir sessizlik oldu. Arkasından Hasan Bey söz aldı ve her zamanki dobra tarzıyla “Evet, maalesef ben duymuştum” dedi. Hasan Bey’den bu yanıtı hiç beklemeyen Nermin Hanım büyük bir şaşkınlık içinde “Peki, bunu benimle niye paylaşmadınız Hasan Bey?” diye yeni bir soru yöneltti. Hâlinden çok sıkıldığı belli olan Hasan Bey, başı önünde fısıldar gibi “Söyleyemezdim Nermin Hanım” dedi. Niçin söyleyemeyeceğini tekrar sordu Nermin Hanım. Bu kez Hasan Bey başını kaldırdı ve Nermin Hanım’ın gözlerine bakarak “Çünkü bana bu haberi verenler bilginin Ahmet Bey ve Çiğdem Hanım tarafından verildiğini ısrarla anlattılar. Biliyorsunuz zaten arkadaşlarla geçen toplantıda tartışmıştık. Bu kez de gelip onlar diğer bölümlere yanlış bilgi veriyorlarmış desem arkadaşlarımı ispiyonlamış olacaktım. Bunun için susmayı yeğledim”.</p>

    <p class="normal">Toplantı salonunda buz gibi bir hava esti. Kimse konuşmuyordu. Ezgi nefes almayı bile unutmuştu sanki. Nermin Hanım bu sabah yönetim toplantısında yaşadığı şoktan sonra kendi bölümünde kimlerin böyle bir yanlış yönlendirme yapacağını düşünmüştü. Pastanede otururken iki genç, Ezgi ile Burak da üstü kapalı olarak aynı isimlerden söz etmişlerdi.</p>

    <p class="normal">Toplantının başında ne Ahmet Bey ne de Çiğdem Hanım böyle bir gelişme beklemiyorlardı. Ayrıca Hasan Bey konuşuncaya kadar bütün bu olanlardan kendilerinin sorumlu olduğunu da düşünmemişlerdi. Onun için gayet rahat oturmuş Nermin Hanım’ın işin altından nasıl çıkacağını izliyorlardı.</p>

    <p class="normal">Bundan önceki toplantılarda hiç söz almamış olan Mustafa, Ahmet Bey’in zor durumda olduğunu görünce, ilk defa konuştu ve “Efendim, ben de duymuştum, ama bu kadar büyüyeceğini tahmin etmediğim için kimseye bir şey söylemedim” dedi. “Benim duyduğuma göre Ahmet Bey yeni bir performans sistemi geliştirdiğimizi söylemiş, ama başka bilgi vermemiş. Çiğdem Hanım ise çok kişinin işten çıkarılacağını belirtmiş. Bu konular onun birimini ilgilendiren konular olduğu için herkes de inanmış” diye sözlerini tamamladı.</p>

    <p class="normal">Ahmet Bey o güne kadar hiçbir şeye karışmayıp sessizce işini yapan Mustafa’nın nasıl olup da imdadına yetiştiğine inanamamıştı. Gözleri hayretle büyümüş, Mustafa’ya bakakaldı. Mustafa da sözlerinin nasıl bir etki yaptığını görmek istercesine Ahmet Bey’e dönünce göz göze geldiler. Mustafa, Ahmet Bey’in gözlerindeki şükran ifadesini fark etti ve yaptığından çok memnun oldu. Ahmet Bey’in ikinci elemanı Leyla da Mustafa’dan aşağı kalmamak istercesine atılarak “Evet, ben de aynen böyle duymuştum” dedi.</p>

    <p class="normal">Çiğdem Hanım iyice yalnız kalmıştı. Ezgi onun için üzüldü. “Herhâlde istifa eder” diye geçirdi içinden. “Onu bu çalışmaların dışında bırakmamalıydık”. Nermin Hanım da aynen Ezgi gibi Çiğdem’i çalışmalara dâhil etmemekle hata ettiğini düşünüyordu. Onu iyi tanırdı ve motive edilirse çalışacağını bilirdi. Ama bu kez gençlerin yanında düşüncesizce konuştuğu için kızmış ve “O olmasa da işleri yürütebiliriz” diye düşünmüştü. İşler yürümüştü yürümesine de Çiğdem’i dışlamanın başka zararlarını görmüşlerdi.</p>

    <p class="normal">Mustafa ve Leyla’nın Ahmet Bey’i koruyan konuşmalarından sonra herkes Çiğdem Hanım’ın ne söyleyeceğini merak ediyordu. Çiğdem Hanım titreyen bir sesle “Ahmet’le ben şaka yapmıştık” dedi ve gözlerinden gelen yaşları gizleyemediği için özür dileyerek toplantı salonundan çıktı. Hâlinden samimi olduğu ve kasıtlı bir davranışta bulunmadığı anlaşılıyordu.</p>

    <p class="normal">Çiğdem Hanım salondan çıktıktan sonra Nermin Hanım yorgun ama sakin bir ses tonuyla konuşmaya başladı. “Arkadaşlar gördüğünüz gibi ufak bir şaka bölümümüzün başına ne işler açtı. Biz İnsan Kaynakları Bölümü’nde çalışanlar hep dikkatli olmalıyız. Burada olan biten tüm şirketi ilgilendirdiğinden söylediğimiz en ufak bir söz bile farklı yorumlara neden olabilir”. Herkes dikkatle kendisini dinliyordu. “İstemeden bölümümüzün imajını zedeleyebilirsiniz. Diğer arkadaşlarınızın çalışmalarına hatta kariyerlerine zarar verebilirsiniz” diye devam etti.</p>

    <p class="normal">O konuşurken yüzünü yıkamış olan Çiğdem Hanım toplantı salonuna döndü. Nermin Hanım “Biz bir ekibiz. Üstelik de iyi bir ekibiz. Hepimizin bu ekipte vazgeçilmez rolleri, görevleri var. Lütfen bundan sonra özellikle diğer bölümlerde çalışanlarla konuşurken daha dikkatli olalım ve en önemlisi böyle bir duyum aldığımızda hemen birbirimizle paylaşalım ki zarar büyümeden önüne geçilebilsin”. Bu olumlu sözlerle toplantı sona erdi. Olay böyle sonuçlandığı için salondan çıkarken hepsinin yüzünde rahatladıklarını gösteren bir ifade vardı.</p>

    <p class="normal">Ezgi o toplantıdan sonra bir karar verdi. İlişkilerinde her zaman açık ve samimi olacaktı. İnsanların birbirlerine güvenebilmesi için samimi olmak ve doğruları söylemek pek çok sorunun çözülmesini sağlayabiliyordu.</p>
  </div>

  <div class="calibre2" id="calibre_pb_10"></div>
</body>
</html>
