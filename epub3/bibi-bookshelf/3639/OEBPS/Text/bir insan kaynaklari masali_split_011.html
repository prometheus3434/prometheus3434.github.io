<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>bir insan kaynakları masalı</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <h1 class="baslik1" id="calibre_toc_9">YARATICI EĞİTİM</h1>

    <p class="normal">Olaylı akşam yemeğinden sonra sabaha karşı saat 02.00 civarında Hasan Bey hastaneden arayarak Nermin Hanım’ın kolunun çıktığını ve acil servisteki doktorların kolu yerine taktıklarını anlatmıştı. Nermin Hanım’ın lisede voleybol oynadığı yıllardan kalma bir sorunuydu bu aslında. Sol kolunu zorladığı zaman çıkıyordu ve bu yüzden çok dikkatli olması gerekiyordu. O gece de kolunu yerine takmışlar ve sararak ağrı kesici vermiş, evinde dinlenmesini tavsiye etmişlerdi.</p>

    <p class="normal">Pazartesi günü Nermin Hanım şirkete kolu sarılı gelince olay büyük bir hızla duyuldu. Bazıları “İnsan Kaynakları Müdürü dans ederken düşmüş kolunu kırmış”, bazıları da “Şef Ahmet Bey, müdürü Nermin Hanım’ın kolunu çekmiş çıkarmış” diye anlatıyorlardı. Bu yalan yanlış haberleri duyan İnsan Kaynakları Bölümü çalışanları “Öyle olmadı, şöyle oldu” diye doğrusunu anlatıyorlardı, ama anlaşılan şirket çalışanları, hatta yöneticileri daha komik olan diğer haberlere inanmayı tercih ediyorlardı.</p>

    <p class="normal">O pazartesi günü öğle yemeği saatinden hemen sonra Genel Müdür Mehmet Bey, Profesör Demir’le beraber İnsan Kaynakları Bölümü’ne uğradı. Bölüm çalışanlarının birçoğu daha öğle tatilinden dönmemişlerdi. Nermin Hanım kolu sarılı ortalarda görünmemek için odasına bir şeyler getirtmiş yiyordu. Ezgi de yemekten erken gelmiş internette performans yönetimi üzerine yazılmış yazıları okuyordu. Birden, “Kolay gelsin” diyen Mehmet Bey’in sesini duyunca heyecanla yerinden kalktı. Müdürünü ve hocasını selamladıktan sonra onlara Nermin Hanım’ın odasına kadar eşlik etti. Nermin Hanım, Genel Müdür’ü ilk kez bölümde görüyordu. Hem çok şaşırdı hem de “Geçmiş olsun” demek için geldiğini öğrenince çok memnun oldu. Mehmet Bey gülerek “Birkaç farklı versiyonunu duydum, ama şu geçirdiğiniz kazanın hikâyesini bir de sizden duymak isterim” dedi Nermin Hanım’a. O da başına gelenleri olduğu gibi anlattı. Mehmet Bey’le Özkan Hoca kahkahalarla güldüler. Mehmet Bey “Gördün mü Özkan, yönetici olmak ne kadar riskli bir iş” diyordu. “Bu neşeliyken olmuş, sen bir de astlarını kızdırdığını düşün, kim bilir neler yapabilirler?”</p>

    <p class="normal">Arkasından çarşamba ve cuma günleri verilecek olan eğitimlerle ilgili hazırlıkları konuştular. Mehmet Bey hiçbir problem yaşanmaması için çok titiz olmalarını istiyordu. Profesör Demir “Merak etmeyin her şey kontrol altında” diyerek onu rahatlattı. Onun bu özgüveninden etkilenen Nermin Hanım “İyi ki Özkan Hoca’yla çalışıyoruz” diye düşündü. “O olmasaydı bu sarılı kolumla şu kritik iki günde hiçbir şey yapamazdım”.</p>

    <p class="normal">Mehmet Bey tam bölümden ayrılıyordu ki kapıda Ahmet Bey’le karşılaştılar. Genel Müdür’ü bölümde gören Ahmet Bey “Eyvah başım dertte” diye düşündü ve selam bile vermeden “İnanın bir kaza oldu efendim. Sadece dansa kaldırmak istedim. Kolunun liseden beri sakat olduğunu nereden bileyim” deyiverdi. Onun bu mahkemeye çıkmış sanık hâli Mehmet Bey’i çok güldürdü. “Rahat olun Ahmet Bey olur böyle kazalar” dedi. Sonra sesini alçaltarak kimseye duyurmak istemiyormuş gibi sordu “Kolu eskiden beri sakat mıymış?” Ahmet Bey, Genel Müdür’ün kendisine kızgın olmadığını ve onunla şakalaştığını anlayınca rahatlamıştı. “Aman efendim inanın iki gecedir uyumuyorum. Ben ne dediğimin farkında mıyım?” diyerek esprili bir yanıt verdi.</p>

    <p class="normal">Çarşamba günü birinci grup yönetici eğitimi için yedinci kattaki toplantı odasında toplandıklarında artık Nermin Hanım’ın koluyla ilgili şakalar sona ermişti. O da kol askısını çıkarmış, normal hareket eder hâle gelmişti.</p>

    <p class="normal">Eğitim planlandığı gibi sabah saat 09.00’da başladı. Mehmet Bey de bu ilk grupla beraber eğitime katıldı. Profesör Özkan Demir’i diğer yöneticilere kendisi tanıttı. Nermin Hanım, Hasan Bey ve Ezgi bu ilk eğitime katılmışlardı. Ertesi gün yapılacak olan ikinci grup eğitime de Çiğdem Hanım’la Burak katılacaklardı. Hasan Bey her iki grupla da eğitime katılarak her şeyin yolunda gittiğinden bizzat emin olmak istiyordu.</p>

    <p class="normal">Profesör Özkan Demir tam bir gün sürecek olan eğitim programına performans yönetiminin tanımı ve amaçlarını anlatarak başladı. “Temel amacımız kimseyi cezalandırmak değildir, çalışanların gelişmelerine yardımcı olmaktır” diye vurguladı. Daha sonra sürecin aşamalarını, her aşamada dikkat edilmesi gereken noktaları anlattı. Nermin Hanım yöneticilere yaptığı kısa tanıtım sunumunda sözünü ettiği birçok şeyin Profesör tarafından tekrar anlatılmasından memnundu. İçinden “Biz de bunları söyledik. İşte üniversiteden gelen yılların deneyimli öğretim üyesi de aynı şeyleri söylüyor” diyordu.</p>

    <p class="normal">Özkan Hoca çalışanlarla beraber belirlenecek olan “kişisel hedefler” konusuna çok önem veriyordu. Hedefler nasıl olmalı, nasıl belirlenmeli uzun uzun anlattı. Doğru ve yanlış / eksik hedef belirleme örnekleri verdi. Daha sonra şirkette kullanmak üzere hazırladıkları formların üzerinden geçtiler. Her satırını açıkladı, anlaşılmayan yerleri tartışarak netleştirdiler. Yöneticiler uygulamada yanlış yapmamak için titizlikle soruyor, bazen aynı şeyi tekrar anlattırıyorlardı.</p>

    <p class="normal">Öğleden sonraki seansta ise Profesör Demir yöneticilere performans görüşmesinde nasıl davranmaları gerektiğini örnek olaylarla anlattı. Nerede oturmaları gerekiyor, hangi soruları sormaları uygun olur, nasıl not alacaklar, zor kişilerle görüşme sırasında nelere dikkat etmeleri gerekiyor, çıkabilecek bir sürtüşme ile nasıl baş edecekler gibi pek çok ayrıntıya değindi. Daha önce kararlaştırdıkları gibi örnek verirken Ezgi’yi yanına çağırmış ve kendisi yönetici, Ezgi de astı rolünü üstlenerek anlattıklarıyla ilgili birer olay canlandırmışlardı. Uygulamayı örnek olarak karşılarında gören yöneticiler “Görüştüğümüz kişi öyle demez de itiraz ederse ne yapalım? Doğruyu söylemediğini anlarsak ne yapmamızı önerirsiniz?” gibi sorular soruyorlardı. Her sorudan sonra Özkan Hoca hızlıca aklından yeni bir senaryo hazırlıyor ve Ezgi’ye ne yapacağını söylüyordu. O da bu yeni rolü canlandırıyordu. Yöneticiler bazen olayı o kadar abartıyorlardı ki canlandırıldığında “Bu kadar da olmaz” diyerek kendileri de sorduklarına gülüyorlardı.</p>

    <p class="normal">Daha sonra genel olarak yöneticilerin düştüğü hatalardan söz ettiler. “Herkese benzer puan vermek çok görünen bir hatadır” diye anlatıyordu Özkan Hoca. “Yöneticiler çalışanlarına ya hep ortalama puanlar ya da yüksek puanlar verirler. Ama bunun gerçekçi olması çok olası değildir. İyilerle iyi olmayanları ayırmak gerekiyor” diyordu. Önemle vurguladığı bir mesaj da iyi performansın ödüllendirilmediği veya kötü performansın hoş görüldüğü, kabul edildiği ortamlarda çalışanların motivasyonunun tamamen düşeceği ve iyilerin şirket dışına kaçacağıydı. “İşte o zaman zayıflarla kalırız” diyordu.</p>

    <p class="normal">En son pilot uygulamanın yapılacağı bölüm yöneticilerine tavsiyelerde bulundu Profesör Demir. Onlara, çalışanlarına şanslı olduklarını anlatmalarını söyledi. Kişilerin adil bir şekilde değerlendirilmeleri için bu sistem idealdi ve onlar şirketin diğer bölümlerinden altı ay önce bu sistemle tanışmış olacaklardı. Böylece çalışan ve yüksek performans gösterenler hak ettikleri şekilde ödüllendirileceklerdi. Yeterince çalışmayanlar ya da performansı düşük olanlar için de başarısızlıklarının nedenleri araştırılacak ve kendilerini geliştirebilecekleri ortamlar hazırlanacaktı. Hepsinin gelişimini tetikleyecek, onlara yol gösterecek hedefleri olacaktı. Bu hedeflere ulaşmaları için yöneticileri onlara destek olacaktı. Profesör Demir “Bir iş ortamında bundan daha iyi ne olabilir?” diye sorunca Nermin Hanım kendi bölümünü düşündü. “Acaba performans görüşmeleri nasıl gidecekti? Gençlerle bir sorun yaşamazdı da Çiğdem Hanım, Ahmet Bey ve Hasan Bey’le görüşürken zorlanabilirdi. Bu işi en iyi benim yapmam gerekiyor. Herkesin gözü üzerimde olacak” diye geçirdi aklından.</p>

    <p class="normal">İlk günkü eğitim akşam saat 18.30’da bitti. Yöneticiler aldıkları eğitimden memnundular. Akıllarına takılan sorulara yanıt bulmuşlar ve bu sistemin çalışanlara, yöneticilere ve elbette şirketlerine çok olumlu katkılar sağlayacağına inanmışlardı. Pilot bölümlerin yöneticilerine “Haydi görelim sizi” diyerek takılıyorlardı.</p>

    <p class="normal">Ertesi gün Profesör Demir bölüme bir-iki saat için uğradı. Nermin Hanım’ın odasında toplandılar. Hasan Bey, Çiğdem Hanım, Burak ve Ezgi de oradaydı. İkinci grup eğitimin de ilki gibi sorunsuz geçmesi için yaşanan deneyimleri Çiğdem ve Burak’la paylaştılar. Bu kez Burak örnek olay canlandırmalarda rol alacaktı. Bunun için evde rolüne çalışmış olduğu belliydi. Özkan Hoca’ya olaylar daha gerçekçi olsun diye farklı çalışanları canlandırırken değişik aksanlarla konuşabileceğini ve gözlük, kravat gibi aksesuarlar kullanabileceğini söyledi. Profesör Demir onun bu coşkusundan memnun “Göster kendini Burak” dedi ve devam etti “Belki de gelecekte şirkette bir tiyatro kulübü kurarsınız, sen de başrolü kaparsın”. Bu güzel sözler Burak’ın hoşuna gittiği kadar Çiğdem’in de ilgisini çekmişti. “Aynı kişi birkaç farklı karakteri canlandıracağına iki farklı kişi rol alsın” diye atıldı. Sonra da kendisinin okul yıllarında birçok gösteride rol aldığını ve başarılı olduğunu anlattı. Hatta konservatuarın tiyatro bölümüne gidecekti de ailesi izin vermemişti. “Ben kadın çalışanları canlandırırım, Burak da erkekleri canlandırsın” diye ortaya bir fikir attı.</p>

    <p class="normal">Duyduklarına şaşıran Profesör Demir ne diyeceğini merak edercesine Nermin Hanım’a baktı. Nermin Hanım kararsız kalmıştı. Burak’ın üzüleceğini tahmin ediyor, ama bu kadar basit bir görev için Çiğdem’i karşısına almak istemiyordu. “Özkan Hocam görüyorsunuz arkadaşlarım iş paylaşmak için âdeta birbirleriyle yarışıyorlar” dedi. Profesörün hâlâ kendisine soru soran bakışlarla baktığını görünce bir karar vermek zorunda olduğunu hissetti. “Elbette Çiğdem, iyi olur. Hem Burak da yorulmaz. Rolleri aranızda paylaşın. Göreyim sizi, yöneticilere bir tiyatro şöleni yaşatın” dedi.</p>

    <p class="normal">Burak bu hiç beklemediği çıkış karşısında düş kırıklığına uğramıştı. Hiç sesini çıkarmadı. Daha sonra Özkan Hoca, Çiğdem ve Burak beraberce hangi olayı kimin canlandıracağını kararlaştırdılar. Ezgi masasından onların konuşmalarını duyuyor ve “İyi ki ben çarşamba günü görev almışım” diye seviniyordu. Burak’ın yerinde olmak istemezdi doğrusu. Birkaç cümlelik basit bir canlandırma olayı büyümüş âdeta rol kapma savaşına dönmüştü.</p>

    <p class="normal">Cuma günü planlanan eğitim, birincisi gibi başarıyla geçti. Özellikle öğleden sonraki örnek olayları canlandırma kısmı birinci eğitimden çok daha eğlenceli geçti. Hatta zaman zaman Çiğdem ve Burak’ın canlandırdığı roller üzerindeki tartışma Özkan Hoca’nın verdiği mesajların önüne geçiyordu. Yöneticiler “Hocam, evet dedi, ama o sırada sesi hiç de evet gibi çıkmadı” şeklinde itirazlarda bulunarak canlandıran sanatçının etkisinde kalıyor ve farklı yorumlara gidiyorlardı. Tartışmaların uzayıp gittiğini ve zaman kaybettiklerini gören Profesör Demir eğitimi planladığı şekilde tamamlayabilmek için son iki örnek olayı atladı ve diğer konularla devam etti. Bu karar Çiğdem’le Burak’ı biraz düş kırıklığına uğrattıysa da gördükleri ilgiden çok memnun oldukları için yerlerine oturup dinlemeye devam ettiler. Özkan Hoca’yı dinlerken Çiğdem bir yandan da “İyi ki bu rol oynama işine talip oldum” diye düşünüyordu. “Şirketteki yöneticilerin yarısı benim ne kadar yetenekli ve bu konularda bilgili olduğumu gördüler. Eminim bunlar diğerlerine de anlatırlar”. Üstelik meydanı Burak’a bırakmaması da iyi olmuştu. Böylece ona günün kahramanı olma şansını tanımamıştı.</p>

    <p class="normal">Özkan Hoca’yı dinlerlerken Burak da kendi kendine soruyordu. “Şu Çiğdem Hanım her attığım adımda bana rakip mi olacak?” İleride Ezgi’nin kendisine rakip olabileceğini hissedip ona karşı önlemler almaya çalışırken bir de Çiğdem Hanım çıkmıştı. “Ben şirkete gelmeden önce ‘Müdür olamadım’ diye küsmüş oturmuş, şimdi bizim çalıştığımızı görünce coştu, her işe atılıyor” dedi içinden. Bu duruma bir çare düşünmesi gerekecekti.</p>

    <p class="normal">İkinci grup eğitim de başarıyla sona erdi. Kapanışa yakın Mehmet Bey toplantı salonuna gelerek bu gruptaki arkadaşlarına katılmıştı. Onların eğitimle ve sistemle ilgili görüşlerini sorarak izlenimlerini almıştı. Genel Müdür’ü görmekten çok memnun olan Çiğdem Hanım “Efendim, geç kaldınız. Canlandırmalar yaptığımız sırada burada olsaydınız eminim çok eğlenirdiniz” dedi. Mehmet Bey, ikinci günde daha farklı bir rol paylaşımı olduğundan habersiz “Evet biliyorum Çiğdem Hanım, çarşamba günü Ezgi’yle Özkan Hoca yaşanabilecek olayları çok profesyonelce gösterdiler bize” diye yanıt verdi. Çiğdem’in beklediği yanıt bu değildi, ama şansını fazla zorlamamak için sustu.</p>

    <p class="normal">Böylece yeni performans yönetimi sistemi şirket yönetiminin onayından geçmiş, sıra çalışanlara yapılacak olan bilgilendirme toplantılarına gelmişti. Bu toplantılarda bilgilendirme İnsan Kaynakları Bölümü çalışanları tarafından yapılacağı için Profesör Özkan Demir’le yaptıkları çalışma da sona ermişti.</p>

    <p class="normal">Grup dağılırken Mehmet Bey “Özkan gel de sana bir kahve ikram edeyim” dedi. Genel Müdür’ün odasına gittiklerinde önce havadan sudan konuştular. Sonra söz şirkete, yöneticilere ve İnsan Kaynakları Bölümü’ne geldi. Mehmet Bey görüşlerine çok değer verdiği bu deneyimli akademisyenin ne düşündüğünü bilmek istiyordu. Bunun farkında olan Profesör de dikkatli konuşmak gereğini hissetti. Hiç kimsenin şirketteki kariyerine zarar vermek istemezdi. Nihayetinde buradaki görevi onlara bu yeni sistemin uygulanmaya konmasında ilk ivmeyi kazandırmaktı. Ama karşısındaki kişinin hem deneyimli bir yönetici hem de kendisine saygı duyan, güvenen bir arkadaşı olduğunu da biliyordu. Ondan düşündüklerini gizlemesi ya da kaçamak yanıtlar vermesi çok zordu. Bu yüzden Mehmet Bey sordukça dikkatli yanıtlar vermeye çalıştı. Öncelikle her iki eğitim grubundaki yöneticiler de konuyla çok yakından ilgileniyorlardı. Öğrenmeye açık ve istekliydiler. Yeni sistem hakkında önceden düşündükleri sordukları sorulardan belliydi. İçlerinde “bu iş burada yürümez” tavrını taşıyan kimse yoktu. Bu olumlu tutum onların yeniliğe, değişime hazır olduklarını gösterdiği gibi şirketin daha iyiye gitmesi için zor da olsa yeni sistemler denemekten, uygulamaktan kaçınmadıklarını da gösteriyordu.</p>

    <p class="normal">Duyduklarından memnun olan Mehmet Bey “Peki, İnsan Kaynakları Bölümü’ndeki arkadaşlarım hakkında ne düşünüyorsun?” diye sordu. “Biliyorsun bu sistemin başarısında onlara büyük görev düşecek. Sence altından kalkabilirler mi?” Özkan Demir için işte bu zor bir soruydu. Çünkü İnsan Kaynakları Bölümü ile çalışırken bazı zafiyetler olduğunu görmüştü ve bunları nazik bir dille aktarmak istiyordu. Sonuçta kişilerle ilgili kararı Genel Müdür kendisi vermeliydi. “Genel bir değerlendirme yaparsam; işin önemini kavramışlar ve canla başla çalışıyorlar” diyerek söze başladı. Sonra tek tek kişiler hakkında görüşlerini belirtti. İnsan Kaynakları Müdürü Nermin Hanım işine bağlı ve çalışkan bir insandı. Eğer bir yönetim becerileri eğitimine katılsa daha başarılı bir yönetici olabilirdi. Onda bölümdeki gençleri yönlendirecek, yol gösterecek ışığı görememişti. Karar verme sürecinde sıkıntı çekiyor gibi gelmişti Özkan Hoca’ya. “Ama diğerleri kendisini sayıyorlar ve seviyorlar. Bu da çok iyi bir durum” diyerek Nermin Hanım’la ilgili yorumlarına son verdi.</p>

    <p class="normal">Hasan Bey konusuna son derece hâkimdi. Titiz, çalışkan ve güvenilir bir kişiydi. Bölümde hatta şirkette sayılıyor ve seviliyordu. “Ancak daha üst kadrolara aday olabilecek kapasitesi olup olmadığı konusunda bir fikrim yok” dedi Özkan Hoca. Çiğdem Hanım ise kendine özgü, çok değişik, çok özel bir kişiydi. Ne zaman iyi niyetli, ne zaman art niyetli olduğunu anlamak zordu. Bölümde bulunduğu pozisyondan memnun olmadığı belliydi. Nermin Hanım’ı sürekli iğneleyen, zor durumda bırakan davranışları Özkan Hoca’nın gözünden kaçmamıştı.</p>

    <p class="normal">“Burak da ilginç bir genç” dedi Profesör Özkan. “Çalışkan ve hırslı olduğu belli. Bu da iyi bir şey. Ancak bazen gözlerinde öyle bir parıltı var ki insan ürküyor. Umarım hırsı kendine zarar verecek kadar çok değildir”.</p>

    <p class="normal">“Bir de Ezgi var” diye ekledi gülümseyerek. “Öğrenciyken de çok akıllı ve çalışkandı. Şimdi de öyle. Ona yol gösterecek bir ‘koçu’ olsa kısa zamanda harika bir insan kaynakları yöneticisi olur. Ama gördüğüm kadarıyla bölümde yalnız kalıyor ve ne yapacağını bilemiyor. Böyle yetenekli bir gence yazık oluyor desem kızar mısın?” Mehmet Bey bu soruya yanıt vermedi.</p>

    <p class="normal">Haziran ayı içinde sekiz adet bilgilendirme toplantısı düzenlediler. Personel sayıları az olan Muhasebe ile Sözleşme Yönetimi Bölümlerini beraber toplantıya çağırmışlar, buna karşılık bir hayli kalabalık olan Üretim ile Satış ve Pazarlama Bölümlerini de ikişer grup hâlinde toplayabilmişlerdi. Böylece sekiz toplantı başarıyla gerçekleştirildi.</p>

    <p class="normal">İlk iki bilgilendirme toplantısında Nermin Hanım bizzat kendisi sunum yaptı. Bu iki toplantıyı Satış ve Pazarlama Bölümü’nün çalışanlarıyla yaptılar. Bu bölüm pilot uygulama yapılacak bölümlerden biri olduğu için çalışanlar konuyu can kulağıyla dinlediler. Sorular sordular. Nermin Hanım’ın başarılı sunumu ve verdiği ikna edici yanıtlarla toplantılar bir sorun yaşanmadan sona erdi. Toplantılara Çiğdem, Burak ve Ezgi de katılmışlardı. Nermin Hanım onların da en azından birer sunum yapmasını istiyordu.</p>

    <p class="normal">Üçüncü toplantıyı Çiğdem Hanım sundu. Bu toplantı da pilot bölümlerden biri olan Ürün Geliştirme Bölümü çalışanları ile düzenlenmişti. Çiğdem sunumunda “Yöneticilerinize uzun eğitimler verildi, davranışlarınızdan ne düşündüğünüzü anlayacaklar” gibi imalı sözler söyleyince birden ortalık karıştı. Ürün Geliştirme Bölümü çalışanları “Bize neden böyle değer verilmiyor, biz de onların düşündüklerini anlayacak şekilde eğitilmek isteriz” diye tepki verince ortalığı sakinleştirmekte yetersiz kaldı. Bölüm müdürü Serpil Hanım olaya müdahale ederek “Çiğdem Hanım’ın demek istediği; yöneticilere performans görüşmelerini yönetme yetkinliği kazandıracak bir eğitim verdiler. Sizlerin bu görüşmeleri yönetmeniz beklenmiyor, rahat olun” dediyse de çalışanların keyfi kaçmıştı. Performans değerlendirme konusu çok hassas bir konuydu. Çiğdem’in bu gereksiz açıklaması da kendilerine tuzak kurulduğu izlenimini vermiş ve tepkiyle karşılanmıştı.</p>

    <p class="normal">Nermin Hanım o sırada toplantı salonunda yoktu. Serpil Hanım, Ezgi’ye hemen müdürünü çağırmasını söyledi. Ezgi hızla salondan çıkıp yakındaki bir telefonla Nermin Hanım’a ulaştı ve toplantı salonuna çağırdı. Tartışmalar devam ederken gelen Nermin Hanım hemen sözü alarak süreci baştan sona adım adım anlattı. “Gizli hiçbir şey yok. Her şey şeffaf. Bu, iki yönlü etkileşim sağlayan bir sistem. Hem kendi değerlendirmenizde söz hakkına sahipsiniz hem de yöneticilerinizi değerlendirerek sisteme katılıyorsunuz” dedi.</p>

    <p class="normal">Toplantı biraz gecikmeyle bittiğinde Serpil Hanım oldukça sinirliydi. Nermin Hanım’a dönerek “Ben Genel Müdür’e çıkıyorum. Olayı aktaracağım. İsterseniz siz de buyurun” dedi. Nermin Hanım istemeyerek de olsa meslektaşına katıldı ve yedinci kata çıktılar. Olayı dinleyen Mehmet Bey “Bu Çiğdem’in yarattığı ilk olay değil” dedi ve “Bence gençlere sorumluluk vermenin zamanı geldi Nermin Hanım” diye ekledi.</p>

    <p class="normal">Böylece dördüncü toplantıda sunumu Burak, beşincide de Ezgi yaptı. Her ikisi de bu işi başarıyla gerçekleştirmişlerdi. Çiğdem “Siz bana en problemli bölümü verdiniz. Ürün Geliştirme Bölümü’nün ne kadar zor bir bölüm olduğunu bütün şirket biliyor” dese de kendisine bir şans daha verilmedi. Ezgi’yle Burak birer sunum daha yaptılar. Sonuncuyu da Nermin Hanım yapınca süreç başka tatsızlık yaşanmadan tamamlandı.</p>

    <p class="normal">Temmuz ayının üçüncü haftasında bölümde herkes yaz havasına girmiş tatil planları yapıyordu. İşe başlayalı henüz altı ay olduğundan Ezgi bu yaz tatil yapamayacaktı. “Hiç önemli değil” diyordu kendi kendine. Hâlâ iş aramakta olan arkadaşları evde oturup “sürekli tatil yapmaktan” çok mutsuzdular. Bu geçen altı ay içinde bir sürü sıkıntı çekmiş olmasına rağmen bir işi olduğu için çok memnundu. Üstelik iyi bir işi vardı. Eski mezunlardan ve aile büyüklerinden duyduklarına göre onun burada yaşadığı sıkıntılar hemen her iş yerinde yaşanıyordu.</p>

    <p class="normal">Ezgi yaşadıklarını düşününce bir karar verdi. Yaşanan zorluklar kişiyi bundan sonraki yaşamı için daha deneyimli ve güçlü kılıyordu. Olgunlaşmak dedikleri bu olmalıydı.</p>
  </div>

  <div class="calibre2" id="calibre_pb_20"></div>
</body>
</html>
