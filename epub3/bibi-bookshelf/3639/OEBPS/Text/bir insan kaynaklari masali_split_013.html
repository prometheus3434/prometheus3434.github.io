<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>bir insan kaynakları masalı</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <h1 class="baslik1" id="calibre_toc_11">KOÇLUK SİSTEMİ</h1>

    <p class="normal">İnsan Kaynakları Bölümü ile Bilgi İşlem Bölümü’nün beraber çalışarak şirket sunucusu üzerinde kurdukları yönetici değerlendirme sistemi kullanıma açıldı. Profesör Özkan Demir’le birlikte hazırlanmış olan değerlendirme formu yukarıdan aşağı değerlendirmelerde uygulanan formdan biraz daha değişikti. Astlar yöneticilerine performans hedefi belirlemiyorlar, ancak onların yöneticilikle ilgili yetkinliklerini bir ölçek üzerinde değerlendiriyorlardı. Ayrıca yorumlarını yazabilecekleri bir bölüm de vardı. İsteyen çalışanlar bu bölüme görüş ve önerilerini, varsa şikâyetlerini yazabileceklerdi. Profesör Demir şirkette ilk kez uygulanacak bu sistemin ilk aşaması olan pilot uygulamada o bölüme kimsenin bir şey yazacağını tahmin etmiyordu. “Genellikle çalışanlar kim olduklarının belirleneceğini ve eleştiri yaparlarsa cezalandırılacaklarını düşünürler” demişti. “Ancak gelecek yıllarda sisteme ve yönetime güvendikçe daha açık olacaklar ve görüş bildireceklerdir”. Gerçekten Özkan Hoca’nın dediği gibi oldu ve bu ilk uygulamada üç pilot bölümden kimse form üzerinde bir yorumda bulunmadı.</p>

    <p class="normal">Çalışanlar formlar üzerindeki yetkinlikleri, verilen ölçek üzerinde uygun buldukları şekilde işaretleyeceklerdi. Bu ölçek üzerindeki her seçeneğin ve ayrıca her yetkinliğin belli bir puan ağırlığı vardı. Bilgi İşlem Bölümü’nde hazırlanan bir yazılımla her seçenek daha sonra bir puana dönüşüyor ve böylece “genel değerlendirme puanı” dedikleri bir puan ortaya çıkıyordu. 100 üzerinden verilen bu puanlardan yararlanılarak her bir bölüm yöneticisi için bir ortalama değer bulunacaktı. Çalışanlar formu doldururken hiç puan vermeyecekler, her bir yetkinlik için görüşlerini “çok iyi, iyi, yeterli, yetersiz” şeklinde sıralanan seçeneklerden birini işaretleyerek belirteceklerdi. Yapılan bu işaretlendirme daha sonra sayısal bir değere dönüşecekti. Hesaplama da İnsan Kaynakları Bölümü’ndeki uzmanlar tarafından yapılarak Genel Müdür’e sunulacaktı.</p>

    <p class="normal">Ağustos ayının ikinci haftasında her üç bölümün çalışanları elektronik ortamda değerlendirmelerini tamamlamışlardı. Sonuçları en çok merak eden Nermin Hanım olmalıydı. Kısa sayılacak bir zaman diliminde yürürlüğe koydukları bu büyük projenin son aşamasında bir sorun olup olmayacağını, kendisi için nasıl bir görüş çıkacağını, ayrıca üç pilot bölümün müdürleri içindeki yerini merak ediyordu. Sonuçları önce Genel Müdür, sonra diğer yöneticiler derken tüm şirket duyacaktı. Bu durumda diğer arkadaşlarından kötü bir değerlendirme almış olmak onu çok üzecekti.</p>

    <p class="normal">Bilgi İşlem Bölümü’nün Müdürü Serdar Bey ve Yazılım Geliştirme Uzmanı Emre Bey, İnsan Kaynakları Bölümü’ne gelerek toplantı odasında kısa bir sunum yaptılar. Onlara sonuçlara nasıl ulaşabileceklerini, farklı istatistiki çalışmalar için farklı verileri nasıl kullanabileceklerini çok basit bir dille anlattılar. Onların sunumunu Nermin Hanım’ın yanında Çiğdem, Burak ve Ezgi de dinledi. Akıllarına takılan soruları sordular ve tatmin edecek yanıtlar aldılar.</p>

    <p class="normal">Yöneticilerin değerlendirilmesiyle ilgili sonuçları Nermin Hanım’dan sonra en çok merak eden Çiğdem Hanım olmalıydı. Serdar Bey’e “Bize üç müdürün sıralamasını şimdi söyleyebilir misiniz?” diye soruverdi. Serdar Bey gülerek “Biz bu verileri hiç incelemedik. O sizin bölümün işi” diye yanıt verdikten sonra “Bildiğim kadarıyla sıralama o kadar önemli değil. Her bölümün iş gücü yapısı farklı, çalışan sayısı farklı, sonuçların da farklı olması çok doğaldır” diye sözlerini tamamladı. Nermin Hanım, Serdar ve Emre Beylere teşekkür etti. Onlar da “Kolay gelsin” diyerek bölümden ayrıldılar.</p>

    <p class="normal">Çiğdem Hanım az önce aldığı yanıtı hiç duymamış gibi “Haydi arkadaşlar ne yapacaksak yapalım da sonuçları çıkaralım, biliyorsunuz Genel Müdürümüz bu sonuçları bekliyor” dedi. Nermin Hanım “Çiğdem, Serdar Bey’in anlattıklarını duydun, ne yapılacağı belli” diyerek Ezgi ve Burak’a döndü. “Bu konunun ne kadar gizli olduğunu söylememe gerek yok değil mi arkadaşlar?” diye sordu. Her ikisi de “Elbette Nermin Hanım, siz hiç merak etmeyin” dediler. Bölümdeki oturma düzeni açık ofis şeklinde olduğundan bilgiye erişim için toplantı odasındaki bilgisayarda çalışmaya karar verdiler. Odadan çıktıkları zaman da kapıyı kilitleyerek anahtarını Nermin Hanım’a vereceklerdi.</p>

    <p class="normal">Ezgi, müdürünün de Çiğdem Hanım kadar merak içinde olduğunu anlamıştı. Ondan bir istek gelmeden “İsterseniz hemen çalışmaya başlayalım. Sistemi yeni tanıyoruz, istediğimiz tabloları oluşturmak zaman alabilir” dedi. Bu teklifi memnuniyetle karşılayan Nermin Hanım odadan çıkmadı ve onlarla birlikte bilgisayarın başında oturdu. Önce Serdar Bey’le Emre Bey’in anlattıkları notların üzerinden giderek neler yapmaları gerektiğini konuştular. Sonra da sisteme girdiler. Burak bilgisayarın başında oturuyor, Ezgi de onu “Şu menüye gir, şimdi bu sayfayı aç, ikinci seçeneği işaretle” gibi komutlarla yönlendiriyordu. Nermin ve Çiğdem Hanımlar da onları izliyorlardı. İki genç elemanının çalışmasını izlerken Nermin Hanım ilk kez Ezgi’nin ne kadar zeki olduğunu fark ediyordu. Buna çok hayret etti. Ezgi yarım saat önce anlatılanları gayet iyi kavramış, hiç yanlış yapmadan Burak’a anlatıyordu. Onun yönlendirmesine rağmen Burak yanlış tuşa basarsa niye yanlış olduğunu açıklıyor ve doğrusunu gösteriyordu. O güne kadar Burak’ın hep daha zeki ve yetenekli olduğunu düşünmüştü Nermin Hanım. Hayreti ondandı.</p>

    <p class="normal">Nihayet her üç bölümün de verilerini birer yeni dosyada topladılar. Genel değerlendirme puanı ortalamalarını hesapladılar. Üç pilot bölüm içinde Satış ve Pazarlama Bölümü en kalabalık olanıydı. Onlar konuya yabancı değildiler. Son iki yıldır uygulanmakta olan satışa bağlı bir prim sistemiyle zaten performansları değerlendirilmekteydi. Yeni olan onların yöneticilerini değerlendirmeleriydi. Bölüm müdürü Pınar Hanım’ın genel değerlendirme puanı ortalaması 100 üzerinden 81 çıktı. “Bu çok iyi bir sonuç” dedi Nermin Hanım. Diğerleri dönüp ona bir açıklama yapmasını bekler gibi baktılar. O da “Şirketin satış hedefleri oldukça zorlayıcıdır. Pınar Hanım da bu nedenle çalışma arkadaşları üzerinde ciddi bir baskı kurmuştur” dedi. Sonra da “Demek ki baskıyı olumlu bir şekilde kurmuş ki bu sonucu elde etti” diye devam etti. Pınar Hanım’ın en güçlü yanı “çalışanlarını yönlendirmesi” olarak belirtilmiş ve “risk alma” da en zayıf yanı olarak gösterilmişti.</p>

    <p class="normal">Ezgi, Nermin Hanım’ın bu sonuca üzüldüğünü hissetti. Sonra da yanıldığını düşündü. “Bir şirkette İnsan Kaynakları Bölümü yöneticisinin diğer yöneticilerin başarısına sevinmesi gerekir, çünkü başarısız bir yönetici önce başında olduğu bölüme ve dolayısıyla da tüm şirkete zarar verir” diye geçirdi aklından.</p>

    <p class="normal">Arkasından diğer pilot bölüm olan Ürün Geliştirme Bölümü’nün değerlendirmelerini incelediler. Bu bölümde çalışanların hemen hepsi akademik kariyer yapmıştı. Bölümün en gençleri bile doktora öğrencisiydi. Hepsi bilimsel çalışmaya yatkın, araştırmacı ve işleri gereği kuşkucuydular. Kolay kolay hiçbir şeye “çok iyi, çok güzel” demezlerdi. Bölüm müdürü Serpil Hanım da şirkete, üniversitede doktorasını tamamladıktan sonra gelmişti. Astlarının ona verdikleri genel değerlendirme puanlarının ortalaması 100 üzerinden 77’ydi. “Bravo! Bu da çok iyi bir sonuç” dedi Nermin Hanım ve hemen açıkladı: “Bu bölümde çalışanlardan çok daha düşük puan vermeleri beklenmekteydi. O nedenle Genel Müdürümüz yeni sistemin test edilmesinde özellikle Ürün Geliştirme Bölümü’nü pilot bölüm olarak seçti”. Ürün Geliştirme Bölümü çalışanları Serpil Hanım’ı “mali duyarlılık” alanında çok başarılı bulmuşlar, buna karşılık “iletişim kurma” becerisini geliştirmesi gerektiğini belirtmişlerdi.</p>

    <p class="normal">Sıra kendi bölümlerine gelmişti. Bu kez hepsi heyecanlıydılar. Ezgi “Keşke puanları gördüğünde biz Nermin Hanım’ın yanında olmasaydık” diye düşündü. Eğer diğer müdürlerden düşük bir değer çıkarsa üzülecekti. Üstelik yanında astları olduğu için bir de utanacaktı.</p>

    <p class="normal">Burak önce yöneticilerin en güçlü ve en zayıf oldukları alanları gösterdikleri tabloyu hazırladı. Nermin Hanım’ın güçlü olduğu alan “motive etmek” olarak görülüyordu. Ezgi’yle Burak sevinerek “Evet, çok doğru” dediler. En zayıf olduğu yetkinliği ise “karar verme” olarak çıkmıştı. Bir an sessizlik oldu. Çiğdem Hanım söz alarak “Mutlaka bir yetkinlik alanı en düşük olacak, bu ‘karar verme’ olmuş veya diğer bir şey olmuş o kadar önemli değil” dedi. Ezgi’yle Burak hemen atıldılar “Çok doğru söylediniz Çiğdem Hanım”. Üçünün birden o üzülmesin diye çabaladığını gören Nermin Hanım güldü. “Arkadaşlar bunları duyacağız ki kendimizi geliştirebilelim” dedi. Arkasından da “Ben de bundan sonra bazı ciddi kararları hiç sizlere sormadan alıveririm, nasıl karar verdiğimi görür herkes” dedi.</p>

    <p class="normal">Bu sert yorum üzerine Burak içinden “Bizim müdürün düşüncelerini ifade etme yeteneği de çok zayıf” diye geçirdi. Ezgi de benzer şekilde “Nermin Hanım yine sonradan üzüleceği şeyler söylüyor” diye düşünüyordu. Onlar akıllarından geçirirken Çiğdem Hanım düşüncelerini açıkça söylemeyi seçti ve Nermin Hanım’a “Bakın şimdi bu hiç olmadı” dedi. “Önce kendinizi bizim notlarımıza göre geliştireceğinizi söylediniz sonra da tehdit eder gibi ciddi kararları kendim alırım görürsünüz dediniz”. Nermin Hanım, Ezgi’nin düşündüğü gibi kendini tutamayıp öyle konuştuğuna çoktan pişman olmuştu. Bir de Çiğdem’in gençlerin yanında yaptığı yanlışı dile getirmesine iyice canı sıkıldı. “Haydi, Burak genel değerlendirme puanlarının ortalamasını da hesapla da görelim şu İnsan Kaynakları Müdürü’nün ne kadar yetersiz olduğunu” dedi. Gençler hemen atıldılar “Estağfurullah, hiç öyle şey olur mu Nermin Hanım?”</p>

    <p class="normal">Burak ortalamayı hesapladı. Sonra bir kez daha hesapladı. Arkasındaki Ezgi’ye dönüp “Gözlerim yoruldu galiba bir şeyleri yanlış yapıyorum. İçinden çıkamadım. Bir de sen baksana” diyerek kalktı ve yerini Ezgi’ye verdi. Bu beklemediği teklifle kendini bilgisayarın başında bulan Ezgi hemen daha önceki iki bölümde uyguladıkları formülü uyguladı ve bir dakikada ortalamayı buldu. Sonra da dönüp Nermin Hanım’a “İnsan Kaynakları Bölümü’nde genel değerlendirme puanları ortalaması 70 efendim” diye bildirdi. Bu söz üzerine Nermin Hanım’ın yüzündeki ifadeyi görünce yine bir tuzağa düştüğünü fark etti. Artık çok geçti. Burak elbette ortalamayı hesaplamıştı. Ama müdürüne bu haberi verecek cesareti yoktu. Kötü işleri yapacak biri vardı ya nasıl olsa. İşte Ezgi saf saf açıklayıvermişti ortalama değeri. Üstelik müdürünün diğer iki müdürden daha düşük puan alırsa çok üzüleceğini de biliyordu. Yine de olan oldu ve kötü haberi Ezgi verdi. Eski zamanlarda kötü haber getiren habercileri öldürdüklerini anımsadı. Sonra da “Elçiye zeval olmaz” sözü geldi aklına. Ama şaka yapmanın sırası değildi, sustu.</p>

    <p class="normal">Ezgi’nin açıklaması üzerine toplantı salonunda yine bir sessizlik oldu. Bu kez Çiğdem Hanım da ağzını açmıyordu. Ezgi bir an konuşmasını bekliyormuş gibi Nermin Hanım’a baktı. Sonra hemen ekrandaki tabloyu kaydetmek üzere bilgisayarına döndü.</p>

    <p class="normal">Herkese saatler gibi gelen sessizlikten sonra Nermin Hanım “Genel Müdür benim işime son verir. Çiğdem Hanım da yeni müdürünüz olur. Güzelce çalışırsınız” diyerek salondan çıktı. O akşam erkenden ofisten ayrılarak evine gitti. Biraz düşünmeye ihtiyacı vardı.</p>

    <p class="normal">Nermin Hanım’ın bu hâli bölümde herkesi üzdü. Ezgi işe başladığı günden bu yana Nermin Hanım’ın çalışma saatleri bitmeden şirketten ayrıldığına ilk kez tanık oluyordu. “Bu sonuç onu çok üzmüş olmalı” diye düşündü. Müdürünün yerinde olsa ne yapacağını düşündü. “Herhâlde çok üzülürdüm” diye karar verdi. Ne de olsa bu sistemi tüm şirkete tanıtan, herkesi eğiten, her aşamasında yön gösteren bir kişi olarak en iyi sonucu almayı hak ediyordu. En azından eşit olsaydı puanlar. Ama öyle olmamıştı. İnsan Kaynakları Müdürü diğer bölüm yöneticilerinden daha düşük bir değerlendirme almıştı. Bunu Genel Müdür’e anlatmak hiç kolay olmayacaktı.</p>

    <p class="normal">Çiğdem de masasında oturmuş son durumu düşünüyordu. Nermin Hanım’ın bu düşük değerlendirmeyi almasında kendisinin büyük payı vardı mutlaka. “Ortalamayı benim yaptığım değerlendirme düşürmüştür. Ama diğerleri de çok yüksek puanlar vermemişler ki puanı 70’te kaldı”. Toplantı salonundan çıkarken Nermin Hanım’ın dediklerini düşündü. “Genel Müdür benim işime son verir. Çiğdem Hanım da yeni müdürünüz olur. Güzelce çalışırsınız” demişti. “Acaba gerçekten olur muydu dediği?” Çok dikkatli davranması gerektiğini hissediyordu. “Bu ara kimseyle tartışmayayım” dedi kendine “Müdürleri olacaksam iyi ilişkiler içinde olmalıyım”.</p>

    <p class="normal">Burak da Nermin Hanım için çok üzülmüştü. Müdürünü seviyordu ve üzülmesini istemiyordu. Üstelik dediği gibi o ayrılır da yerine Çiğdem Hanım gelirse ne yapardı bilemiyordu. “Gece yatağında bile ne yapmalı da Nermin Hanım’a yardım etmeli” diye düşünüp durdu. Sonra aklına çok parlak bir fikir geldi ve sabah ilk iş Nermin Hanım’la konuşmaya karar verdi. Bu karardan mutlu, uykuya daldı.</p>

    <p class="normal">Nermin Hanım sabah asık bir yüzle kahvaltı hazırlamak üzere mutfağa girdiğinde eşi çayı demliyordu. Onun bu hâline üzülen Ali Bey “Neler oluyor? Dün akşam da uyuyamadın. Seni bu kadar üzen nedir?” diye sordu. Son gelişmeler hakkında o ana kadar hiç konuşmamış olan Nermin Hanım bu soruyu beklermiş gibi başladı bir gün önce yaşadıklarını anlatmaya. Sesindeki gerginlikten ne kadar üzülmüş olduğu anlaşılıyordu.</p>

    <p class="normal">Ali Bey eşini hiç sözünü kesmeden dinledikten sonra o susunca “Bak Nerminciğim, siz bu işin üzerinde en çok çalışan bölümsünüz, çok doğaldır ki sizinkiler daha titiz ve daha eleştirel olacaklar. Asıl senin genel değerlendirme puanın diğer bölüm yöneticilerinden yüksek olsaydı üzülmen gerekirdi. Çünkü o zaman bu işin başındaki kişi olarak sistemle oynamış olabileceğini düşünenler bile çıkardı. Şimdi herkes bu işte hile hurda olmadığını anlayacak” dedi. Nermin Hanım eşine sevgiyle baktı ve “Haklısın galiba” dedikten sonra “Kahvaltıda yumurta ister misin?” diye sordu. İçinden “İyi ki Ali’yle evliyim. Her zaman olaylara benim göremediğim bir açıdan bakar ve beni rahatlatır” dedi.</p>

    <p class="normal">Sabah bölüme geldiğinde kendini çok daha rahat hissediyordu. Artık Genel Müdür’le konuşurken de nasıl bir açıklama yapacağını biliyordu. Elbette İnsan Kaynakları Bölümü’nde çalışanlar daha eleştirel yaklaşacaklardı. Üstelik kalabalık bölümlerde bir ya da iki mutsuz çalışanın vereceği düşük değerlendirmeler ortalamayı çok etkilemezdi, ama İnsan Kaynakları Bölümü gibi toplam sekiz çalışanın olduğu yerde bir olumsuz bakış bile ortalamayı aşağıya çekecekti. Çiğdem’in durumu da herkesçe malumdu.</p>

    <p class="normal">Seçil’den bir fincan kahve istedi ve masasının başına geçti. Tam bilgisayarını açmıştı ki içeri Burak girdi. “Günaydın Nermin Hanım, nasılsınız?” derken bir taraftan da kapıyı kapatmıştı. Genelde odasının kapısını açık tutan Nermin Hanım onun bu davranışını yadırgadı, ama bir şey söylemedi. “İyiyim Burakçığım sen nasılsın?” diye yanıt verdi. O sırada Seçil kahvesini getirdi ve çıkarken yüzünde sevimli bir gülümsemeyle Burak’a dönerek “Sen de içecek bir şey ister misin?” diye sordu. Burak kibarca “Hayır teşekkür ederim” deyince Seçil odadan çıktı. Kapıyı açık bırakmıştı. Burak hemen kalkıp kapıyı kapatınca Nermin Hanım “Bana önemli bir şey söylemek istediğini düşünüyorum. Yanılıyor muyum?” diye sordu. Burak masanın tam karşısındaki koltuğa oturarak söze başladı. “Nermin Hanım dün bulduğumuz sonuçlar üzerinde akşam çok düşündüm. Sizinle paylaşmak istediğim bir fikrim var”. Nermin Hanım ilgiyle dinliyordu. “Dün ben ortalama yaparken aklım karıştı ve doğru hesaplayamadım. O nedenle kalktım ve yerimi Ezgi’ye verdim. Ancak o daha önce bu hesaplamaları yapmadığı için yanlış yapmış olabilir. Eğer uygun görürseniz ben bugün tek başıma toplantı salonunda çalışır ve bir kez daha bizim bölüm için genel değerlendirme puanı ortalamasını hesaplarım. Sonra da yanlışı bulur açıklarım”. Nermin Hanım hayretle Burak’a bakıyordu. Böyle bir teklifle karşılaşacağını hiç düşünmemişti. Konuşmadan önce biraz düşündü ve onu kırmamaya dikkat ederek “Burakçığım beni düşündüğünü anlıyorum. Bu benim hoşuma gidiyor, ama diğer taraftan da istemeden sizleri üzdüğümü anlayarak rahatsız oluyorum” dedi. Arkasından sözcüklerin üzerine basarak puanlarla böyle oynamanın etik olmayacağını, zaten sistemde kişilerin verdiği değerlendirmeleri değiştirme olanağı bulunmadığını anlattı. Burak, Nermin Hanım’ın sözlerinin ilk yarısını duymamış gibiydi. “Sisteme girip kişilerin verdiği değerlendirmeler üzerinde bir değişiklik yapmayacağım. Yalnızca ortalama değeri gösterdiğimiz grafik üzerinde oynayacağım. Gerçek puanlarla grafikteki verileri zaten bizden başka kimse karşılaştıramaz ki” diyerek önerisini biraz daha açıkladı. Nermin Hanım, Burak’ın kendisine duyduğu bağlılık ve sevgiden etkilenmişti, ama böyle bir teklifi yapabilmiş olmasına da inanamıyordu. Sabah eşinin o rahatlatıcı konuşması olmasaydı acaba bu teklifi kabul eder miydi? “Aman aman ben neler düşünüyorum” diye hemen kendini toparladı. Burak’a çok dikkat etmesi gerekiyordu. Henüz çok gençti ve eğriyle doğruyu ayırt edemiyor olabilirdi. Bunları burada, iş ortamında öğrenecekti ve yöneticisi olarak Nermin Hanım’a çok iş düşüyordu. Burak, Nermin Hanım’dan beklediği yanıtı alamamanın düş kırıklığı içindeydi. “En azından kendisi için kariyerimi tehlikeye atmaya hazır olduğumu anlamıştır herhâlde” diye düşünerek yerine döndü. Kabul etmiş olsaydı hem Nermin Hanım’ı memnun etmiş hem de Ezgi’nin yanlış yaptığı izlenimi doğacağından en yakın rakibine üstünlük sağlamış olacaktı. “Ne yapalım ben elimden geleni yaptım” dedi kendi kendine.</p>

    <p class="normal">Nermin Hanım, Burak’ın arkasından ben bu çocukla ne yapacağım der gibi bakarken telefonu çaldı ve Neşe Hanım, Genel Müdür’ün kendisiyle görüşmek istediğini bildirdi. Korktuğu başına gelmişti. Mehmet Bey hiç zaman kaybetmeden performans değerlendirme sisteminin sonuçlarını görmek istiyordu. Neşe Hanım’a “Hemen geliyorum” dedikten sonra yerinden kalktı ve yukarı götüreceği dosyaya bir gün önce hazırladıkları tabloları ve üç bölümün performans grafiklerini koymaya başladı. Bir taraftan da nasıl bir tutum içinde olması gerektiğini düşünüyordu. Birden aklına Ezgi’yi de yanına almak geldi. Sistemin tüm ayrıntılarını bildiğinden sıkıntıya düşeceği bir soru olursa ondan yardım alabilirdi. Üstelik Mehmet Bey onu astının yanında küçük düşürecek bir yorum yapmayacağından “genel değerlendirme puanı” meselesini de atlatmış olurdu. Hemen Ezgi’yi çağırdı ve birlikte Genel Müdür’ün ofisine gittiler.</p>

    <p class="normal">Mehmet Bey, Nermin Hanım’ın yanında Ezgi’yi gördüğüne hem şaşırmış hem de sevinmişti. İnsan Kaynakları Müdürü’nün birkaç kez tercihini Ezgi’den çok Burak’tan yana kullandığını görmüştü. Onun için yanına Ezgi’yi alarak gelmiş olmasına şaşırdı. Ayrıca Profesör Demir’den zorla aldığı bilgiler ışığında Ezgi’nin aşağıda çok mutlu olmadığını tahmin ediyordu. Gelecekte iyi bir yönetici olacak bu pırıl pırıl gencin şirketinde mutsuz olmasına üzülüyor ama doğrudan müdahale etmeyi de hiç düşünmüyordu. Yalnızca gözlemleriyle olan biteni takip etmeye çalışıyordu. Ancak böyle bir görüşme olanağı çıktığında onu yönlendirmeye ve motive etmeye çalışıyordu. Ezgi’nin ayrılıp gitmesini istemezdi.</p>

    <p class="normal">Mehmet Bey her zamanki kibarlığıyla onları karşıladı ve çay ikram etti. Sonra da konuya girerek “Nermin Hanım marttan beri yoğun bir şekilde çalıştınız ve şirketimize modern, adil bir performans yönetimi sistemi kazandırdınız. İlk uygulamaların sonuçlarını görmek isterim” dedi. Bunun üzerine Nermin Hanım getirdiği dosyadaki tabloları ve grafikleri çıkararak anlatmaya başladı. Mehmet Bey onu ilgiyle dinliyor ve arada “Bunu nasıl hesapladınız?” gibi ayrıntıları soruyordu. Bu sorularda Nermin Hanım sözü Ezgi’ye bırakıyor, o da yaptıkları bütün işlemleri, kullandıkları formülleri en ince ayrıntısına kadar anlatıyordu.</p>

    <p class="normal">Nermin Hanım’ın korktuğu olmadı ve Mehmet Bey “Kim, kaç puan almış?” gibi bir soru sorarak onu zor durumda bırakmadı. Tablolarda zaten o bilgiler vardı ve istediğini öğrenmişti. İncelemesini bitirdiğinde “Sizlere çok teşekkür ederim, bence bu sonuçlar sistemin iyi çalıştığını gösteriyor. Şimdi bu bilgileri yönetim ekibimizle paylaşalım ki yıl sonunda yapılacak olan ve şirket genelini kapsayacak uygulamada nasıl sonuçlar çıkabileceği konusunda herkesin bir fikri olsun. Varsa önerilerini, yorumlarını yapsınlar. Akıllarına takılan soruları sorsunlar” dedi. Bu bilgilendirme sunumunu eylül ayında yapmaya karar verdiler. Yaz aylarında izin kullananlar olduğundan tüm yöneticileri bir arada bulmak zor olacaktı.</p>

    <p class="normal">Tam Genel Müdür’ün odasından çıkacaklardı ki Mehmet Bey “Bu sistem hepimize kendimizi geliştirmemiz için yol gösterecek” dedi. Nermin Hanım’ın, yüzüne “Bana mı dediniz?” der gibi baktığını görünce sözü Ezgi’ye yönelttiğini vurgulamak istercesine “Sana nasıl bir hedef verildi bakalım?” diye sordu. Ezgi hemen Nermin Hanım’ın kendisinden nasıl bir çalışma beklediğini anlattı. Şirketteki görev tanımlarını gözden geçirecek, eksikler varsa tamamlanmasını sağlayacak, değişmesi gerekenleri güncelleyecekti. Ondan sonra da yeni bir iş değerlemesi sistemi ile her bir görevi ücret skalasında doğru yere oturtmaya çalışacaktı. Bazı bölümlerden bu yönde talepler almaktaydılar. Tüm talepleri yanıtlayacaklardı. Mehmet Bey bu çalışmanın gerekli olduğuna içtenlikle katıldı. Yöneticilerden ona da ara sıra kendi çalışanlarının diğer bölümlerdeki çalışanlardan daha çok ücret almayı hak ettiklerini ama az aldıklarını dile getiren şikâyetler iletiliyordu. Önce Nermin Hanım’ı Ezgi’ye böyle gerekli bir çalışmayı hedef gösterdiği için kutladı, sonra da Ezgi’ye “Lütfen çalışmalarının her aşamasında bana bilgi ver, konuyu takip etmek isterim” dedi. Arkasından da “Çok iyi bir çalışma yapacağına inancım tam” diyerek onu yüreklendirdi.</p>

    <p class="normal">Ezgi, Genel Müdürü’nün odasından çıkarken bir karar verdi. İleride şirketlerinde “mentorluk” ya da “koçluk” sisteminin başlatılması için çalışacak ve Mehmet Bey’in bu süreçte bir “mentor / koç” olarak yer almasını isteyecekti. İşe ilk başladığı günlerden beri onu zaten “mentoru” gibi görüyordu.</p>
  </div>

  <div class="calibre2" id="calibre_pb_24"></div>
</body>
</html>
