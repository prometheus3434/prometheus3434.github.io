<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>bir insan kaynakları masalı</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <h1 class="baslik1" id="calibre_toc_15">DEĞİŞİM VE BAŞARI</h1>

    <p class="normal">Aralık ayına girmişlerdi, yıl sonu yaklaşıyordu. Tüm şirket genelinde performans değerlendirmesi yapılacaktı. Gelecek yılın bütçesi Yönetim Kurulu’nda görüşülüp onaylanacak, personel ücretlerine yapılacak zam oranları belirlenecekti. Eskiden beri şirkette bu dönemde yeni atamalar ve bazen de görevden çıkarmalar yaşanırdı. Yine ortada “Şu bölümün müdürü ayrılıyormuş, yerine filan geliyormuş” gibi dedikodular dolaşmaktaydı.</p>

    <p class="normal">Mehmet Bey son olaydan sonra İnsan Kaynakları Bölümü’nde köklü bazı değişiklikler yapması gerektiğini iyice anlamıştı. Nermin Hanım’ı çağırdı ve bölümün geleceğiyle ilgili uzun bir görüşme yaptılar. Mehmet Bey’in bölümde yapılması gereken değişikliklerle ilgili bazı düşünceleri vardı ama bunları Nermin Hanım’a söylemek yerine onun kendisine önerilerle gelmesini istiyordu. Böylece “Genel Müdür istedi de yaptık” yerine “Ben İnsan Kaynakları Bölümü’nün yöneticisi olarak böyle uygun gördüm ve yaptım” diyebilirdi. Nermin Hanım’ın, kendine güvenirse doğru kararlar alabileceğini ve iyi bir yönetici olacağını düşünüyordu.</p>

    <p class="normal">Onu sorularla yönlendirdi. Yılın ilk aylarında yaşadıkları işçilerin topluca işten çıkarılacağı konusundaki dedikodu krizinin nasıl başladığını anlattırdı. İşlerin neden geciktiğini sordu. Bölümde yeterli sayıda çalışanı olup olmadığını sordu. “Bölümde herkes verimli çalışıyor mu?” diye sordu. Kim veya kimler az çalışıyor diye düşünmesini istedi. Psikolojik terör konusunda bölümde ciddi bir sıkıntı olduğunu belirterek buna kimin veya kimlerin neden olabileceğini düşünmesini sağladı. Nermin Hanım’a tüm bu düşündüklerini, nedenleriyle anlattırdı. Son olarak da ücret araştırmasıyla ilgili yaşadıkları fiyaskonun arkasında kimler olduğunu, kimin görevini ihmal ettiğini ya da yetersiz olduğunu sordu.</p>

    <p class="normal">Genel Müdürü bir psikolog gibi sorduğu sorularla Nermin Hanım’ın durumu analiz etmesini sağlamıştı. Görüşmeleri bittiğinde Mehmet Bey’e içtenlikle teşekkür etti Nermin Hanım. Nihayet yapması gerektiği hâlde uzun zamandır ihmal ettiği bazı düzenlemeleri yapacak gücü bulmuştu içinde. Kararlı ve kendinden emin bir ifadeyle çıktı Genel Müdürü’nün odasından. Saat 19.30’u geçmişti. Evine gitti.</p>

    <p class="normal">Eşi Ali Bey onu böyle huzurlu gördüğüne sevindi. “Sonunda şirkette işler yoluna girdi galiba, yüzün gülüyor” dedi. Nermin Hanım “Evet, sonunda işler yoluna giriyor”. Müdür olarak atandığı günden beri hep kendini baskı altında hissetmişti. Bir aksilik çıkmasın diye pek çok yanlışa göz yummuştu. Bu nedenle ortaya çıkan problemleri üstlenmişti. “Artık hepsi bitti” dedi yüksek sesle. “Ne bitti?” diye sordu eşi. Güldü, “Aklım hâlâ işte” dedi.</p>

    <p class="normal">Ertesi sabah işe her zamankinden daha erken gelen Nermin Hanım’da bir değişiklik sezdi Seçil, ama ne olduğunu anlayamadı. Müdürüne “Bugün çok iyi görünüyorsunuz” dedi. Nermin Hanım “İyiyim” dedikten sonra “Haydi kendine de bir çay al, bana da getir biraz konuşalım” dedi. Seçil elinde iki bardak çayla müdürünün odasına gitti. “Bir taraftan da acaba bana ne söyleyecek?” diye meraklanıyordu. Nermin Hanım, Seçil’e çalışmalarından ve kendisini geliştirdiğini görmekten çok memnun olduğunu söyledi. “Kendine güven ve böyle çalışmaya devam et” diyerek onu yüreklendirdi. Müdürü ilk kez kendisiyle böyle konuşmuştu. Seçil sevinçten ne diyeceğini bilemedi. “Ben sizi çok seviyorum” dedi. Sonra da “Bu söylenir mi?” diye kendine kızdı. Ama Nermin Hanım “Biliyorum” diye yanıt verince rahatladı. Çayları bitmişti. Seçil mutlu bir şekilde işinin başına döndü.</p>

    <p class="normal">Çiğdem Hanım çoğunlukla yaptığı gibi o sabah da şirkete herkesten geç geldi. Nermin Hanım’ın kendisini çağırdığını duyunca şaşırdı ve kahvesini de alarak müdürün odasına gitti. Nermin Hanım önce hatırını sordu. “İyiyim, sen nasılsın?” diye yanıtladı Çiğdem. Kim bilir ne zamandır birbirlerine böyle sorular sormuyorlardı. “Gördüğüm kadarıyla burada mutlu değilsin” diyerek konuya girdi Nermin Hanım. Bunun üzerine Çiğdem başladı anlatmaya “Nasıl mutlu olayım ki bunca deneyimime rağmen yeni mezun gençler gibi muamele görüyorum, zam bile alamadım, benim tüm arkadaşlarım koca koca şirketlerde yönetici oldular, ben burada sürünüyorum. Aldığım ücret de yetersiz, ben de zaten seninle bunu konuşacaktım”. Belki daha devam edecekti, ama Nermin Hanım sözünü kesti ve “Bazen içinde bulunduğumuz kötü duruma o kadar alışıyoruz ki daha iyisini aramayı unutuyoruz” dedi. Çiğdem onu hayretle dinliyordu. “Senin zekân ve deneyiminle dışarıda çok daha iyi bir düzen kurabileceğine ben de yürekten inanıyorum” diye devam etti. “Gördüğüm kadarıyla burada devam etmen ne sana ne de bölüme bir artı sağlayacak, bu nedenle yıl sonu itibarıyla yeni bir arayışa girmende yarar var”.</p>

    <p class="normal">Çiğdem yıllardır kendine rakip bildiği ve müdür olduğu için âdeta diş bilediği Nermin Hanım’a hayretle baktı. Böyle bir konuşmayı ondan hiç beklemiyordu. “İş sözleşmemi sonlandıracak cesareti de nereden buldu acaba?” diye içinden geçiriyordu. “Haklısın buradan ayrılmak benim için iyi olur ama bölüm için iyi olmaz” dedi. “İki yeni mezun, acemi gençle bunca işin altından kalkamazsınız” diye devam etti. Nermin Hanım “O artık benim sorunum Çiğdemciğim” diyerek ayağa kalktı. Çiğdem de kalktı, kapıya doğru beraberce yürüdüler. Böylece Nermin Hanım için iş yaşamının en zor konuşmalarından biri sona ermişti.</p>

    <p class="normal">Çiğdem masasına döner dönmez Genel Müdür’ün asistanı Neşe Hanım’ı arayarak Mehmet Bey’le görüşmek istediğini bildirdi. Yaptığı konuşmayı duyan Burak ve Ezgi ne olduğunu merak ettiler, ama hiçbir şey sormadılar. Çiğdem’in öğlene doğru istediği randevu saat 16.00 için belirlendi.</p>

    <p class="normal">Çiğdem tam 16.00’da Genel Müdür’ün odasındaydı. Bu arada Mehmet Bey, Nermin Hanım’la konuşmuş ve Çiğdem’in kendisiyle hangi konuda görüşmek isteyeceğini anlamıştı. Çiğdem görüşmenin başında yanında getirdiği özgeçmişini Mehmet Bey’e uzattı. Bir yandan da eğitimini ve iş deneyimlerini anlatmaya başlamıştı. Mehmet Bey sözünü kesmeden sabırla onu dinledi. Kendini anlatmayı bitiren Çiğdem “Bu sabah, Nermin Hanım yıl sonunda şirketten ayrılmamı istediğini söyledi. Ben de size nasıl bir kişiyi kaybedecek olduğunuzu anlatmak için geldim doğrusu” diyerek sözlerini bitirdi. Mehmet Bey kibarca “Bazen elinizde birden çok güçlü aday olur ve bir tek kadronuz vardır. Bu durumda beraber en rahat çalışabileceğiniz kişiyi seçersiniz. Benden önceki Genel Müdür tercihini Nermin Hanım’dan yana kullanmış. Buna saygı duyuyorum” dedi. Arkasından da “Aslında siz o zaman ayrılıp gidebilirdiniz ve şimdiye kadar da kendinize iyi bir yol çizmiş olurdunuz” dedi. “Ama zararın neresinden dönülse kârdır. Bu hareketin sizin için bir son değil, iyi bir başlangıç olacağına inanıyorum. Size bol şans dilerim”.</p>

    <p class="normal">Çiğdem, Genel Müdür’le yaptığı görüşmede aradığını bulamamıştı. Ama Mehmet Bey’in konuşması onu rahatlatmıştı. Kendine güvenini kazanmıştı. Bölüme döndüğünde yüzü gülüyordu. Mehmet Bey söyleyince şirketten ayrılmasının kendisi için doğru olacağına inanmıştı. Bu onun için bir başlangıçtı. Kendisi için yeni bir yol çizmenin zamanı gelmiş de geçiyordu. Hemen Ezgi, Burak ve Seçil’i yanına çağırdı. “Yine ne işler peşinde?” diye merak etti Ezgi. Çiğdem gülümseyerek onlara şirketten ayrılmaya karar verdiğini söyledi. “Mehmet Bey’le görüştüm az önce, kalmamı istiyor, ama bana da hak verdi. Burada yıllarımı boşa harcıyorum. Yeni yılda yeni bir sayfa açacağım”. Böylece haber bölümde duyuldu. Hepsi ona bol şans dilediler. Bir taraftan da “Nermin Hanım bu işi nasıl başardı?” diye merak ediyorlardı.</p>

    <p class="normal">Ertesi gün Çiğdem’le Nermin Hanım son kez yönetici ve çalışanı olarak oturup ayrılmasıyla ilgili ayrıntıları konuştular. Tarihi 31 Aralık olarak belirlediler. Nermin Hanım İş Yasası’na uygun olarak performansının yetersiz olması nedeniyle sözleşmesinin sona erdirileceğini söylüyordu. Zaten temmuz ayında yapılan performans değerlendirme kayıtlarında performansının yetersiz olduğu belgelenmişti. Benzer bir değerlendirme aralık dönemi için de hazırlanabilirdi. Çiğdem birden “Ben bunu kabul edemem!” dedi. “Zaten istifamı hazırlamıştım. Kendi isteğimle ayrılıyorum”. Nermin Hanım sessizce başını sallayarak onu onayladı. İçinden “Çiğdem’e de bu yakışırdı” diye geçirdi.</p>

    <p class="normal">Bu olay Nermin Hanım için yepyeni bir dönemin başlangıcı oldu. Artık sözlerinde daha emin, hareketlerinde daha güvenli görünüyordu. Bölüm içinde sürekli dolaşıyor ve hepsiyle konuşup şakalaşıyordu. Ezgi “Çiğdem Hanım benden çok müdürümüzü terörize etmiş anlaşılan” diye düşündü. Nermin Hanım daha o gitmeden huzura kavuşmuş, kişiliğini bulmuş gibiydi.</p>

    <p class="normal">Bu arada Nermin Hanım, Ezgi’den bir ilan hazırlamasını istedi. Yeni bir insan kaynakları uzmanı arıyorlardı. Ocak ayı başında ilan verecekler ve şubatta işe başlatacaklardı. Ezgi “Ben 1 Şubat’ta başlamıştım” diye anımsadı. Bir yıl sonra yeni bir adayı işe alacak belki de kendisiyle aynı gün işe başlamasını sağlayacaktı.</p>

    <p class="normal">Yılın son gününde Çiğdem Hanım’a “Güle güle” dediler. Aralarında para toplayarak bir gümüş resim çerçevesi almışlardı. İçine de hep beraber gittikleri akşam yemeğinde çekilen toplu resimlerini yerleştirdiler. O gece Çiğdem Hanım çok şıktı ve resimde de çok güzel çıkmıştı. Armağanını beğendi. Hepsini tek tek öperek teşekkür etti. Hatta Nermin Hanım’ı bile öptü. Buna kendisi de dâhil herkes şaşırdı.</p>

    <p class="normal">Akşama doğru Hasan Bey kendini iyi hissetmediğini söyleyerek erken ayrılmıştı. Diğerleri de yavaş yavaş sevdikleriyle yapacakları yılbaşı kutlamalarına hazırlanmak için veda ettiler.</p>

    <p class="normal">Ezgi yeni yıla evde ailesiyle girmeyi planlıyordu. Masasını topladı. Neredeyse bir yıldır çalıştığı şirkete ve bölümüne ne çok alıştığını düşündü. “Umarım herkes için iyi bir yıl olur” diye geçirdi içinden. Odasında masasını toplamakta olan Nermin Hanım’a mutlu yıllar diledikten sonra kapıya yöneldi. Tam çıkıyordu ki Genel Müdürü’yle karşılaştı. Mehmet Bey her bayram ve yılbaşında yaptığı gibi bölümleri gezerek iyi dileklerini sunmuş, en sona da İnsan Kaynakları Bölümü’nü bırakmıştı. “Gidiyor muydun Ezgi?” dedi. “Siz geldiğinize göre gitmiyorum efendim” dedi Ezgi ve beraberce Nermin Hanım’ın odasına gittiler. Henüz çıkmamış olan Seçil, Burak ve Mustafa da yanlarına geldi. Mehmet Bey onlara geçen yıl yaptıkları çalışmalar için teşekkür etti. Yeni yılda şirkette başlatacakları projelerden, yapmak istediği yeniliklerden söz etti. Sonra hepsine tek tek yeni yıl için planlarını sordu. Bir saat kadar süren keyifli sohbetten sonra iyi dileklerle ayrıldılar.</p>

    <p class="normal">Saat 22.00’de Ezgi’nin telefonu çaldı. Nermin Hanım arıyordu. Üzücü bir haber vereceğini söyleyerek anlatmaya başladı. Hasan Bey evine gidince fenalaşmıştı ve bir ambulansla hastaneye götürmüşlerdi. “Çok şanslıymış” diyordu Nermin Hanım. “Çünkü hastaneye geldikten sonra duran kalbini doktorlar hemen çalıştırmayı başarmışlar. Kalbi evdeyken ya da yolda dursaymış bu kadar şanslı olamazmış. Şimdi yoğun bakımdaymış. Sen Hasan Bey’i çok seversin, bilmek istersin diye düşündüm” diyerek sözlerini bitirdi. Ezgi, bilgi verdiği için müdürüne teşekkür etti. Gerçekten Hasan Bey’i çok severdi ve bu durumuna çok üzülmüştü. Ailesine izin verirlerse hastaneye gitmek istediğini söyledi. Onlar her zamanki gibi Ezgi’ye destek oldular. Babası “İstersen biz de gelelim” dedi. Ezgi herkesin yılbaşı gecesini bozmak istemiyordu. “Ben gider eşine biraz destek olur, gelirim” dedi.</p>

    <p class="normal">Hastaneye gittiğinde Nermin Hanım ve Ahmet Bey’in eşleriyle beraber orada olduklarını gördü. Az sonra Seçil’le ağabeyi geldiler. Ondan sonra Mustafa geldi. Leyla telefon ederek bebeği bırakamadığı için gelemediğini anlattı. Onunla konuşurlarken Burak geldi. İnsan Kaynakları Bölümü hastanede toplanmıştı. Onların bu hâli Hasan Bey’in ailesine büyük moral vermişti. Konuştular, anlattılar, bazen güldüler, bazen ağladılar. O gece Hasan Bey’i yalnız bırakmadılar. Hep çok çalışan, doğruları söyleyen ve her zaman insanlara yardım eden Hasan Bey için herkes yılbaşı gecesini hastanede geçirmeye gönüllü olmuştu.</p>

    <p class="normal">Ezgi o yılbaşı gecesi bir karar verdi. Yaşamı boyunca Hasan Bey gibi çalışkan, iyiliksever ve dürüst bir insan olacaktı.</p>

    <p class="normal">Yeni yılın ilk iş gününde iyi haberler vardı. Hasan Bey kritik saatleri atlatmıştı. Sağlık durumunda iyileşme vardı. Ancak “by-pass” ameliyatı olması gerekecekti. Bu da birkaç ay işe gelemeyeceği anlamına geliyordu.</p>

    <p class="normal">Nermin Hanım İnsan Kaynakları Bölümü’nü toplantıya çağırdı. Çiğdem Hanım ve Hasan Bey’in yokluğuyla iyice küçülmüşlerdi. Nermin Hanım yeni bir insan kaynakları uzmanı alacaklarını anlattı. Bu arada işleri paylaşmaları gerektiğini söyledi. Yeni uzman gelinceye kadar Burak’tan Çiğdem Hanım’ın yaptığı işleri de üstlenmesini istedi. Ezgi’ye de “Hasan Bey eğitim ihtiyaçları analizi yapıyordu. Çalışmasını tamamlamasına az kalmıştı ama tam olarak hangi aşamada olduğunu bilemiyorum” dedikten sonra “Senin bu çalışmayı bitirmeni istiyorum” diye ekledi. Seçil konuyu iyi biliyordu. Çünkü Hasan Bey’e bu çalışmasında destek veriyordu. Ezgi “Memnuniyetle elimden geleni yaparım” dedi.</p>

    <p class="normal">Toplantıdan sonra Seçil’le beraber Hasan Bey’in masasının üzerindeki ve dolabındaki dosyaları incelediler. Hasan Bey çalışanların gelecek yıl için eğitim isteklerini almak üzere basit bir anket formu hazırlamış ve elektronik posta aracılığıyla göndermişti. Gelen formlar bilgisayarda olmalıydı. Ancak aldığı notlardan yalnız 260 formun doldurulduğu anlaşılıyordu.</p>

    <p class="normal">Ezgi önce bu formları yeniden yollamayı düşündü. Ancak herkesin bu formları doldurmayacağı anlaşılıyordu. Bir yandan da odak grup toplantıları yapmasında yarar vardı. Nermin Hanım’la görüştü, şirketteki yöneticilerin de eğitim ihtiyaçları konusunda görüşlerini almak üzere bir plan yaptılar.</p>

    <p class="normal">Nermin Hanım önce yönetim toplantısında konunun önemini anlatacaktı. Daha sonra tüm yöneticilerden bölümlerinin eğitim ihtiyaçlarını, gönderecekleri basit bir form üzerinde belirtmelerini isteyecekti.</p>

    <p class="normal">Eğitim ihtiyaçları analizinde en önemli veri performans değerlendirme formlarından elde edilecekti. Formların çoğu İnsan Kaynakları Bölümü’ne ulaşmıştı. Ezgi’yle Seçil hiç zaman kaybetmeden formları incelemeye başladılar. Bu formlarda yöneticilerle astlarının beraberce belirlediği eğitim ihtiyaçları vardı. Bireysel olarak belirlenmiş olan bu ihtiyaçları gruplayarak farklı eğitimler için sınıflar oluşturacaklardı.</p>

    <p class="normal">Seçil, Çiğdem Hanım’ın bölümden ayrılmasından sonra Burak’la daha az görüşür olmuştu. Ezgi’ye de eskisi gibi iğneli sözler söylemiyordu. Yeniden iki iyi arkadaş olmuşlardı. Ezgi her yaptıkları işin nedenini ve önemini açıkladığı için Seçil sürekli bir şeyler öğreniyordu. Bu yüzden de Ezgi’ye giderek daha çok saygı duyuyordu.</p>

    <p class="normal">Ezgi, Nermin Hanım’a bu çalışmalarla birlikte “mentorluk” sistemini de uygulamaya koyabileceklerinden söz etti. Bu sistem de eğitim ve geliştirme sürecinin bir parçasıydı. Bugüne kadar şirketlerinde sınıf eğitimleri, iş başında eğitimler, dış mekânlarda alınan uygulamalı eğitimler, elektronik-eğitim programları uygulamışlardı. Ancak “mentorluk” sistemini hiç denememişlerdi. Bu sistemde hem mentor olan hem de bu desteği alan kişi gelişiyordu. Nermin Hanım’a “Eğitim programlarının amacı hem bireylerin potansiyelini geliştirmek hem de işletmenin verimliliğini ve rekabet gücünü artırmak olduğuna göre bu sistemi de uygulamalıyız” dedi. Bu arada odada bulunan Seçil, Ezgi’yi hayranlıkla dinliyordu.</p>

    <p class="normal">Bu fikir Nermin Hanım’ın çok hoşuna gitmişti. Genel Müdür uzun bir süredir kendisinden böyle bir uygulamayı başlatmasını istiyordu. Ama o günlük işlerin telaşından bir türlü zaman ayıramamıştı. Ezgi’ye gülümseyerek “Seni işe almakla ne iyi etmişim” dedi. Ezgi bu sözün verdiği motivasyonla çalışmaya koyuldu. Bir yönetmelik hazırlayarak sistemin nasıl işleyeceğini adım adım anlatmaları gerekiyordu. Bu arada yine Nermin Hanım’a iş düşecekti. O da sistemin yararlarını yöneticilere anlatıp bölümlerinde gönüllü mentor olmayı teşvik etmelerini sağlamalıydı.</p>

    <p class="normal">Taslak yönetmelik hazırlanınca hep yaptıkları gibi Genel Müdürlerine anlatmaya karar verdiler. Mehmet Bey ne zamandır başlatmak istediği uygulamanın yaşama geçirileceğini duymaktan çok memnun olmuştu. “Şu işe mentorluk diyeceğinize koçluk deseniz olmaz mı?” diye sordu. Ezgi bu soru üzerine söz alarak “Efendim, profesyonel koçluk diye tanımlanan bir sistem var. Profesyonel danışmanlar belirli bir ücretle isteyen kişilere koçluk yapıyorlar. Onlara kendilerini geliştirmeleri, hedeflerine ulaşabilmeleri, performanslarını yükseltebilmeleri için yol gösteriyorlar, danışmanlık hizmeti veriyorlar. Bizim önerdiğimiz sistem ise şirket içinde belirli bir deneyime sahip çalışanların ve yöneticilerin, daha deneyimsiz, genç çalışanlara yol göstermesini, kendini geliştirebilmesi için destek olmasını içeriyor” dedi.</p>

    <p class="normal">Mehmet Bey her zaman yaptığı gibi Ezgi’yi dikkatle dinledikten sonra “Farkını anladım. Bizimki şirket içinden koçluk oluyor o zaman” dedi. Hep beraber güldüler. Mehmet Bey, Nermin Hanım’a dönerek sözlerine “Ezgi galiba benim koçum oldu, ondan çok şey öğrendim” diyerek devam etti. Bu sözler Ezgi’yi çok mutlu etmişti. “Efendim, şaka bir yana bu geçen bir yıl içinde aslında siz benim için gerçek bir koç oldunuz” diye yanıt verdi. Bir yandan da çekinerek göz ucuyla Nermin Hanım’a bakıyordu. “Müdürümü kızdırmış olabilirim” diye düşündü. Nermin Hanım, Çiğdem’in bölümden gidişinden bu yana çok değişmişti. Bu sözlere gülerek katıldı. “Doğrusunu isterseniz ben de her ikinizden çok danışmanlık desteği aldım. Bu vesileyle teşekkür etmek isterim” dedi. Böylece sistemi yöneticilere hiç zaman kaybetmeden tanıtmaya ve uygulamaya karar verdiler. Örnek olmak üzere Mehmet Bey de bizzat “koç” olarak bir çalışanının potansiyelini geliştirmesine doğrudan katkıda bulunmak istiyordu.</p>

    <p class="normal">Bu arada geçen yıl şirkette uyguladıkları diğer eğitim programlarından söz ettiler. Mehmet Bey şirketin web sitesi üzerinden sunulan eğitimlere katılımın yetersiz olduğundan yakınarak “Bu sistemi kurmak için bir sürü para harcadık, kullanımı artırmak için neler yapmalıyız?” diye sordu. Nermin Hanım, Ezgi’ye yanıt vermesini ister gibi bakınca “e-eğitimin güçlendirilmesi için b-eğitim, yani karma eğitimler öneriliyor” dedi Ezgi. Mehmet Bey “b-eğitim de neymiş?” diye sorunca “b harfi İngilizce’deki ‘blended’ sözcüğünden geliyor” diye açıkladı. Elektronik ortamdaki eğitimleri, sınıf eğitimleri ile destekliyorlar” diye devam etti. “Böylece e-eğitimin esnekliği ile sınıf eğitiminin sıcaklığı ve canlılığı birleşmiş oluyor. Katılımcılar sınıfta konuşulanlara ilgi duyup bilgisayar başında çalışıyorlar. Sonra bu çalışmalarını da sınıf ortamında tartışıyorlar”.</p>

    <p class="normal">Mehmet Bey, “Tamam b-eğitim de yapalım” deyince Ezgi fısıldar gibi “Umarım Hasan Bey de o zamana kadar işinin başına gelir” diye kendi kendine konuştu. Bu içten dileğe Nermin Hanım da hemen katıldı, “Elbette işine dönmüş olur ve eminim bu yeniliklere çok sevinir” dedi. Onların iyi dileklerine Mehmet Bey de katıldı. Bu iyi duygularla Hasan Bey’in eşine telefon ettiler ve son durumunu sordular. Eşi, Hasan Bey’in giderek güçlendiğini ve işini çok özlediğini söyleyince daha da memnun oldular.</p>

    <p class="normal">Ezgi hiç durmadan çalışıyordu. Seçil’le birlikte tüm performans değerlendirme formlarını incelemişler ve eğitimlerin konusunu, kimlerin bu eğitimi alacağını, belirtilmişse hangi zaman dilimi içinde alınması gerektiğini çıkarmışlardı.</p>

    <p class="normal">Bölüm yöneticilerinden gelen bilgiler, çalışanların doldurduğu anketler, performans değerlendirme formlarında belirtilen talepler ve kendisinin anket doldurmayan bölümlerle yaptığı iki odak grup toplantısı sonunda şirketin yeni yıldaki eğitim ihtiyaçlarına yönelik bir hayli veri oluşmuştu. Artık bu verilerle bir eğitim planı yapması gerekiyordu. Önce, gelen taleplerde tekrarlanan eğitim programlarını eledi. Benzer talepleri bir başlık altında topladı. Sonra performans değerlendirme formlarından çıkardıkları bireysel talepleri gruplandırmaya çalıştı. Bunların arasında yönetici asistanları için telefonda iletişim eğitimi, satış ekibi için NLP eğitimi, teknisyenler için kalite sistemleri eğitimi gibi programlar oluşturdu. Ayrıca yöneticilerden gelen talepler arasında SA 8000 Kurumsal Sosyal Sorumluluk Standardı konusunda ve iş ahlakı ilkeleri üzerine eğitim talepleri vardı.</p>

    <p class="normal">Ezgi tüm bu talep ve ihtiyaçları yıllık plana yerleştirirken bir hayli zorlandı. İlk planda eğitimler üst üste çakıştılar ve kişilerin aynı zamanda iki programa birden katılması gerekti. Eğitimlerin arasını açınca bazı programlar bayram tatiline denk geldi. Programı tüm yıla eşit yaymak istedi, bu sefer de izin döneminde katılımın düşeceğini gördü. Diğer mevsimlere yoğunluk verince de tüm sınıf ve salonlar doldu, eğitim düzenleyecek yer kalmadı. Tüm bu karışıklığı aşmak için Seçil’le beraber toplantı odasının duvarına büyük boy kâğıtlar astılar ve duvar büyüklüğünde bir tablo oluşturdular. Her bir eğitim programını arkası yapışkan etiketlerle üzerine yerleştirdiler. Artık tüm eğitimleri bir arada görebiliyorlardı. Böylece istedikleri gibi ileri geri oynatarak en uygun tarihi bulmaya çalıştılar. Bazen sandalyeye çıkarak tablonun en üstüne yerleştirdikleri ocak ve şubat aylarında düzenlenecek eğitimleri işaretliyorlardı. Sonunda tüm programları aylara göre yerleştirdiler. Bu çalışma hem zihinlerini hem de bedenlerini yormuştu. Bitince toplantı salonunda yere oturup “Bir yanlış var mı?” diye bakmaya başladılar.</p>

    <p class="normal">Onlar “Pek güzel oldu” diye duvardaki kocaman tabloyu seyrederken toplantı odasının kapısı açıldı. Kapıda Genel Müdür Mehmet Bey ve iki yabancı konuğu duruyordu. Nermin Hanım da yanlarındaydı. Anlaşılan Mehmet Bey ortaklık yapmayı düşündükleri bir Amerikan şirketinin Yönetim Kurulu Başkanı ile Genel Müdürü’ne şirketi gezdiriyordu.</p>

    <p class="normal">Ezgi’yle Seçil’in apar topar yerden kalkmaları üzerine, sonradan Amerikan şirketinin Genel Müdürü olduğunu öğrendikleri, konuk onlara gülerek ne yapmakta olduklarını sordu. Ezgi düzgün İngilizcesiyle yaptıkları eğitim ihtiyaçları analizi çalışmasını ve hazırladıkları eğitim planını anlattı. Sonra da planı bir bütün olarak görebilmek için bu yöntemi kullandıklarını ve kontrol ederken yere oturduklarını söyledi. Konuk Genel Müdür gördüklerinden çok etkilenmişti. “Yaratıcılık ancak insanların kendilerini rahat ve özgür hissettikleri ortamlarda gelişir. Şirketinizde böyle bir ortamı yarattığınız için sizi ve yönetim ekibinizi kutlarım Mehmet Bey” dedi. Mehmet Bey ve Nermin Hanım duyduklarından memnun olarak teşekkür ettiler.</p>

    <p class="normal">Ezgi konuklar gidince bir karar verdi. Doğru işleri yapmak ve her işi iyi yapmak çok önemliydi. Ondan sonra başarı mutlaka geliyordu.</p>

    <p class="normal">Bu arada gazetede ve internette yeni insan kaynakları uzmanı ilanları yayımlanmıştı. 154 başvuru aldılar. Ezgi bir haksızlık yapmamak için hepsini büyük bir titizlikle inceliyordu. Aradıkları özelliklerin her birine önemine göre vereceği puanı belirlemişti. Bu puanlamaya göre bir de tablo hazırladı. Özgeçmişlerin hepsini ikişer kere okudu ve önceden belirlediği puanlama kriterlerine göre değerlendirdi. Sonunda aradıkları özelliklere uyabilecek 15 adayın özgeçmişini ayırdı. Böylece 139 adayı elemişti.</p>

    <p class="normal">O gece uykusunda adaylar tek tek görünüp ona sitem ettiler. Hepsi de kendisine haksızlık yaptığını, bu işe çok ihtiyacı olduğunu söylüyorlardı. Ezgi ter içinde uyandı. Sabaha kadar da tekrar uyuyamadı. Aklında hep “Acaba bir şeyleri gözden kaçırıp da bazı adaylara haksızlık ediyor muyum?” sorusu vardı. Sabah erkenden şirkete giderek hazırladığı ilan metnini ve iş tanımını önüne koydu. 154 adayın özgeçmişini bir kez daha gözden geçirdi. Çoğunu ezberlemişti artık. Bu son elemede iki adayın özgeçmişini daha Nermin Hanım’a göstermek için ayırdı. Böylece 15’ten 17’ye çıkan adaylara ait özgeçmişleri ve değerlendirme puan tablosunu müdürüne sundu.</p>

    <p class="normal">Bütün bu koşturma içinde “oryantasyon eğitimi” hazırlamadıklarını anımsadı. Bu işi Burak yapabilirdi. Önce Nermin Hanım’a söylemeyi düşündü. Sonra gidip Burak’la konuşmaya karar verdi. Uzun zamandır zorunlu olmadıkça konuşmuyorlardı. “Ters bir tepki verir mi?” diye korkarak Burak’ın masasına gitti ve düşüncesini anlattı. Korktuğu olmamıştı. Burak, Ezgi’nin kendisiyle konuşmasından ve yardım istemiş olmasından çok memnun olmuştu. “Ne zamana kadar hazırlanması gerekiyor bu ‘oryantasyon eğitimi’nin içeriği?” diye sordu. Ezgi de “Gelecek ay İnsan Kaynakları Bölümü’nde işe başlayacak olan yeni uzmana yetiştirebilirsek çok iyi olur” diye yanıt verdi.</p>

    <p class="normal">Beraberce Nermin Hanım’a giderek yaptıkları iş planından söz ettiler. İkisinin yeniden beraber çalışması ve bölümün büyük bir eksikliği olan “oryantasyon eğitimi”ni hazırlama girişimleri Nermin Hanım’ın çok hoşuna gitmişti. Onlara “Çok iyi düşünmüşsünüz, hemen işe koyulun” dedi. Müdürlerinin de onayını aldıktan sonra Burak çalışmaya başladı. Yeni başlayanlara şirketle ilgili tüm gerekli bilgileri verecek, kapsamlı ve anlaşılır bir eğitim için ders notları hazırlayacaktı. “En iyisini yapmalıyım” diyordu kendi kendine.</p>

    <p class="normal">Bu arada Ezgi’nin de Burak’ın da fark etmediği bir şey Nermin Hanım’ın dikkatini çekmişti. Ezgi, Burak’a bir görev vermiş, o da severek kabul etmişti. Ezgi hem bir yıldır aklında olan “oryantasyon eğitimi” hazırlama konusunun çözüldüğüne hem de Burak’la aralarındaki soğukluğun kalktığına çok seviniyordu.</p>

    <p class="normal">Tekrar eğitim planıyla ilgili çalışmalarına döndü. Duvarda hazırladıkları tabloyu bilgisayarda hazırladığı bir excel tablosuna geçirdi. Her aşamada Seçil de ona yardım ediyordu. İyi bir takım olmuşlardı. Ezgi “Seçil olmasaydı bütün bu işlerin altından kalkamazdım” diye düşündü.</p>

    <p class="normal">Hazırladıkları eğitim planını beraberce Nermin Hanım’a götürdüler. Nermin Hanım ne çok eğitim programı olduğunu görünce şaşırdı. “İlk kez bu kadar kapsamlı bir planımız oldu” dedi ve “Biliyorsunuz bu planı yine bölüm yöneticileriyle paylaşıp onaylarını almamız gerekiyor” diye devam etti. Bu çalışmanın Genel Müdürü’nün de hoşuna gideceğinden emindi. “Aferin hanımlar, Hasan Bey’in yokluğunu hissettirmediniz. Çok iyi bir iş çıkardınız” dedi. Bu sözler üzerine Ezgi, “Efendim, Seçil’e bu çalışmadaki büyük katkısı ve desteği için teşekkür etmek istiyorum” dedi. Seçil hiç beklemediği bu teşekkür karşısında şaşırmıştı. “Asıl ben teşekkür ederim. Ezgi’den çok şey öğrendim” diye yanıtladı.</p>

    <p class="normal">Nermin Hanım, Seçil’in ses tonunda Ezgi’ye duyduğu saygıyı fark ederek “Ezgi, yaşı daha küçük olmasına rağmen Seçil’in saygısını hatta hayranlığını kazandı” diye düşündü. Eskiden Çiğdem gibi gösterişli giyinen Seçil bir süredir giyim tarzını değiştirmiş ve Ezgi gibi giyinmeye başlamıştı. Onu kendine model olarak alıyordu anlaşılan. Nermin Hanım birden Çiğdem’in pırıltılı kırmızı giysisini anımsayarak gülümsedi. Ne günler yaşamışlardı.</p>

    <p class="normal">Hazırladıkları yıllık eğitim planı ile Koçluk Sistemi Yönetmeliği Genel Müdür’ün de onayından geçerek görüş ve önerileri için tüm yöneticilere gönderildi.</p>

    <p class="normal">Ezgi tüm bu çalışmaları yaparken bir karar verdi. Kurumlarda eğitim yönetimi çok önemliydi. Kişilerin gelişimi, bilgi ve beceri düzeylerinin artmasıyla kurumun başarı grafiği de yükselecekti. Üstelik çalışanlar kendilerini geliştirebildikleri ortamlarda daha mutlu ve verimli olacaklarından kurumdan ayrılmalar azalacaktı. Ancak kaynakların kurumun hedefleri doğrultusunda harcanması ve doğru kişilere doğru yatırımların yapılabilmesi için eğitim ihtiyaçlarının iyi analiz edilmesi şarttı.</p>

    <p class="normal">Nermin Hanım, Ezgi’nin yaptığı ön elemeden sonra belirlenen 17 adayın özgeçmişlerini dikkatle inceledi. Kendisi de bir eleme yapacak ve görüşmeye çağıracakları adayları belirleyecekti. Ezgi gibi o da puanlama yöntemiyle adayları sıraladı. Amacı görüşmeleri 8 adayla sınırlamaktı ama son 3 adayın puanları birbirlerine çok yakın olunca 10 aday belirledi.</p>

    <p class="normal">Ezgi’yle adayların özgeçmişlerini tekrar incelediler. Bir program yaptılar. Adaylara önce İngilizce dil sınavı ve hemen arkasından kişilik envanteri testi uygulanacaktı. Bu iki testin sonuçlarını hızlıca değerlendirecekler ve büyük bir olasılıkla bazı adayları eleyeceklerdi. Bu testlerden geçerli puan alanları da görüşmeye çağıracaklardı.</p>

    <p class="normal">Ezgi işe girdiği dönemde yaşadığı sorunları çok iyi anımsadığından bu adaylar için her şeyin yolunda gitmesini istiyordu. Seçil’le kimseyi bekletmeyecek şekilde bir sınav programı yaptılar. İlk aday pazartesi sabahı gelecekti. Günde dört aday çağırarak iki buçuk günde sınavları tamamlamayı hedeflediler. Böylece çarşamba günü öğleden sonra değerlendirmeleri bitirip görüşme yapacakları 7-8 kişiyi belirleyeceklerdi. Adayları hemen arayıp perşembe ve cuma günleri için randevu vereceklerdi. Nermin Hanım iki gününü tamamen bu işe ayıracağına söz verdi.</p>

    <p class="normal">Seçil elindeki liste ve programa göre adayları aradı. Her adaydan sonra Ezgi’ye gelip yorumda bulunuyordu. İki aday için “Çok kibar”, dört aday için ise “Çağrıldığına çok sevindi, sesi titredi” diye yorum yaptı. Bir adaya hiçbir telefon numarasından ulaşamadılar. Elektronik posta gönderdiler, mobil telefonuna da mesaj gönderdiler, ama hiç yanıt gelmedi. Seçil son aradığı adayı ise hiç sevmemişti. “Telefonda nasıl konuşacağını bile bilmiyor” diyordu. “Üstelik bizim şirketin adını bile duymamış, bu nasıl şey!” diye yakındı. Ezgi “Büyük bir olasılıkla başvuruyu bir yakını yapmıştır. O nedenle kendisi bilmiyordur” dedi. Arkasından da “Ama haklısın iş başvurusunu bile kendi yapmayan bir adaydan kimseye fayda gelmez” diye ilave etti.</p>

    <p class="normal">Pazartesi sabahı erkenden şirkete gelen Ezgi adaylardan bile heyecanlı olduğunu fark etti. Kendi kendine “Her şey iyi gidecek, sakin olmalıyım” dedi. “Yoksa adaylara yardımcı olayım derken zarar verebilirim”.</p>

    <p class="normal">İlk gün her şey programlandığı gibi gitti. Dört aday da zamanında geldiler. Testleri zamanında bitirdiler. Üçünün İngilizce sınav sonuçları 80’in üzerindeydi. Biri 45 puan aldı. Çok heyecanlandığını, aslında İngilizce düzeyinin daha yüksek olduğunu söyledi. İkinci gün üç aday geldi. İkisi dil sınavında 49 ve 43 alarak 50 puanın altında kaldılar. Üçüncü ise 86 puan aldı. Çarşamba günü çağrılan iki adaydan ise yalnızca biri geldi. O da Seçil’in telefonda beğenmediği adaydı. İngilizce dil sınavında 94 puanla en yüksek dereceyi alan o oldu. Seçil “Mutlaka kopya çekmiştir” diyordu. Bu gencin tavrını sevmemişti.</p>

    <p class="normal">Ezgi ellerindeki kişilik envanteri değerlendirme yazılımı yardımıyla bu sekiz adayın kişilik envanterlerini de değerlendirdi. İlk dört aday için sonuç dil sınavıyla oldukça uyumlu çıktı. Dil sınavında başarısız olan aday insan kaynakları alanında çalışmak için de uygun değildi. Onu kolaylıkla eledi. Salı günü gelen adaylardan elli puanın altında kalan Hande bu alanda çalışmak için çok uygun bir kişiliğe sahip çıkmıştı. Onu görüşmeye çağırıp çağırmama konusunu Nermin Hanım’la görüşmeye karar verdi Ezgi.</p>

    <p class="normal">Son olarak da Seçil’in beğenmediği, en yüksek İngilizce puanına sahip Teoman’ın kişilik envanterini değerlendirdi. Onun kişiliği de insanlarla yoğun iletişim gerektiren işler için uygun değildi. Daha çok matematiksel işlemlerle, sayılarla, hesaplamalarla ilgili işlerde başarılı olabilirdi. Ezgi, Teoman’ı eleyip elememe konusunda yine Nermin Hanım’ın görüşünü almaya karar verdi. Aday bu iş için uygun değildi ama İngilizce sınavından iyi bir sonuç aldığını tahmin edebilecek kadar zekiydi. Zaten sınavdan çıktığında “Çok kolaymış” diye bir yorum yapmıştı. Şimdi görüşmeye çağrılmazsa haksızlık yapıldığını düşünebilir ve belki de şirket hakkında olumsuz yorumlar yapardı. Bu da şirketin imajını etkilerdi.</p>

    <p class="normal">Burak harıl harıl eğitim notları hazırlıyordu. Şirketin kuruluşundan bugüne tarihçesini, ortaklık yapısını incelemişti. Hepsinden söz edecekti oryantasyon eğitiminde. Ayrıca tüm binaların gösterildiği bir şema bulmuştu. Bu şemanın üzerinde bölümlerin hangi binalarda olduğunu göstermeyi de planlıyordu. Neşesi yerine gelmiş, eski özgüvenine kavuşmuştu. Şirket içinde farklı birimlere telefon ediyor, onlardan bilgi istiyor ve hazırladığı eğitimin içeriğini zenginleştiriyordu.</p>

    <p class="normal">Çarşamba öğleden sonra Ezgi sekiz adayın test sonuçlarını bir tabloya işlemişti. Seçil’i de yanına alarak Nermin Hanım’la görüşmeye gittiler. Nermin Hanım tabloya bakarken kararsız kaldığı iki kişiyle ilgili endişelerini dile getirdi. Hande İngilizce dil sınavından 49 almıştı, ama kişiliği insan kaynakları alanında çalışmaya çok uygundu. Ezgi bu adayla bir görüşme yapmalarının iyi olacağını düşünüyordu. Teoman ise tersine İngilizce sınavından 94 almıştı, ama kişiliği bu alanda çalışmaya hiç uygun değildi. Zaten sınav için geldiğinde davranışlarından iletişim kurmakta başarısız olduğu açıkça görülmüştü. Seçil hemen atılarak “Çok kaba bir insan” dedi. Ne günaydın demişti, ne teşekkür etmişti. Yalnızca giderken küçümser bir tavırla “Sınav çok kolaymış” demişti.</p>

    <p class="normal">Ezgi’yle Seçil’i dikkatle dinleyen Nermin Hanım “Hande konusunda haklısınız. Onunla da görüşelim” dedi. Teoman konusunda ise kesin bir dille “Anlaşılan bize uygun bir aday değil” diyerek görüş bildirdi. “Kişiler İngilizce dil bilgilerini artırabilirler, ama kişiliklerini kolay kolay değiştiremezler. Psikometrik test uygulamaktaki amacımız da bu değil mi? Görevin gerektirdiği temel kişilik özelliklerine sahip olmayan adayları baştan elemek. Anlaşılan biz beş adayla görüşeceğiz”. Nermin Hanım tam sözlerini tamamlamıştı ki telefon çaldı. Genel Müdür’ün asistanı Neşe Hanım, Mehmet Bey’in kendisiyle görüşmek istediğini söylüyordu. Nermin Hanım hemen dosyasını aldı ve odasından çıkarken “Siz bu beş adaya yarın ve öbür gün için randevu verin” dedi. Ezgi, Nermin Hanım’ın ne kadar değiştiğini fark etti. Genel Müdür çağırdığında paniğe kapılan, telaşla koşturan kişi gitmiş, yerine güvenli ve sakin bir kişi gelmişti. O an müdürünü ne çok sevdiğini düşündü.</p>

    <p class="normal">Nermin Hanım’ı Genel Müdür’ün odasında bir sürpriz bekliyordu. İçeri girdiğinde şirket Yönetim Kurulu üyelerinden İrfan Bey de oradaydı. Herkesin saygı duyduğu bir avukattı İrfan Bey ve şirket Yönetim Kurulu’nda da on yıldan beri görev yapmaktaydı. Karşılıklı hatır sordular. Arkasından Mehmet Bey, Nermin Hanım’ı niye çağırdıklarını açıkladı. “İrfan Bey’in yeğeni, kız kardeşinin oğlu, Teoman Tuncay dün sizin bölümde insan kaynakları uzmanı pozisyonu için sınava girmiş. Anlaşılan iyi de geçmiş” dedi. Bunun üzerine İrfan Bey “Teoman babasının görevi nedeniyle ilkokulu yurt dışında bir Amerikan okulunda okudu. İngilizceyi ana dili gibi konuşur” dedi. “Başvuruyu da kardeşim yapmış, bizim Teoman’ın haberi yokmuş” diye devam etti.</p>

    <p class="normal">Nermin Hanım yaşadığı şoku atlatmak ve biraz da zaman kazanmak için bu pozisyonla ilgili olarak yaptıklarını ayrıntılarıyla anlatmaya başladı. 154 başvuru aldıklarını, ön eleme sonucunda bunu 17’ye indirdiklerini, sonra ikinci elemeyi bizzat kendisinin yaparak aday sayısını 10’a indirdiğini anlattı. “Teoman da bu on kişi arasında olmalı” dedikten sonra “kişilik envanteri” olarak adlandırılan psikometrik testten söz etti. Bu testlerin ne kadar güvenilir olduklarını ve doğru insanı doğru işe yerleştirmede çok önemli bir rol oynadıklarını anlattı.</p>

    <p class="normal">İrfan Bey ve Mehmet Bey onu büyük bir ilgiyle dinlediler. İrfan Bey “Personel seçme işinin böyle bilimsel yöntemlerle yapıldığını görmek ne güzel” dedi. “Şirket için doğru insanı işe almak ne kadar önemliyse, adaylar için de seçim sürecinde haksızlık yapılmadığını bilmek o kadar önemli olmalı” diye sözlerine devam etti. Bunun üzerine Nermin Hanım “İsterseniz bu pozisyon için yaptığımız testlerin sonuçlarını bölümden isteyelim” diyerek telefona yöneldi.</p>

    <p class="normal">Az sonra Ezgi elinde puanlama tablosu ile Mehmet Bey’in odasındaydı. Tabloyu Nermin Hanım’a doğru uzattı. Nermin Hanım ilk defa görüyormuş gibi “Hımmm” dedikten sonra hiç yorum yapmadan dosyayı Mehmet Bey’e verdi. O da tabloyu İrfan Bey’in göreceği şekilde masanın üzerine yerleştirerek verileri yüksek sesle okudu. Teoman’ın İngilizce dil sınavında birinci olduğu ancak “kişilik envanteri” sonucuna göre pozisyona uygun olmadığı açıkça görülüyordu. İrfan Bey “Arkadaşlar siz en doğru adayı işe alın. Bizim oğlana da uygun bir iş bulunur elbette” dedi. Sesinde düş kırıklığı seziliyordu. Mehmet Bey “Acaba biz Teoman’a yardımcı olamaz mıyız?” diye sordu. Ezgi “Efendim Teoman Bey’in matematik zekâsı çok yüksek. Test sonuçları onun sayılarla, hesaplamalarla ilgili işlerde daha başarılı olabileceği yönünde bilgi veriyor. Finansman, muhasebe, sözleşme yönetimi gibi onun bu özelliğini kullanabileceği bir bölümde uygun bir pozisyon bulmaya çalışabiliriz” dedi. İrfan Bey bu sözlere çok memnun olmuştu. “Çok doğru, bu çocuk küçüklüğünden beri oyun oynar gibi problem çözer. Bir de zor problemler bulup hepimizi sınardı” dedi.</p>

    <p class="normal">İrfan Bey’e bu konuda Teoman’a henüz bilgi vermemesini, uygun bir pozisyon çıktığında kendilerinin aramasının daha doğru olacağını belirttiler. O da bu öneriyi haklı buldu. İrfan Bey’in yeğenini işe almaları konusunda ısrar etmemesi hepsini rahatlatmıştı. Böylece Teoman olayını atlatmış oldular.</p>

    <p class="normal">Ezgi o gün bölüme dönerken bir karar verdi. İnsanlar kişisel çıkarlarını çalıştıkları şirketin, kurumun çıkarlarının üstünde tutmadıkları zaman büyük oluyorlardı.</p>

    <p class="normal">Takip eden iki günde beş adayla görüşmeler yapıldı. Adaylar içinde Pelin ve Hakan diğerlerinden daha yüksek puan almışlardı. Her iki aday da uygun görünüyordu. Aynı okuldan mezundular. Tüm özellikleri benziyordu. Hakan daha konuşkan, Pelin biraz daha sessizdi. Nermin Hanım “Keşke ikisini de alabilsem” diye düşündü. Böylece karar vermekten kurtulacaktı. Onun sıkıldığını fark eden Ezgi “İsterseniz her ikisini de Mehmet Bey’le tanıştıralım. Böylece hem adayların performansını Genel Müdür’le görüşürken görme olanağı buluruz hem de Mehmet Bey’in onlarla ilgili görüşünü alırız” dedi.</p>

    <p class="normal">Bu fikri çok beğenen Nermin Hanım hemen Genel Müdür’den iki aday için randevu istedi. Mehmet Bey’in programı çok yoğundu ve cumartesi saat 11.00 ile 12.00 arasında görüşebileceğini belirtti. Son iki adayı cumartesi günü için tekrar çağırdılar. Ezgi, Seçil’i her aşamada bilgilendiriyordu. Bu kez de adaylara niçin çağrıldıklarını açıkça söylediler. Böylece adaylara hazırlanma olanağı verdiler.</p>

    <p class="normal">Cumartesi günü görüşmeler çok kısa sürdü. Mehmet Bey her iki adaya da Ezgi’ye sorduğu gibi “Şirketimize ne gibi katkı sağlayacağınızı düşünüyorsunuz, anlatır mısınız?” diye sordu. Hakan bu soruya hazırlıklı gelmişti. Hemen başladı düşündüklerini anlatmaya. “Koçluk” sistemi kurmaktan söz etti. Mehmet Bey “Bu sistemi yeni kuruyoruz” dedi. Hakan’ın bu konuyu öngörmüş olması hoşuna gitmişti. İkinci görüşme Pelin’le yapıldı. Aynı soruya verdiği yanıt “Ben henüz deneyimli değilim. Bu nedenle siz ne iş verirseniz yaparım” şeklinde oldu. Oy birliğiyle Hakan’ı işe almaya karar verdiler.</p>

    <p class="normal">Ezgi adayları izlerken iş görüşmelerine iyice hazırlanıp gitmenin şart olduğuna bir kez daha inandı. İş arayan kişileri mümkün olduğu kadar bu konuda bilgilendirmeye karar verdi.</p>

    <p class="normal">Hakan, Ezgi’den bir yıl sonra yine şubat ayında işe başladı. Burak hazırladığı kapsamlı oryantasyon eğitimini ilk olarak ona sundu. Eğitimi Hakan’la beraber tüm bölüm çalışanları dinledi ve çok beğendiler. Burak çok mutluydu. Hakan’a bildiği her şeyi öğreteceğini söylüyordu. Hakan da hemen olayı kavramıştı, ona “koç” diye hitap ediyordu.</p>

    <p class="normal">Mart ayı başında Hasan Bey işinin başına döndü. Onu görmek hepsini mutlu etmişti. İnsan Kaynakları Bölümü birbirleriyle iyi geçinen, mutlu bir ekip olarak çalışıyordu.</p>

    <p class="normal">Ezgi hazırladıkları eğitim planı hakkında Hasan Bey’e bilgi veriyordu ki Seçil, Genel Müdür’ün kendisini çağırdığını söyledi. Ezgi hemen “Nermin Hanım’a haber verelim” deyince Seçil “O zaten yukarıda, Genel Müdür’ün yanında” diye yanıtladı.</p>

    <p class="normal">Ezgi yukarı çıktığında Mehmet Bey ve Nermin Hanım onu ayağa kalkarak karşıladılar. “Her zaman o kadar kibarlar ki ben de öyle olmalıyım” diye aklından geçirdi Ezgi. Mehmet Bey “Senin çalışmalarından çok memnunuz Ezgi” diye söze başladı ve devam etti, “Bugün Nermin Hanım seni kıdemli uzman pozisyonuna terfi ettirmek istediğini söyleyince çok sevindim doğrusu. Bu güzel haberi sana kendim vermek istedim”. Her ikisi de gülerek yüzüne bakıyorlardı. Çok şaşırdı, çok sevindi, çok utandı. “Burası dünyanın en iyi şirketi” deyiverdi.</p>

    <p class="normal">Ezgi’nin terfi etmesi, önce bölümde sonra da şirkette kısa zamanda duyulmuştu. Bölümdeki herkes içtenlikle kutladı. Ahmet Bey “Nermin Hanım’a ben söyledim seni terfi ettirmesini” dedi. “Senden daha iyisini mi bulacak?”</p>

    <p class="normal">Burak “Bunu hak ettin” dedi. Gözlerinden samimi olduğu belli oluyordu. “Senden öğreneceğim çok şey var” diye ekledi.</p>

    <p class="normal">O gün çiçekçiden adına kocaman bir buket papatya geldi. Ezgi merakla kim yollamış diye üzerindeki karta baktı. Çiçek Bilgi İşlem Bölümü’ndeki arkadaşı Emre’den geliyordu. Bir de kısa not vardı: “Bir orkestra şefi olmayı unutma”.</p>

    <p class="normal">Ezgi karar verdi. Yaşamak çok güzel!</p>
  </div>

  <div class="calibre2" id="calibre_pb_34"></div>
</body>
</html>
