<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>bir insan kaynakları masalı</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <h1 class="baslik1" id="calibre_toc_6">DEĞİŞİMİ ANLATMAK</h1>

    <p class="normal">Yazı dağıtılmış ve şirkette dedikodular son bulmuştu. Herkes günlük rutin işine devam ederken İnsan Kaynakları Bölümü’ndeki yoğunluk sürüyordu. Yeni sistemi tanıtmak amacıyla tüm yönetime yapacakları sunumu tekrar hazırlıyorlardı. Bu kez çalışmalara Çiğdem Hanım’ı da katıyorlardı. Çiğdem Hanım başlangıçta isteksiz görünmekle beraber giderek işin içinde yer almaktan memnun olmaya başlamıştı. Ezgi tanıtım sunumunda sistemin adının “performans değerlendirme sistemi” olarak değil de “performans yönetimi sistemi” olarak vurgulanmasını istiyordu. Böylece tüm yönetime işin en başından itibaren performans değerlendirme sürecinin “performans yönetimi sisteminin” bir alt süreci olduğunu ve bu sürecin diğer insan kaynakları yönetimi süreçleriyle bir bütün olarak yürütülmesi gerektiğini anlatabileceklerdi. “Yöneticilere performans yönetiminin yalnızca çalışanların performanslarının değerlendirilmesinden ibaret olmadığını ve bu sürecin özellikle ‘ücretlendirme ve ödüllendirme’, ‘eğitim ve geliştirme’ ve ‘kariyer yönlendirme’ süreçleriyle bağlantılı olarak yürütülmesi gerektiğini anlatmalıyız” diyordu.</p>

    <p class="normal">Nermin Hanım ise konuya daha dar bir açıdan bakıyor ve “Mehmet Bey ‘performans değerlendirme sistemi’ diye adlandırdığına göre sunumu onun belirttiği şekilde yapalım, konunun dışına çıkmış gibi görünmemiz doğru olmaz” diyordu.</p>

    <p class="normal">Nermin Hanım ve Ezgi bu konuda anlaşamayınca diğerlerinin ne düşündüğünü sordular. Kendilerini tartışmanın ortasında bulan Burak ve Çiğdem Hanım bir süre ne diyeceklerini bilemediler.</p>

    <p class="normal">Burak o güne kadar Ezgi’nin nasıl çalıştığını öğrenmişti. Her konuyu okuyup araştırıyor ve söylediklerinin doğruluğundan emin olmadan görüş bildirmiyordu. Onun için Ezgi’nin haklı olduğundan emindi. Ama diğer taraftan da Nermin Hanım’la arası bozulsun istemiyordu. Bir orta yol bulması gerekiyordu. “Her ikiniz de farklı açılardan haklısınız” diye söze başladı. “Bence bu değişikliği Genel Müdürümüze toplantı gününden önce anlatalım ve onayını alalım”. Bu yanıt Çiğdem Hanım’ın da hoşuna gitmişti. “Evet evet, sunumun temel konsepti değişecekse bunu Genel Müdür’ün onayını almadan yapmamalıyız” dedi.</p>

    <p class="normal">Nermin Hanım hiç zaman kaybetmeden Neşe Hanım’ı arayarak Genel Müdür’den kısa bir görüşme için randevu istedi. Mehmet Bey son toplantıda yaşadıkları karışıklıkları bildiğinden Nermin Hanım’dan gelen görüşme isteğini “Hemen gelsin” diyerek hızlıca yanıtladı. Bu hızlı çağrıya şaşıran Nermin Hanım dosyasını kaptığı gibi odasından çıktı.</p>

    <p class="normal">Genel Müdür’ün ofisine doğru giderken yolda soruyu nasıl sorması gerektiğini düşünüyordu. Birden acele karar verdiğini düşündü. Bu kadar basit bir soruyu sormak için Genel Müdür’den görüşme talep etmek, kendisini hiçbir konuda karar veremeyen bir yönetici konumuna sokacaktı. Önce Burak’a kızdı. Kendisini taraf tutmaktan kurtarmak için topu Genel Müdür’e atmıştı. Sonra da Ezgi’ye kızdı. Ne diye yeni şeyler çıkarıyordu ki. Zaten şirkette kimse “performans değerlendirme” ile “performans yönetimi” arasındaki farkı bilmiyordu. Nermin Hanım içinden söylenerek Mehmet Bey’in ofisine geldi. Neşe Hanım onu hiç bekletmeden Genel Müdür’ün yanına aldı.</p>

    <p class="normal">Mehmet Bey her zamanki nezaketiyle Nermin Hanım’ı ayakta karşıladı ve hatırını sorduktan sonra “Sizi dinliyorum” diyerek arkasına yaslandı. Nermin Hanım önce sunum yapmak için hazır olduklarını ve sunumun bir kopyasını toplantıdan önce kendisine göndereceğini, varsa önerileri doğrultusunda gerekli değişiklikleri yapacaklarını anlattı. Arkasından da sistemin “performans değerlendirme sistemi” değil de “performans yönetimi sistemi” olarak adlandırılması konusunda görüşünü sordu. Mehmet Bey “Niçin böyle bir değişiklik yapmak istiyorsunuz?” diye bir soruyla yanıt verince “Aslında bence bu değişiklik gerekli değil, ama bu çalışmada en çok emeği geçen iki kişiden biri olan bizim yeni uzman, Ezgi bu konuda çok ısrarlı olunca, size danışmak gereğini duydum” dedi.</p>

    <p class="normal">İnsan Kaynakları Bölümü’nde çalışmaların nasıl gittiğini merak etmekte olan Mehmet Bey hemen asistanı Neşe Hanım’a Ezgi’yi çağırmasını söyledi. Sonra da Nermin Hanım’a dönerek “Ezgi’ye bir soralım bakalım neden bu konuda ısrarla değişiklik yapılmasını istiyormuş” dedi.</p>

    <p class="normal">Çağrıyı alan Ezgi hiç zaman kaybetmeden Genel Müdür’ün ofisinin bulunduğu yedinci kata yöneldi. İlk karşılaşmalarından bu yana Mehmet Bey’le her görüşmesinden olumlu duygularla, bir şeyler öğrenerek çıkmıştı. Şimdi de ofisine giderken içinde bir mutluluk hissetti.</p>

    <p class="normal">Odaya girdiğinde Mehmet Bey onu da ayağa kalkarak karşıladı ve hemen konuya girerek sistemin neden “performans yönetimi” olarak adlandırılması gerektiğini sordu. Ezgi, aşağıda, kendi ofislerinde Nermin Hanım’ı ikna etmek için birkaç kez anlattığı düşüncelerini bir kere de Genel Müdür’e anlattı. Mehmet Bey duyduklarından memnun olmuştu. “Ben de insan kaynakları alanında yeni bir şey öğrendim” diyerek Ezgi’ye teşekkür ettikten sonra Nermin Hanım’a döndü ve “Hemen gerekli değişiklikleri yapalım” dedi.</p>

    <p class="normal">Yedinci kattan üçüncü kattaki İnsan Kaynakları Bölümü’ne giderlerken asansörde Nermin Hanım bu olayı yanlış yönettiğini düşünüyordu. “Acaba Mehmet Bey’in kendisine olan güveni azalmış mıydı? Bunda kimin hatası vardı?” Sonunda Nermin Hanım bundan sonra ekibindeki arkadaşlarının yaptığı önerileri daha dikkatli değerlendirmesi gerektiğine karar verdi.</p>

    <p class="normal">Yeni performans yönetimi sisteminin tanıtımıyla ilgili hazırlıklar tamamlanmış ve sunum son hâliyle görmesi için Genel Müdür’e gönderilmişti. Ondan gelecek olan yanıta göre toplantıda sunulacak veya değişiklik yapılacaktı.</p>

    <p class="normal">Ezgi ve Burak kahve makinesinin başında konuşuyorlardı. Burak “Bu işte senin çok emeğin var. Bu yeni sistem uygulanmaya başlayınca eminim Nermin Hanım seni yüksek bir performans derecesi ile ödüllendirecektir” dedi. Ezgi içinden bu sözlere sevinse de hemen atılarak “Olur mu öyle şey canım, biz bir ekip olarak çalıştık. Hepimizin emeği var bu işte” diye yanıt verdi. Bu yanıt Burak’ın hoşuna gitmişti. Gülümsedi. Bir an göz göze geldiler, yüzünün kızardığını hissetti Ezgi.</p>

    <p class="normal">O sırada yanlarına yaklaşan Çiğdem Hanım “Eğer Nermin Hanım farklı performans dereceleri verirse büyük olaylar çıkar” diyerek konuya girdi. Birden, Ezgi ve Burak performans değerlendirme sürecinin bu işi en iyi bilmesi gerekenler tarafından bile ne kadar yanlış algılandığını görerek derin bir düş kırıklığı hissettiler.</p>

    <p class="normal">Genel Müdür’e gönderdikleri sunum, üzerinde küçük bir notla bölüme geri geldi. Seçil dosyayı Nermin Hanım’a verirken notu okuduğunu belli ederek “Bütün o çalışmalar boşa gitmemiş ne güzel” diye bir yorum yaptı. Dosyayı alan Nermin Hanım, Mehmet Bey’in el yazısıyla “Güzel bir çalışma olmuş, teşekkür eder, emeği geçen arkadaşlarımı kutlarım” diye yazmış olduğunu gördü. Yeni Genel Müdür geldiğinden bu yana ilk kez böyle yazılı bir övgü notu alıyordu. Bir yandan sevindi, bir yandan “Bu notu ben mi aldım yoksa şu iki genç mi aldılar?” diye düşünmeden edemedi. “Bu övgüyü çocuklar hak etmişti” diye geçirdi içinden. Sonra da “Onlara hemen söylersem şımarırlar, ne de olsa çok gençler, hele bir sunumu yapalım da ondan sonra söylerim Genel Müdür’ün de kendilerini kutladığını” diyerek küçük notu çekmecesine sakladı.</p>

    <p class="normal">Bu arada Nermin Hanım’ın odasından çıkan Seçil hemen Ezgi’yle Burak’ın masalarına uğramış ve “Haydi yine iyisiniz, Mehmet Bey teşekkür notu göndermiş” diyerek arkadaşlarını bilgilendirmişti. Gençler bu habere çok memnun oldular. İkisinin de amacı insan kaynakları alanında iyi bir kariyer yapmaktı. Genel Müdür tarafından fark edilmek ve övgüye layık görülmek gururlarını okşamıştı. Ezgi “Daha yapılacak çok iş var, ama biz çok çalışmaya hazırız” diye düşündü. Hep sözü edilen “motive etmek” işte buydu. Bu küçük haber onu daha da çok çalışmaya motive etmişti.</p>

    <p class="normal">Burak da benzer düşüncelerle bilgisayarının ekranına bakıyordu. “Acaba Mehmet Bey benim Ezgi’den daha önemli katkıda bulunduğumu anlamış mıdır?” diye düşünmekten kendini alamadı. Şirkette daha iyi pozisyonlara yükselmek için bu iyi bir adımdı, ama yaptıklarından Ezgi’ye de pay çıkarılmasını istemiyordu. İşe ilk girdiğinde bölümde kendisini rakipsiz olarak görmüştü. Şimdi içinden bir ses Ezgi’nin ona rakip olacağını söylüyordu. “Aslında iyi bir kız, ondan hoşlanıyorum, birbirimize rakip olmamız ne kötü”. Birden Ezgi’nin sesiyle düşüncelerinden uzaklaştı. “Burak, Nermin Hanım bizi odasına çağırıyor”. İki genç sevinerek Nermin Hanım’ın yanına gittiler. O da kendilerine sunumda bir değişiklik yapılmayacağını ve hemen notların çoğaltılması işlemine başlamalarını söyledi. Ders notlarını şık dosyalara yerleştirecekler ve toplantı sabahı katılımcıların oturacakları yerlere koyacaklardı. Her şeyin kusursuz olması gerekiyordu. Geçen toplantıda yaşanan fiyaskodan sonra hiçbir aksilik istemiyordu Nermin Hanım.</p>

    <p class="normal">Odadan çıktıklarında birbirlerine baktılar. Bekledikleri olmamış ve Nermin Hanım onlara Genel Müdür’ün notundan söz etmemişti. Seçil mi yanılmıştı yoksa müdürleri onlar hakkında farklı mı düşünüyordu? Doğrusu bekledikleri müjdeyi alamamış olmaktan dolayı canları sıkılmıştı. Burak hızla toparlandı ve Ezgi’ye “Senin bilgisayarında sunumun son hâli vardı. Bastırıp fotokopiye verirsin değil mi?” dedi. Ezgi de “Elbette” diyerek işe koyuldu.</p>

    <p class="normal">Toplantı sabahı yine erkenden şirkete geldiler. Bu kez Çiğdem Hanım da onlarla beraber yönetim toplantısına katılacaktı. Son hazırlıkları yapıyorlar, Ezgi dosyaları yerleştirirken Burak da bilgisayarla projeksiyon cihazını kontrol ediyordu, Nermin Hanım ise hazırladığı küçük kartlara bakarak konuşma metnini gözden geçiriyordu.</p>

    <p class="normal">O sırada Çiğdem Hanım toplantı salonuna girdi. Üçü de gözlerine inanamamış gibi hayretle bakakaldılar. Çiğdem bir süre durup baktıktan sonra onlara “Günaydın” deyince kendilerine gelip “Günaydın” diye yanıt verdiler. Çiğdem Hanım hafif pırıltılı bir kumaştan yapılmış kırmızı bir elbise ve ceket giymişti. Ayakkabıları, takıları, saçı ve makyajı ile bir iş toplantısına değil de bir eğlenceye gidiyormuş gibi görünüyordu.</p>

    <p class="normal">Ezgi göz ucuyla Nermin Hanım’a baktı. Nermin Hanım’ın yüzündeki şaşkınlık yerini mutsuz bir ifadeye bırakmıştı. Müdürü için üzüldü. Her şey mükemmel olsun derken böyle çok renkli bir görüntü sorun yaratır mıydı? Nasıl bir tepki verecek acaba diye merak etti. “Ben olsaydım ne yapardım?” diye düşündü bir an. Doğrusu hiçbir fikri yoktu. Renkli giyinmek, biraz fazla süslenmek suç değildi ya. Herkesin bir tarzı vardı. Ama yine de sabahın dokuz buçuğu için bu biraz abartılı olmuştu.</p>

    <p class="normal">Çiğdem de bu arada yaptığı etkiyi düşünüyordu. Müdürünün ve genç çalışma arkadaşlarının üzerinde bıraktığı etkiden memnun olmuştu. “İyi ki son dakikada bu kırmızı takımı giymeye karar vermişim” diye düşündü. “Nermin Hanım gibi her gün siyah, gri veya lacivert giyemem doğrusu”. Aslında yöneticilerin çoğu onu tanımıyordu, ancak bu giysilerle hepsinin kendisini fark edeceğinden emindi. İleride Nermin Hanım’ın yerine bir insan kaynakları müdürü arandığı zaman herkesin aklında kendisi olsun istiyordu. “İlk izlenim çok önemlidir” diye geçirdi içinden. “Ben etkileyici ve akılda kalan bir ilk izlenim bırakayım da daha sonra çalışmalarımla da dikkatleri çekerim nasıl olsa”.</p>

    <p class="normal">Nermin Hanım, hemen bir karar verdi ve yumuşak bir sesle “Çiğdemciğim senden rica etsem bölüme gidip benim masamdan sunum için hazırladığımız taslakları koyduğum mavi dosyayı getirir misin?” dedi. “Tam yerini bilmiyorum, ama masanın üzerinde olmalı. Yoksa etajerin birinci çekmecesinde olabilir. Orada da yoksa Seçil’le diğer dolapları arayın. Şu anda heyecandan neyi, nereye koyduğumu anımsamıyorum inan”. Çiğdem Hanım etkili bir giriş yaptığı için hâlinden çok memnundu. Bu beklemediği görevi de kabul ederek toplantı salonundan çıktı. Burak ve Ezgi göz göze geldiler ve hafifçe gülümseyerek işlerine devam ettiler. “Kırmızı” kriz kolayca atlatılmış gibiydi.</p>

    <p class="normal">Yöneticiler birer ikişer toplantı salonuna geldiler. Mehmet Bey de hep yaptığı gibi biraz erken gelip diğer yöneticilerle sohbet etti. Saat tam 10.00’da toplantı başladı. Önce Mehmet Bey geçen toplantıdan bu yana yaşananları özetledi ve “Hepimiz bu olaydan bir ders aldık. Umarım bir daha böyle bir kriz yaşamayız” diyerek sözlerini tamamladı. Mehmet Bey yerine otururken Nermin Hanım sunumunu yapmak üzere ön tarafa, kürsünün yanına gelmişti. Tam konuşmaya başlıyordu ki salonun kapısı açıldı ve içeri pırıltılı kırmızı elbisesiyle Çiğdem Hanım girdi. Herkesin kendisini ilgiyle izliyor olmasından hoşnut ağır adımlarla kürsüye doğru yürüdü ve Nermin Hanım’a gülümseyerek “İstediğiniz dosyayı tam zamanında getirdim” dedi. Toplantı salonunda hafif gülüşme sesleri yükseldiğini fark eden Mehmet Bey “Aman ne güzel bir kırmızı giysi bu! Hep koyu renkleri görmekten bıkmıştık. İyi ki geldiniz, salona renk kattınız Çiğdem Hanım” dedi. Bu sözler üzerine gülüşmeler kesildi. Çiğdem hâlinden memnun salonun yan tarafındaki koltuklara, Ezgi’yle Burak’ın yanına oturdu ve sunum başladı.</p>

    <p class="normal">Bu kez bir problem yaşanmadan yeni sistem şirket yönetimine anlatılmıştı. Nermin Hanım’ın iyi hazırlanmış olduğu belliydi. Hiç hata yapmadan son derece profesyonel bir sunum yaptı. Çiğdem içeri girdiğinde bir an korkmuştu, ama Mehmet Bey’in yerinde müdahalesiyle rahatlamıştı. Sunumun ardından yöneticilerden gelen soruları yine aynı profesyonel üslupla ve gülümseyerek yanıtladı. Herkes bu sistemin şirket için yararlı olacağına inanmış görünüyordu. En azından denemeye hazırdılar.</p>

    <p class="normal">Nermin Hanım sunumunda yönetici arkadaşlarına bu sistemi uygularken kullanabilecekleri farklı formları göstererek artı ve eksi yönlerini açıkladı. Onların görüşlerini de aldıktan sonra beyaz ve mavi yakalı çalışanlar için ayrı iki formun geliştirilmesine karar verildi. Formlara son şeklini yine İnsan Kaynakları Bölümü verecek ve bu formlar hakkındaki ayrıntılı bilgi, yönetici eğitimlerinde sunulacaktı.</p>

    <p class="normal">Tüm sorular yanıtlandıktan sonra Ezgi’nin hazırlamış olduğu “eylem planı” üzerinde konuştular. Sonuçta yöneticiler için planlanan eğitimlerin bir hafta içinde başlamasına karar verildi. Söz konusu eğitimler kentin en büyük üniversitesinde görev yapan ve bu konudaki çalışmalarıyla tanınmış Profesör Özkan Demir tarafından verilecekti. Profesör Demir, Ezgi’nin okuldan hocasıydı. Ezgi kendisine büyük saygı duyardı. O da Ezgi’yi “iyi öğrencilerinden biri” olarak tanıyordu.</p>

    <p class="normal">Nermin Hanım şirkette uygulayacakları performans değerlendirme formlarına son şeklini verirken de Profesör Demir’in görüşlerini almayı planlıyordu. Ne de olsa bu konunun uzmanıydı ve kendisinin göremediği eksiklikleri veya yanlışları görerek yardımcı olabilirdi. Böylece formlar çok tartışma yaratmadan onaylanır ve zaman kaybetmeden uygulamaya geçilebilirdi.</p>

    <p class="normal">Çalışanların yeni süreçle ilgili olarak bilgilendirilmesi amacıyla yapılacak toplantıların ise söz konusu “yönetici eğitimleri” bittikten sonra gelecek ay içinde gerçekleştirilmesi kararlaştırıldı. Bu toplantılara bölümler sırayla davet edilecek ve sunumlar İnsan Kaynakları Bölümü yetkilileri tarafından yapılacaktı. Her bölümün yöneticisinin de toplantıda bulunması kararlaştırılmıştı. Toplantılar önceden belirlenip duyurulacak olan günlerde 16.00-18.00 saatleri arasında yapılacak ve personelin rahatça dinleyerek sorular sorabileceği bir ortam yaratılacaktı. Her toplantıda çeşitli ikramlar hazırlanacak ve bilgilendirme resmiyetten uzak bir sohbet ortamı içinde yapılacaktı.</p>

    <p class="normal">Bütün bunlar haziran ayı sonuna kadar tamamlanacak ve yeni performans yönetimi sisteminin ilk pilot uygulamaları temmuz ayı içinde üç bölümde uygulanacaktı. Bunlar Satış ve Pazarlama, Ürün Geliştirme ve İnsan Kaynakları Bölümleri olarak belirlendi. Bu uygulamaların sonuçları takip eden aylarda değerlendirilecek ve yine İnsan Kaynakları Bölümü tarafından yönetime bir rapor hâlinde sunulacaktı. Yeni sistemin pilot bölümlerde başarıyla uygulandığından emin olduktan ve varsa yaşanan problemler çözüldükten sonra aralık ayında şirket genelinde uygulamaya geçilecekti.</p>

    <p class="normal">Ezgi o toplantıdan çıkarken bir karar verdi. İnsanların değişime karşı çıkmamaları için konu hakkında çok iyi bilgilendirilmeleri ve özellikle değişimle varılmak istenen hedeflerin ve sağlayacağı olumlu sonuçların çok iyi anlatılması gerekiyordu. Çalışanlarla iletişim konusu İnsan Kaynakları Bölümü’nün önemli bir fonksiyonu olduğuna göre şirkette tüm yeni projelerin çalışanlara duyurulmasında ve uygulanmasında İnsan Kaynakları Bölümü öncülük etmeliydi.</p>
  </div>

  <div class="calibre2" id="calibre_pb_14"></div>
</body>
</html>
