<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>bir insan kaynakları masalı</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <h1 class="baslik1" id="calibre_toc_5">KRİZ YÖNETİMİ</h1>

    <p class="normal">Nermin Hanım toplantıdan sonra Burak ve Ezgi’yi odasına çağırdı. Genel Müdür’ün tüm personele göndereceği yazı için hemen bir taslak hazırlayıp çalışma saati bitene kadar kendisine vermelerini istedi. Kendisi de oturdu ve çıkan dedikoduların nasıl basit bir şakayla başlayıp büyüdüğünü ve yayıldığını anlatan bir yazı hazırladı. Saat 18.00’de bölümdeki herkes çıkmış, Nermin Hanım’la iki genç yardımcısı Ezgi ve Burak kalmışlardı. Nermin Hanım’ın yazdığı metni gençlerin hazırladığı taslaktan da yararlanarak düzelttiler. Yanlış anlaşılabilecek ve farklı yorumlara neden olabilecek ifadelerden kaçındılar. Yazıyı samimi, sade ve kolay anlaşılır bir üslupla yazmaya özen gösterdiler. Önce olayı anlattılar, sonra neden yanlış anlaşıldığını vurguladılar. En sonunda da bir daha böyle haberler alırsanız inanmayın ve hemen yöneticilerinize danışın tavsiyesinde bulundular.</p>

    <p class="normal">Yazı hazır olduğunda Nermin Hanım elektronik postayla Mehmet Bey’e gönderdi. Bir yandan da “İyi oldu akşamdan gönderdiğimiz, yarın sabah gelir gelmez okur” diyordu Ezgi’yle Burak’a. Onlar daha Nermin Hanım’ın odasından çıkmadan telefon çaldı. Arayan Neşe Hanım’dı ve Mehmet Bey’in yazıyla ilgili görüşmek üzere Nermin Hanım ve ekibini, mümkünse hemen, ofisine beklediğini söylüyordu. Genel Müdürlerinin bu kadar çabuk yanıt vermesine şaşıran ekip hemen toparlanıp yukarı çıktı.</p>

    <p class="normal">Akşamın o saatinde Mehmet Bey yorgun görünüyordu. Gömleğinin kollarını sıvamış, kravatını çıkarmıştı. Masasının üzerinde bir tabak meyve ile bir kâse yoğurt vardı. İnsan kaynakları ekibi ofisine girdiğinde o gönderdikleri yazıyı okuyordu. Hemen yan taraftaki toplantı masasına geçtiler. Yazıyı baştan sona tekrar okudular. Mehmet Bey elindeki kırmızı kalemle bazı düzeltmeler yapıyor ve onlara neden bu düzeltmeye gerek duyduğunu bir öğretmen gibi açıklıyordu. Bu çalışma Nermin Hanım’dan çok Ezgi ve Burak için hazırlanmış bir eğitim gibiydi.</p>

    <p class="normal">Mehmet Bey genel olarak yazıyı beğendiğini söylemiş ve teşekkür etmişti. “Ancak çok uzun olmuş” diye ilave etmişti. “Birçok çalışanımız sonuna kadar okumadan sıkılır ve bırakır. Bizim esas vermek istediğimiz mesaj da son paragrafta olduğundan yazı amacına ulaşmadan bir kenara atılır”. Bu açıklamalar doğrultusunda yazıyı neredeyse yeniden yazdılar. Ezgi, kendini bir iş toplantısında değil de üniversitede bir seminerdeymiş gibi hissetti. “Mehmet Bey’den her seferinde ne çok şey öğreniyorum” diye düşündü.</p>

    <p class="normal">Öncelikle tüm personele dağıtılacak genel bir yazının en çok bir sayfa olması gerektiğini öğrenmişti. Herkes uzun yazıları okumuyordu. Yazının girişinde iletmek istedikleri asıl mesajı vermeleri gerekiyordu. Daha sonraki paragraflarda olayın nedenini açıklayabilirlerdi. Ama kimsenin suçlanmaması gerekiyordu. Olayı anlatırken çok fazla ayrıntıya girmek okuyanların aklını karıştırabilirdi. Mümkün olduğu kadar kısa ve basit bir anlatım gerekiyordu. Son paragrafta tekrar ana mesajı vererek bir kez daha vurgulayacaklardı. Vermek istedikleri mesaj yönetimin çalışanlarına değer verdiği, şirketin piyasada varlığını sürdürebilmesi ve rakipleriyle başa çıkabilmesi için çalışanlarına ihtiyacının olduğu ve ayrıca bu aşamada şirketin küçülmesinin söz konusu olmadığı, tam tersine büyüme sürecine girildiği şeklinde özetlenmişti. Bunun dışında birisi şaka yapmış herkes gerçek sanarak dedikodu yapmış gibi ayrıntılara kısaca değinilmiş ve çalışanların dedikodulara inanmayıp olayı yetkililerle görüşerek doğrusunu öğrenmeleri konusunda tavsiyelerde bulunulmuştu.</p>

    <p class="normal">Mehmet Bey’in çalışma arkadaşlarına verdiği en önemli mesaj da şirkette buna benzer bir olay yaşandığı zaman ivedilikle reaksiyon gösterip tüm ilgililerin konu hakkında bilgilendirilmesinin gerektiğiydi. “İşte bu nedenle günün bu geç saatinde sizleri burada tuttum. Konunun daha fazla beklemeye tahammülü yok. Yarın sabah ilk iş bu yazı dağıtılmalı” dedi.</p>

    <p class="normal">Ezgi o akşam Genel Müdür’ün ofisindeki toplantıdan çıkarken bir karar verdi. İnsan kaynakları alanında çalışanlara kriz yönetiminde de önemli görevler düşüyordu. Bir kriz yaşandığında hızlı hareket edecek ve olaydan etkilenen tüm taraflara en yetkili ağızdan doğru ve güvenilir bilgi verilmesini sağlayacaktı. Bunun için üst yönetime gerekli bilgi akışını sağlamak çok önemliydi.</p>
  </div>

  <div class="calibre2" id="calibre_pb_12"></div>
</body>
</html>
