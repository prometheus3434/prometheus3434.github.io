<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>bir insan kaynakları masalı</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <h1 class="baslik1" id="calibre_toc_13">İŞ DEĞERLEMESİ</h1>

    <p class="normal">Ezgi için çalışma yaşamında yeni bir dönem başlamıştı. Geçen birkaç ay içinde birkaç yıl yaşlanmış, olgunlaşmış gibiydi. Başına gelenlerden ders almıştı. Bölümdeki diğer arkadaşlarıyla daha yakın iletişim kuruyor, onlarla yemeğe gidiyor, sohbet ediyordu. Böylece aleyhine başlatılan karalama kampanyasının onları etkilemesini önlüyordu.</p>

    <p class="normal">İşine tekrar dört elle sarılmıştı. Eksik iş tanımlarını tamamlamış, düzeltilmesi ve güncellenmesi gerekenlerde değişiklikler yapmıştı. Birbirlerine çok yakın bazı tanımları ise tek bir görev unvanı altında birleştirmiş ve böylece iş tanımı sayısını biraz azaltabilmişti. Şimdi sıra asıl hedefi olan iş değerlemesi çalışmasına gelmişti. Yaptığı inceleme sonucunda “faktör puanlama” yönteminin en pratik değerleme yöntemi olduğuna karar verdi. Şirketinin yapısına da uygun olacak on faktör belirleyerek müdürüne gitti. Nermin Hanım’la bu faktörleri ve başka olası faktörleri gözden geçirdiler. Sonuçta Ezgi’nin seçtiği on faktörün şirket için en uygun olduğu konusunda karar verdiler.</p>

    <p class="normal">Artık Ezgi’yi bir sürü hesap bekliyordu. Öncelikle bu faktörlerin kendi şirketi için ağırlıklarını belirleyecekti. Bunun için her bir faktörü diğeriyle karşılaştıran bir tablo oluşturdu. Tek bir faktörü ele alıyor ve sırayla diğer faktörlerle önemini karşılaştırıyordu. Şirketimiz için daha önemlidir derse 2 puan yazıyordu. Eğer iki faktörün ağırlığı eşitse 1 puan, karşılaştırma yaptığı faktör diğerinden daha az önemliyse bu kez de 0 puan veriyordu. Bu aslında basit bir işti. Ancak çok dikkatli yapılması gerekiyordu. Çünkü bütün değerlemeler sonuçta bu tabloda oluşacak olan ağırlıklara göre hesaplanacaktı.</p>

    <p class="normal">Sonunda tabloyu tamamladı. En yüksek puanı alan iki faktör “eğitim” ve “yaratıcılık” olmuştu. Böylece şirketi için yapacağı değerlendirmelerde bu iki faktör eşit ağırlığa sahip olacaktı. En düşük ağırlığı alan faktör ise “çalışma ortamı” olmuştu. Düşününce bu sonucu doğru buldu Ezgi. Şirketlerinde üretim hattı da dâhil olmak üzere temiz, iklimlendirilmiş, güvenli ve ergonomik koşullara göre tasarlanmış bir ortamda çalışıyorlardı. Yine de Üretim Bölümü’nde gürültü ve bir miktar talaş tozu olduğunu biliyordu. Orada çalışanlar bu faktörden şirketin diğer bölümlerinde çalışanlara oranla daha yüksek puan alacaklardı.</p>

    <p class="normal">Faktörlere verdiği ağırlıkları müdürüyle de paylaştı. Nermin Hanım ilk defa böyle bir çalışma yapıyormuş gibi heyecanlanmıştı. Ezgi her bir karşılaştırmayı bir de onunla yaptı. Nermin Hanım her seferinde “Niye o daha önemli?” ya da “Niye bunlar eşit?” diye soruyordu. Neyse ki bu işlere başlamadan çok okumuş ve çalışmıştı da her soruya net yanıtlar verebiliyordu. Nermin Hanım bu kez Ezgi’nin verdiği kararların hepsine katıldı ve hiç değişiklik yapmadan tabloyu olduğu gibi onayladı.</p>

    <p class="normal">Artık bulduğu bu ağırlıklı puanları yüz üzerinden hesaplaması gerekiyordu. Hepsinin yüzdelerini alacaktı. Ezgi bu işlemi çabucak yaptı. Böylece on faktörün toplamı 1.000 puan olmuştu. Bu tüm faktörlerden tam puan alacak bir iş tanımına toplam 1.000 puan vereceği anlamına geliyordu. Daha sonra faktörlerin alt dağılımını hesapladı. Yine bu çalışmayı da Nermin Hanım’a açıkladı. “Nereden buldun bu puanları?” diye sordu Nermin Hanım. Ezgi bir örnekle açıklamaya çalıştı. “Örneğin, ‘eğitim’ faktörünün tam puanı 156 değil mi?” dedi. “Ama herkese bu tam puanı vermeyiz. Bu yüzden eğitim faktörünü; ilköğretim, lise, meslek lisesi, yüksek okul ve üniversite olmak üzere beş kategoriye ayırdım. Her bir kategoriye de alt puanlar belirledim” diye açıkladı. Biz 156 tam puanı üniversite mezunu olmayı gerektiren işler için vereceğiz. Diğer iş tanımlarının değerlemesinde bu alt puanlarla hesaplama yapacağız. Nermin Hanım ilköğretim ve lise mezunlarını aynı kategoride değerlendirmesini istedi. “Ezgiciğim şirketimizde ilköğretim mezunu ancak 8-10 kişi var” dedi. Şirkette zamanla temizlik ve taşıma hizmetleri gibi bazı işler alt sözleşmelerle taşeronlara devredilmişti. Çoğunlukla ilköğretim mezunlarının çalıştığı bu kadrolar şirket bünyesinden ayrılınca, birkaç emektar depo görevlisi ve bakım onarım teknisyeni dışında ilköğretim mezunu kalmamıştı. Nermin Hanım buna karşılık yüksek lisans, doktora gibi mezuniyet sonrası akademik çalışmalar yapmış olanlar için bir kategori eklemesini söyledi. “Biliyorsun Ürün Geliştirme Bölümü’ndeki arkadaşlarımızın hepsi bu kategoriye girer ve onların ücretlerini belirlerken haksızlık etmeyelim. Zaten o bölüme uygun aday bulmakta zorlanıyoruz” dedi. Ezgi, Nermin Hanım’dan öğreneceği daha çok şey olduğunu görerek memnun oldu. “İnsanın yöneticisinden işi öğrenmesi güzel” diye aklından geçirdi. Böylece eğitim faktörü altında yine beş kategori olmuştu. Ancak dağılımı değişmişti. Benzer şekilde tüm faktörlerin üzerinden geçtiler. Bazılarında değişiklikler yaptılar, bir kısmını da aynen Ezgi’nin hazırladığı gibi bıraktılar.</p>

    <p class="normal">Nermin Hanım çalışmanın gidişinden memnundu. Ezgi’ye çalışmasını tamamladığında bölümdeki tüm arkadaşlara bir sunum yaparak bu çalışmayı onlarla da paylaşmasını istedi. Ezgi bir an “Yine Çiğdem Hanım’la Burak’ın diline düşeceğim” diye korku duydu.</p>

    <p class="normal">Değerleme sistemini tamamlamak için toplam 1.000 puanın ücret skalasında bulunan 20 basamağa dağılımının da hesaplanması gerekiyordu. Bunun için de yaptığı alt dağılımlar sonucunda bulduğu en düşük puanı en yüksek puan olan 1.000’den çıkardı ve aradaki farkı 20’ye böldü. Böylece her bir iş tanımını hangi puanlar arasında skalanın kaçıncı basamağına yerleştirileceği de belli olmuştu. Bundan sonra yapması gereken iş tanımlarını tek tek ele alıp faktörlerin ağırlıklarına göre değerlendirme yapmak ve bir toplam puan belirlemekti. Şirketinde yaptıkları son çalışmalar sonucunda iş tanımlarının sayısı 95 olduğundan daha yapacak çok işi vardı. İncelediği kitaplardan birinde gördüğüne benzer bir değerleme formu geliştirdi. Bu form üzerinde her bir iş tanımında bulunan görev unvanını, çalıştığı bölümü ve söz konusu görevin organizasyon içinde hangi kadroya bağlı olduğunu belirtiyordu. Altında on faktör sıralanmıştı. Sonunda da bir toplam puan ve bu puanın karşılığında yerleşeceği ücret skalasındaki basamak, yani söz konusu işin derecesi yazılıyordu.</p>

    <p class="normal">Ezgi yoğun bir çalışma içinde her bir görev unvanı için bu değerlemeyi yaptı. Bir süre sonra artık puanları ezberlemişti. Tabloya bile bakmadan yazıyordu. Sonra da toplam puanı hesaplıyor ve hangi basamakta olduğuna bakıyordu. Amacı mevcut sistemle ne kadar farklılık olduğunu görmekti. Bir tür sağlama işlemi gibi kontrol ederek gidiyordu. Yaptığı çalışmanın şirketin mevcut sisteminden çok fazla farklılık göstermediğini memnuniyetle gördü. Farklı olanlar zaten kendilerine bölümlerden şikâyetlerin geldiği alanlardaydı. Bir de elbette yeni hazırladıkları iş tanımları vardı ki onlar mevcut sistemde olmadığından sağlama yapamıyordu. Bu yeni iş tanımları için mutlaka Nermin Hanım’ın görüşünü alıyor ve o da “Evet skalada yeri uygun görünüyor” dediği zaman memnun oluyordu.</p>

    <p class="normal">Ezgi bu çalışmaları yaparken bir karar verdi. Bundan sonra hangi işi yaparsa yapsın hep bilimsel yöntemler kullanacaktı. Okuyup araştırarak en doğru yöntemi bulacak ve hem şirket hem çalışanlar için en iyi, en doğru sistemleri uygulayacaktı.</p>

    <p class="normal">Eski öğrencisi Ezgi’nin kendisiyle yaşadıklarını paylaşmasından sonra Profesör Özkan Demir ne yapması gerektiğini uzun uzun düşünmüştü. Profesyonel yaşamda yöneticilerin çalışma tarzlarına saygı duymak gerektiğine inanıyordu. Ancak bu şirketin kendisi için herhangi bir iş yeri olmadığını da düşünüyordu. Onlara eğitimler vermiş, danışmanlık yapmıştı. Üstelik Genel Müdürleri çok sevdiği ve saydığı bir kişiydi. Ayrıca eski öğrencisinin, akıllı ve çalışkan bir genç insanın böyle üzülmesine gönlü razı değildi.</p>

    <p class="normal">Mehmet Bey’e telefon ederek bir “Merhaba” demeye karar verdi. Mehmet Bey, Özkan Hoca’nın kendisini aramasından çok memnun olmuştu. İlk birkaç dakikalık sohbetten sonra soruverdi: “Sayın profesör bana söylemek istediğiniz özel bir şey var mı?”. Özkan Demir de bu soruyu bekliyordu, “Evet, Sayın Genel Müdürüm” dedi. “Benim çok parlak bir doktora öğrencim iş yerinde psikolojik terör konulu bir araştırma yapıyor, acaba sizinle de bir uygulama yapmasına izin verir misiniz?” Telefonun karşı tarafında bir sessizlik oldu. Sonra Mehmet Bey’in sesi duyuldu. “Hani şu ‘mobbing’ denilen olay değil mi? Yarın saat beşten sonra bir gelsin de görüşelim. Bakalım biz mi ona yardımcı olacağız yoksa o mu bize yardımcı olacak?”</p>

    <p class="normal">Profesör Demir her zaman Mehmet Bey’in zekâsına hayran olmuştu. “Mesajı ne çabuk kavrıyor ve hızla karar veriyor” diye düşündü. Hemen asistanı Alper’i çağırdı ve ertesi gün saat beşte gitmesi gereken yer ve görüşeceği kişi hakkında bilgi verdi. Özkan Hoca kendisi gitmek istemiyordu. Bu olayı tamamen özel sektörden akademik çalışmalara verilen destek şeklinde değerlendirmek istiyordu. Alper daha önce geliştirdikleri bir anket formunu uygulamak için izin isteyecekti. Kabul edilirse anket uygulamasından çıkan sonuçlara göre şirket çalışanlarını bu konuda bilinçlendirmek amacıyla kısa bir eğitim programı önerebilecekti.</p>

    <p class="normal">Özkan Hoca “Genel Müdür’ün bu anketin uygulanması için olur vereceğine inancı tamdı”. Yine de Alper’e hazırlıklı gitmesini önerdi. Her türlü soruyu en ince ayrıntılarına kadar anlatabilmeliydi. Alper’in Ezgi’nin yaşadıklarından haberi yoktu. Bu yüzden rahatça konuşabilirdi ve hiç kimseyi işaret etmeden tarafsız bir araştırma yürütebilirdi. Alper şirketle ilgili görüşlerini tekrarladı: “Hocam orası kentimizin en büyük şirketi orada bu tür uygulamalara izin vermez yönetim. Biz daha küçük işletmelere bakmalıyız aslında”. Profesör Özkan Demir, “Alper bak bu bir önyargı. Olumlu bir yargı ama yine de önyargı. Bir bilim adamı olacaksan önyargıdan uzak inceleme yapman gerekir. Git ve incele, bakalım ne bulacaksın?” Bunun üzerine “Anladım hocam” diyen Alper izin isteyerek ertesi gün için hazırlanmak üzere odadan çıktı.</p>

    <p class="normal">Saat beşte Genel Müdür’ün asistanı Neşe Hanım, Alper Bey’i kibarca karşıladı ve “Bir şey içer misiniz?” diye sordu. Alper bir şey istemiyordu, teşekkür etti ve beklemeye başladı. Çok geçmeden Mehmet Bey’in kendisini görmeye hazır olduğu haberi geldi. Alper, Genel Müdür’ün odasına girerken “Neden sanki Profesör Demir de benimle gelmedi” diye düşünüyordu. “O yanımda olsaydı ben çok daha rahat olurdum”.</p>

    <p class="normal">Mehmet Bey yalnız değildi; odada İnsan Kaynakları Müdürü Nermin Hanım da vardı. Özkan Hoca’nın telefonundan sonra Mehmet Bey onu aramış ve “Bu çalışmayı yapacaksak İnsan Kaynakları Bölümü işe sahip çıkmalı, yarın görüşmede siz de bulunun” demişti. Konu Nermin Hanım’ın da ilgisini çekmiş, üstelik Özkan Hoca’dan gelince daha da anlamlı olmuştu.</p>

    <p class="normal">Alper önce kendisiyle görüşmeyi kabul ettikleri ve çalışmasına destek olmayı düşündükleri için Genel Müdür’e ve İnsan Kaynakları Müdürü’ne teşekkür etti. Sonra da kısaca kendini tanıttı. Üniversiteyi birincilikle bitirmiş ve fakültede asistan olarak kalmıştı. Hâlen doktorasını yapıyor ve Profesör Demir’e bilimsel çalışmalarında asistanlık yapıyordu. Sonra sözü doktora tezinde de önemli bir yer kaplayacak olan “mobbing, yani psikolojik terör” araştırmasına getirdi.</p>

    <p class="normal">Bu arada Mehmet Bey’le Nermin Hanım’ın kendisini ilgiyle dinlediklerini görünce ilk çekingenliğini atmış, rahatlamıştı. Önce, “psikolojik terör” nedir, nasıl anlaşılır, bireylere ve kuruma ne gibi zararlar verir, bunları anlattı. Sözlerinin sonunda “Elbette sizin şirketiniz gibi büyük, köklü bir kuruluşta böyle bir olgudan söz etmek doğru değil, ama araştırmamda hep küçük şirketler var, bu şirketi de portföyüme katmak benim çalışmama büyük katkı sağlayacaktır” dedi. Bu sözler üzerine Mehmet Bey “Acaba gerçekten öyle mi?” diye aklından geçirdi. “Ben, Özkan’ı tanıyorsam bu genci sırf biz ona destek olalım diye göndermemiştir. Mutlaka bildiği bir şey var” diye düşündü.</p>

    <p class="normal">Nermin Hanım da Alper Bey’i dinledikçe kendi bölümünü düşünüyor ve Çiğdem’in davranışlarını anımsayarak “Ben de bir psikolojik terör mağduruyum” diyordu kendi kendine. Müdür olduğundan beri Çiğdem kendisiyle kâh açıkça, kâh gizliden hep oynamıştı, taciz etmişti.</p>

    <p class="normal">Soğuk meyve sularını içerlerken Mehmet Bey “Söyleyin bakalım Alper Bey şimdi nasıl bir yol izleyeceğiz?” diye sordu. Bu sana yardım etmeye hazırız anlamına geliyordu. Alper, Genel Müdür’ü ikna etmekteki başarısından memnun, izleyecekleri yolu anlatmaya başladı. “Önce bir anketimiz var. Tüm personele dağıtarak doldurmalarını isteyeceğiz. Bu ankette bazı açık sorularla doğrudan ve bazı üstü kapalı sorularla dolaylı olarak şirkette ve çalıştıkları bölümde / birimde psikolojik terörle karşılaşıp karşılaşmadıklarını test ediyoruz. Sonuçları değerlendirince bu tür durumlara maruz kaldıklarını söyleyenlerin sayısı belirli bir oranın, diyelim % 5’in üstündeyse bir şeyler yapmanın zamanı gelmiş demektir. Aslında bunun kesin bir formülü yok. Sizlerle beraber karar veririz. % 5 gibi bir sınır koydum. Çünkü bazı insanlar şikâyeti çok seviyorlar ve hoşlarına gitmeyen her uygulamayı bu kapsamda görüyorlar. Bu bizim aradığımız şey değil elbette. Böyle şikâyet sevenlerin oranı % 5’i geçmez. Ama size bir fikir vermesi anlamında söz gelimi % 5’le % 15 arasında bu olaylara maruz kaldıklarını söylüyorlarsa yöneticilerle bu konuda bir bilinçlendirme toplantısı yaparak psikolojik terör olgusuna karşı duyarlı olmaları gerektiğini, ne gibi önlemler alabileceklerini anlatıyor ve konuyu kapatıyoruz. Eğer bu oran % 15’in üzerindeyse yöneticilerin yanı sıra tüm personele bir eğitim düzenlemekte yarar var ki kurban olanlar böyle olaylara göz yummasınlar. Hiç olacak şey değil ama daha yüksek bir yüzdeyle karşılaşırsak o zaman daha ayrıntılı bir başka anketle olayın yoğun olduğu bölümü teşhis ederek tedavi etmemiz gerekir. Eğitimlere ilave olarak şirket içinde bazı önlemler almanız gerekecektir. Örneğin, bir şikâyet hattı açabilirsiniz bu olayın kurbanları arayarak başlarına gelenleri anlatabilirler veya ‘ombudsman’ gibi bu tür şikâyetleri gizlilik içinde dinleyecek tarafsız bir kişi görevlendirmek gerekecektir”.</p>

    <p class="normal">Mehmet Bey dinledikçe olayın ne kadar önemli olduğunu anlıyordu. “İyi ki Özkan gibi bir arkadaşım var” diye düşündü. Alper Bey’in anlattıklarına göre bu terör yüzünden çalışkan, değerli insanlar kurumdan ayrılıyor, kalanların moralleri bozuluyor ve verimleri düşüyor, üstelik şirkette disiplin ihlalleri artıyordu. O şirketinin insanların sabahları keyifle geldikleri, burada çalışmaktan mutlu oldukları, kendilerini geliştirebildikleri ve haksızlığa uğramadıkları bir iş yeri olmasını istiyordu.</p>

    <p class="normal">Anketin kapağına Genel Müdür’den bir yazı koyarak yayımlamaya karar verdiler. Böylece çalışanlar bunun bir bilimsel araştırma olacağını ve sonuçlarını yalnızca araştırmayı yapan bilim adamının göreceğini anlayacaklardı. “Ya herkes doldurmazsa ne olacak?” diye sordu Nermin Hanım. “Bir miktar fire hep veriyoruz. Ama böyle bir sorun yaşayanlar mutlaka doldururlar. Bizim esas hedef kitlemiz de onlar” dedi Alper.</p>

    <p class="normal">Nermin Hanım o toplantıdan sonra bölüme dönünce hemen çalışma arkadaşlarını topladı ve konuyla ilgili bilgi verdi. Genel Müdür adına yazılacak yazıyı burada hazırlayacaklardı. O yazı imzalanınca üniversiteden Alper Bey devreye girecekti. Bölüm Müdürlerine İnsan Kaynakları Bölümü tarafından Alper Bey’in kendisini ziyaret edeceği bilgisi verilecekti. Böylece Alper, anketini uygulamak için gittiğinde haberleri olacaktı. Çalışanlara anket formunu Alper Bey kendisi dağıtacak ve toplayacaktı. Formun doldurulması 10 dakika kadar alıyordu. O arada soruları olursa onları da Alper yanıtlayacaktı. Şirket yönetimi hiç devreye girmeyecekti ki herkes soruları rahatça yanıtlasın ve bunun bilimsel amaçlı bir çalışma olduğuna inansınlar.</p>

    <p class="normal">Ahmet Bey hemen atılarak “Ben zaten biliyordum böyle bir şeyler olduğunu” dedi. “Bilseniz diğer bölümlerde neler oluyor neler!” Mustafa ile Leyla her zamanki gibi ona katıldılar, “Evet, biz de duyuyoruz, çok çatışma varmış”. Nermin Hanım söylenenlere güldü. Hasan Bey “Bu bir şirket için çok kötü bir şey, umarım yanılıyorsunuzdur ve bizde yoktur” diye ciddi bir tavırla görüşünü belirtti.</p>

    <p class="normal">Seçil “Geçen gün yaptığı kavganın bu işle ilgisi var mı acaba?” diye düşünüyordu. Ya öyle çıkarsa ve işine son verirlerse ne yapardı? İçini ciddi bir korku kapladı. Nermin Hanım’a dönerek “Anket formuna isimler yazılacak mıymış?” diye sordu. “Kesinlikle hayır” dedi Nermin Hanım. “Burada kimseyi yakalamaya çalışmıyorlar. Yalnızca şirkette böyle yıkıcı ve olumsuz olaylar var mı, yok mu onu bulmaya çalışıyorlar”. Seçil, “Öyleyse bence de çok olay var” dedi. Sonra da söylediğinden rahatsız olarak sustu. Önüne baktı.</p>

    <p class="normal">Çiğdem Hanım için de bu hiç beklenmedik bir haberdi. “Bunun arkasında bir oyun mu var yoksa sıradan bir araştırmaya mı yardım ediyorlar?” diye düşünüyordu. “Ben herhâlde en çok teröre maruz kalan kişiyim” dedi kendi kendine. “Hakkımı yediler, müdür yapmadılar. Benden daha yeteneksiz bir kişiyi başıma müdür yaptılar. En son performans değerlendirmesinde herkese ek zam verdiler, bana hiç vermediler. İş yaptırırken yeni mezun gençlerle bir tutuyorlar ve üstelik hiç saygı göstermiyorlar”. Bu düşündükleriyle öyle canı sıkıldı ki neredeyse oturup ağlayacaktı. Birden “Bu anket yönetimin yaptığı en akıllıca iş olabilir” dedi.</p>

    <p class="normal">Burak, “Bu çok önemli ve güncel konuda acaba bana bir görev düşecek mi?” diye düşünüyordu. Son zamanlarda sönmüş olan yıldızını tekrar parlatmak için bilgisini ve becerisini gösterecek fırsat olabilirdi bu. Hemen söz aldı ve “Efendim, ben bu konuda pek çok yazı okudum. Uygun görürseniz üniversiteden gelen yetkiliyle beraber çalışayım. Hem ona hem de şirketimize katkı sağlamış olurum” dedi. Nermin Hanım, “Bu çocuk beni şaşırtmaktan hiç vazgeçmiyor” diye düşündü ve sonra “Burak az önce belirttiğim gibi biz bu işe hiç karışmayacağız. Yalnızca ortamı hazırladık. Projeyi tamamen üniversiteden gelen Alper Bey yürütecek” dedi. “Öyle olmasında da yarar var. İnsanlar daha rahat ve objektif olarak görüşlerini dile getirebilirler. Seni görseler yine işin içinde İnsan Kaynakları Bölümü var diye çekineceklerdir” diye devam etti. Sonra birden “Senin ücret araştırması çalışman ne durumda? Hiç bana bilgi vermedin” diye soruverdi. “Yarın size sunmayı düşünüyordum Nermin Hanım” dedi Burak.</p>

    <p class="normal">Ezgi, onları dinlerken bir yandan da Nermin Hanım’ın verdiği haberi düşünüyordu. Özkan Hoca’ya duyduğu saygı ve hayranlık daha da artmıştı. Ona anlattıkları üzerine bu yöntemi bulmuş olmalıydı. Ezgi’yi zor durumda bırakmadan şirkete tarafsız bir kişiyi göndermiş ve bilimsel bir araştırmayla teşhisin konmasını amaçlamıştı. Nasıl bir sonuç çıkacak diye merak ediyordu. “Hasan Bey çok haklı aslında” diye düşündü. “Eğer önemli oranda şikâyet çıkarsa bu şirketimiz için utanç verici bir durum olacak”. Toplantı, Nermin Hanım’ın “Arkadaşlar bu çalışmaya samimiyetle destek vermenizi rica ediyorum” demesiyle sona erdi ve hepsi farklı düşünceler içinde yerlerine döndüler.</p>

    <p class="normal">Burak kendisine verilen hedefle ilgili olarak o güne kadar çok yol almamıştı. Yalnızca kendi sektörlerinde ve benzer büyüklükte olan şirketlerin bir listesini oluşturmuştu. Ücret araştırmasını bu şirketlerle yapmanın uygun olacağını düşünmüştü. Hemen listesini alıp Nermin Hanım’ın yanına gitti. Listeyi birlikte incelediler. Nermin Hanım ondan bu şirketlerin insan kaynakları yöneticilerinin adlarını ve iletişim adreslerini de bulmasını istedi. Ayrıca listesine eklemesinin uygun olacağını düşündüğü bazı şirket isimleri verdi. Burak “Bunlar bizim sektörde değiller” diye itiraz edince “Web sitelerini incelersen göreceksin, bu holdingler bizim alanda çalışmak üzere yeni şirket kurdular” diye bilgi verdi. Burak son zamanlarda kendini Çiğdem Hanım’la beraber farklı işlere kaptırdığını düşündü. Nasıl olmuştu da böyle bir gelişmeyi kaçırmıştı? Üstelik bunlardan birinde çok yakın bir arkadaşı çalışıyordu. Birden Emin Ağabeyi’nin sözlerini anımsadı: “Oğlum kızlara takılırsan işinde başarılı olamazsın. Aklın karışır konsantrasyonun bozulur, sen işinde yükselmeye bak, başka şeyle ilgilenme”. Onun çok haklı olduğunu şimdi anlıyordu. Ezgi, Seçil, Çiğdem Hanım derken işini ihmal etmişti. Nermin Hanım’a “Dediğiniz gibi yapacağım” dedi ve odadan çıktı. Hızla işe koyuldu.</p>

    <p class="normal">Önce müdürünün söylediği şirketlerle ilgili araştırmasını yaptı. Nermin Hanım’ın dediği gibi onların bulunduğu sektöre giriyorlardı ve yeni şirketler kurdukları için yoğun eleman alımı yapıyor olmalıydılar. Burak’ın yapacağı gibi sektörel bir ücret araştırmasına sıcak yaklaşabilirlerdi. Liste tamamlandığında 20 şirketle görüşmeyi hedeflediler. Hepsinin posta adreslerini, insan kaynakları yöneticilerinin adlarını, görev unvanlarını, telefon ve faks numaralarını, elektronik posta adreslerini içeren kapsamlı bir liste oluşturdu. Nermin Hanım’a listesini son hâliyle sunduğunda “Eline sağlık şimdi tamam olmuş” dedi müdürü. Burak son zamanlarda zedelenen özgüvenini tekrar kazandığını hissetti. Şimdi de “Araştırmamıza katılmaları için bir davet mektubu hazırlayacağım” dedi. Nermin Hanım “Peki soracağımız soruları ve isteyeceğimiz bilgileri içeren form hazır mı?” diye sorunca Burak “Anladım, önce onu hazırlamam gerekiyor” dedi.</p>

    <p class="normal">Ezgi gibi Burak da internette araştırma yaparak çok şey öğreniyordu. Ücret araştırmalarında kullanılabilecek tek sayfalık formlardan 50-60 sayfalık ayrıntılı soru kitapçıklarına kadar değişik örnekler buldu. Hepsini inceledi. Kısa olanlarda yalnızca unvanlar belirtiliyor ve geçerli olan ücretleri soruluyordu. Diğerlerinde ise her unvan için kısa iş tanımı ve iş profili verilmişti. Söz gelimi “yönetici asistanı” deyip geçilmiyor, bu kişinin hangi kademedeki yöneticinin asistanı olduğu, hangi okulu bitirdiği, kaç yıllık deneyimi olduğu, yabancı dil bilgisinin düzeyi gibi bilgiler de veriliyordu. “İşte o zaman elmalarla elmayı karşılaştırmak mümkün olur tabii” dedi Burak kendi kendine. Kendisi de böyle ayrıntılı bir form oluşturmaya karar verdi. İşi uzayacaktı. İş tanımlarını incelemesi ve özetleyerek kendi formuna aktarması gerekecekti. Eskiden olsaydı bu tür konuları Ezgi’yle tartışır ve ondan öneriler alırdı. Hatta öneriyle kalmaz yardım da alırdı. “Kıza onca yaptığımdan sonra artık bana yardım etmez” dedi kendi kendine.</p>

    <p class="normal">Ücret araştırması kitapçığında bulunacak bölümleri belirledi. Önce genel bilgilerin sorulduğu bir bölüm oluşturdu. Şirketin kuruluş tarihini, ortaklık yapısını, sendika olup olmadığını, çalışanların sayısını (mavi ve beyaz yakalıları, yöneticileri), çalışma saatlerini, vardiyalı çalışma yapılıp yapılmadığını, yılda çalışan başına kaç saat eğitim verildiğini, performans değerlendirmesi ve buna bağlı olarak ücret artışı yapılıp yapılmadığını soruyordu. En sonunda da geçmiş yılın zam oranlarını ve gelecek yıl için tahminlerini soracaktı. Kitapçığın ikinci bölümünde ise değişik bölümlerden seçtiği kritik unvanları, iş tanımları ve profillerini vererek çıplak ücretlerini, varsa ikramiye vb. diğer ödemeleri, toplam yıllık gelirlerini soruyordu. Bu bölüm onu çok oyalayacaktı. Çünkü en az 25 farklı unvan için tüm bilgileri bulup formuna eklemesi gerecekti. Son bölümde ise genel insan kaynakları politikalarına dair sorular yer alacaktı. Söz gelimi kariyer yönlendirme sürecini nasıl ele alıyorlardı, şirket içi transferlerin oranları neydi, yönetici pozisyonlarına atamalarda nasıl bir süreç izleniyordu, şirket içi iletişim sürecinde neler yapıyorlardı gibi sorular soracaktı. Böylece sektördeki örnek uygulamaları kendilerine model alabileceklerdi.</p>

    <p class="normal">Yaptığı planı çok beğendi ve hemen Nermin Hanım’a götürdü. Müdürü de yaptıklarını beğenmişti. Burak’a “Aferin” dedikten sonra “Biz de bu bilgilerin hepsini karşı tarafa vereceğiz. Ona da hazır olalım” diye ilave etti. Burak “Benim daha çok çalışmam gerekecek” diye düşündü. Yüzü asıldı. Keşke bu ayrıntılarla başkası uğraşsaydı. “Acaba Seçil bana yardımcı olamaz mı?” derken Nermin Hanım aklından geçenleri okumuş gibi “Burak bizzat uğraşarak yaptığın her çalışma senin için bir deneyimdir” dedi. “Biliyorsun öğrenmenin en iyi yolu yaparak, uygulayarak öğrenmedir. Ben de bunun için siz gençlerin bir süreci ele alarak baştan sona uygulamanızı istiyorum. Daha sonra yaptıklarını bölümdeki diğer arkadaşlara anlatacaksın”.</p>

    <p class="normal">Burak mesajı almıştı. Müdürüne teşekkür etti ve masasının başına döndü. Bu işleri kendisi yapmak zorundaydı. Kitapçığın birinci bölümünü tasarlamakla işe başladı. Arkasından son bölümü hazırladı. Güzel bir format bulmuştu. Onu uyguladı. Soruların kolay anlaşılabilir, kolay doldurulabilir olması gerekiyordu. Ayrıca düzenli ve profesyonel bir görünüm içinde olması önemliydi. Dikkatsiz bir çalışma, şirketinin imajını olumsuz etkilerdi. Soruları hazırlarken terminolojiyi doğru kullanmaya çok dikkat etti. Neredeyse her yazdığını müdürüne gösterip görüşünü alıyordu. Nermin Hanım ortaya çıkan çalışmanın kalitesinden memnundu ve Burak’ın sorularına zamanının büyük bir kısmını ayırıyor olmaktan şikâyetçi değildi.</p>

    <p class="normal">Çiğdem Hanım, Burak’ın bu yoğun çalışmasından ve özellikle müdürüyle sık sık çalışıyor olmasından rahatsız olmuş gibiydi. “Burak nerede yardıma ihtiyacın varsa söyle sana destek olayım” diye seslendi. “Bu yaptığın araştırmayı yıllar önce ben de yapmıştım” diye de ekledi. Bu teklif Burak’ın çok hoşuna gitti. Kitapçığın ikinci bölümüne bir türlü başlayamamıştı. Üstelik Nermin Hanım’la araştırma kapsamına alacakları görev unvanlarının sayısını 30 olarak belirlemişlerdi. Hepsinin tek tek hazırlanması gerekiyordu. Sevinerek Çiğdem Hanım’ın teklifini kabul etti. Yanına gidip şimdiye kadar neler yaptığını ve nerede yardıma ihtiyacı olduğunu anlattı. Bu teklife çok sevindiği her hâlinden belli oluyordu.</p>

    <p class="normal">Çiğdem yaptığı teklifle başına bu kadar iş geleceğini tahmin etmemişti. Sözünden dönmek de istemiyordu. Ama uzun zamandır günlerini çok az çalışarak geçirmeye alıştığından şimdi bütün bu unvanlarla ilgili iş tanımlarını dosyada arayıp bulmak, arkasından o tanımlardan kısa ve anlamlı özetler çıkarmak, bu özetleri bilgisayarda Burak’ın hazırladığı form üzerine yazmak büyük bir yük gibi gelmişti. Burak ona “Ne dersiniz Çiğdem Hanım 15 tanesini siz, diğerlerini de ben hazırlasam olur mu? Tam yarı yarıya paylaşmış oluruz” deyince “Burakçığım bu iş Seçil’in yapacağı bir iş. Sen, benden bilgisayarda yazı yazmayı değil de içerikle ilgili katkı istemelisin” dedi. Burak, Çiğdem Hanım’la birbirlerine ne kadar benzediklerine hayret etti. O da işin ayrıntısıyla uğraşmayı sevmiyordu. “Haklısınız” dedi. Sonra da Seçil’in kendisine yardım etmesi için Nermin Hanım’la konuşmaya karar verdi.</p>

    <p class="normal">Nermin Hanım, Burak’ın bu teklifine “Seçil’le konuşalım bakalım” diye yanıt verdi. Çünkü Seçil’i Hasan Bey’e destek olması için görevlendirmişti. Bu iş de çıkınca günlük işlerini yetiştiremeyebilirdi. Seçil, Burak’la Nermin Hanım’ın kendisine yaptığı teklifi memnuniyetle kabul etti. Değişik işlerle uğraşmayı seviyordu, üstelik Burak’la birlikte çalışma fikri çok hoşuna gitmişti.</p>

    <p class="normal">Ezgi, Burak’ın Çiğdem Hanım’dan ve Seçil’den yardım almak için gösterdiği çabayı hayretle izliyordu. Nermin Hanım bu hedefi Burak’ın gelişimi için vermişti. O ise işi başkalarına yaptırmaya çalışıyordu. Kendi yapmazsa hedefine ulaşmış sayılabilir miydi? İleride bu konuda bir çalışma yapması gerekse tüm süreçleri ayrıntılarıyla bilebilir miydi? Nermin Hanım bu yaptığına neden engel olmuyordu?</p>

    <p class="normal">Ezgi bunları düşünürken bir karar verdi. Aynı iş yerinde bazıları çok çalışırken bazıları da işten kaçma yöntemlerine başvurabiliyorlardı. Ezgi, kendine yanlış kişileri örnek almayacak ve hedeflerine çalışarak ulaşmayı seçecekti. İşten kaçmanın uzun dönemde kişiye zarar vereceğini tahmin etmek zor değildi.</p>
  </div>

  <div class="calibre2" id="calibre_pb_30"></div>
</body>
</html>
