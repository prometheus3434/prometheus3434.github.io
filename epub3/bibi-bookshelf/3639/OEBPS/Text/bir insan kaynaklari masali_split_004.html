<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>bir insan kaynakları masalı</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <h1 class="baslik1" id="calibre_toc_2">YENİ BİR İŞE BAŞLARKEN</h1>

    <p class="normal">Ezgi saatine baktı, 14.45. Tam 45 dakikadır beklemekteydi. Bekleme salonundaki dergilerin hepsini karıştırmış, salondaki mobilyayı, duvardaki tabloları incelemiş ama yine de heyecanını yatıştıramamıştı. Bir an içinden kendisini karşılayıp bu salona alan ve insan kaynakları yöneticisinin asistanı olduğunu tahmin ettiği genç hanıma giderek “Beni unutmadınız değil mi?” diye sormak geldi. Sonra ters bir etki yapabileceği düşüncesiyle vazgeçti.</p>

    <p class="normal">Bu, mezun olduğu haziran ayından beri çağrıldığı beşinci iş görüşmesiydi. Öncekilerde tam da anlayamadığı bir nedenle başarılı olamamıştı. Ama bu kez başaracaktı. Çok iyi çalışmıştı. Özgeçmişini çok özenli hazırlamış, sorulabilecek tüm soruları önceden düşünmüş ve nasıl yanıt vereceğini planlamıştı. Hiçbir şeyin ters gitmemesi için evden erken çıkmış, randevu saatinden önce şirkete gelmişti. “Aylardır bekliyorum, 45 dakika daha mı bekleyemeyeceğim?” diye geçirdi içinden.</p>

    <p class="normal">Saat üçte, yani randevu saatinden tam bir saat sonra onu görüşme için insan kaynakları yöneticisinin odasına aldılar. Nermin Hanım son derece sıcak karşıladı ve gecikme için özür diledi. Ezgi’nin içi rahatladı. Tam “Oh, neyse artık her şey yolunda” derken Nermin Hanım’ın telefonu çaldı. Karşı taraftan telaşlı bir ses tonuyla konuşan kişinin daha kıdemli olduğu anlaşılıyordu. Nermin Hanım bu kişiyi sabırla dinliyor ve gecikmenin ellerinde olmayan nedenlerden kaynaklandığını anlatıyordu.</p>

    <p class="normal">Telefon görüşmesi 6-7 dakika sürdü. Ahizeyi yerine koyarken Nermin Hanım’ın canının son derece sıkılmış olduğu açıkça görülüyordu. “İşte şimdi yandım” diye düşündü Ezgi, “Bu moralle beni dinleyemez, dinlese de söylediklerimi beğenmez”. Nermin Hanım yumuşak bir ses tonuyla “İnsan Kaynakları Bölümü’nde çalışacaksan bu tür patlamalara hep hazır olmalısın” dedi ve “Bir insan kaynakları bölümünde ne gibi işler yürütülüyor biliyor musun?” diye ilk soruyu sordu. “Ne güzel en iyi hazırlandığım soru” diye içinden sevindi. Tam söze başlamıştı ki kapı açıldı ve az önce kendisini görüşmeye alan genç asistan kapıda göründü. Saygılı bir şekilde Nermin Hanım’a yaklaşarak Genel Müdür’ün hemen kendisini görmek istediğini, Satış ve Pazarlama Müdürü’nün de Genel Müdür’ün yanında olduğunu bildirdi. Nermin Hanım biraz da telaşla özür dileyerek odadan çıktı. Ezgi yine beklemeye başladı. “Genel Müdür çağırmış, ne yapsın elbette gidecek” diye düşündü. Sonra ofisi incelemeye başladı. Nermin Hanım’ın masasında yarısı yenmiş bir sandviç duruyordu. “Daha öğle yemeğini yememiş” diye geçirdi içinden. Masanın, etajerin üstü dosya ve kâğıtlarla doluydu. “Nermin Hanım aradığını nasıl buluyor acaba?” diye düşünmeden edemedi. Bu arada genç asistan bir bardak çay ikram etti. Üstelik bu kez kendini de tanıttı. Adı Seçil’miş, ne güzel.</p>

    <p class="normal">Yarım saat sonra Nermin Hanım odaya döndü. “Nerede kalmıştık?” diye gülümseyerek konuşmaya başladı. Görüşme, araya giren bir telefon ve odaya giren iki meslektaşla yapılan kısa konuşmalar nedeniyle kesintilerle devam etti.</p>

    <p class="normal">Nermin Hanım, neden insan kaynakları alanında çalışmak istediğini sordu. Ezgi böyle bir soru bekliyordu. Tam konuşmaya başlamıştı ki kapı açıldı ve içeri sonradan Bilgi İşlem Müdürü olduğunu anladığı bir bey girdi.</p>

    <p class="normal">Ezgi evde düşünüp hazırlandığı gibi “Bir şirketin rekabet gücü insan gücünün kalitesine bağlıdır. Onun için şirketlerde, kurumlarda en önemli iş ‘insan kaynağının gelişimine’ katkıda bulunmaktır. Bu nedenle bence en önemli bölüm de İnsan Kaynakları Bölümü’dür. Bunun için İnsan Kaynakları Bölümü’nde çalışmak istiyorum. Üstelik ben insanları çok severim” diyerek sözlerini bitirmek istemişti. Ama içeri giren kişinin de onu dinlemeye başlaması üzerine çok heyecanlanmış ve ağzından “Rekabetin kalitesi insanın gücüne bağlıdır, onun için İnsan Kaynakları Bölümü en güçlü bölümdür. Üstelik ben gücü çok severim” gibi saçma sapan sözler çıkmıştı.</p>

    <p class="normal">Bir sonraki soru ise “Bu alanda çalışmak için bir kişide hangi özelliklerin bulunması gerekir, bu özellikler sende var mı?” oldu. Bu soruya da hazırdı. Kimse girmeden bütün düşündüklerini anlatmayı planladı ve hızlı hızlı konuşarak soruyu yanıtladı. Bu kez bir kesinti olmadı, ama Nermin Hanım onu dinlerken bir yandan da önündeki formlara imza atıyordu. “Her söylediğimi duydu mu acaba?” diye içinden geçirdi. Görüşme bitip de Nermin Hanım’ın odasından çıktığında saat 16.35 olmuştu.</p>

    <p class="normal">Eve doğru yola koyulduğunda çok istediği bu pozisyonla ilgili görüşmesinin nasıl geçtiğini kendine sordu. Hayret, hiçbir fikri yoktu. Son soruya çok iyi yanıt verdiğini düşündü, ama keşke o sırada içeri Satış ve Pazarlama Bölümü yöneticisi olduğunu tahmin ettiği Pınar Hanım girmeseydi. Acaba Nermin Hanım söylediği her şeyi duyabilmiş miydi? Onu en çok üzen o ilk sorunun yanıtını istediği gibi verememiş olmasıydı. “Nermin Hanım mutlaka ne demek istediğimi anlamıştır. Elbette anlamıştır canım”. Randevu saatine çok uymamış ve görüşme sırasında önünde bulunan dosyadaki yazıları imzalamış olsa da, bütün o telefon görüşmeleri ve ziyaretçiler arasında Ezgi’yi dinlemişti. Çok deneyimli bir yönetici olduğu her hâlinden belliydi. Elbette Ezgi’nin bu iş için ne kadar uygun olduğunu anlamıştı. Üstelik uğurlarken samimi bir gülümsemeyle “Bir hafta içinde sana geri bildirimde bulunacağız” demesi onun ne kadar profesyonel bir yönetici olduğunu anlamaya yetiyordu.</p>

    <p class="normal">Ezgi o gün eve giderken bir karar verdi. İnsan kaynakları alanında çalışmaya başladığı zaman iş görüşmesi için gelen adaylarla görüşme programını aksatmadan ve ofisinin dışında, görüşmenin kesintiye uğramayacağı başka bir odada görüşecekti ki aday kendisine değer verildiğini, saygı duyulduğunu daha ilk tanışmada anlasın ve o iş yerinde çalışmayı yürekten istesin.</p>

    <p class="normal">Nermin Hanım’la yaptığı görüşmenin üstünden bir ay geçmişti. Bu zaman içinde şirketten yazılı veya sözlü hiçbir geri bildirim almamıştı. Bir taraftan iş ilanlarına bakarak kendine uygun yeni bir pozisyon bulmaya çalışıyor, bir taraftan da bu son görüşmede yaşadığı aksiliklerde kendisi ne kadar kabahatliydi bunu anlamaya çalışıyordu.</p>

    <p class="normal">Annesi Semra Hanım kızının o işi çok istediğini biliyor ve yanıt alamamanın verdiği düş kırıklığıyla iyice içine kapandığını görüyordu. Ezgi’ye dışarı çıkıp arkadaşlarıyla buluşması için ısrar etti. Annesinin ısrarlarına dayanamayan Ezgi, arkadaşlarıyla sinemaya gitmek üzere anlaştı.</p>

    <p class="normal">Öğleden sonra Nermin Hanım’ın genç asistanı Seçil, Ezgi’yi evden aradı. Telefona kulakları biraz ağır işiten Ezgi’nin anneannesi yanıt verdi.</p>

    <p class="normal">Seçil: İnsan Kaynakları Departmanı’ndan arıyorum.</p>

    <p class="normal">Ezgi’nin anneannesi: İhsan Kaymaklı’nın apartmanından mı arıyorsunuz evladım?</p>

    <p class="normal">Seçil: Ezgi’nin yarın sabah saat 09.00’da bizim şirkete gelmesi gerekiyor.</p>

    <p class="normal">Ezgi’nin anneannesi: Ezgi bugün arkadaşlarıyla buluştu, artık yarın size gelemez.</p>

    <p class="normal">Telefon konuşması böyle anlamsız bir şekilde devam ederken annesi Semra Hanım yetişti ve ahizeyi anneanneden alıp Seçil’le konuşunca konuyu anladı. Sevinçle Ezgi’ye ulaşmak isteyen annesi, sinemada olduğu için mobil telefonunu kapatmış olan kızına bir türlü ulaşamadı. “Bu aletler en gerekli oldukları zaman işe yaramazlarsa ne zaman yarayacaklar” diye söylenerek tekrar tekrar aradı.</p>

    <p class="normal">Ezgi, olanlardan habersiz sinema sonrası arkadaşlarıyla yemeğe gitti ve o arada telefonunun kapalı olduğunu unuttu. Akşam yemeğinden sonra eve geldiğinde evde herkesi telaş içinde buldu. Bütün aile üyeleri Ezgi’ye telefonunu açmadığı ve eve geç geldiği için kızgındı. Şaşkınlık içindeki kız “Bir aydır ya bugün ararlarsa düşüncesiyle evden dışarı çıkmadım, çıktığım ilk gün de bana sitem ediyorlar” diye söylendi. Onlara bu telaşın nedenini sormadan, kırgın bir şekilde odasına gidip yatmaya karar verdi. “Ben yatıyorum” diyerek odasına yönelince annesi Sema Hanım kızgınlıklarının asıl nedeni olan “güzel haberi” anımsadı ve kızına müjdeyi verdi. Bir aydır tüm umutlarını yitirmiş olan Ezgi şaşkın, sevinsin mi üzülsün mü bilemedi bir süre. Sinemaya gittiğine, bu yüzden telefonda Seçil’le görüşemediğine bin pişmandı. Aklında birçok soru vardı. Acaba yarın sabah bir iş teklifi mi yapılacaktı, belki de bir üst yöneticiyle görüştüreceklerdi, yoksa yeni bir test mi uygulayacaklardı, ne giyseydi, geç kalmamak için evden kaçta çıksaydı derken uyuyakaldı.</p>

    <p class="normal">Ertesi sabah heyecanla hazırlanan Ezgi erkenden evden çıktı ve saat 09.00’da şirkete ulaştı. Nermin Hanım’ın asistanı Seçil onu arkadaşça karşıladı ve bir gün önce anneannesiyle yaptığı komik telefon görüşmesini anlattı. İki kız olanlara gülerken Ezgi “Ya anneannemin yüzünden işe giremezsem” diye korkuyla düşünmekten kendini alamadı. Evde beklemekten vazgeçip sinemaya gittiğine bir daha pişman oldu.</p>

    <p class="normal">Bu kez 20 dakika beklemişti ki Nermin Hanım kapıda göründü ve Ezgi’ye “Hoş geldin aramıza” dedi. Bunun bir iş teklifi olduğunu düşündü. Yanılmamıştı, Nermin Hanım diğer adaylar içinden yalnızca onu Genel Müdür’le görüştürmeye karar verdiklerini söyledi ve ilk görüşmede verdiği yanıtlardan çok etkilendiğini de ekledi. Onca karmaşa içinde söylediklerini dinlemişti demek ki. Ezgi kibarca teşekkür ederken “Niye daha önce aramadınız, üzüntüden depresyona girdim” dedi içinden.</p>

    <p class="normal">Ezgi, Genel Müdür’le görüşmeye giderlerken bir karar verdi. İnsan kaynakları alanında çalışmaya başladığı zaman görüşme yaptığı adaylara mutlaka en kısa zamanda geri bildirimde bulunacaktı.</p>

    <p class="normal">Asansörle yedinci kata çıkarlarken aklından Genel Müdür’le görüşürken acaba ne demeli, nasıl konuşmalıyım, hem Nermin Hanım’ı hem de kendimi mahcup etmemek için nasıl davranmalıyım gibi bir sürü soru geçiyordu. “İyi ki sabah özenle hazırlandım, kendime en yakışan, beni olgun gösteren bu ciddi takımımı giydim” diye düşündü. İçi rahatladı. İçinden birkaç kez “Her şey iyi olacak” dedi.</p>

    <p class="normal">Genel Müdür Mehmet Bey, Nermin Hanım’la Ezgi’yi masasından kalkarak karşıladı. Çay ikramı sırasında Mehmet Bey ve Nermin Hanım işlerden konuşmaya başladılar. “Ben sanki burada değilmişim gibi davranıyorlar” diye düşündü Ezgi. Etrafı incelemeye başladı. Tam o sırada Mehmet Bey “Ezgi Hanım siz bizim şirkete ne gibi katkı sağlayacağınızı düşünüyorsunuz, anlatır mısınız?” dedi.</p>

    <p class="normal">Ezgi sonradan çok düşündü, ama çaycının ne zaman yetişip de döktüğü çayı temizlemeye başladığını, bacağının yanmasına rağmen nasıl olup da sessizce gülümsemeyi başardığını hiç bilemedi. Olan olmuş, Mehmet Bey’in hiç hazır olmadığı bir anda gelen sorusuyla elindeki çay bardağını sehpaya koymaya çalışmış ve devirmişti. Hem kendisi yanmış hem de sehpa ve halı kirlenmişti. Çok şükür ki çay biraz soğumuştu ve ciddi bir yanık olmadı. Oysa böyle bir soruya yanıt vermek için evde çok çalışmıştı. Şirketin web sitesinden bilgiler toplamış, neler yaptıkları konusunda fikir edinmişti, üniversitede öğrendiklerinden hareket ederek kendince insan kaynakları alanında uygulanabilecek önerilerden oluşan bir liste hazırlamıştı. Telaşı geçip de çaycı odadan çıkınca yavaş yavaş kendine geldi ve düşündüklerini anlatmaya başladı. Mehmet Bey, Ezgi’yi ilgiyle dinledi, hatta önündeki deftere birkaç not da aldı.</p>

    <p class="normal">Genel Müdür’le yapılan olaylı görüşmeden sonra Nermin Hanım’la ücret ve çalışma koşulları üzerinde konuştular ve Ezgi’nin ayın birinde İnsan Kaynakları Bölümü’nde işe başlamasına karar verildi. “Genel Müdür’le yapılan görüşme yalnızca bir nezaket ziyaretiymiş, demek ki beni işe almak konusunda daha önceden karara varmışlar” diye düşündü Ezgi ve kendisine verilen listedeki belgeleri ayın birine kadar hazırlamak üzere şirketten ayrıldı. Genel Müdür’ün ofisinde yaşadığı olay ve arkasından gelen iş teklifiyle şaşkın, evin yolunu tuttu.</p>

    <p class="normal">Ezgi o gün Genel Müdür’ün ofisinden çıkarken bir karar verdi. İnsan kaynakları alanında çalışmaya başladığı zaman tüm yöneticilerin iletişim ve görüşme teknikleri konusunda eğitilmelerini sağlayacaktı.</p>

    <p class="normal">Ezgi ilk işinde ilk günü olan 1 Şubat Çarşamba sabahı erkenden hazırlandı ve yeni şirketine gitti. İnsan Kaynakları Bölümü asistanı Seçil’le artık arkadaş olmuşlardı. Seçil ona kendisi için ayrılan masayı gösterdi. Nermin Hanım gelinceye kadar bir şeylerle oyalanmasını ve beklemesini söyledi.</p>

    <p class="normal">Nermin Hanım o sabah saat 10.00’da geldi. Ezgi’yi boş masada öylece oturuyor görünce Seçil’e “Benim bu sabah özel bir iş nedeniyle gecikeceğimi biliyordunuz, neden Ahmet Bey’le görüştürmediniz?” diye çıkıştı.</p>

    <p class="normal">Şef Ahmet Bey uzun yıllar personel şefi olarak çalıştıktan sonra, bölümün adı İnsan Kaynakları Bölümü’ne çevirilince, “özlük işleri şefi” olmuştu. Müdür olarak atanmayı beklerken başka bir kişinin müdür olarak gelmesi bütün çalışma isteğini yok etmişti. Bölümün yeni adından da, kendisine verilen yeni görev unvanından da memnun değildi. Bu mutsuz ruh hâli içindeyken işe yeni başlayan bir personele “oryantasyon eğitimi” vermek ona bir ceza gibi geliyordu.</p>

    <p class="normal">Ezgi’ye şöyle bir baktıktan sonra bu bölümde çalışıyor olmaktan ne kadar mutsuz olacağını anlatmaya başladı. İnsan Kaynakları Bölümü, şirkette tüm çalışanların şikâyetlerini ilettiği, ne işe yaradığı tam anlamıyla anlaşılamamış bir bölümdü. Burada çalışanlar genelde hor görülür ve pek sevilmezdi. Ne yaparlarsa yapsınlar çalışanlara yaranamıyorlardı. Genel Müdür de bu yüzden bölüme biraz soğuk bakıyordu. Belki de bölüm kapatılacaktı. Bu yüzden Ezgi’den önce işe alınanlar bu olumsuz ortama dayanamamış, birer birer ayrılıp gitmişlerdi. Ezgi o güne kadar insan kaynakları alanıyla ilgili düşüncelerine tamamen ters olan bu görüşleri hayretle dinledi. Aklı karışmıştı. Ahmet Bey onun bu şaşkın bakışlarından memnun, şirketin eski günlerinin ne kadar iyi olduğunu ve yeni yönetimle her şeyin kötüye gittiğini söyledikten sonra şirketin çok uzun süre ayakta kalamayacağını düşündüğünü de anlatarak “oryantasyon eğitimini” bitirdi.</p>

    <p class="normal">Ezgi o gün Ahmet Bey’i dinlerken bir karar verdi. Artık insan kaynakları alanında çalıştığına göre işe yeni başlayanlar için kapsamlı bir “oryantasyon eğitimi” kitapçığı hazırlanmalı ve bu eğitim şirkete daha olumlu bakan bir kişi tarafından verilmeliydi.</p>

    <p class="normal">Öğle yemeği saati gelmişti ve Ahmet Bey, üniversiteden yeni mezun bir gencin ilk işinin ilk gününde aklını karıştırmış olmaktan memnun onu yemeğe davet etti. Beraberce yemeğe gittiler. Yemekhane farklı bir binadaydı. Konuşa konuşa aşağı indiler ve yandaki sosyal tesis binasına gittiler. Oradan da üçüncü kata çıkıp yemek salonunu buldular. Neyse ki yemekte yanlarına başka bölümlerden Ezgi’yle yaşıt görünen birkaç genç geldi. Tanışma faslından sonra yeni arkadaşları ona bu şirkette çalışmaktan çok memnun olduklarını belirttiler de Ezgi’nin morali düzeldi. Bu arada Ahmet Bey “Siz durun bakalım, karar vermek için henüz çok erken. Hele bir iki yıl geçsin, görürüm ben sizi” diyerek yükselen moralleri düşürmek istediyse de masadaki olumlu hava yemek boyunca sürdü.</p>

    <p class="normal">Ezgi bu şirketteki ilk gününde yaşadığı ilginç deneyimleri çalışma yaşamı boyunca unutmayacaktı. Özellikle de yemek salonuna ulaşmanın farklı bir yolu olduğunu öğrendiğinde yaşadığı şaşkınlık hiç unutulur gibi değildi. İşe başlayalı yirmi gün kadar olmuştu ki yağmurlu bir günde yemekten çıkmak için kapıya yöneldiğinde yeni arkadaşlarından biri “Niçin o kapıdan gidiyorsun? Bu kapıyı kullansana” dedi. Ancak o zaman vestiyerin yanında bir kapının olduğunu fark etti Ezgi. Üstelik o kapıdan çıkıldığında bir ara geçitle doğrudan İnsan Kaynakları Bölümü’nün bulunduğu binaya, hatta kendi ofisinin olduğu koridora ulaşıldığını öğrenmişti o gün. Fıkra gibi olduğunu düşündü. “Neredeyse bir ay oldu, her gün yemeğe gitmek için üç kat iniyorum, binadan çıkıyorum, diğer binaya gidip tekrar üç kat çıkıyorum”.</p>

    <p class="normal">Yemeğe gitmek için kaybettiği zaman veya üç kat inip çıkarken yorulması hiç önemli değildi de diğer bölümlerdeki arkadaşlarının ona gülmeleri çok gücüne gitmişti. Biliyordu ki İnsan Kaynakları Bölümü’nde çalışan bir kişi olarak önce onun bu tür ayrıntıları iyi bilmesi ve şirkette yeni işe başlayanlara yardımcı olması gerekiyordu. Ahmet Bey’le o ilk gün yemeğe gitmek üzere binadan çıktıklarında Ahmet Bey’in sokağın karşısındaki büfeden bir paket sigara aldığını anımsadı. Büyük bir olasılıkla sigara alacağı için Ezgi’yi uzun yoldan götürmüş, ama “Bu yolun çok daha kısa olanı da var, bir gün o yolu gösteririm” demeyi unutmuştu.</p>

    <p class="normal">Ezgi yemekhanenin kestirme yolunu öğrendiğinde bir karar verdi. Hazırlayacağı “oryantasyon eğitimi” kitapçığında mutlaka ayrıntılı bina planından da söz edecek, yeni başlayanlara ihtiyaç duyacakları tüm bilgileri ilk günden verecekti.</p>
  </div>

  <div class="calibre2" id="calibre_pb_6"></div>
</body>
</html>
