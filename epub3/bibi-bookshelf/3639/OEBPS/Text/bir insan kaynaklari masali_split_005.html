<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>bir insan kaynakları masalı</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <h1 class="baslik1" id="calibre_toc_3">EKİP ÇALIŞMASI</h1>

    <p class="normal">Ezgi işe başlayalı bir ay olmuştu. Bu süre içinde şirketine ve işine alışmıştı. Bölümde en iyi anlaştığı kişi kendisinden bir yıl önce işe girmiş olan Burak’tı.</p>

    <p class="normal">İnsan Kaynakları Bölümü’nde Nermin Hanım’dan başka sekiz kişi çalışmaktaydı. Ahmet Bey’in şefliğinde iki kişi, Mustafa ve Leyla, tüm çalışanların özlük işlerini yürütüyorlardı. Ahmet Bey bu iki arkadaşın bölümde diğer çalışanlarla samimi olmalarını istemiyordu. Onlar da Ahmet Bey’in bir dediğini iki etmeyip diğerlerinden uzak duruyorlardı.</p>

    <p class="normal">Burak, Ezgi ve kendilerinden on yıl daha kıdemli olan Çiğdem Hanım iş gücü planlama, seçme ve yerleştirme, performans yönetimi, ücret ayarlamaları gibi konularda çalışıyorlardı. Burak’tan öğrendiğine göre Çiğdem Hanım da kendisini İnsan Kaynakları Bölümü’ne müdür adayı olarak görüyordu. Eski Genel Müdür’ün onun yerine Nermin Hanım’ı atamış olmasına çok kırgındı. Her fırsatta Nermin Hanım’ı zor durumda bırakacak sorular sorar, kendisinden bir iş istendiğinde ise büyük bir özveride bulunuyormuş gibi önce pazarlık eder, sonra da nazlanarak işe koyulurdu.</p>

    <p class="normal">Hasan Bey eğitim koordinatörüydü. Görevleri arasında eğitim ihtiyaçları analizinin yapılması, eğitim programlarının düzenlenmesi ve kayıtlarının tutulması vardı. Ezgi sonradan Hasan Bey’in bölümde çok önemli bir yeri olduğunu anlayacaktı. Düşündüklerini her zaman açıkça söyleyen Hasan Bey’le Çiğdem Hanım birbirlerinden pek hoşlanmıyorlardı.</p>

    <p class="normal">Bir de asistan Seçil vardı elbette. Seçil, Nermin Hanım’ın sağ kolu, bölüm içinde gözü kulağı gibiydi. Bu nedenle diğerleri onunla yakın arkadaşlık etmekten çekiniyordu. Bu da genç kızı çok üzüyordu.</p>

    <p class="normal">Birinci ayın sonunda bir pazartesi sabahı Nermin Hanım bölümdeki tüm çalışanları toplantıya çağırdı. Onlara yeni bir performans değerlendirme sistemini uygulamaya başlayacaklarını ve bu nedenle haziran sonuna kadar hep beraber yoğun bir çalışma ile sistemi kurup tüm şirkete tanıtmaları gerektiğini anlattı ve arkasından çalışma arkadaşlarının görüşlerini sordu. İlk söz alan Hasan Bey “Bu konuda eğitimler vermek gerekecek, ben bu eğitimler için kimlerden yardım alabileceğimizi biliyorum, işi bana bırakın, çok kişi karışırsa iş içinden çıkılmaz bir hâl alır” dedi. Ahmet Bey “Performans ölçümü çalışanlar arasındaki huzuru bozuyor, rekabeti, çekişmeyi artırıyor ve bu da şirkete zarar veriyor. Zaten herkes çalışıyor. Herkese eşit zam vermek en doğrusu. Performans ölçme ve değerlendirme işinden tamamen vazgeçelim” diye görüş bildirdi. Arkasından şirkete ilk geldiği yıllarda kurmuş olduğu performans sistemini anlatmaya başladı. Yöneticilerin verdiği performans notlarını çalışanların görmediği bu sistemde kıskançlık, çekememezlik gibi olumsuz duygular hiç yaşanmamıştı. Sonuçta ücret artışlarına ve üst pozisyonlara atamalara zaten Genel Müdür’ün karar vermesi gerekirdi. Hem böylece çalışanlar yapılan atamalardan veya artışlardan memnun olmaz da yöneticilerine hoşnutsuzluklarını dile getirirlerse onlara “Bizim de elimizden bir şey gelmiyor, kararı Genel Müdür verdi” diyerek sorumluluktan kurtulabilirlerdi.</p>

    <p class="normal">Ezgi toplantıdaki herkesin uykusunu getiren Ahmet Bey’i, Nermin Hanım’ın susturmasını bekledi, ama Nermin Hanım da diğerleri gibi dalmış başka bir şeyler düşünüyordu. Neredeyse yarım saat konuşan Ahmet Bey nihayet konuşmaktan sıkılmış olmalıydı ki sustu. O konuştuğu sürece Mustafa ve Leyla sürekli başlarını sallayarak beden diliyle söylediği her şeye katıldıklarını belirtiyorlardı. Anlaşılan her ikisinin de farklı görüş bildirmek gibi bir niyetleri yoktu. Ahmet Bey’in arkasından söz alan Çiğdem Hanım ise Ahmet Bey’i destekler nitelikte bir konuşma yaptı ve “Bu şirkette ne yapsak yukarıya yaranamayız. Boşu boşuna yorulduğumuzla kalırız. Mevcut sistemin nesi var, kullansınlar işte” diyerek yeni sisteme geçmeye, en azından bu amaçla çalışıp kendini yormaya pek de hevesli olmadığını belirtti. Hasan Bey öfkeli bir ses tonuyla “İşte bu kafalardan dolayı bu ülkede hiçbir şey yapılamıyor, siz yeniliğe karşısınız. Çalışmak istemiyorsanız bari çalışmak isteyenlere engel olmayın” diye bağırdı. Onun bu öfkeli çıkışı Ahmet Bey’le Çiğdem Hanım’ı âdeta sevindirmişti. Her ikisi de geriye çekilerek, arkalarına yaslanıp olacakları seyretmeye başladılar.</p>

    <p class="normal">Ezgi içinden Hasan Bey’in söylediklerine katılıyor, ama ses tonu ve kullandığı sözcüklerden dolayı başının derde girebileceğini düşünüyordu.</p>

    <p class="normal">Beklenenin aksine Nermin Hanım, Hasan Bey’in bu çıkışı üzerine hiçbir yorumda bulunmadı. Ne yapacağını, kime söz vereceğini bilemiyormuş gibi masanın etrafındakilere şöyle bir baktı ve Ezgi’yle göz göze geldiler. Hem Nermin Hanım’a yardımcı olmak hem de ortalığı yumuşatmak isteyen Ezgi söz alarak “Ben üniversitede son dönemde İnsan Kaynakları Yönetimi dersi aldım ve o derste hocamız sizin söz ettiğiniz sistemi de bize anlattı. İsterseniz notlarımı getirebilirim” dedi. Ama sözlerini bitirdiğinde diğerlerinin kendisine nasıl kızgın baktıklarını fark etti ve birden konuştuğuna pişman oldu. Ezgi’den cesaret alan Burak da “Benim de bu konuda bilgim var, yardımcı olurum ve önümüzdeki dört ay içinde sistemi kurar, tüm şirket yöneticilerine tanıtırız” diye ekledi.</p>

    <p class="normal">Nermin Hanım deneyimsiz iki gençle bu işin altından kalkamayacaklarını biliyordu. Ama diğerlerinden bu konuda çalışmaya hevesli görünen tek kişi Hasan Bey’di. O da hiç bilmediği bir konuda dışarıdan destek alarak tek başına çalışmak istiyordu. Üstelik çok kolay kızan kişiliği ile şirkette kuracakları yeni sisteme gelebilecek tepkilerle baş edemez, daha büyük problemlere neden olabilirdi. Canı sıkıldı. Yeni Genel Müdür’ün gereksiz işler icat ettiğini düşündü. Arada bir uyguladıkları bir sistem vardı. Mükemmel değildi, ama herkes alışmıştı ve pek şikâyet gelmiyordu. Bütün bu düşüncelerle kendini iyice çaresiz hisseden Nermin Hanım “Görüşlerinizi Genel Müdürümüze aktaracağım. Bakalım o ne düşünecek” diyerek tehditkâr bir ifadeyle toplantıyı bitirdi. Az önce hâllerinden memnun görünen Çiğdem Hanım’la Ahmet Bey, bu sözler üzerine rahatsız oldu ve iyi günler bile demeden toplantı salonundan çıkıp gittiler. Böylece Ezgi’nin katıldığı ilk iş toplantısı gereksiz konuşmalarla uzamış, sinirler gerilmiş, sesler yükselmiş ve hiçbir karar alınmadan olumsuz duygular içinde sona ermişti.</p>

    <p class="normal">Ezgi o toplantıdan sonra bir karar verdi. Böyle zaman kaybettiren ve çalışanları birbirinden soğutmanın ötesinde bir işe yaramayan toplantıları önleyebilmek için şirket içi eğitimler kapsamında “toplantı yönetimi” konusuna öncelik verilmesi için çalışacaktı.</p>

    <p class="normal">Olaylı toplantıdan sonraki birkaç gün bölümde herkes birbirinden kaçıyordu sanki. Ezgi önerdiği gibi ders notlarını getirmiş, hatta evde çalışarak bir eylem planı da hazırlamıştı. Ama diğerlerini kızdırmak pahasına gidip Nermin Hanım’la konuşmaya çekiniyordu. Nermin Hanım da konuyu tamamen unutmuş gibi davranıyor ve günlük işlerin gerektirdiği kısa konuşmaların ötesinde onlarla hemen hiç iletişim kurmuyordu.</p>

    <p class="normal">Cuma günü konuyu Burak’la konuşmaya karar verdi ve ona “Öğle yemeği saatinde biraz beraber çalışabilir miyiz?” diye sordu. Aldığı olumlu yanıtla mutlu olan Ezgi, Burak’a tüm hazırladığı notları, eylem planını incelemesi için verdi. Bir yandan da “Ne güzel hiç olmazsa bir kişi beni anlıyor ve benim gibi bir şeyler yapmak istiyor” diye sevindi. Burak, Ezgi’nin hazırladığı notları incelemek üzere alırken “Çok iyi yapmışsın, ben de böyle bir çalışma yapmak üzereydim, bak ikimiz de aynı şekilde düşünüyoruz” diyerek moral vermiş, yalnız olmadığını hissettirmişti.</p>

    <p class="normal">Cuma akşamı işten çıkarken Burak’ın hâlâ çalıştığını gören Ezgi “Hafta sonu tatili başladı bırak artık çalışmayı” dedi ve iyi tatiller dileyerek ofisten ayrıldı.</p>

    <p class="normal">Pazartesi sabahı ofise geldiğinde Seçil, Nermin Hanım’ın sabah herkesten önce işe geldiğini ve tüm bölümü saat 09.30’da toplantıya çağırdığını iletti. Ezgi toplantıya giderken bir önceki pazartesi yaptıkları tartışmalı toplantıdan sonra bu kez neler olacağını merak etmekten kendini alamadı.</p>

    <p class="normal">Onlardan önce toplantı salonuna gelmiş olan Nermin Hanım çok mutlu görünüyordu. Herkesi tek tek “Hoş geldiniz” diyerek karşıladı. Hemen sokağın başındaki Köşem Pastanesi’nden getirttikleri kuru pastalarla, çeşitli bitki çayları ve kahveden oluşan açık büfeyi göstererek “Haydi buyurun” dedi. Nermin Hanım’ın bu olumlu havası diğerlerine de yansımıştı. Hasan Bey’le Ahmet Bey birbirlerine “Şu pasta daha lezzetli, ondan da alın” diyerek ikramlarda bulunmaya başlamışlardı. Ezgi “Galiba bu sefer verimli bir toplantı olacak” diye sevinerek kahvesini alıp yerine oturdu.</p>

    <p class="normal">Nihayet ikram faslı sona erdi ve Nermin Hanım söze başladı. Geçen toplantıda konuşulanları özetledikten sonra o günden bu yana ekibinden uygulamaya koyacakları yeni sistem konusunda bir destek beklediğini ama tam bir hafta geçmesine rağmen kimsenin bu konuda çaba harcamadığını, bırakın çabayı tek bir sözcük bile söylemediğini anlattı. Bunun kendisini çok üzdüğünü de ilave ettikten sonra cuma akşamı sevgili Burak’ın çok iyi hazırlanmış notlar ve iyi düşünülmüş bir eylem planı ile kendisine geldiğini söyledi.</p>

    <p class="normal">Nermin Hanım konuşmaya devam ediyor, Burak’ı övüyordu. Bölümdeki en genç çalışanlardan biri olmasına rağmen kendinden daha deneyimli büyüklerinin yapamadığını yapmış, konu üzerinde araştırmış, düşünmüş ve bir plan hazırlamıştı. Nermin Hanım, Burak’a gerçekten müteşekkirdi. Onu işe alırken böyle bir atılım yapacağını zaten biliyordu. İşte Burak’ın da kendini gösterme zamanı gelmişti. Onu bu şirkette ve bölümde parlak bir gelecek bekliyordu. Nermin Hanım bu övgü dolu girişten sonra Burak’a arkadaşlarına hazırladığı planı ve düşündüklerini sunmasını söyledi. Bunun üzerine Burak cuma günü Ezgi’nin kendisine verdiği notları ve “eylem planını” projeksiyon aracılığıyla perdeye aktararak anlatmaya başladı. Anlatırken hiç yüzü kızarmadan, Ezgi’nin de gözlerine bakarak çok başarılı bir sunum yaptı. Akıllılık etmiş ve ondan aldığı “eylem planını” farklı bir formata sokmuş, biraz renklendirmişti. Araya birkaç yeni cümle de eklemişti. Böylece içerik tıpatıp aynı olmasına rağmen cuma günü Ezgi’den aldıklarından farklı görüntüde bir sunum yapmış oldu.</p>

    <p class="normal">İçinden “Bu büyük bir haksızlık, üstelik hırsızlık sayılır” diye haykırmak geldiyse de, sakin sakin oturup anlatılanları dinledi Ezgi. Kendi çalışmalarının bir başkasının eseri olarak sunulmasına hiç ses çıkarmadı. Hiç ummadığı birinden, bölümdeki tek arkadaşı tarafından ihanete uğradığını düşünüyordu. Bu duruma sessizce katlandı.</p>

    <p class="normal">Ekibin diğer üyeleri ise Burak’ı dinlerlerken nasıl bir tepki vermelerinin uygun olacağını düşünüyorlar, Nermin Hanım’ın yüzündeki mutlu tebessümü gördükçe yorum yaparken dikkatli konuşmaları gerektiğini anlıyorlardı. Burak sunumunu bitirdiğinde Nermin Hanım ona bir kez daha teşekkür etti ve diğerlerine konuyla ilgili görüşlerini sordu.</p>

    <p class="normal">İlk söz alan Ahmet Bey oldu ve “Gençler bizim geleceğimizdir” diye bir giriş yaptı. Genç nesillere her zaman toplumun ilerisinde olmak düştüğünü, kendisinin de gençliğinde çevresindekilere önderlik ettiğini uzun uzun anlattıktan sonra “Bence pek güzel bir öneri” diyerek sözlerini bitirdi. Ahmet Bey’in ekibinden Mustafa ile Leyla her zaman yaptıkları gibi “Biz de Ahmet Bey’e katılıyoruz” diyerek sıralarını savdılar. Onlardan sonra Hasan Bey söz aldı ve amatörce de olsa bir çaba gösterdiği için Burak’ı kutlayarak eğer daha profesyonel bir çalışma istenirse kendisinin gerekli kişilerle hiç zaman kaybetmeden temasa geçebileceğini belirtti. Sıra Çiğdem Hanım’a gelmişti. Herkes onun Burak’ın bölüm içinde bu denli parlamasından hiç memnun olmadığını biliyordu. O da duygularını gizlemeye gerek görmeden Nermin Hanım’a dönerek “Bu acemice yapılmış plan ve öneri paketini Genel Müdür’e sunmayı düşünmüyorsunuzdur umarım” dedi. Kendisine yetki verilmiş olsaydı ki bu “şef” pozisyonuna atanmış olsaydı anlamına geliyordu, ortaya çok daha iyi, profesyonelce hazırlanmış bir çalışma çıkardı. Ama kendisine yetki verilmediği ve bir görevlendirme yapılmadığı için bugüne kadar gönüllü olmamıştı. Sonuçta Nermin Hanım, Burak’ın sunduğu yetersiz çalışmayla yetinmek durumundaydı.</p>

    <p class="normal">Nermin Hanım bu yorumları hiç duymamış gibi yaparak Burak’ın sunumu üzerinde beraberce çalışıp olgunlaştıracaklarını, ama başlangıç olarak ellerinde böyle bir çalışmanın olmasının işleri çok kolaylaştırdığını belirtti ve hemen ardından âdeta destek bekler gibi Ezgi’ye baktı.</p>

    <p class="normal">Ezgi “O çalışmayı ben düşündüm. Üstünde araştırma yaptım. Evde eski ders notlarımı ve kitaplarımı çıkarıp çalıştım. Sonra taslak bir eylem planı hazırladım ve getirip arkadaşıma verdim” demek istiyordu. Ama kendini tuttu. O kızgınlığına rağmen nasıl olup da içinden geçenleri söylemediğine kendisi de şaştı. Nermin Hanım’a dönerek gülümsedi ve sakin bir ses tonuyla “Haklısınız. Başlangıç için iyi bir çalışma” dedi. Burak merakla Ezgi’nin nasıl bir tepki vereceğini beklemiş ve bu sözleriyle rahatlamıştı. Bundan sonra büyük bir aksilik olmayacağını düşünüyordu. Ezgi’ye bakarak gülümsedi. Nermin Hanım da bölümde en azından bir kişinin daha kendisine destek olduğunu duymaktan memnundu.</p>

    <p class="normal">Ezgi o toplantıdan sonra bir karar verdi. İnsanların verimli olabilmesi, birbirlerine güvenerek bilgiyi paylaşabilmesi için acilen ekip çalışmasının önemi ve kurallarının anlatılacağı bir eğitim programı düzenlenmesi gerekiyordu. Üstelik işe öncelikle İnsan Kaynakları Bölümü’nden başlamak şarttı.</p>
  </div>

  <div class="calibre2" id="calibre_pb_8"></div>
</body>
</html>
