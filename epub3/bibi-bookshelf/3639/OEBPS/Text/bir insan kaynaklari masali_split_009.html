<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>bir insan kaynakları masalı</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <h1 class="baslik1" id="calibre_toc_7">ŞİRKETTE REKABET</h1>

    <p class="normal">Son birkaç hafta İnsan Kaynakları Bölümü’nde çok hareketli geçmişti. Büyük bir projeyi başlatmışlar, ciddi bir kriz geçirmişler ve güzel bir dayanışma örneği göstererek krize, istemeden de olsa neden olan arkadaşlarını suçlamadan olayın üstesinden gelmişlerdi.</p>

    <p class="normal">Sunumun başarıyla gerçekleşmesinin üzerinden iki gün geçmişti. Ahmet Bey sabah erkenden Nermin Hanım’ın odasına giderek “Sayın Müdürüm bir akşam yemeği düzenlesek de şöyle hep beraber İnsan Kaynakları Bölümü’nün başarısını kutlasak ne dersiniz?” diye sordu. Bu teklif Nermin Hanım’ın hoşuna gitti. Hemen asistanı Seçil’i çağırarak “Lütfen bölümdeki arkadaşlara duyur saat 11.30’da bir toplantı yapmak istiyorum” dedi. Sonra Ahmet Bey’e dönerek “Son gelişmeleri arkadaşlarla paylaşmak istiyordum. Sizin akşam yemeği önerinizi de duyururuz ve görüşlerini alırız” diye toplantının amacını açıkladı. Ahmet Bey önerisinin hemen kabul edilmesinden memnun olmuştu. “Arkadaşlar kabul ederlerse tüm hazırlıkları ben yaparım” dedi. “Çok iyi fiyat alacağımız bir yer biliyorum. Hem canlı müzik de var, çok eğleniriz”. Nermin Hanım onun bu heyecanına güldü. Ahmet Bey yerine dönerken “Ben olmasam kimse bu işleri düşünmeyecek. Oysa motivasyon için birlikte yemek, içmek, eğlenmek çok önemlidir” diye düşünüyordu.</p>

    <p class="normal">İnsan Kaynakları Bölümü çalışanları saat 11.30’da küçük toplantı odasında toplanmışlardı. Nermin Hanım güler yüzle konuşmaya başladığında hepsi aynı şeyi düşündü: “Stresli günler geçmiş”. Gerçekten de iki gün önce yaptığı sunumdaki başarısından ve özellikle Mehmet Bey’in son günlerde gösterdiği olumlu yaklaşımdan çok memnun olan Nermin Hanım, uzun zamandır ilk defa kendini iyi hissediyordu. Bu da konuşmasına, davranışlarına yansımıştı.</p>

    <p class="normal">Önce yönetim toplantısından çıkan kararları paylaştı ekibiyle. Sonra bölümlerinin pilot bölümlerden biri olduğu için çok önemli bir misyon yüklendiğini anlattı. Temmuz ayında yapılacak bu uygulamanın tüm bölüm için bir sınav niteliğinde olacağını da sözlerine ekledi. Profesör Özkan Demir’le yakın çalışma içinde olacaklarını anlattıktan sonra özellikle Hasan Bey’e, yöneticilere verilecek olan eğitimlerin koordinasyonunda çok iş düşeceğini vurguladı.</p>

    <p class="normal">Çiğdem Hanım, Burak ve Ezgi bunları zaten biliyorlardı. Diğerleri de pek bir şey sormadılar. Yalnızca Hasan Bey “Profesörü tanıyor musunuz, nasıl bir kişidir?” diye sordu. Nermin Hanım, Profesör Demir’i Genel Müdür Mehmet Bey’in yakından tanıdığını ve onun önerisiyle kendisiyle temasa geçtiklerini anlattı. Sonra da “Az kalsın unutuyordum; Özkan Bey, Ezgi’nin üniversiteden hocasıydı” diye ilave etti. Bu kez Hasan Bey aynı soruyu Ezgi’ye yöneltti. Ezgi de “Çok bilgili, çalışkan ve titizdir” dedikten sonra “Kendisiyle çok iyi anlaşacağınızdan hiç kuşkum yok Hasan Bey” diye ilave etti. Bu sözler her işi büyük bir ciddiyetle yapmayı seven Hasan Bey’in hoşuna gitmişti. Ezgi’ye içtenlikle teşekkür etti.</p>

    <p class="normal">Konuşmaları dinleyen Burak “Neden bizim okuldan bir hocayı önermedim ki?” diye hayıflanıyordu. Şimdi Ezgi bu eğitimler süresince profesörü tanıyor olmanın avantajını kullanacaktı. “Dikkatli olmalıyım ve bu hocayla ben de iyi bir ilişki kurmalıyım” diye düşündü. Ne de olsa Profesör Demir, Genel Müdür’ün arkadaşıydı ve bu bölümde olan biteni Mehmet Bey’e anlatacaktı.</p>

    <p class="normal">Nermin Hanım toplantının sonunda Ahmet Bey’in yemek teklifini ekiple paylaştı. Hemen herkes bu fikri beğenmişti. Böylece bir sonraki cumartesi gecesi için hep birlikte yemeğe gitmeye karar verdiler. Organizasyonu Ahmet Bey yapacaktı.</p>

    <p class="normal">Ahmet Bey arkadaşlarının da fikrini beğenmelerinden memnun, “Benim kıymetimi asıl şimdi anladılar” diye düşünüyordu. “Hiç merak etmeyin arkadaşlar, bütçeleri sarsmadan eğlenebileceğimiz bir yer ayarlayacağım” diyerek işi zevkle üstlendiğini belli etti.</p>

    <p class="normal">Ezgi ilk kez çalışma arkadaşlarıyla iş dışında bir eğlenceye katılacaktı. Bu fikir çok hoşuna gitti. Eskiden okul arkadaşlarıyla yemeğe giderlerdi, ama “iş arkadaşlarıyla” yemeğe çıkıyor olmak çok farklı olacaktı. Yanında oturan Çiğdem ne giyeceğini düşünüyordu. “Beni her zaman şık görmeye alıştılar, yine gecede en şık ben olmalıyım. En iyisi yeni bir giysi almak”. Ahmet Bey’in yanında oturan Mustafa ise bu tür eğlencelere daha önce pek katılmamıştı. “Bir pot kırar mıyım acaba?” diye düşündü. “Bir bahane bulup gitmesem mi acaba?” Onun karşısında oturan Leyla ise “Çocuğu annemlere bırakabilirim inşallah” diye düşündü. Minik kızlarının doğumundan sonra eşiyle hiç gece çıkmamışlardı. Yani dışarıda eğlenceli bir akşam geçirmeyeli tam bir buçuk yıl olmuştu. Hasan Bey ise “Umarım Ahmet bizi kalitesiz bir yere götürmez. Kötü müzik beni çok rahatsız ediyor” diye düşünüyordu. Nermin Hanım’ın yanında toplantı notlarını almakta olan Seçil ise endişeliydi. Ailesi gece dışarı çıkmasından hoşlanmıyordu. Onlardan izin almak için Nermin Hanım’dan yardım istemeyi düşündü. “Ne yapıp edip gitmeliyim. Eğlenmek benim de hakkım” dedi içinden. Burak, Ezgi’nin karşısında oturuyordu. Bu tür sosyal toplantılarda insanların farklı yönlerini gösterebileceğini düşünüyordu. “Benim için bir fırsat olabilir. Bu fırsatı doğru kullanmalı ve Nermin Hanım’ın gözüne iyice girmeliyim”. Birden gülümsediğini fark etti ve belli olmasın diye başını öne eğdi.</p>

    <p class="normal">Akşam yemeği herkesin aklına farklı çağrışımlar getirirken Nermin Hanım konuşmaya devam etmişti. Birden kimsenin onu dinlemediğini fark etti. “Görüyorum ki herkes dalmış gitmiş. Anlaşılan bu akşam yemeğine çok ihtiyacımız varmış. Öğle yemeği saati de geldi, herkese afiyet olsun” diyerek toplantıyı bitirdi. Odasına doğru yürürken “Acaba bu yemek işinde bir tatsızlık çıkar mı?” diye düşünüyordu. Tam herkes birbiriyle barışmış görünürken bölüm çalışanları arasında yeni bir problem çıksın istemiyordu. Zaten bu endişeyle bugüne kadar iş dışındaki etkinliklerden kaçınmıştı. Bugün toplantıda herkesin yüzünde gördüğü heyecan ona sosyal etkinliklerin ekip için ne kadar gerekli olduğunu anlatmaya yetiyordu. Problem çıkmasın diye sürekli kaçamazdı ya... “En iyisi gidip hoşça vakit geçirmek” dedi kendi kendine. “Nasıl bir aksilik olabilir ki…”</p>

    <p class="normal">Profesör Özkan Demir uzun boylu, kır saçlıydı ve etkileyici bir ses tonuyla konuşuyordu. İnsan Kaynakları Bölümü’ne geldiği gün tüm bölüm çalışanları ondan etkilendiler. Nermin Hanım “Genel Müdürümüz boşuna önermemiş, yöneticilerimiz üzerinde iyi bir etki bırakacağı kesin” diye düşündü. Hemen konuyla ilgili çalışma arkadaşlarını, Çiğdem, Burak, Ezgi ve Hasan Bey’i odasına çağırarak Profesör Demir’le tanıştırdı. Tanıştırırken hepsinin tek tek görev unvanlarını ve bölümde ne kadar zamandır çalıştıklarını da belirtiyordu. Demir Hoca, Ezgi’yi görünce tanıdı ve “Bizim mezunlarımızdan değil misin?” diye sordu. Ezgi “Evet efendim, geçen yaz mezun oldum. Üçüncü sınıfta İnsan Kaynaklarına Giriş dersinizi almıştım” dedi. Hocası gülümseyerek “Kaç aldın benim dersimden bakalım?” diye sorunca Ezgi hafifçe kızararak “A” aldığını belirtti. Bu yanıt üzerine Profesör Demir, Nermin Hanım’a dönerek “Burada genç nesil varken bize ne gerek var Nermin Hanım” diye takıldı. Bu şaka Nermin Hanım kadar Burak’ı da rahatsız etmişti. Nermin Hanım nasıl bir yanıt vereceğini düşünürken odada bulunan Hasan Bey söze karışarak “Haklısınız hocam. Bu küçük hanım geldiğinden beri bölüme çok büyük katkıda bulundu. Öğrencilerinizi iyi yetiştiriyorsunuz. Kutlarım sizi” dedi. Daha sonra Hasan Bey’le Profesör Özkan Demir eğitim programının ayrıntılarını görüşmek için Nermin Hanım’ın odasından çıktılar.</p>

    <p class="normal">Odada Çiğdem, Burak ve Ezgi kalmışlardı. Nermin Hanım, Profesör Demir’in yaptığı şakadan duyduğu rahatsızlığı üzerinden atamamıştı. “Koskoca profesöre bu sözler yakışmadı” diye düşünüyordu. Sanki bölümde Ezgi’den başka kimse bu konuları bilmiyordu. Ezgi daha okulda öğrenciyken Nermin Hanım performans değerlendirme sistemleri uyguluyordu. Bu düşüncelerle birden ona dönerek “Hepimiz üniversitede iyi notlar aldık Ezgiciğim. Ama okulda başarılı olmak iş yerinde de başarılı olacağımız anlamına gelmiyor. İş dünyasının dinamikleri bambaşkadır. Onun için okulda aldığımız notlarla övünmek yerine çalışarak gerçek performansımızı göstermemiz gerekir” dedi. Bu sözler üzerine odada büyük bir sessizlik oldu. Arkasından ilk söz alan Çiğdem Hanım “Benim mezuniyet not ortalamam 3.65’ti, ama bugüne kadar hiç söylemek gereğini duymadım” diyerek not ortalamasını söylemiş oldu. Sıra Burak’taydı. O da okulda “şeref listesine” girdiğini ama bunu söyleme gereğini hiç duymadığını belirtti.</p>

    <p class="normal">Ezgi duyduklarına inanamıyordu. Sevgili hocası bir soru sormuş o da utana sıkıla yanıtlamıştı. Böyle suçlanmayı hak etmiyordu. Nermin Hanım ne kadar çok çalıştığını biliyordu. Odadaki herkes de biliyordu. Birden gözleri dolar gibi oldu. Kendini tuttu. Ağlamayacaktı. Bu haksızlığı yapan yakın çalışma arkadaşlarına gözyaşlarını göstererek bir de “zayıf” damgası yemek istemiyordu. Kendini toparlayarak gülümsemeye çalıştı. “Demir Hoca sorduğu sorunun böyle bir etki yapacağını bilseydi asla sormazdı herhâlde” dedi. Sesi yine de titrek çıkmıştı.</p>

    <p class="normal">Onun bu hâlini gören Nermin Hanım karşısındaki genç insana yaptığı haksızlığın farkına vararak kendini çok kötü hissetti. Aslında Ezgi’yi seviyordu ve çalışmasından çok memnundu. Üstelik ilk işe başvurduğunda okuldan yüksek bir not ortalamasıyla mezun olduğunu görmüştü. Onu güçlü bir aday yapan özelliklerden biri de bu not ortalamasıydı. “Hocasına kızdım, kıza haksızlık ettim” diye düşündü. Göz ucuyla Çiğdem’le Burak’ın da bu durumdan memnun olduğunu görünce canı daha çok sıkıldı. “Haydi bakalım işlerimize dönelim. Yapacak çok işimiz var” diyerek konuşmalara son verdi.</p>

    <p class="normal">Ezgi, Nermin Hanım’ın odasından çıkarken bir karar verdi. Kendisiyle ilgili bilgi verirken çok daha dikkatli olacaktı. Çalışma arkadaşlarını rahatsız edebileceğini düşündüğü ayrıntıları hiç paylaşmayacaktı. İş yerinde rekabet dedikleri bu olmalıydı. Diğerlerinden daha iyi görününce bundan rahatsız olanlar çıkabiliyordu ve hiç ummadığınız haksız suçlamalarda bulunabiliyorlardı.</p>

    <p class="normal">Bölümde yeni performans yönetimi sistemiyle ilgili çalışmalar yoğun bir şekilde devam ediyordu. Profesör Demir o hafta üç öğleden sonrasını İnsan Kaynakları Bölümü’nde geçirdi. Yöneticilerin eğitimi için ders notları üzerinde anlaşmaya vardılar. Notlar basıldı ve çoğaltıldı. Hepsi aynı renkte olan şık dosyalara yerleştirildi. Profesör Demir her şeyin mükemmel olmasını istiyordu. Bu da Hasan Bey’in çok hoşuna gidiyordu. “Kaliteli adam olduğu her hâlinden belli” diyordu arkadaşlarına.</p>

    <p class="normal">Yöneticilere uygulanmak üzere sunacakları iki farklı performans değerlendirme formu da hemen hemen son hâlini almıştı. Beyaz yakalılara hedefler verilecek ve bu hedeflere ne derecede ulaşıp ulaşmadıkları bir sonraki değerlendirme döneminde ölçülecekti. Bu ölçüm sonuçları onların alacağı performans ödülü oranının ve katılacakları eğitim programlarının belirlenmesinde önemli rol oynayacaktı. Mavi yakalılar için geliştirilen formda ise hedef belirleme bölümünün doldurulması zorunlu değildi. İsteyen yönetici bu grupta çalışanlar için de hedefler koyabilir ve gelecek dönemlerde ölçebilirdi. Ancak Üretim Bölümü gibi çok sayıda mavi yakalı çalışanı olan bölümlerden gelen talep üzerine bu uygulama yöneticinin tercihine bırakılmıştı. Bu form diğerinden biraz daha sade bir formdu ve tek bir sayfadan oluşuyordu.</p>

    <p class="normal">Nermin Hanım’ın sunumunda sözünü ettiği “360 derece” değerlendirme sistemine Genel Müdür Mehmet Bey olumlu yaklaşmıştı. Ancak diğer yöneticiler önce daha basit bir sistemle başlanması yönünde fikir belirtince “180 derece” diye adlandırdıkları bir sistemi tercih etmişlerdi. Bu sistemde üstler astlarını, astlar da üstlerini değerlendirecekti. Böylece şirket tarihinde ilk kez yöneticiler astlarının kendileri hakkındaki objektif görüşlerini öğreneceklerdi. Bu görüşleri yalnızca kendileri değil, Genel Müdürleri de öğrenecekti hiç kuşkusuz.</p>

    <p class="normal">İnsan kaynakları ekibinin Profesör Demir’le beraber hazırladıkları formlarda yöneticiye yol gösterecek kısa açıklamalar da yer alıyordu. Ayrıca formlar üzerinde çalışanların görüşlerini belirtecekleri bir bölüm ayrılmıştı. Görüşme bittiğinde çalışan varsa yorumlarını, talep veya itirazlarını bu bölüme yazabilecekti. Daha sonra formu hem yönetici hem de çalışan imzalayacaktı.</p>

    <p class="normal">Aşağıdan yukarı doğru olan değerlendirmeler için ise şirket intraneti üzerinde özel bir bölüm açılmıştı. Çalışanlar bu bölüme girerken kendi şifrelerini oluşturacaklar ve bu şifrelerle yöneticilerini değerlendirecekleri forma ulaşabileceklerdi. Formda ad ve soyadı belirtilmiyordu. Böylece çekinmeden görüşlerini yazabileceklerdi. İnsan Kaynakları Bölümü daha sonra bu değerlendirme formlarındaki bilgileri bölüm koduna göre farklı bir veri tabanına aktaracak ve her yönetici için hazırlayacağı değerlendirme raporunda istatistiki bilgi olarak kullanacaktı. Böylece yöneticiler astlarının kendileri hakkındaki değerlendirmelerini bir bütün olarak öğrenecekler, ama hangi çalışanın ne puan verdiğini bilmeyeceklerdi.</p>

    <p class="normal">Bütün bu çalışmalarda Profesör Özkan Demir’in büyük katkısı vardı. Nermin Hanım yaptığı şakadan ötürü Demir Hoca’ya kızmıştı, ama onun engin bilgisi olmasa bu işin altından çıkamayacaklarını da fark ediyordu. Profesör Demir yılların verdiği eğitimcilik deneyimiyle onlara ders verir gibi her aşamayı anlatıyor, olabilecek problemlere karşı uyarıyordu.</p>

    <p class="normal">Eğitim gününden önce tüm çalışmaları tamamlayıp Mehmet Bey’e kısa bir bilgi vereceklerdi. Onun da onayını aldıktan sonra eğitimler başlayacaktı. Yöneticiler iki grup hâlinde art arda iki gün eğitim alacaklardı. Her gruba İnsan Kaynakları Bölümü’nden iki kişi katılacak ve gerektiğinde Özkan Hoca’ya eğitim sırasında asistanlık yapacaktı. Çalışmalar bir aksilik yaşanmadan zamanında tamamlandı ve Profesör Demir, Nermin Hanım ve Hasan Bey’den oluşan ekip, son durumu Genel Müdür’e sunmak üzere yedinci kata çıktılar. Nermin Hanım, bu kez gençleri yanına almamıştı. Bu Profesör Demir’in dikkatini çekti, ama bir şey söylemedi.</p>

    <p class="normal">Mehmet Bey, ekibi sıcak bir ilgiyle karşıladı. Özellikle Özkan Bey’i gördüğüne çok memnun olduğu belliydi. “Tahmin ettiğimden daha yakın bir dostlukları var” diye düşündü Nermin Hanım. Mehmet Bey’le Profesör Demir en son karşılaştıkları bir kongreden biraz söz ettikten sonra asıl konuya geçtiler. Özkan Hoca hemen öğretim üyesi kimliğine büründü ve yaptıklarını ciddi bir ses tonuyla Mehmet Bey’e anlatmaya başladı. Bu arada Nermin Hanım’a teşekkür etti. Arkasından Hasan Bey’in çalışma tarzından ne kadar etkilendiğini ve üniversitede onun gibi bir arkadaşa çok ihtiyacı olduğunu anlattı.</p>

    <p class="normal">Mehmet Bey, Hasan Bey’i çok iyi tanıyordu. Özkan Hoca’ya hak vererek “Hasan Bey’i bizden alamazsın” dedi. “Biliyor musun bu şirkette çalışanlar yılda kaç saat eğitim alıyorlar? Hasan Bey olmasa biz bu işin altından kalkamayız”. Hasan Bey bu konuşmalardan çok mutlu olmuştu. “Yalnız ben değil biz bir ekip olarak çok çalışıyoruz” dedi. Özkan Hoca teşekkür faslına devam ederek “Bölümdeki gençleri de unutmamak lazım” dedi. “Nermin Hanım onları iyi bulmuş. Her ikisi de zehir gibi” diye sözlerine devam etti. Mehmet Bey “Evet birisi Ezgi’dir, şirkette işe başlayalı yalnızca birkaç ay oldu. Sanıyorum sizin üniversiteden mezun, öyle değil mi?” Bu soruyla keyiflenen Profesör Demir “Haklısınız, benim öğrencimdi. Öğrencilerimle gurur duyuyorum” diye yanıt verdi. Mehmet Bey hemen Nermin Hanım’a dönerek diğerinin kim olduğunu sordu. Bu soru Nermin Hanım’ı çok şaşırtmıştı. Genel Müdür nasıl olur da Burak’ı unuturdu. “Onu da çok iyi tanıyorsunuz efendim, Burak” diye sitemkâr bir ifadeyle yanıt verdi. Mehmet Bey, Nermin Hanım’ın sesindeki sitemi fark etmemiş görünerek “Aaa, evet, elbette” dedi.</p>

    <p class="normal">Aşağıda İnsan Kaynakları Bölümü’nde Ezgi bilgisayar başında son yaptıkları çalışmaları gözden geçiriyordu. Üniversitedeki başarısıyla ilgili yapılan haksız uyarıdan sonra gerek Nermin Hanım’la gerekse Çiğdem Hanım ve Burak’la olabildiğince az konuşmuş, hiç yorum yapmadan kendine verilen görevleri yapmıştı. Onun bu hâli Burak’ı üzdü. Ama düzeltmek için ne yapacağını da bilemedi. Özür dilemeyi hiç düşünmedi bile. “Asıl haksızlığı yapan Nermin Hanım’dı ne de olsa, özür dileyecek biri varsa o da Nermin Hanım olmalıydı”.</p>

    <p class="normal">Ezgi’yle araları iyiyken keyifle çalışıyorlar, şakalaşıyorlar, eğleniyorlardı. Zamanın nasıl geçtiğini anlamıyordu. Ama şimdi o konuşmayınca Burak da konuşacak kimse bulamıyordu. Bölümdeki diğer çalışanlar ondan hem yaşça büyüktüler hem de çok farklı geçmişlerden geliyorlardı. İşin dışında ortak hiçbir şeyleri yoktu. Birden Çiğdem Hanım’ın her ikisine doğru seslendiğini fark etti. Onları çağırıyordu. Burak’la Ezgi masalarından kalkıp yanına gittiler. “Arkadaşlar” diye söze başladı Çiğdem Hanım “Nermin Hanım’ın bu yaptığına inanamıyorum. Biz bu kadar çok çalışalım, o yukarı giderken yanına Hasan Bey’i alsın da bizi almasın”. Sesinde öfke vardı. Onlara bu konuda ne düşündüklerini sordu. Ezgi’nin bu konuyu hiç dert etmediğini duyunca Burak’a döndü. Burak içinden Çiğdem Hanım’a hak veriyordu, ama güvenemediğinden “Haklısınız” diyemiyordu. Yalnızca başını sallayarak ona katıldığını belli etti. Çiğdem Hanım “Ben bütün bunların nedenini biliyorum” diye devam etti. Nermin Hanım’ın kendisini rakip gördüğünü ve bu yüzden Genel Müdür’ün yanına götürmediğini anlatıyordu. Birden “Geçen toplantıda Mehmet Bey’in bana bütün yöneticilerin önünde nasıl iltifat ettiğini duydunuz değil mi?” diye sormaz mı? Ezgi’yle Burak gülmemek için dudaklarını ısırdılar. “Kırmızı parlak elbise” olayının böyle yorumlanacağını hiç düşünmemişlerdi. Çiğdem, gençlerin gülmelerine aldırmadan devam etti “Eminim kıskançlıktan çatlamıştır”.</p>

    <p class="normal">İşin giderek müdürlerine hakaret dozuna geldiğini fark eden Ezgi, rahatsız olduğunu belli etmek için “Çiğdem Hanım böyle arkadan konuşmamız doğru değil. İsterseniz geldiklerinde Nermin Hanım’a bu olaydan duyduğunuz rahatsızlığı anlatın” dedi. Bu beklenmedik çıkış Çiğdem’in hoşuna gitmedi. “Sen daha çocuksun Ezgi” dedi küçümseyen bir ifadeyle. “Bu işleri öğrenmezsen başın daha çok belaya girer”. Arkasından yöneticiye olumsuz bir yorum yapılırsa yöneticinin o yorumu yapan kişiye takacağını ve ondan sonra o kişinin bölümde hiç şansının kalmayacağını anlattı uzun uzun. Gençlerin kendisini dikkatle dinlediğini görünce sözü iyice uzattı ve kendisiyle iyi geçinenleri müdür olduğu zaman unutmayacağını ima etti.</p>

    <p class="normal">Burak şaşkınlıkla “Çiğdem Hanım’ın da müdür olmak gibi bir hedefi varmış” diye içinden geçiriyordu. O bölüme geldiğinden beri Çiğdem Hanım hiçbir konuda istekle çalışmamış, hep işten kaçmaya uğraşmıştı. Bir tek şu son olayda, performans yönetimi sistemi konusunda istekli görünmüştü. Yine de kendine müdür olmak gibi bir hedef koymuştu anlaşılan.</p>

    <p class="normal">Ezgi de duyduklarına şaşırmış ve üzülmüştü. Nermin Hanım’ın kendileriyle çok açık olmadığını ve bazen haksız çıkışlar yaptığını biliyordu. Ama yine de arkasından böyle konuşulmasını doğru bulmuyordu. “İş yaşamı niye bu kadar karışık?” diye sordu kendi kendine. İnsan işini iyi yapınca ödülünü almalıydı. Böyle oyunlara, arkadan konuşmalara, gizli planlara gerek olmamalıydı.</p>

    <p class="normal">O sırada Nermin Hanım ve Hasan Bey ofise döndüler. Yanlarında Özkan Hoca yoktu. Toplantıdan sonra şirketten ayrılmış olmalıydı. Çiğdem Hanım gülerek oturduğu yerden seslendi “Nermin Hanım umarım her şey yolunda gitmiştir. Bizim yapacağımız bir şey var mı?” Nermin Hanım yalnızca elini göğsüne doğru tutarak “sağ ol” anlamına gelen bir işaret yaptı ve odasına girdi.</p>

    <p class="normal">Ezgi o zaman bir karar verdi. Bir yerlere ulaşmak için kimsenin arkasından konuşmayacaktı. Gerekirse arkadaşsız kalacaktı, ama dedikodu yapmaktan, insanlara haksızlık etmekten kaçınacaktı.</p>
  </div>

  <div class="calibre2" id="calibre_pb_16"></div>
</body>
</html>
