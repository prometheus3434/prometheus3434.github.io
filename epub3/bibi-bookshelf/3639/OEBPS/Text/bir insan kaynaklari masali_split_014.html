<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>bir insan kaynakları masalı</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <h2 class="baslik2" id="calibre_pb_25">İŞ YERİNDE ROMANTİZM</h2>

    <p class="normal">Ağustos ayı, yıllık izinlerini kullananların yokluğu ve performans yönetimi sistemi projesinin büyük ölçüde sonuçlandırılması nedeniyle İnsan Kaynakları Bölümü’nde çok sessiz ve sakin geçmekteydi. Ezgi izin kullanamayacaktı ve kendini işine vermişti. Aralık ayı sonuna kadar yetiştirmesi gereken büyük bir iş vardı önünde. Bu işi yapabilmesi için öğreneceği o kadar çok şey vardı ki hemen başlamazsa yetiştiremeyebilirdi. Nermin Hanım elbette ona sorularında yardımcı olacaktı, ama her aklına takılanı da müdürüne soramazdı ya. İnternette iyi bir araştırma yapmalıydı. İçinden çıkamazsa Özkan Hoca’ya danışabilirdi. Onun her zaman kendisine yardımcı olmaya hazır olduğundan emindi. Hocası bir yol gösterse Ezgi gerisini hallederdi zaten. Bu düşüncelerle cumartesi günü sabah 10.30’da ofise geldi ve internette iş analizleri, iş tanımları ve iş değerlemesi konularında dokümanlar araştırdı. Yararlı bulduğu dokümanları bilgisayarına indirdi. Onları okuyacak ve neler yapması gerektiğini iyice öğrendikten sonra kendine bir çalışma planı yapacaktı. İyi bir plan yapar ve aksatmadan uygularsa projesini zamanında tamamlayabilir ve hedefine ulaşırdı.</p>

    <p class="normal">Aradan iki saat geçmişti ki “Merhaba, sen de mi buradasın?” diyen Burak’ın sesiyle başını kaldırdı. “Evet çalışıyorum, sen niye geldin?” diye yanıtladı. Burak da benzer endişeleri taşıyordu. Ofisin boş olduğu cumartesi günü gelerek sakin kafayla biraz okumak istemişti.</p>

    <p class="normal">Ezgi, Burak’ı ofiste gördüğüne hem şaşırmış hem de heyecanlanmıştı. Burak onun bu hâlini fark etmiş gibi “Saat dörtte çıkıp sinemaya gitmeye ne dersin, şu herkesin konuştuğu yeni filmi görmek istiyorum” deyiverdi. “Bileti internetten ayırtırız, matine saatine göre filmden önce veya sonra gidip bir şeyler yeriz” diye de ekledi.</p>

    <p class="normal">Ezgi’nin kalbi hızla atıyordu. Kendi kendine “İlk kez sinemaya gitmiyorsun sakin ol” diye telkinde bulundu. Birden aklına kıyafeti geldi. Üzerinde kot pantolon ve tişört vardı. Keşke daha özenli giyinmiş olsaydı. Sonra gözü Burak’a ilişti. O da aynı şekilde giyinmişti. Onu ilk kez spor kıyafetler içinde görüyordu. “Ne kadar da ince ve uzun boylu görünüyor” diye düşündü. Ezgi böyle karışık düşünceler içinde bocalarken Burak teklifini reddedeceğini düşünmüş ve “Başka planların varsa bilemem tabii” diyerek biraz da küskün bir ifadeyle kendi masasına doğru yürümüştü. Kendini toparlayan Ezgi hemen yanıt verdi “Yok canım memnuniyetle gelirim, yalnızca eve haber vermem gerektiğini düşünüyordum”. Bu yanıt Burak’ın hoşuna gitmişti. Yetiştiği aile ortamında genç kızların erkek arkadaşlarıyla gezmesi pek hoş görülmezdi. Her ne kadar kendisini modern bir genç olarak görse de yaşamında aile değerlerinin etkisi vardı ve Ezgi’nin sinemaya gitmek için ailesinden izin almak zorunda olması iyi bir şeydi.</p>

    <p class="normal">Böylece her iki genç öğleden sonrayı biraz çalışarak ve sinema randevularını düşünerek geçirdiler. O arada internetten ancak 19.00 matinesine bilet bulabilmişlerdi. Saat dörtte ofisten çıkıp biletlerini almaya oradan da yemeğe gitmeye karar verdiler. Yemekten sonra da sinemaya gideceklerdi.</p>

    <p class="normal">Ezgi annesini arayarak ofisten arkadaşlarıyla bir plan yaptıklarını söyledi ve planı ayrıntılarıyla anlattı. Yalnızca “Burak’la gidiyoruz” dememiş arkadaşlarla gideceklerini söylemişti. Ailesi hep ona güvenmişti. O da ailesinden hiçbir şey gizlememişti. Şimdi de “Burak’la ben sinemaya gideceğiz” dese ona “Hayır gitme” demezlerdi. Ama o söyleyememişti. İlk kez böyle garip duygular yaşıyor, yaşadıklarına kendi de isim veremiyordu. Ama ailesinden bu olayı gizlemekten rahatsızdı.</p>

    <p class="normal">Açık ofiste oturdukları için Burak da konuşmaya tanık olmuştu ve konuşmada adının geçmemesini “Ailesi izin vermeyecek diye söyleyemedi” şeklinde yorumladı. Ezgi’nin ailesinden bu olayı gizlemiş olmasından memnun olmuştu. Görülüyordu ki ailesi böyle şeylere pek sıcak bakmıyordu.</p>

    <p class="normal">Burak daha önce üniversiteden kız ve erkek arkadaşlarıyla pek çok kez sinemaya, yemeğe, pikniğe, mezuniyet balosuna gitmişti. Ama iş yerinden bir genç hanımla ilk kez çıkacaktı. Her zaman sözlerine değer verdiği Emin Ağabeyi’nin sık sık tekrarladığı bir sözü anımsadı. “Oğlum kızlara takılırsan işinde başarılı olamazsın. Aklın karışır, konsantrasyonun bozulur, sen işinde yükselmeye bak, başka şeyle ilgilenme”. Şimdi bu yaptığı yanlış mıydı? En iyisi olayı gelişimine bırakmak ve görmekti. Bir cumartesi günü de eğlenemezse ne zaman eğlenecekti ki? Üstelik işle eğlenceyi ayırmayı da bilecek yaştaydı.</p>

    <p class="normal">İki arkadaş planladıkları gibi saat dörtte şirketten çıktılar. Yürüyerek sinemaya gittiler ve biletlerini aldılar. Ezgi çok ısrar ettiği için bilet parasını paylaştılar. Burak “Yemeği ben ısmarlıyorum itiraz istemem ona göre” dedi. Yakındaki bir pizzacıya gittiler. Her ikisi de aynı tür pizzayı seviyorlardı. Buna memnun olarak büyük bir pizza istediler. Garson “O, iki kişiye çok gelir” dedi, ama fikirlerini değiştirmediler. Ezgi kahvaltıdan beri bir şey yememişti. Açlıktan ölüyordu. Burak “Ben her zaman açım zaten” dedi. Başladılar gülmeye. Yemek büyük bir keyif içinde devam etti. Konuşuyorlar, şakalaşıyorlar ve kahkahalarla gülüyorlardı. Çevrelerindekiler onların bu hâline imrenmişlerdi. Konuşurken söz işlere, şirkete ve bölümdekilere geldi. Derken Ahmet Bey’in Nermin Hanım’ı kolundan çekerek yere düşürdüğü anı anımsadılar. Gülmekten her ikisinin de gözlerinden yaş geldi. Yemek sona erdiğinde saat altı buçuk olmuştu. Burak söz verdiği gibi hesabı ödedi ve sinemaya doğru hızlıca yürüdüler. O kadar çok övülen filmi kaçırmak istemiyorlardı.</p>

    <p class="normal">Ezgi de sinemada patlamış mısır ve içecekleri aldı. İki arkadaş, beraber çalıştıkları altı ayda olmadıkları kadar yakın dost olmuşlardı birkaç saat içinde. Film gerçekten söylendiği kadar güzeldi. Çıkarken “İyi ki gelmişiz çok etkilendim” dedi Ezgi. Burak da “Sayemde geldiğini unutma” diyerek olaydan kendine pay çıkardı. Ezgi gülerek “Tamam unutmam” dedi. Sonra da “Ben de seni güzel bir etkinliğe davet ederim, ödeşiriz” diye ilave etti. Arkasından “Acaba yanlış bir şey mi söyledim? Bir kez daha çıkmak için baskı yapmış gibi oldum galiba” diye üzülürken Burak “Öyleyse haftaya cumartesi bir havuz ayarla da gidelim” dedi. “Deniz kenarına gitmemize imkân yok. Bari havuzda yüzelim”. Bu sözler Ezgi’yi rahatlattı. Demek ki haftaya da beraber bir etkinlik yapacaklardı.</p>

    <p class="normal">Ezgi hafta boyunca bir yandan çalıştı bir yandan da hafta sonu gidebilecekleri yüzme havuzlu bir tesis araştırdı. Otellerin fiyatlarını sordu. Arkadaşlarına danıştı. Üniversiteden yakın arkadaşı Zeynep’in babasının çalıştığı kamu kurumunun çok güzel ve temiz bir tesisi vardı. Zeynep hemen her hafta sonu oradaydı. Bu hafta sonu eski arkadaşlardan bir grup da gelecekti. İsterse Ezgi’yle Burak da gelebilirlerdi. Ezgi bu bilgiyi Burak’la paylaştı ve onun da kabul etmesi üzerine hafta sonu havuz başında Ezgi’nin üniversiteden arkadaşlarıyla buluşmaya karar verdiler.</p>

    <p class="normal">Ezgi cumartesi sabahı saat onda Burak’ı evinden aldı. Ancak Burak, tam evinin önünden değil de sokağın köşesindeki büfenin önünden almasını istemişti. Ezgi de hiç soru sormadan bu isteğini kabul etti ve buluştular. Burak’ın henüz bir arabası yoktu. İlk fırsatta alabilmek için para biriktirmekteydi. Ezgi’nin arabası da öğrenciyken babasının kendisine armağan ettiği eski bir kaplumbağa Volkswagen’di. Kırmızı renkli araba iyi kullanılmış ve tertemiz yıkanmıştı. Eski olmaktan çok antika gibi görünüyordu. Yol boyunca Burak ne kadar benzin yaktığını, vergisinin ne kadar tuttuğunu, kışın motoru ısıtmanın, yazın da soğutmanın zor olup olmadığını sordu. Ezgi onun da bir araba almak istediğini biliyordu. Üzülmesin diye arabasını kötüledi durdu. “Bu araba bizden daha yaşlı, her türlü sorunu var. Sen, eminim birkaç yaşında bir araba alırsın ve çok daha rahat edersin” dedi.</p>

    <p class="normal">Havuza geldiklerinde bir an Burak’ın gergin olduğunu fark eden Ezgi o rahat etsin diye türlü şakalar yapmaya başladı. Onu arkadaş grubuyla tanıştırdı. Zeynep’in yanında yeni nişanlanan sınıf arkadaşları Tümer ve Sema ile Ayça vardı. Hepsi de Burak’a yakınlık gösterdiler. O da bu ilgiyle rahatladı. Güzel yüzüyor ve iyi dalıyordu. Bu özelliğiyle oradakilerin de ilgisini çekti. Ezgi içinden onunla gurur duyuyordu. Burak da hâlinden çok memnundu. Öğle saatlerinde havuz kenarındaki restoranda hamburger yerlerken yanlarına Ezgilerin sınıf arkadaşları Cem ile Ömer geldi. Gençler onları gördüklerine çok sevinmişlerdi. Her ikisini de mezuniyetlerinden bu yana görmemişlerdi. Cem okulu bitirince hemen askere gitmişti. Ömer de yüksek lisans çalışmaları için İngiltere’de yaşayan bir akrabasının yanına gitmişti. Gençler sevinçle birbirlerine geçen bir yıl içinde neler yaptıklarını anlatıyordu. Burak ister istemez konunun dışında kalmıştı. Ezgi onun çok sıkıldığını fark etti. O sırada Ömer, Burak’a “Siz hangi okuldan mezunsunuz?” diye sordu. Bu soru Burak’ın iyice canını sıkmıştı. “Benim İngiltere’de akrabam olmadığı için buradaki bir okuldan mezun oldum” dedi. Masada buz gibi bir hava esmişti. Kimse Ömer’in kötü bir niyeti olduğunu düşünmüyordu ve herkes Burak’ın yanıtını çok kaba buldu.</p>

    <p class="normal">Ezgi çareyi konuyu değiştirmekte buldu ve “Burak bu tesisin arkasındaki küçük hayvanat bahçesini görmek ister misin?” diye sordu. Burak masadan kalkmak için can atıyordu. “Ne yani burada bir de hayvanat bahçesi mi var?” diyerek masadan kalktı ve ikisi arka bahçeye doğru yürüdüler. Ezgi doğru söylemişti. Tesisin müdürü hayvanları çok seven bir kişiydi ve özel ilgisiyle çeşitli türlerde tavuk, horoz gibi kümes hayvanlarıyla, iki tavus kuşu, birkaç iguana ve bir devekuşundan oluşan bir hayvanat bahçesi oluşturmuştu. Yemeklerini bitiremeden kalktıkları için ellerinde hamburgerleri vardı. Hayvanları seyrederlerken Burak “Arkadaşlarını bırakıp benimle gelmen büyük incelik, açıkçası o Ömer dediğiniz gençten hiç hoşlanmadım” dedi. Ezgi “Ama Ömer çok iyidir. O bizim beş yıllık arkadaşımız” diye yanıt verince “Sana bakışını beğenmedim” dedi Burak. İşte bu yanıtı hiç beklemiyordu Ezgi. Sevinsin mi, kızsın mı bilemedi.</p>

    <p class="normal">İki genç giderek yakınlaşan dostluklarını şirkette hiç belli etmiyorlardı. Yine birbirlerine “Burak Bey” ve “Ezgi Hanım” diye hitap ediyorlar, hiçbir planlarını çalışma saatleri içinde yapmıyorlardı. Ofiste onlara en yakın masada oturan Çiğdem Hanım bile bir şey anlamamıştı ki o bu konularda çok dikkatliydi. “Bu arkadaşlık nereye gidecek?” diye Ezgi de zaman zaman merak ediyordu. Ağustos ayı boyunca her hafta sonu buluştular ve beraberce sinemaya, yemeğe, yüzmeye, pikniğe gittiler. Ezgi’nin ailesi ondaki değişimden özel bir arkadaşı olduğunu hissediyor, ama kendisi konuyu açmadan bir şey sormak istemiyorlardı.</p>

    <p class="normal">Bu arada performans değerlendirmeleri sonucunda üç pilot bölümde çalışanlara yapılacak olan ücret artışlarının oranları belirlenmişti. Şirketin diğer bölümlerinde çalışanlara yılın başında planlandığı şekilde temmuz ayından geçerli olmak üzere % 7 oranında bir zam verilmişti. Ancak pilot bölümlerde çalışanlara standart zam oranı % 5 ile sınırlandırılmış ve üzerine performans puanlarına göre birkaç puanlık ilave artış yapılması kararlaştırılmıştı. Bu nedenle üç bölümün ücret artışları ağustos ayına kaymıştı. Diğer iki bölümün müdürleri uygun gördükleri zam oranlarını İnsan Kaynakları Bölümü’ne ilettiler. Bunları hazırladıkları “Performans Yönetimi Yönetmeliği”ne uygunluk açısından kontrol ettikten sonra İnsan Kaynakları Bölümü’nün sonuçlarını da ekleyen Nermin Hanım hepsini Genel Müdür’e onay için sundu. Mehmet Bey, müdürlerinden gelen önerileri hiç değiştirmeden onaylayıp İnsan Kaynakları Bölümü’ne gönderince zam oranları gerçekleşmiş oldu.</p>

    <p class="normal">Zam oranları gizliydi ve bölümde bu bilgiyi Nermin Hanım’dan başka sadece verileri bilgisayarda ücret sistemine işleyen Ezgi ve Burak görmüşlerdi. Onlar da kimseye hiçbir şey söylemeyeceklerdi. Toplantı salonundaki bilgisayarda zam oranlarını girerken herkes için de yorum yapıyorlardı. Diğer bölümlerde % 12’ye kadar çıkan zam oranları olmasına rağmen İnsan Kaynakları Bölümü’nde en yüksek zam oranı % 10’du ve Nermin Hanım bu zammı Hasan Bey’e vermişti. Onun arkasından Ezgi % 9, Burak % 8, Seçil % 8, Ahmet Bey, Mustafa ve Leyla, üçü birden % 7 ve Çiğdem Hanım da % 5 zam almışlardı. Burak’ın canı çok sıkılmıştı. Nermin Hanım’ın Ezgi’ye kendisinden daha yüksek puan vermiş olmasına inanmak istemiyordu. Onun yüzde bir oranında bile olsa daha yüksek zam almasını kabul edemezdi. Acaba listede bir yanlışlık mı var diye tekrar tekrar baktı, ama listede müdürün ve Genel Müdür’ün imzaları vardı.</p>

    <p class="normal">Bu durumda Ezgi’nin ücreti kendisininkine daha çok yaklaşmış oluyordu. Oysa o daha kıdemliydi ve arada belirgin bir fark olması şarttı. Önce gidip Nermin Hanım’la baş başa konuşmaya karar verdi. Sonra vazgeçti. En son yaptıkları görüşmede Nermin Hanım onun teklifini kabul etmemişti. Hatta o günden sonra Burak’la eskisi gibi sıcak iletişim de kurmamıştı. Yoksa o teklifi nedeniyle mi cezalandırılmıştı? Bunun haksızlık olduğunu düşündü. “Ben kendimi tehlikeye atmayı önerdim. Müdürüm beni bu nedenle ödüllendirmesi gerekirken cezalandırıyorsa hayret doğrusu”.</p>

    <p class="normal">Ezgi de zam oranlarının Burak’ı üzeceğini tahmin etmişti. Onun kişiliğinin bu rekabetçi yanını görmüş ve açıkçası üzülmüştü. Elinde olsa kendi % 1’lik oranını ona verir olayı tatlıya bağlardı. Ama kimse kendisine fikir sormuyordu. Aslında iyi bir zam oranı aldığı için sevinmesi gerekirdi, ama Burak’ı düşünmekten sevinememişti. Dalgın dalgın tabloya bakan Burak’a dönerek “Zam oranına üzüldüğünü görüyorum. Aslında hiç üzülecek bir şey değil, ama senin için yapabileceğim bir şey var mı?” diye sordu. Burak birden gözlerinde bir ışıltıyla Ezgi’ye döndü “Ne istesem yapar mısın?” “Hiç kuşkun olmasın” dedi Ezgi. “Bendeki % 1’lik fazlayı hemen sana verebilirim” diye devam etti gülümseyerek. “Öyleyse” dedi Burak “Gerekli işlemleri yap da görelim”. Bu söz üzerine Ezgi gözlerinin içine baktı şaka yaptığından emin olmak için. Şaka yapmıyordu. Son derece ciddiydi ve onu çok yanlış bir iş yapmaya teşvik ediyordu.</p>

    <p class="normal">“Burak ben maaşımdan sana memnuniyetle yardım ederim, ama burada, sistemde sayılarla, oranlarla oynayamam” dedi. Onun bu kararlı hâlini gören Burak “Kızım ben sana şaka yaptım. Seni denemek istedim” diye yanıt verdi. “Bana ne kadar değer verdiğini görmekti amacım”. “Eh, gördük işte!” diye devam etti. Sesinde alaycı, hatta küçümseyen bir ton vardı. Ezgi “Ben sana memnuniyetle maddi yardımda bulunabilirim” diye tekrarladı. Bu son söz Burak’ı iyice kızdırmıştı. “Senden sadaka isteyen yok” dedi ve toplantı salonundan çıkıp gitti.</p>

    <p class="normal">Ezgi bir süre bilgisayarın başında öylece oturdu ve nerede hata yaptığını düşündü. Şaka yaptığını, kendisini test ettiğini anlamamıştı. “Olur” deseydi ne olacaktı? O zaman da “Sen dürüst bir kişi değilsin” diye kızması mümkün değil miydi? Bu nasıl bir arkadaşlıktı ki böyle kritik bir testle değerlendiriliyordu. Bir an Burak’ın teklifine “Olur, ben senin için her şeyi yaparım” dediğine üzülüyor, hemen ardından “İyi ki öyle bir oyuna gelmedim” diye seviniyor, şükrediyordu. Sonunda hesaplarını kontrol etti ve tüm girdikleri bilgileri kaydettikten sonra bilgisayarı kapatıp odadan çıktı. Kapıyı kilitleyip anahtarını da hep yaptıkları gibi Nermin Hanım’a verdi.</p>

    <p class="normal">Nermin Hanım, Ezgi’nin aklından geçenleri okumuş gibi “Umarım verileri girerken Burak’la aranızda bir sürtüşme olmamıştır, rekabeti çok seven bir arkadaş, sana takılabileceği aklıma gelmedi değil” dedi. Ezgi, müdürünün yüzüne üzgün bir ifadeyle baktı ve “Bir sürtüşme yok efendim” dedi. Nermin Hanım ona inanmamış ve korktuğunun başına geldiğini anlamıştı. Ezgi açılmıyorsa fazla soru sormanın da gereği olmadığını düşündü. Herhâlde gençler kendi aralarında çözerlerdi sorunlarını.</p>

    <p class="normal">Nermin Hanım herkese eşit puan vermeyi çok düşünmüştü. Ama bunun yanlış olduğunu en iyi bilen o değil miydi? Hem kendi sunumunda bu konuya değinmişti hem de Profesör Demir’in eğitimi sırasında yöneticilerin bu tür tuzaklara kolayca düşebilecekleri anlatılmıştı. Kimse kıskanmasın, kızmasın, üzülmesin diye herkese eşit puan veriyordu yöneticiler. Bazıları herkese yüksek puanlar verirken bazıları da herkesi “orta” olarak değerlendiriyordu. Kendisi de çok zorlanmıştı performans değerlendirme sonuçlarını ücret zammına dönüştürürken. Sonuçta da birer puan arayla artışlar yapmıştı. Ama herkesi memnun etmenin imkânsız olduğunu biliyordu. Asıl sorunu Çiğdem’le yaşayacaktı. Hele bir zam oranlarını öğrensin kim bilir neler söyleyecekti? O yüzden son oranların sisteme işlenmesi işinden onu uzak tutmuştu. Diğerlerinin zam oranını öğrenene kadar biraz zaman geçecekti. Çiğdem ücret bordrosunda % 5 oranındaki artışı görünce performansa bağlı bir artış almadığını hemen anlayacaktı. Artık ondan sonra Genel Müdür’e mi gider, yoksa istifaya mı kalkar belli değildi.</p>

    <p class="normal">Ezgi’yle Burak o hafta sonu Burak’ın bir grup arkadaşı ile yakınlarındaki bir gölün kıyısında düzenlenen gençlik festivaline gideceklerdi. “Aralarının düzelmesi için bu iyi bir fırsat olur” diye düşünüyordu Ezgi. Burak’la iş dışında çok iyi anlaşıyorlardı. Aynı şeylerden zevk alıyorlar ve beraberken hep gülüyorlar, iyi eğleniyorlardı. Hafta sonuna kadar işiyle ilgilenecek ve Burak’ın yaptığı hatadan dolayı kendini affetmiş olacağını umarak hafta sonunu bekleyecekti. Hem böyle düşünüyor hem de “Ben bir hata yapmadım ki” diyerek kendisiyle bir iç çatışma yaşıyordu. Hafta sonunda ne giyeceğini düşündü. Gidip kendine yeni bir bluz aldı. Arabasını yıkattı. Bir türlü cumartesi gelmiyordu. Bu arada Burak her zamanki tavırlarıyla işine bakıyordu. Onunla çok konuşmuyordu, ama zaten her ikisinin de işi çoktu. Üstelik bölümde arkadaşlıklarını hiçbir şekilde belli etmemeye karar vermişlerdi. O yüzden tavrında bir terslik yoktu.</p>

    <p class="normal">Ezgi dayanamadı ve iş çıkışı sınıf arkadaşı Zeynep’le buluşarak ona Burak’la yaşadığı son olayı anlattı. Ezgi’yi dinlerken Zeynep’in ağzı açık kalmıştı. “Sevgili arkadaşım sen bütün üniversite eğitimimiz boyunca sınıfta, belki de okulda hiç kopya çekmeyen tek öğrenciydin, böyle bir teklife olur demen mümkün değil” dedi. Bu sözler üzerine Ezgi’nin gözlerinden yaşlar gelmişti. Kaç gündür çektiği sıkıntıyı, içine düştüğü ikilemi paylaştı arkadaşıyla. O da sürekli “Sen niye üzülüyorsun, sana bu teklifi yapan üzülsün” diyordu.</p>

    <p class="normal">O akşam eve huzur içinde döndü Ezgi. Arkadaşı kendisini iyi tanıyordu ve çok haklıydı. Şaka veya değil böyle bir teklife “Olur” demesi olanaksızdı. “Eminim Burak da beni zor duruma düşürdüğünü anlamıştır ve hafta sonu her şey tatlıya bağlanır” diye seviniyordu.</p>

    <p class="normal">Cuma günü saat altıya çeyrek kala Burak masasını topladı. Ezgi’nin masasına gelerek “Ben yarın festivale gelemeyeceğim” dedi ve sonra bütün bölüme “İyi akşamlar” diye seslendi. Arkasından çıkıp gitti. Ezgi “Dur bir dakika konuşalım” demek istemiş, ama diyememişti. “Neden?” bile diyememişti. Böylece bir haftadır heyecanla beklediği, türlü hazırlıklar yaptığı hafta sonu programı iptal olmuştu. İçinde fırtınalar koptu Ezgi’nin. Belli etmemek için başını ekranın arkasına iyice sakladı. Öylece herkesin çıkmasını bekledi. O sessizce internetten indirdiği yazıları okurken herkes gitmiş bölümde yalnız kalmıştı.</p>

    <p class="normal">Anneannesi evde birisi bir şeye üzüldüğünde “Üzülme evladım, her işte bir hayır vardır” derdi. Ezgi de “Bu işte belki de bir hayır vardır” diye düşündü. Eve gitmek için kalkıp toparlandı.</p>

    <p class="normal">O akşam eve giderken Ezgi bir karar verdi. İş yaşamında yapılacak en büyük yanlışlardan biri iş arkadaşlarından birine romantik duygular beslemekti. Böyle duygular yaşayıp mutlu olanlar varsa bile sayıları çok az olmalıydı. İş ve özel yaşam birbirinden o kadar farklıydı ki ikisini karıştırmak içinden çıkılmaz sorunlar doğurabiliyordu.</p>
  </div>

  <div class="calibre2" id="calibre_pb_26"></div>
</body>
</html>
