<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kadın tuzaktır</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_19">19</h1>

  <p class="normal">Sedem ile bir araya geldik. İşyerindeki halinin aksine şen ve ilk günkü gibi içtendi. Gün içinde görevini tamamlamanın rahatlığıyla özgürlüğün tadını çıkarmak isteyen bir tavrı vardı. Sıkışık kaldırımda yürürken birilerine çarpmamak için bir ara koluma girdi. Kaybedeceği bir şeyi olmayan, hiçbir kayıptan ıstırap duymayacağını açığa vuran sözcüklerle konuşma hali karşısında şaşkınlığımı gizlemekle yetindim. İçsel tatmin elde etmenin anlamı bu olsa gerek diye düşündüm. Geçmiş ve gelecek ikilemini bir kenara koyup, yaşanan anın keyfini sürme çabasıydı gördüklerim. Haz almanın, hayatla bütünleşmenin resmini görüyordum.</p>

  <p class="normal">Ulaşmayı hayal ettiğim resim buydu ve bu resimle karşılaşmış olmanın ferahlığıyla serin havayı ciğerlerime toplarken, cennetten kopmanın gerisinde bir başka cennet olabileceğinin hayalini kurdum.</p>

  <p class="normal">Akşam yemeği sonrası, derinden gelen müziğin sesiyle sohbetin keyfini çıkaran çok sayıda insanın arasında şarabın tadıyla buluştuk. Uğultuya karışan sözcükler, gündelik hayatın koşuşturma ve telaşını anlatmaktan ibaret oldu. Her gün benzer eylemlerle tükenen zamana olan öfkesini bir kaç cümleyle dile getirirken bir an durdu. “Bu sesi çok seviyorum,” dediğinde kulaklarımıza değen ney’in sesine bıraktı kendini. O an diğer enstrümanlar susmuştu. Bir kaç dakika süren sessizliğin içinde gözkapaklarının açılıp kapandığını görünce, sesin yarattığı içlenmeye öylece bakakaldım.</p>

  <p class="normal">“Ayrılıktan şikâyet eden en güzel ses bu sestir” dedi. Kısa süren sessizliğin ardından devam etti konuşmasına. “Sazlıklardan koparıldığı gün atacağı çığlığın, kadının da erkeğin de içinde saklı acıyı açığa çıkaracağını ustası iyi biliyordu. Ama dinleyen herkes o çığlığın ne olduğunu anlayamaz. Etrafımızdaki kahkahalar bunun kanıtıdır. Ayrılık acısı çekmeyen, gönlü yaralanmayan hiç kimse bu çığlığın farkına varamaz. Sevgiliye kavuşma arzusundaki âşıklar anlar ancak. Ney sevgiliden ayrılmış olanın arkadaşıdır, dostudur. Bu ses gönlü yakan bir ayrılık, bir aşk ateşidir.”</p>

  <p class="normal">Sedem’i dinlerken, içinde eritemediği bir acı taşıdığı yargısına vardım. O an başka bir kadın vardı karşımda ve her an içinde uyanmayı bekleyen acının hikâyesini anlatacağı umuduna kapıldım ama anlatmadı. Açılan gözlerindeki derinliğin içinden, keşfedilmeyi bekleyen hikâyeyi öğrenme şansım hiç olmayacaktı. Yarıladığı kadehinden bir yudum daha aldı.</p>

  <p class="normal">Mektupla ilgili kararımı merak etti. Son okuyuşumla bir adres barındırmadığı fikrine ulaştığımı söyledim. Hikâyeyi özetleyen bir takım işaretler dışında, yüz yüze gelme isteği doğuranın düş gücümden başka bir şey olmadığını anlattım. Söz konusu olan yaşadıklarımızın ardındaki gerçekliği anlamama yönelik birkaç işaretten ibaretti. Beril’in buna neden lüzum gördüğünü ise anlamış değildim.</p>

  <p class="normal">Kaçınılmaz sona yaklaşan herkesin hesaplaşma içine girmesinden doğal bir şey olmayacağını söyledi. Mektupla ilgili düşüncelerimden geriye kalan soruyu bu şekilde cevapladı. Vaktini tamamladığını dolayısıyla geride bırakacağı insanları gerçeğe yönlendirip, arayışların, acıların yaşandığı zaman ile sınırlandırılması gerektiği inancını taşımış olabilir. Sedem’in varsayımından, Beril’i yaşarken görmenin çok zor olacağı sonucunu çıkarıyordum.</p>

  <p class="normal">Ney’in matem yayan havasından uzaklaşırken, Sedem’in söyledikleri karşısında kendime mi ona mı inanmam gerektiğine karar veremedim.</p>

  <p class="normal">Suskunluğumu fırsat bilip bütün bir gece kendimle söyleşmeye niyetim olup olmadığını sordu. Vedat’ın bıraktığı evin anahtarını cebimde yokladım. Ya bomboş bir eve gidip bütün bir gece düşüncelerimle baş başa kalacaktım ya da davetini onaylayıp koluna girme şansını bu kez ben elde edecektim. Evinin yolunu tuttuk.</p>

  <p class="normal">Otuz dakika sonra aydınlanan salonun ortasında etrafa göz atarken, işaret ettiği koltuklardan birine oturdum. Sağ omuz hizasından baktığım salonun köşesinde, aynalı vitrinin üzerinde küçük kavanozlardaki renkli taşları sordum. Yakından bakabileceğimi söyledi. Aynaya yaklaştım. Vitrinden yayılan özel bir ışıkla aydınlatılıyorlardı. Taşların bulunduğu kavanozlara hafifçe dokundum. Nefesini hissedebileceğim yakınlığa gelen Sedem, taşlar hakkında bir bilgimin olup olmadığını sordu. Bir ikisini biliyordum ancak hepsini değil. Gerçeğe yakın duran bu yapay taşlar, camın berrak koruyuculuğunda etrafa ışıltılı bir güzellik yayıyorlardı.</p>

  <p class="normal">“Taşın sırrına varabilmenin yolu onu bilgelik ve ustalıkla işlemekten geçer, bense her sabah uyandığımda tüm içtenliğimle sadece onlara bir iki güzel sözcük söyleyerek dokunurum. Yapabildiğim tek şey bu” dedi. Bu eylemi alışkanlık haline getirmesine yol açan hikâyeyi de anlattı.</p>

  <p class="normal">Yaşlı adam, evinin sokağa açılan karşılıklı iki penceresinden her birine içi su dolu bir bardak koyar. Sabahları uyandığında sırayla bardakların önüne geçerek içlerindeki suya seslenir. Birincisine söver. Zehirli ve kirli olduğunu, çirkin göründüğünü bağırır. Sonra ikincisine yönelir. Sevgi ve şefkat sözcükleriyle kalbini açar. Onun ne kadar berrak ne kadar durgun ve güzel olduğunu anlatır. Bir sabah uyandığında sövdüğü suyun bulanıklaştığını, yosun bağladığını, sevdiği suyun ise daha da berraklaştığını görür. O günden sonra hiçbir varlığı ayırmaksızın sevmenin hayatına neler kattığının bilincine varır.</p>

  <p class="normal">Sedem’in anlatımı sayesinde, duygulardan arınmış aklın sert ve kuralcı söylemiyle anlamsız bulduğumuz bir eylemin, aslında kendi içinde nasıl bir amaç ve anlam kazandığının farkına varmıştım.</p>

  <p class="normal">Yanında kaldığım süre içinde dokunduğu her eşya ile “görüştüğünü” bildiğim insanın eylemini hatırladım. Su içerken suyla, yatağa girerken yastıkla, kahve içerken fincanla, ayakkabıyla, gömlekle, okumaya başlarken kitapla, yazarken kalemle olan “görüşme”si daha bir anlam kazanmıştı. Canlı, cansız ayrımında bulunmaksızın bir çocuğun her varlığın bir ruhu barındırdığına olan inancını, O insanın da taşımasını o an daha iyi anlamlandırdım.</p>

  <p class="normal">Sıradüzeni içindeki taşların bilgisini bir tören havasında anlatmaya başlayan Sedem;</p>

  <p class="normal">“Suyun berraklığı ve gerilimi altında titreşim yaratan kuvarsla tanış,” dedi. İnce parmaklarıyla okşadığı taşların duygulara denk düşen simgesel anlamlarını anlatma gereğini duyuyordu. “Mavimsi-beyaz olan, acımaya denk düşen ve binlerce yıldır sanatkârların vazgeçilmezi kalsedondur. Bu da kan kırmızısıyla tutkuya denk düşen yakut. Bu öyle bir taş ki bazen hüzünle soluklaşır, pembeye döner ya da aşk yarasıyla morluklar içindedir. Bu da sağlam öğretilerin sembolü zümrüt, gözlere, hastalıklara şifa bağışlayan yeşilin rengi, kötü ruhların kovucusu”</p>

  <p class="normal">Kopyalanmış zümrüdün üstünde gezinen eli yana düşerken; “sen olsan hangisini daha çok severdin,” dedi. Vitrinden yayılan ışığın altındaki taşlara bir kez daha baktım. Renklerinden mi yoksa kullanılış amaçlarından mı hangisinin hangi duyguya denk düştüğü sonucuna varılıyordu. Yaşadıklarım ve duygularım hangisine denk düşebilirdi, karar veremedim. Sözcüklerin dilimden dökülmesini bekleyen bakışlara gülümsemekle yetindim.</p>

  <p class="normal">Ruhuma işleyen bu bakışları tanıyordum. Taşın sırrını çözmemi bekliyordu, çözemedim. Geceyle başlayan ve geceyle devam eden yolculuğun ortasına düşmüştüm. Öyle bir gecede hüznün ve sevincin de kahramanlık ve korkaklığın da hükmü olamazdı. Çaresizlik içinde ya ıslak kerpiç bir duvara yaslanır gibi sessiz kalınacak ya da zaferi müjdeleyen şafak vaktini beklemeden harekete geçilecekti.</p>

  <p class="normal">Işığı ayrıştıran taşın bir çift gözden yayılan ışığa meydan okuyamayacağını zaman ilerledikçe daha iyi anladım. Tutkuyu gizleyecek kadar sıra dışı, bilinci olanın payına mahremiyeti düşürecek kadar sır dolu, kalbe inecek kadar asi bakışlara meydan okumak harcım olamazdı.</p>

  <p class="normal">İnen ilk kar tanesiyle soğuğu hisseden toprağın irkilmesi gibi irkildim sırtımda gezinen yumuşak parmaklarla. Kar indikçe toprağa, toprağı sarmalayıp örttükçe, hissedilen serinlik ısıya dönüşür. Daha da yağsın ister. Kar örtüsüyle ısısı artan toprağın terlemeye başladığı an başlar. Kar eridikçe susuz kalmış toprak, doymak bilmez hal içinde katılaşmış, çatlamış yarıklarıyla yalvarır gibi karın eriyişine eriyerek karşılık verir. Kar da erir toprak da. Hangi tenin susuz, hangi tenin örtü olduğunun önemi yoktu. Kar toprağın derinliklerinde yol buldukça soluklanmadan inmeye devam eder. İndikçe toprağın huzuru kat kat artar. Yeniden doğuşların habercisidir karın yarıklarda eriyip yol alması. Direnen ne topraktır ne de kar.</p>

  <p class="normal">Şehvetin kabaran damarlarıyla, öncesiz ve sonrasız bir zamanda olmanın, erimenin, yaraları kapatmanın, hüzne aldırmamanın anıydı. Hatırlamanın, unutmanın, yaşananların hiçbir önemi yoktu. Yakınlık, uzaklık, kaybetmek, bulmak sınırları aşılmıştı. Tozdan, pastan arınmanın yoluna girilmişti. Tüm karşıtlar bir olmuştu.</p>

  <p class="normal">Sonbaharın bitmesi için sabırsızlanıp, kar mevsimini bekleyen toprağın henüz gerçekleşmeyen arzusundan önce, o gece, o arzuyu yaşamış olmanın huzuruyla gecenin ve Sedem’in kollarına bıraktım kendimi.</p>

  <p class="normal">Gecede gözlerimi kapamadan önce; “en güzel ayrılıklar en süratli olanlardır. Bu yüzden yaşanması muhtemel kederi uzatmamak için bu gece vedalaşalım, seni görmeden, ben uyurken git,” dedi. Vedalaşmak için söze gerek yoktu. Rüyalardan uzak bir gece olmasını dileyerek gözlerimi kapadım.</p>

  <p class="normal">Geceyi uğurlayan ilk ışıkla, yeryüzünün en güzel sarılışıyla uyandım. Dört mevsimden üçünü ayrılık, birini kavuşma ile geçiren kar ve toprağın “bir”leşme halinden çıkma acısını duymamak için gözlerimi tekrar kapadım. En azından başlaması kaçınılmaz ayrılığa düşme vaktini biraz erteleyebilirdim.</p>

  <p class="normal">Ertelenen vakitlerin de sonu olacaktı çaresiz. Kaçınılmaz olan sona yaklaşırken hiçbir şey yapmadan öylece düşten çıkmayı istemeyen nefesin ahengine bıraktım kendimi. İyi ya da kötü bildiğim her şeyi unutup yok ettim. Elini göğsünde birleştiren şairin huzuruyla gözlerimi tavana diktiğimde, arılığını terk etmeyen şuur ve sorgunun dışında kalan bir kelebek, bir ağaç gibi mükemmel olunması için çabalamanın gereği yoktu. Mükemmelliği, bir zamanlar hükümdarların rüyasını süsleyen kalenin gölgesindeki evde doğarken kaybetmiştim. Peşi sıra açılan gözkapaklarımın güneşle buluştuğu her an, ana rahmine değil toprağa yaklaşıyordum ve bu yüzden kaybedilen meziyetleri bir daha kazanma şansım olmayacaktı. O zaman parça ile bütün arasındaki bağın, yaratılıştaki önceliğin, yitirilmiş cennetin hiçbir önemi yoktu.</p>
</body>
</html>
