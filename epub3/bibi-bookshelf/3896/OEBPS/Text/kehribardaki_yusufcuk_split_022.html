<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kehribardaki_yusufcuk</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_25">17<br class="calibre2"/>
  Mülkiyet</h2>

  <p class="normal">Murtagh, Kont St. Germain’e gelen gidenleri ve evinde sayısız insanla birlikte yaptığı eğlenceyi izliyordu. Kont bir ziyaretçiye de özellikle dikkat çekmişti; öğleden sonra gelip bir saat kaldıktan sonra ayrılan Charles Stuart’a.</p>

  <p class="normal">Tavernalara ve şehrin çok bilinmedik mekânlarına gitmek için Charles’ın Jamie’nin arkadaşlığına sıkça ihtiyacı olmaya başlamıştı ve ben de bunu her şeyden daha çok düşünmeye başlamıştım.</p>

  <p class="normal">Bu gezmeler bazen gece yarısına kadar sürüyordu ve ben Jamie olmadan yatağa gitmeye alışmaya başlamıştım. Yanıma gelip yatağa girdiğinde uyanıyordum, bedeni gecenin sisinin içinde yürüyerek geldiği için soğuk, saçları ve teni de sigara dumanı ve likör kokusuyla dolmuş oluyordu.</p>

  <p class="normal">“Bu kadın yüzünden o kadar perişan ki, İskoçya ve İngiltere tahtının varisi olduğunu hatırladığını bile sanmıyorum,” demişti Jamie, bu gezintilerinin birinden döndüğünde.</p>

  <p class="normal">“Tanrım, çok üzgün olmalı,” demiştim iğneleyici bir şekilde.</p>

  <p class="normal">“Umarım hep böyle kalır.”</p>

  <p class="normal">Bir hafta sonra, şafağın soğuk gri ışıklarında uyandığımda yatağımın hâlâ boş, örtülerin de düz ve kırışmamış olduğunu gördüm.</p>

  <p class="normal">“Lord Broch Tuarach çalışma odasında mı?” diye sordum ve üzerimde gecelikle merdivenin tırabzanlarından aşağıya eğilip baktım ve aşağı koridordan Magnus’un geçtiğini gördüm. Belki de Jamie beni rahatsız etmemek için çalışma odasındaki koltukta uyumuştur diye düşündüm.</p>

  <p class="normal">“Hayır, leydim,” dedi Magnus. “Ben ön kapının kilidini açmak için geldim, kilit hiç açılmamış. Lordum dün gece eve gelmedi.”</p>

  <p class="normal">Birden merdivenin tepesine otura kaldım. Telaşlı görünüyor olmalıydım çünkü yaşlı uşak merdivenlere koşup yanıma gelmişti.</p>

  <p class="normal">“Madam,” dedi, endişeli bir halde bir elimi tutuyordu. “Madam, iyi misiniz?”</p>

  <p class="normal">“İyi olacağım, bu önemli değil. Magnus, hemen Prens Charles’ın Montmartre’deki evine bir uşak yolla.”</p>

  <p class="normal">“İlk önce, leydim. Yanınıza gelmesi için Marguerite’i yollayacağım.” Döndü ve merdivenleri aceleyle indi.</p>

  <p class="normal">“Ve Murtagh!” diye bağırdım Magnus’un arkasından. “Eşimin yakınıdır. Getirin onu bana, lütfen!” Aklıma gelen ilk düşünce Jamie’nin Charles’ın Villası’nda kalmış olabileceğiydi, ikincisi ona bir şey olduğuydu; kazara ya da kasten.</p>

  <p class="normal">“Nerede o?” Merdivenlerin başından Murtagh’ın cırtlak sesi geliyordu. Yeni uyandığı belli oluyordu. Yüzünde yattığı yere ait bir iz vardı ve pasaklı gömleğinde de bir parça saman kalmıştı.</p>

  <p class="normal">“Nereden bileyim?” dedim. Murtagh sürekli herkesten şüphelenir gibi bakardı ve yeni kalkmasına rağmen her zaman olduğu gibi kaşları çatıktı. Yine de onun varlığı güven vericiydi. Eğer bir şey olduysa Murtagh’ın bununla başa çıkabileceğini biliyordum.</p>

  <p class="normal">“Dün gece Prens Charles ile gitti ve gelmedi. Bildiğim tek şey bu.” Tırabzanlardan tutarak ayağa kalktım ve ipek geceliğimi düzelttim. Ateş yanıyordu ama henüz evi ısıtacak kadar zaman geçmemişti, hâlâ titriyordum.</p>

  <p class="normal">Murtagh yüzünü ovuştururken ne olmuş olabileceğini düşünüyordu.</p>

  <p class="normal">“Hımm. Montmartre’ye giden oldu mu?”</p>

  <p class="normal">“Evet.”</p>

  <p class="normal">“Ve onlar sadece tek bir kelime öğrenmiş halde gelseler dahi bekleyeceğim. Jamie oradaysa ve iyiyse bu bana yeter. Eğer değilse, Majesteleri’ne ne zaman eşlik ettiğini ve nerede olduğunu bileceklerdir.”</p>

  <p class="normal">“Ya ikisi de yoksa? Ya Prens de gelmediyse?” diye sordum. Eğer Paris’te II. James yanlıları varsa, Stuartların yenilenmesini istemeyen gruplar da olabilirdi. Suikastçı Charles Stuart, potansiyel İskoçya Ayaklanması’nın başarısızlığına inanmazsa böyle bir girişim için James’in şevkini kırabilirdi. Telaşla bunları düşünmeye başlamıştım.</p>

  <p class="normal">Jamie’nin anlattığı hikâyeyi daha dün gibi hatırlıyordum. Ya Fergus ile tanıştıkları gün canına kast etselerdi. Sokakta adam öldürmek gayet alışıldık bir durumdu ve Paris’in gece karanlığında avlanan bir sürü silahlı haydut vardı.</p>

  <p class="normal">“Giyinsen iyi olur, canım,” dedi Murtagh. “Buradan tüylerinin diken diken olduğunu görebiliyorum.”</p>

  <p class="normal">“Ah! Evet, sanırım.” Kollarıma baktım; aklıma üşüşen düşüncelerle kendime sarılmıştım ama fazla bir etkisi olmamıştı. Dişlerim birbirine çarpıyordu.</p>

  <p class="normal">“Madam! Üşüteceksiniz!” Marguerite topallayarak merdivenlere geldi ve beni odama götürmesine izin verdim. Alt kattaki Murtagh’a bakmak için arkamı döndüğümde, dikkatle hançerini incelediğini gördüm.</p>

  <p class="normal">“Yatağa yatmalısınız, Madam!” diye azarlıyordu Marguerite beni. “Soğuk almanız çocuk için de iyi değil. Ben hemen yatak ısıtıcısını getireyim. Sabahlığınız nerede? Hemen bunu giyin, evet, böyle daha iyi…” Ağır yün sabahlığı geceliğimin üstüne giydiğimde hâlâ titriyordum ama yine de pencereye gidip panjurları açtığımda Marguerite’nin bana söylenmesini duymazdan geldim.</p>

  <p class="normal">Yeni doğan güneşin Tremoulins Caddesi boyunca dizilen taş evlere yansıyan ışınları sayesinde dışarısı aydınlanmaya başlamıştı. Daha erken olmasına rağmen sokak çoktan canlanmıştı. Hizmetçiler ve uşaklar merdivenleri fırçalıyor ya da sarı pirinçten yapılan kapı girişlerini parlatıyorlardı. Seyyar satıcılar el arabalarında meyve, sebze ve taze deniz ürünleri satıyordu. Kömür yüklü at arabası sokaktan yavaşça geçiyordu, halinden uzun zamandır bu işi yaptığı anlaşılan yaşlı bir at arabayı çekiyordu. Ama Jamie’den hiçbir iz yoktu.</p>

  <p class="normal">Sonunda Marguerite beni yatağa girmeye ikna etti ama uyuyamadım. Aşağıdan gelen her sese kulak veriyordum, kaldırımdaki ayak sesinin aşağıdaki koridorda devam edip Jamie’nin sesiyle birlikte yankılanmasını umut ediyordum. Gözümün önüne Kont St. Germain’in yüzü gidip geliyordu. Charles Stuart ile bazı bağlantıları olmuştu. Büyük olasılıkla önceden Jamie’nin hayatına…ve benimkine kast etme planının arkasında o vardı. Kötü bir cemiyeti olduğu biliniyordu. Hem Charles’ı hem de Jamie’yi ortadan kaldırmak için bir plan düzenleme ihtimali var mıydı? Amacının siyasi ya da şahsi olması bu durumda pek bir şey fark etmiyordu.</p>

  <p class="normal">Ve sonunda aşağıdan beklediğim ses geldi. Jamie’nin boğazı kesik bir şekilde bir olukta yatıyor olduğu düşüncesine kendimi öyle kaptırmıştım ki yatak odasının kapısı açılana kadar onun evde olduğunu fark etmemiştim bile.</p>

  <p class="normal">“Jamie!” dedim sevinçle ve hemen yataktan fırladım.</p>

  <p class="normal">Bana gülümsedi ve sonra da ağzını kapatmak için hiçbir çaba göstermeden esnedi. Bu mesafeden boğazını rahatlıkla görebiliyordum, kesilmediğini görünce içim rahatlamıştı. Ama kıyafetleri oldukça kötü görünüyordu. Benim yanıma uzandı ve iyice gerildi. Sonra da homurdanarak yatağa iyice yerleşti.</p>

  <p class="normal">“Ne oldu sana?” diye söze başladım.</p>

  <p class="normal">Kan çanağı gözlerinden bir tanesini açtı.</p>

  <p class="normal">“Banyo yapmam lazım,” dedi ve yeniden gözünü kapadı.</p>

  <p class="normal">Ona yaslandım ve kıyafetlerini kokladım. Burnum kapalı ortamdaki sigara ve nemli saç kokusunu hemen almıştı. Gömleğindeki koku, bira, şarap, viski ve konyak gibi içkilerin kokusuyla karışmıştı. Ve bu karışıma ucuz kolonya kokusu da dahildi, oldukça keskin bir koku.</p>

  <p class="normal">“Evet yapsan iyi olur,” dedim. Yataktan zar zor çıkıp koridora gittim ve Marguerite’ye seslenip su getirmesini söyledim. Kardeş Ambrose’nın hediyelerinden bir tanesi de birkaç kalıp gülyağı sabunuydu ve tabii ki onları da getirmesini söyledim.</p>

  <p class="normal">Hizmetçi büyük bakır banyo küvetini getirirken ben bütün dikkatimi yatakta yatan deve vermiştim.</p>

  <p class="normal">Ayakkabılarını ve çoraplarını çıkarttıktan sonra eteğinin düğmelerini çözdüm. Elleri doğal olarak kasıklarına gitti ama benim gözlerim başka yere odaklanmıştı.</p>

  <p class="normal">“Sana ne oldu?” diye sordum yeniden.</p>

  <p class="normal">Uyluklarında birkaç uzun tırmık izi vardı, bu hiddetli kırmızı şeritler açık tenine doğru gidiyordu. Ve bir bacağının üst kısmında içe doğru bir ısırık izi vardı diş izleri açıkça görünüyordu.</p>

  <p class="normal">Sıcak suyu boşaltan hizmetçi meraklı bir gözle buna şahit olunca bu hoşnutsuz duruma yorum yapmak istercesine düşüncesini belirtti.</p>

  <p class="normal">“Un petit chien?” diye sordu. “Küçük bir köpek mi? Yoksa başka bir şey mi?”</p>

  <p class="normal">“Dışarı,” dedim Fransızca, sesimde bir evin hanımı tonlaması vardı. Hizmetçi teneke kutuları alıp odadan çıkarken surat astığı belli oluyordu. Jamie’ye döndüm, tek gözü açıktı, bana kısa bir bakış attı ve sonra hemen kapadı.</p>

  <p class="normal">“Evet?” dedim.</p>

  <p class="normal">Cevap vermek yerine titredi. Bir müddet sonra, oturdu ve ellerini yüzüne götürdü. “Senin gibi kibar yetişmiş genç bir kızın altmış dokuzun öteki anlamını bildiğini sanmıyorum.”</p>

  <p class="normal">“Bu ifadeyi duymuştum,” dedim ve kollarımı göğsümde kavuşturup şüpheyle ona bakmaya başladım. “Bu özel ve ilginç numaralarla nerede karşılaştığını sorabilir miyim?”</p>

  <p class="normal">“Dün gece tanışmak zorunda kaldığım bir bayan bana – biraz zorla - bu tutkulu aktiviteyi önerdi.”</p>

  <p class="normal">“O bayanın uyluğunu ısırması da şans eseri miydi?”</p>

  <p class="normal">“Hımm, hayır. Aslında değildi. O bayan alt numaralarla ilgileniyordu. Sanırım altıyı yerleştirmek istiyordu ve dokuz da sarkıyordu.”</p>

  <p class="normal">“Jamie,” dedim artık dayanamayarak. “Bütün gece neredeydin?”</p>

  <p class="normal">Leğenden bir avuç dolusu su alıp yüzüne çarptı, göğsündeki kırmızı tüylerin arasından küçük bir derecik aşağıya süzülüyordu.</p>

  <p class="normal">“Hımm,” dedi. Kalın kaşlarından damlalar akıyordu. “Şey, bir düşüneyim. İlk başta tavernada yemekteydik. Glengarry ve Millefleurs ile orada karşılaştık.” Mösyö Millefleurs Parisli bir bankacıydı, Glengarry genç II. James yanlılarındandı, MacDonell ailesinin birinci basamağıydı. Paris’e ziyaret için gelmişti ve Jamie’nin son zamanlarda ısrar edip durması sonucu Charles ile arkadaş olmuşlardı. “Ve yemekten sonra, iskambil oyunu için Castellotti Dükü’ne gittik.”</p>

  <p class="normal">“Ve sonra?” diye sordum.</p>

  <p class="normal">“Açıkçası orası da bir tavernadaydı ama burası kendine özgü bir kuruluş, ilginç görünümlü ve ilginç hünerleri olan bayanlar vardı.”</p>

  <p class="normal">“Hüner demek?” dedim ve bacağındaki ize bir bakış attım.</p>

  <p class="normal">“Tanrım, halkın içinde yapıyorlar,” dedi ve o anı hatırlamış gibi ürperdi. “Onlardan iki tanesi masadaydı. Koyun eti, haşlanmış patates ve ayva jölesinin tam ortasındaydılar.”</p>

  <p class="normal">“Mon dieu,” dedi yeni gelen hizmetçi suyu getirirken.</p>

  <p class="normal">“Sessiz ol,” dedim kaşlarımı çatarak. Sonra dikkatimi yeniden kocama verdim. “Evet, sonra?”</p>

  <p class="normal">Jamie daha fazla ayrıntıya girmeden onun yeni suyu boşaltıp odadan çıkmasını bekledi.</p>

  <p class="normal">“Ve sonra Castellotti kızıl saçlı şişmanı ve küçük sarışını bir köşeye götürdü ve…”</p>

  <p class="normal">“Peki bunlar olurken sen ne yapıyordun?” diyerek hikâyesini böldüm.</p>

  <p class="normal">“İzliyordum,” dedi şaşırarak. “Çok hoş görünmüyordu ama bu şartlar altında fazla bir seçenek yoktu.”</p>

  <p class="normal">O konuşurken ben de kürk torbasını yokluyordum. Küçük bir cüzdanla birlikte koyun postuyla süslenmiş metal bir yüzük buldum. Şüpheyle parmağıma taktım. Normal bir yüzükten oldukça genişti ve parmağımda çubuğa takılan bir halka gibi durmuştu.</p>

  <p class="normal">“Bu kimin?” diye sordum. “Dük di Castellotti’nin koyun postuna benziyor ama her kiminse parmakları sucuk gibi olan birine ait olduğu kesin.”</p>

  <p class="normal">Jamie’nin baştan aşağıya kızardığını gördüm.</p>

  <p class="normal">“Şey,” dedi, bir dizindeki kuru çamur lekesine bakarken, “o… bir erkeğin değil.”</p>

  <p class="normal">“O zaman ne...” Yuvarlak nesneye yeni bir ilgiyle yeniden baktım. “Tanrım. Bunları daha önceden duymuştum…”</p>

  <p class="normal">“Duymuş muydun?” dedi Jamie, şok olmuş gibiydi.</p>

  <p class="normal">“Ama daha önceden hiç görmemiştim. Sana da oluyor mu?”</p>

  <p class="normal">Biraz daha su getirmiş olan Marguerite, “Ne vous en faîtes pas, Monsieur. J’en ai déja vu un. Endişelenmeyin, mösyö, bu benim de başıma gelmişti,” dedi.</p>

  <p class="normal">Bir bana bir hizmetçiye bakarak iyice yorganın altına girdi. “Bütün geceyi ahlakımı koruyarak geçirmek oldukça yorucuydu.”</p>

  <p class="normal">“Ahlakını koruyarak demek?” Sürekli yüzükle oynuyordum. “Hediye mi yoksa birisinden ödünç mü aldın?” diye sordum.</p>

  <p class="normal">“Bir hediye. Ama böyle yapma, Sassenach,” dedi. “Aklıma getiriyorsun.”</p>

  <p class="normal">“Evet,” dedim ona gözlerimi dikerek. “Aklına gelenler…”</p>

  <p class="normal">“Böyle şeyler yapacağımı sanmıyorsun, değil mi? Ben evli bir adamım!”</p>

  <p class="normal">“Mösyö Millefleurs evli değil mi?”</p>

  <p class="normal">“Evli olmakla kalmıyor, iki de metresi var,” dedi Jamie. “Ama o Fransız.”</p>

  <p class="normal">“Dük di Castellotti Fransız değil, İtalyan.”</p>

  <p class="normal">“Ama o dük. Bu farklı bir durum.”</p>

  <p class="normal">“Ah, farklı, öyle mi? Düşesin de böyle düşünüp düşünmediğini merak ediyorum.”</p>

  <p class="normal">“Düşes’in de çok farklı olduğunu sanmıyorum. Banyo hazır değil mi hâlâ?”</p>

  <p class="normal">Battaniyeyi beline doladı. Yataktan buhar çıkan küvete gitti ve içine girdi. Battaniyeyi atıp hemen içine oturmaya yeltendi ama bunu tahmin ettiği kadar hızlı yapamamıştı.</p>

  <p class="normal">“Enorme!” dedi hizmetçi ve haç çıkardı.</p>

  <p class="normal">“C’est tout,” dedim biraz da öfkeyle. “Merci bien.” Gözlerini kaçıran hizmetçi utançla hemen odadan sıvıştı.</p>

  <p class="normal">Hizmetçinin arkasından kapı kapandığında, Jamie küvette sırtını arkaya yasladı. Suyun keyfini çıkartıyor gibi görünüyordu. Buhar çıkan suya iyice gömüldükçe ve sıcaklıktan derisi iyice kızardıkça kirli sakallı yüzünde keyif aldığını belli eden bir ifade oluşuyordu. Gözleri kapalıydı ve nemin oluşturduğu buğu alnında, yanaklarında ve göz çukurlarında parıldıyordu.</p>

  <p class="normal">“Sabun?”</p>

  <p class="normal">“Evet, var.” Bir kalıp sabun alıp ona verdim ve sonra da küvetin yanındaki sandalyeye oturdum. Lifi ve sünger taşını alıp ayak tabanlarını ve dirseklerini ovalamasını izliyordum.</p>

  <p class="normal">“Jamie,” dedim sonunda.</p>

  <p class="normal">“Evet?”</p>

  <p class="normal">“İşine karışmak istemiyorum,” diye başladım, “ve biraz ileriye gitme konusunda senle anlaştık ama … gerçekten bunu…”</p>

  <p class="normal">“Bunu ne, Sassenach?” Yıkanmayı bıraktı ve bana baktı.</p>

  <p class="normal">“Bunu… bunu…” Onun kadar benim yüzüm de kızarmıştı ama sebebi sıcak su değildi.</p>

  <p class="normal">Büyük bir el sudan çıktı ve kolumu tuttu. Islak sıcaklık elbisemin kumaşından içeriye doğru girerek tenimi yakıyordu.</p>

  <p class="normal">“Sassenach,” dedi, “Ne yaptığımı sanıyorsun?”</p>

  <p class="normal">“Eee, şey,” dedim, gözlerimi uyluğundan çekmeye çalışarak.</p>

  <p class="normal">“Bana olan inancın zayıf!” dedi üzüntüyle.</p>

  <p class="normal">Geri çekildim.</p>

  <p class="normal">“Evet,” dedim, “kocan ısırık, tırnak izleri ve parfüm kokularıyla eve gelirse ve bir de geceyi müstehcen bir evde geçirdiğini kabul eder ve…”</p>

  <p class="normal">“Ve sana geceyi sadece izleyerek geçirdiğini, bir şey yapmadığını söylerse?”</p>

  <p class="normal">“Bacağındaki bu izleri sadece izleyerek yaptırmış olamazsın!” diye bağırdım birden. Kendimi kıskanç bir kocakarı gibi hissettim ama bunu umursamadım. Böyle bir durumu soğukkanlılıkla karşılayacağıma dair yemin ediyordum, kendi kendime Jamie’ye tüm kalbimle inanmam gerekiyor diyordum - yumurta kırmadan omlet yapılmasa bile. Bir şeyler olmuş olsa bile…</p>

  <p class="normal">Soğumaya başlayan serin havayı hissedebiliyordum. Sakin olmaya çalışıyordum.</p>

  <p class="normal">Sesimin tonunu anlamayı beceremeyen Jamie gözlerini kısmış bana bakıyordu.</p>

  <p class="normal">Derin bir nefes aldı ama her ne söylemek istediyse vazgeçip nefesini geri verdi.</p>

  <p class="normal">“Evet,” dedi sakince. Avcunda tuttuğu sabun artık top gibi olmuştu.</p>

  <p class="normal">“Saçımı yıkamam için bana yardım edecek misin? Majesteleri eve gelirken arabada üstüme kustu.”</p>

  <p class="normal">Bir an tereddüt ettim ama sonunda uzattığı zeytin dalını kabul ettim.</p>

  <p class="normal">Sabunlu saçının altındaki kafatasının kıvrımlarını ve iyice iyileşen kırbaç izlerini hissedebiliyordum. Başparmaklarımı boyun kaslarına götürdüm, Jamie ellerimin altında rahatlıyordu.</p>

  <p class="normal">Sabun köpükleri, ıslak omuzlarından aşağıya kayıyor ve ellerim de onları takip ediyordu. O kadar kaygandı ki parmaklarım adeta teninde yüzüyordu.</p>

  <p class="normal">Bedeninin güzelliğine ve zarafetine yeniden vurulmuştum. Omuzları küveti bir yandan diğer yana kaplıyordu. Hizmetime yardımcı olmak için yavaşça öne eğilince sırtındaki izleri gördüm. Jack Randall’ın yılbaşı hediyesinin kalın kırmızı kırbaç izleri daha önceki kamçılamanın beyaz çizgilerinin üstünde duruyordu.</p>

  <p class="normal">İzlere yavaşça dokundum ve kalbimin sıkıştığını hissettim. Bu yaraları daha tazeyken görmüştüm. Jamie, işkence ve kötü muamele yüzünden çıldırmanın eşiğinden dönmüştü. Ama ben onu iyileştirmiştim ve o da iyileşip bana geri dönmek için bütün kalbiyle savaşmıştı. Bu şefkatle saçlarının diplerini yıkadım ve ensesini öpmek için eğildim.</p>

  <p class="normal">Sonra birden doğruldum. Ani hareketimi fark edince hemen bana döndü.</p>

  <p class="normal">“Ne oluyor, Sassenach?” diye sordu, sesi uykulu geliyordu.</p>

  <p class="normal">“Yok bir şey,” dedim, boynunun yanındaki koyu kırmızı lekeye bakarak. “Yok, yok bir şey,” dedim yeniden ve ibriğe uzandım. Pencerenin yanında duruyordu ve dokunulmayacak kadar soğuktu. Jamie’nin arkasına geçtim ve suyu kafasından aşağı dökmeye başladım.</p>

  <p class="normal">Banyodan sıçrayabilecek suya karşı geceliğimin eteklerini topladım. Soğuktan titriyordu ama söyleyecek tek bir kelime bulamayacak kadar şok olduğunu görebiliyordum.</p>

  <p class="normal">“Sadece izledin, öyle mi?” dedim soğuk bir şekilde. “Eğlendiğini sanmıyorum, eğlendin mi zavallı şey?”</p>

  <p class="normal">Kendini küvetin gerisine öyle bir attı ki suyun etrafa saçılıp taş zemini ıslatmasına sebep oldu. Sonra bana bakmak için döndü.</p>

  <p class="normal">“Ne dememi istiyorsun?” dedi. “Onlarla azmak istediği mi? Evet istedim! Bunu yapmamak hayalarımın ağrımasına sebep oldu. Ve bu fahişelerin birine dokunmanın düşüncesi bile beni inanılmaz bir şekilde rahatsız etti.”</p>

  <p class="normal">Islak saçlarını gözlerinin önünden çekmiş bana bakıyordu.</p>

  <p class="normal">“Bilmek istediğin bu muydu? Şimdi mutlu musun?”</p>

  <p class="normal">“Hayır, değilim,” dedim. Yüzüme ateş basmıştı, yanaklarımı camın soğukluğuna dayadım.</p>

  <p class="normal">“Kalbindeki şehvetle bir kadına bakan zaten onunla zina yapmaya göz yummuş demektir. Aklından geçen bu mu?”</p>

  <p class="normal">“Böyle mi anladın?”</p>

  <p class="normal">“Hayır,” dedi. “Yapmadım. Peki bir fahişeyle yatsaydım ne yapardın, Sassenach? Sürekli yüzüme mi vururdun? Beni odandan mı kovardın? Yatağımdan uzak mı dururdun?”</p>

  <p class="normal">Döndüm ve ona baktım.</p>

  <p class="normal">“Seni öldürürdüm,” dedim dişlerimin arasından.</p>

  <p class="normal">Kaşlarını kaldırdı ve ağzı hayretle açıldı.</p>

  <p class="normal">“Beni öldürürdün? Tanrım, eğer seni başka bir adamla yakalasaydım, ben onu öldürürdüm.” Sustu ve hafifçe gülümsedi.</p>

  <p class="normal">“Bak,” dedi, “Bu hoşuma gitmezdi ama yine de onu öldürürdüm.”</p>

  <p class="normal">“Erkekler, hepiniz aynısınız,” dedim. “Her zaman o ince noktayı kaçırıyorsunuz.”</p>

  <p class="normal">“Ben mi? Bana inanmıyorsun. Son birkaç saattir kimseyle yatmadığımı kanıtlamamı mı istiyorsun, Sassenach?” Ayağa kalktı, uzun bacaklarından aşağıya sular süzülüyordu. Camdan gelen ışık vücudundaki kırmızımsı altın rengi tüylerini ve bedeninden yükselen buharı aydınlatıyordu.</p>

  <p class="normal">“Bu senin düşündüğün şey.”</p>

  <p class="normal">Yüzü kızardı ve gayri ihtiyari yumruklarını sıktı.</p>

  <p class="normal">“Senin için bir sorun yok mu?” dedi. “Tanrım, tüm gecemi iğrenç kıvranmalar ortasında insanlıktan çıkan arkadaşlarım tarafından işkence görerek geçiriyorum. Sonra eve geliyorum ve namussuzlukla suçlanarak işkence görüyorum!”</p>

  <p class="normal">Yatağın yanına, yere atılmış kıyafetlere vahşice bakıp hemen onları aldı.</p>

  <p class="normal">“Burada işte!” dedi ve kayışı aldı. “Burada! Eğer şehvet zinaysa ve sen beni zina için öldüreceksen hadi elinden geleni ardına koyma, yapamaz mısın?” Koyu çelikten yapılmış hançerini alıp bana uzattı. Omuzları titriyor, saldırgan gözlerle bana bakıyordu.</p>

  <p class="normal">“Hadi durma, devam et,” diye ısrar etti. “Yemin edip inkâr edeceğimi sanmıyorsundur umarım? Tabii bir eş olarak bu kadar onuruna düşkünsen…”</p>

  <p class="normal">Bu gerçek bir günahtı. Ellerim, hançeri alıp onun kaburgalarına saplama özlemiyle titriyordu. Böyle bir tavır takınmasına rağmen onu bıçaklamama izin vermeyeceğini, denememi durduracağını biliyordum. Kendimi gülünç hissediyordum. Ona arkamı döndüm.</p>

  <p class="normal">Bir müddet sonra, hançerin döşeme tahtasına çakılma sesini duydum. Hareket etmeden öylece duruyor, avlunun gerisindeki camdan dışarıya bakıyordum. Arkamdan hışırtıların geldiğini duyuyor ve camdan zayıf yansımaları görüyordum. Kahverengi saçların nur çemberi içindeki lekelenmiş yüzü cama yansıyordu. Jamie’nin çıplak bedeni su altında görünen birisiymiş gibi camda hareket ediyor, havlu arıyordu.</p>

  <p class="normal">“Havlu ibriğin durduğu rafın en altında,” dedim ona dönüp.</p>

  <p class="normal">“Teşekkürler,” dedi ve kirli gömleğini bırakıp havluyu aldı, bana bakmıyordu.</p>

  <p class="normal">Yüzünü sildi. Bazı kararlar almış gibi görünüyordu. Havluyu aşağıya indirdi ve bana baktı. Yüzünde bir üstünlük ifadesi var gibiydi. Ona sanki hâlâ camın yansımasından bakıyormuşum gibi hissettim. İkimizde de zafer kazanmış bir his vardı.</p>

  <p class="normal">“Özür dilerim,” dedik bir ağızdan ve gülmeye başladık.</p>

  <p class="normal">Tenindeki ıslaklık ince ipeğimden içeriye sızıyordu ama bu umrumda değildi.</p>

  <p class="normal">Birkaç dakika sonra kulağıma bir şeyler fısıldıyordu.</p>

  <p class="normal">“Ne?”</p>

  <p class="normal">“Çok yakın,” diye tekrarladı biraz geriye çekilerek. “Çok yakın, Sassenach ve bu beni korkutuyor.”</p>

  <p class="normal">Yerde unutulan hançere baktım.</p>

  <p class="normal">“Korkutuyor mu? Hayatımda daha önce korkmayan birini hiç görmedim. Seni Tanrı’nın cezası, yapamayacağımı biliyordun.”</p>

  <p class="normal">“Ah, evet,” diye sırıttı. “Ne kadar istesen de beni öldüreceğini sanmıyordum.” Birden ciddileşti. “Hayır, bu…şey, şu kadınlar. Onlara hissettiğim şey. Ben onları istemedim, gerçekten…”</p>

  <p class="normal">“Evet, biliyorum,” dedim ve ona yakınlaşmaya çalıştım ama o arkama geçti, endişeli görünüyordu.</p>

  <p class="normal">“Ama bu… bu şehvet, sanırım senin dediğin bu şeyi bazen sana karşı hissediyorum ve şey… bu bana doğru gelmiyor.”</p>

  <p class="normal">Döndü ve saçlarını havluyla kurulamaya başladı, sesi boğuk geliyordu.</p>

  <p class="normal">“Bu bir kadınla yatmanın basit bir yolu diye düşünüyorum,” dedi yavaşça. “Ama yine de… yüzümü ayaklarına koyup sana tapmak istiyorum,” - havluyu bıraktı ve beni omuzlarımdan tuttu - “ve önümde diz çöküp ellerimin saçlarının arasında dolaşmasını, ağzının benim hizmetimde olmasını istiyorum… ve ben iki şeyin aynı anda olmasını istiyorum, Sassenach.” Elleri saçlarımın arasında dolanıyor ve yüzümü sertçe tutuyordu.</p>

  <p class="normal">“Kendimi hiç anlamıyorum, Sassenach! Ya da belki anlıyorum.” Beni bıraktı ve arkasını döndü. Yüzü çoktan kurumuştu ama düşen havluyu aldı ve çenesini tekrar sildi. Kirli sakalları ince havluda hışırtılı bir ses çıkarıyordu. Hâlâ fısıltıyla konuşuyordu ama birkaç adım uzaklıktan duyulabiliyordu.</p>

  <p class="normal">“Böyle şeyler - yani onları bilmek - Wentworth’dan çok daha sonra oldu.” Wenthworth. Hayatımı kurtarmak için ruhunu verip bir türlü onaramadığı lanet olası işkence izlerine sahip olduğu, benim için acı çektiği yer.</p>

  <p class="normal">“Önceleri Jack Randall’ın benim ruhumdan bir parça götürdüğünü sanıyordum ama sonra bunun çok daha kötü bir şey olduğunu anladım. Hepsi benim içimdeydi, başından beri… Sadece bunu bana gösteren o oldu ve benim de öğrenmemi sağladı. Affedemediğim bu. İşte bu yüzden umarım kendi ruhu da çürür!”</p>

  <p class="normal">Havluyu aşağıya indirdi ve bana baktı, yüzü yorgun görünse de gözleri ısrarla parlıyordu.</p>

  <p class="normal">“Claire. Ellerimin altında boynunun küçük kemiklerini hissetmek, göğüslerinin ve kollarının narin tenini hissetmek… Tanrım, sen benim bağrıma bastığım, tüm kalbimle sevdiğim karımsın ve ben seni, narin dudaklarını yaralayana kadar öpmek ve tenimde parmak izlerimi görmek istiyorum.”</p>

  <p class="normal">Havluyu yere attı. Ellerini kaldırdı ve nasıl titrediklerine baktı, sonra da sanki dua edecekmiş gibi başına doğru götürdü.</p>

  <p class="normal">“Seni bir kedi yavrusu gibi gömleğimin içinde tutmak istiyorum, mo duinne ama bacaklarını iki yana açıp azgın bir boğa gibi arasından da geçmek istiyorum.” Parmakları saçlarımı sıkı sıkı tutuyordu. “Kendimi anlayamıyorum!”</p>

  <p class="normal">Başımı geriye çevirip kendimi serbest bıraktım ve biraz geri çekildim. Bu kısa ayrılık bile beynime kan sıçramasına ve soğuk terler dökmeme neden oldu.</p>

  <p class="normal">“Benim için farklı olduğunu mu sanıyorsun? Aynı şeyleri hissetmediğimi mi düşünüyorsun?” diye konuşmaya başladım. “Kanının tadını alana kadar seni sertçe ısırmayı ya da seni bağırtana kadar tırnaklamak istemediğimi mi düşünüyorsun?”</p>

  <p class="normal">Ona dokunmak için yavaşça yakınlaştım. Göğsü nemli ve sıcaktı. Ona, sadece işaret parmağımın tırnağıyla dokunuyordum, sadece göğsünün altına. Hafifçe ve yavaşça dokunuyordum, tırnağımı bir aşağıya bir yukarıya götürüyor, daireler çiziyordum.</p>

  <p class="normal">Tırnak daha sert batmaya başladı, aşağıya doğru kayıyor, kayarken de göğsünde hafif kızarık bir çizgi bırakıyordu. Bunları yaparken titriyordum ama durmak da istemiyordum.</p>

  <p class="normal">“Bazen vahşi bir ata biner gibi seni sürmek istiyor ve sonra da sakinleştirmek istiyorum, bunu biliyor muydun? Bunu yapabilirim, biliyorsun yapabilirim. Seni sınıra kadar getirip sonra seni nefes nefese kalana kadar sevebilirim. Sen yorulana kadar bunu yapabilirim ve bazen bunu istiyorum, Jamie, bunu yaparım! Ama daha çok” - sesim birden kesildi ve nefesimi güçlükle toparlayıp devam ettim - “ben… başını göğsüme dayayıp bir çocukmuşsun gibi seni kucaklamayı ve orada öylece uyumanı istiyorum.”</p>

  <p class="normal">Gözlerim öylesine yaşla dolmuştu ki yüzünü zar zor görebiliyordum. Onun da benim gibi ağladığını göremiyordum. Kolları beni sarıyor ve sıcaklığı muson yağmurları gibi beni içine çekiyordu.</p>

  <p class="normal">“Claire, sen beni öldüreceksin, bıçakla ya da değil,” diye fısıldadı, saçlarımın arasında gömülmüş yüzü adeta yanıyordu. Eğildi ve beni kucaklayıp yatağa götürdü.</p>

  <p class="normal">“Şimdi benimle yatacaksın,” dedi sessizce. “Ve seni istediğim gibi seni kullanacağım. Ve sen de bunun intikamını alacaksın, benim ruhum senin ruhun, her zerresiyle.”</p>

  <p class="normal">Omuzları banyonun etkisiyle sıcacıktı ama soğuk ellerimle ensesine dokunduğumda titrediğini hissettim ve onu kendime çektim.</p>

  <p class="normal">Ve sonunda ondan intikamımı aldığımda, onu kucaklamış kabarık saçlarını okşuyordum.</p>

  <p class="normal">“Ve bazen,” diye fısıldadım, “Senin içimde olmanı istiyorum. Seni içime alıp her zaman orada güvenle tutmak istiyorum.”</p>

  <p class="normal">Büyük ve sıcak elleri yataktan yavaşça kalktı ve karnımdaki şişliği okşadı.</p>

  <p class="normal">“Yapıyorsun, sahibim,” dedi. “Yapıyorsun.”</p>

  <p class="normal">Ertesi gün yatakta yatarken, evvelsi geceden sonra onu ilk kez bu kadar hissettiğimi düşündüm. Jamie üstünü giyiyordu. Küçük titreme, ilk başta tanıdık gelmişti ama tamamen yeniydi. Jamie’nin sırtı bana dönüktü, kollarını geriyordu.</p>

  <p class="normal">Hâlâ yatıyor, yeniden olmasını ümit ediyordum. Bu sefer küçük seri hareketler şeklinde yapmıştı, tıpkı karbonatlı sıvının üstünde yükselen kabarcıklar gibi.</p>

  <p class="normal">Birden Coca-Cola’yı hatırladım; tuhaf, koyu, kabarcıklı Amerikan içeceği. Bir kere tadına bakmıştım, bir Amerikan albayla akşam yemeği yerken. Bana bu lezzetli içeceği ikram etmişti. Çizgili yeşilimsi bir şişede gelmişti ve şişe ağzına kadar doluydu. Kabaca kadın vücudunu andıran bir şekli vardı, boynunun aşağısından damlalar süzülüyordu ve aşağı kısmı biraz daha genişti.</p>

  <p class="normal">Şişe açıldığında milyon tane baloncuğun şişenin dar boyunda kabarmasını hatırladım. Şampanya baloncuğundan daha küçük ve daha yoğun baloncuklar havada neşeyle sıçrıyordu. Yavaşça bir elimi karnıma koydum, rahmin biraz üstüne.</p>

  <p class="normal">Oradaydı. Erkekten ya da kızdan ses yoktu ama orada birisinin olduğunu biliyordum. Bebeğin cinsiyetini doğum olana kadar merak edecektim.</p>

  <p class="normal">“Jamie,” dedim. Saçlarını bağlamakla meşguldü, bir avuç dolusu saçını ensesinde topladı ve deri bağcıkla bağladı. Sesimi duyunca bana döndü ve gülümsedi.</p>

  <p class="normal">“Uyandın mı sen? Daha erken, mo duinne. Hadi biraz daha uyu.”</p>

  <p class="normal">Ona söyleyecektim ama bir şey beni durdurdu. Elbette Jamie bunu hissetmedi. Bu umursamadığını düşündüğüm için değildi ama bu ilk uyanışı gizli tutmamın bazı sebepleri vardı, ayrıca ben ve çocuğum arasında paylaşılan bir sırdı. Bildiğimiz bu sırlar bize damarlarımızda akan kan kadar yakındı.</p>

  <p class="normal">“Saçlarını örmemi ister misin?” diye sordum. Rıhtıma gittiği zaman, güvertenin ve iskelenin rüzgârına karşı dayanıklı olsun diye saçlarını örmemi isterdi. Saçlarını, genelde çoğu denizcinin yaptığı gibi katrana bulardı.</p>

  <p class="normal">“Hayır, bugün Majesteleri Prens Charles’ı çağırmaya gidiyorum. Evinde hafif bir hava akımı olmasına rağmen saçlarım gözlerimin önüne gelmez diye düşünüyorum.” Bana gülümsedi ve yatağın yanına geldi. Elimin karnımda olduğunu görünce kendi elini de benimkinin üstüne koydu.</p>

  <p class="normal">“Kendini iyi hissediyor musun, Sassenach? Mide bulantın ne durumda?”</p>

  <p class="normal">“Oldukça iyi.” Mide bulantıları bazen yine yoğunlaşsa da sabah mide bulantılarım geçmişti. Soğanların işkembeyle kavrulma kokusuna dayanamıyordum, hayalet gibi odamın kapısından giren bu kokuyu aldığım günden beri bu menüyü hizmetçilerin menüsünden kaldırmıştım.</p>

  <p class="normal">“Güzel.” Elimi aldı ve öpmek için eğildi. “Hadi biraz daha uyu, mo duinne,” dedi yeniden.</p>

  <p class="normal">Sanki uyuyormuşum gibi yavaşça kapıyı arkasından kapattı ve beni odanın sabah sessizliğine bırakıp gitti.</p>

  <p class="normal">Camdan gelen güneş ışığı karşı duvarı aydınlatıyordu. Güzel bir gün olacağını söyleyebilirdim, ilkbahar havası gittikçe ısınıyordu, Versay’in bahçesindeki erik ağaçları pembe beyaz çiçek açmışlardı. Saray halkı bugün muhakkak bahçede toplanır, sokakta arabalarını süren seyyar satıcılar gibi güzel havanın keyfini çıkarırlardı.</p>

  <p class="normal">Ben de yalnız başıma, aslında yalnız başıma değildim, sıcaklığın ve sessizliğin tadını çıkartıyordum.</p>

  <p class="normal">“Merhaba,” dedim yavaşça ve bir elim içimde uçuşan kelebeğin üstüne kondu.</p>
</body>
</html>
