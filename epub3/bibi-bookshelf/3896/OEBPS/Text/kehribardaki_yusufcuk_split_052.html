<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kehribardaki_yusufcuk</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_51">43<br class="calibre2"/>
  Falkirk</h2>

  <p class="normal">Karanlıkta etrafımı çevreleyen adamları hissedebiliyordum. Yanımda bir gaydacı yürüyordu; kolunun altındaki tulumun hışırtısını duyabiliyor ve arkasından çıkan parazit kasnağını da görebiliyordum. Yürürken onlar da onunla birlikte hareket ediyorlardı. Öyle ki, küçük, çelimsiz, debelenen bir hayvanı taşıyor gibi görünüyordu.</p>

  <p class="normal">Onu tanıyordum, Labhriunn MacIan adında bir adamdı. Klanın gaydacısıydı.</p>

  <p class="normal">Bir akşam gaydacı yeniden ortaya çıkıverdi, alanda yavaşça geziniyordu, kamptakiler de onu dinlemek için durmuşlardı, ortalık sessizdi ve çadıra yansıyan güneşin parıltısı gittikçe soluyordu. Gaydanın yüksek ağlama sesi kırdan gölgelere sesleniyordu, gayda tamamlandığında akşam olmuştu.</p>

  <p class="normal">Akşam olsun, gündüz olsun Labhriunn MacIan’ın gözleri çalarken hep kapalı olurdu, emin adımlarla yürüyor, yavaşça alanın karşına geçip yeniden yerine geliyordu, tulumun üstündeki dirseği sıkıydı ve parmakları, tilavet deliklerinin üzerinde hayat buluyordu. Soğuğa rağmen bazı akşamlar ben de izlemek için oturur, vuruşlarda oluşan seslerin kalbimin derinliklerine girmesine izin verirdim. MacIan bir öne bir arkaya hareket eder, tilavetten namelerini dökerdi.</p>

  <p class="normal">Kapalı ortamlarda müzik yapmak için kullanılan küçük İrlanda gaydaları ve kalk borusu, klanları düzenlemek ve erkekleri savaşa çağırmak için kullanılan İskoçya gaydasıdır. MacIan’ın çaldığı İskoçya gaydasıydı, sımsıkı kapanan gözleriyle bir ileri bir geri yürüyüp duruyordu.</p>

  <p class="normal">Bir akşam çalmasını bitirdiğinde ayağa kalkıp ölü bir ağlayışla tulumda kalan son havayı da boşaltmasını bekledim ve Stirling’in kapısından bekçiye başıyla selam verip içeri girdiğinde yanına gittim.</p>

  <p class="normal">“İyi akşamlar, bayan,” dedi. Sesi yumuşaktı ve artık açık olan gözleri aralıksız çalmanın etkisiyle daha bir mahmurdu.</p>

  <p class="normal">“Sana da iyi akşamlar, MacIan,” dedim. “Merak ediyorum da MacIan, neden çalarken gözlerini sımsıkı yumuyorsun?”</p>

  <p class="normal">Gülümsedi ve başını kaşıdı ama yine de yeteri kadar hazır bir şekilde cevap verdi.</p>

  <p class="normal">“Sanırım dedemin bana bu şekilde öğretmesinden kaynaklanıyor, bayan, o kördü de. Çaldığım zaman hep onu izlerdim, rüzgârda uçuşan sakallarıyla sahilde yürüme hızını ayarlardı ve kör gözlerini kum tanelerine karşı hep kapalı tutardı, tepedeki kayalıklardan ona ulaşan gayda sesini duyar ve nerede yürüdüğünü anlardı.”</p>

  <p class="normal">“Onu böyle gördün ve sen de böyle çalıyorsun demek. Nerelisin MacIan?” diye sordum. Sesi diğer Kuzey İskoçyalılardan daha inceydi.</p>

  <p class="normal">“Shetlands’dan, bayan,” diye cevap verdi, ilk kelime ağzından neredeyse “Zetslands” diye çıkmıştı.</p>

  <p class="normal">“Buradan çok uzak.” Yeniden gülümsedi ve misafir bölümüne geldiğimizde bana reverans yaptı. “Ben sizin de çok uzaklardan geldiğinizi düşünüyorum, Bayan.”</p>

  <p class="normal">“Bu doğru,” dedim. “İyi geceler, MacIan.”</p>

  <p class="normal">O haftadan sonra görmeden çalma yeteneğinin burada, karanlıkta da ona yardım edip edemeyeceğini merak etmeye başlamıştım. O gece ay yoktu ve gökyüzü bulutlarla aydınlanmıştı, karla karışık yağan yağmur yanaklarıma batıyordu.</p>

  <p class="normal">Kuzey İskoçya ordusunun askerleri onarlı ya da yirmişerli küçük gruplar halinde konaklıyorlardı. Benim haberlerimin bir kaynağı yoktu; Ewan Cameron’un casusları Hawley’nin hareketini çoktan iletmişlerdi ve Kuzey İskoçya ordusu onu karşılamak için yoldaydı, Stirling Şatosu’nun güneyinde bir yerdeydiler.</p>

  <p class="normal">Jamie beni geri yollamaktan vazgeçmişti. Olayların dışında kalacağıma dair ona söz vermiştim ama mücadele edilmesi gereken bir savaş olursa, ordunun fiziksel bakımı için el altında olmak zorundaydım. Donas’ın üzerinde bir gölge gibi oturuyordu, karanlıkta bile fark edilebiliyordu. Kolunu yukarıya kaldırdığında hareket eden iki küçük gölge, yığınlardan ayrıldı ve üzengisinin yanına geldi. Bir dakikalığına fısıltı halinde bir konuşma yapıldı; sonra eyerinde doğruldu ve bana döndü.</p>

  <p class="normal">“Çocuklar göründüğümüzü söylüyor; İngiliz bekçiler General Hawley’i uyarmak için Callendar Evi’ne haber uçurmaya gitmişlerdir. Uzun süre bekleyemeyiz; adamlarımı alıp Falkirk tepesinin yan tarafından, Dougal’ın bölüğünün dış tarafından dolanacağım. MacKenzieler batıdan gelirken biz de arkadan gelmiş olacağız. Sol tarafında bir tepede küçük bir kilise var, belki çeyrek mil ötededir. Orası senin yerin, Sassenach. Şimdi oraya git ve orada kal.” Karanlıkta kolumu bulmaya çalıştı.</p>

  <p class="normal">“Gelebilirsem senin yanına gelirim ya da gelemezsem Murtgah’ı yollarım. Eğer işler kötü giderse kiliseye gir ve kendine bir sığınak ayarla. Şimdilik en iyi düşünebildiğim şey bu.”</p>

  <p class="normal">“Benim için endişelenme,” dedim. Dudaklarım donmuştu ve hissettiğim gibi sesimin de titrek çıkmamasını umuyordum. Bir sonraki sözlerimin “Dikkatli Ol” olmaması için kendimi tuttum ve ona hızlıca dokundum, elimin altındaki yanakları demir gibi sertti.</p>

  <p class="normal">Sola doğru dizginlerimi çekmiş, etrafımda akıp giden ve yaklaşan adamlar gibi yavaşça yol alıyordum. Atım hareketlenmeden dolayı heyecanlanmıştı; homurdanıp altımda kıpırdandı. Jamie’nin bana öğrettiği gibi keskin bir şekilde onu çektim ve dizginleri kendime yakın tuttum. Hemen arkaya bir göz attım ama Jamie karanlığın içinde kaybolmuştu ve karanlıkta kiliseyi bulmak için bütün dikkatimi toplamaya ihtiyacım vardı.</p>

  <p class="normal">Küçük bir yapıydı, çatısı sazdan yapılmıştı ve etrafı taşla örtülüydü, tıpkı tepedeki küçük bir çukurun içine konup sinmiş bir hayvan gibiydi. Birden onunla aramda güçlü bir yakınlık olduğunu hissettim. İngilizlerin işaret ateşi buradan görünüyor, yağan sulu karın arasında parıldıyordu ve ben bu uzak mesafeden bağrışları duyabiliyordum - İskoçyalılar ya da İngilizlerdi, bunu tam söyleyemiyordum.</p>

  <p class="normal">Sonra gaydacılar çalmaya başladılar, fırtınanın içindeki ses ince ve ürkütücüydü. Tepenin farklı yerlerinden uyumsuz çığlıklar, korkunç sesler yükseliyordu. Gaydacıları daha önce yakından gördüğümden, tulumlarına üfleyip, çabucak soluk nefeslerle göğüslerinin şiştiğini ve morarmış dudaklarının tilavetin gövdesine sıkıca kenetlendiğini, soğuktan kaskatı kesilen beceriksiz parmaklarıyla ahenkli bir şekilde çalmaya çalıştıklarını hayal edebiliyordum.</p>

  <p class="normal">Deri tulumun direnişindeki inatçılığı da hissedebiliyordum, şalın altında muhtemelen sıcak ve esnekti ama gürlüğe ikna edilmeye isteksizdi, sonra birden canlanmaya başlamıştı, gaydacının bedeninin bir parçasıydı o. Tıpkı üçüncü bir akciğer gibi. Rüzgâr gaydacının nefesini kestiğinde o adeta gaydacı için nefes alıyordu ve yanındaki klan üyelerinin bağrışları onu dolduruyordu.</p>

  <p class="normal">Bağrışlar giderek yükselmeye başlamıştı. Rüzgâr yön değiştirdiğinde sulu sepken fırtına tüm bu sesleri bana doğru taşıyordu. Ne altına sığınmak için bir veranda, ne de rüzgârı kesmek için tepede tek bir ağaç vardı. Atım döndü ve başını aşağıya eğdi, rüzgârla yüzleşiyordu, yeleleri yüzümü kamçılıyordu, buz gibi sertti.</p>

  <p class="normal">Kilise, İngilizlerde olduğu gibi bu koşullara karşı barınağını sunuyordu. Kapıyı ittim ve atımın yularını çekerek peşimden gelmesini sağladım.</p>

  <p class="normal">İçerisi karanlıktı, ince ve tek lambalı cam, mihrabın üstündeki karanlıkta loşluk oluşturmaktan başka bir işe yaramıyordu. Dışarıdaki havanın aksine içerisi sıcak görünüyordu ama oldukça bunaltıcı bir ter kokusu vardı. Atımın çökebilmesi için yer yoktu; mihrabın kendisi ve duvara kurulu küçük bir tapınaktan başka bir şey yoktu. İnsanların keskin kokusuyla bunalan at öylece duruyor, homurdanıyor ve aksırıyordu, ama fazla hareket etmiyordu. Bir gözüm ondaydı, kapıya doğru gerileyerek başımı dışarıya çıkarttım.</p>

  <p class="normal">Falkirk Tepesi’nde neler olduğunu kimse anlatamazdı. Silah ateşinin kıvılcımları karanlıkta rastgele parıldıyordu. Kılıç seslerini ve ara sıra meydana gelen patlamanın gümbürtülerini belli belirsiz, kesik aralıklarla duyabiliyordum. Zaman zaman yaralı bir adamın bağrış sesleri geliyordu, gaydanın sesi kadar yüksekti, savaşçıların Gaelce bağrışından farklıydı. Sonra rüzgâr yön değiştirdi ve hiçbir şey duyamadım, aslında rüzgârın çığlığı yüzünden duyamadığım diğer sesleri hayal ediyordum.</p>

  <p class="normal">Prestonpan’daki çarpışmayı görmemiştim; tank ve havan topuna bağlı olan dev ordunun ağır hareketlerine alışkın olan ben, göğüs göğse, küçük hafif silahlarla oluşan küçük meydan savaşında bu tarz şeylerin nasıl olduğunu anlayamıyordum.</p>

  <p class="normal">İlk uyarı yakından gelen bir naraydı “Tulach Ard!” Rüzgâr yüzünden adeta sağır olmuştum, tepeye tırmanırlarken onları duyamadım. “Tulach Ard!” Bu, MacKenzie klanının savaş narasıydı. Dougal’ın askerlerinin bazıları benim sığınağıma doğru geriliyorlardı. Hemen içeri girdim ama dışarı bakmak için kapıyı aralık bıraktım.</p>

  <p class="normal">Tepeye geliyorlardı, bu küçük grup neredeyse uçuyordu. Kuzey İskoçyalılar; hem seslerinden hem de görüntülerinden belli oluyordu, şalları, sakalları ve saçları etraflarında uçuşuyordu, öyle ki rüzgârdan önce tepeye hızla koşan, çimenli yokuşa karşı oluşan kara bulutlara benziyorlardı.</p>

  <p class="normal">İlki kapıdan içeri girerken kendimi kilisenin içine attım. İçerisi karanlık olduğundan yüzünü göremiyordum ama başını atıma vurduğunda sesini tanıdım.</p>

  <p class="normal">“Yüce Tanrım!”</p>

  <p class="normal">“Willie!” diye bağırdım. “Willie Coulter!”</p>

  <p class="normal">“Yüce Tanrım! Kim var orada!”</p>

  <p class="normal">Kapı duvara çarpıp, iki karartı küçük kiliseye girmeden önce cevap vermeye zamanım olmamıştı. Bu gürültülü ihlalden dolayı sinirlenen atım şaha kalktı, kişnedi. Yapının tamamen kullanılmadığını düşünen ihlalcilerin çığlık atmasına sebep oldu ve başka biriyle karşılaşacağım diye telaşlanmama sebep oldu.</p>

  <p class="normal">Birkaç adamın daha içeri girmesi karışıklığı arttırdı ve atı sakinleştirme fikrinden vazgeçtim. Kilisenin arkasına doğru gidip kendimi mihrapla duvarın arasındaki küçük yere sakladım ve olayların kendiliğinden çözülmesini bekledim.</p>

  <p class="normal">İşaretleşmeye başladıklarında birbirine karışan seslerden bir tanesi karanlıkta diğerlerini bastırdı.</p>

  <p class="normal">“Sessiz OLUN!” diye bağırdı, ses tonu itiraza izin vermiyordu. Buna - atım da dahil – herkes uydu ve curcuna etkisini kaybederken, atım bile sakinleşip köşesine geri döndü ve canının sıkıldığını belli eden huysuz, tiz seslerle karışık homurtulu sesler çıkartmaya başladı.</p>

  <p class="normal">“Ben Leochlu MacKenzie,” dedi otoriter ses.</p>

  <p class="normal">“Burada bekleyen başka kim var?”</p>

  <p class="normal">“Ben Geordie, Dougal ve erkek kardeşim de yanımda,” dedi yakındaki bir ses. “Yanımızda Rupert’i de getirdik; yaralı.”</p>

  <p class="normal">“Ardsmuirli Gordon McLeod,” dedi tanımadığım bir ses.</p>

  <p class="normal">“Ve Kinnochlu Ewan Cameron,” dedi bir diğeri. “Bu at kimin?”</p>

  <p class="normal">“Benim,” dedim ve dikkatli bir şekilde mihrabın arkasından çıktım. Sesim başka bir isyana daha sebep oldu ama Dougal bunu bir seferde yatıştırmasını bildi ve gürültünün içinde sesini yükseltti.</p>

  <p class="normal">“SESSİZ OLUN, lanet olasıcalar! Claire Fraser, bu sen misin?”</p>

  <p class="normal">“Evet, bir Kraliçe değil,” dedim aksi bir şekilde. “Willie Coulter da burada ya da en azından birkaç dakika önce buradaydı. Çakmak taşı olan yok mu?”</p>

  <p class="normal">“Işık olmaz!” dedi Dougal. “Eğer İngilizler bizi takip ediyorsa burayı gözden kaçırmaları büyük şans ama eğer takip etmiyorlarsa dikkatlerini çekmeye gerek yok.”</p>

  <p class="normal">“Tamam,” dedim ve dudağımı ısırdım. “Rupert, konuşabilir misin? Bir şey söyle de nerede olduğunu bileyim.” Karanlıkta ona ne kadar yardımcı olacağımı bilemiyordum, durum böyleyken ilaç kutumu da alamazdım. Ama yerde kanamasıyla onu ölüme terk edemezdim.</p>

  <p class="normal">Karşımdan, kilisenin yan tarafından kötü bir öksürük sesi geliyordu ve acı dolu bir ses, “Buradayım, bayan,” dedi ve yeniden öksürdü.</p>

  <p class="normal">Kilisenin karşı tarafına gittiğimi hissediyor ve sessiz bir şekilde lanet okuyordum. Öksürüğün kabarcıklı sesinden sadece durumun kötü olduğunu söyleyebilirdim; ilaç kutumun bile yardımcı olamayacağı kadar kötü. Çömeldim ve birkaç adım ördek gibi yürüdüm, önüme ne çıkacağını hissetmek için elimle etrafımı yokluyordum.</p>

  <p class="normal">Bir elim sıcak bir bedene ulaştı ve büyük bir el, elime sarıldı. Bu Rupert olmalıydı. Nefes alış verişini duyabiliyordum, hırıltılı bir ses belli belirsiz bir şekilde artıyor gibiydi.</p>

  <p class="normal">“Buradayım,”dedim ve körü körüne onu okşamaya başladım. Sanırım rahatlatıcı bir noktaydı çünkü hafifçe kıkırdıyordu.</p>

  <p class="normal">“Bayan bunu yeniden yap ve ben de bütün tüfek topunu unutayım,” dedi.</p>

  <p class="normal">Hemen elimi geri çektim.</p>

  <p class="normal">“Belki daha sonra,” dedim kuru bir şekilde. Elimi daha yukarıya koydum ve başını bulmak için bedeninde gezdirmeye başladım. Sert sakalı hedefime ulaştığımı söylüyordu, nabzı oldukça hızlı atıyordu. Hızlı ve hafifti ama belli belirsiz bir şekilde düzenliydi. Alnı terden kayganlaşmıştı. Burnunun ucu dokunduğumda soğuk olduğunu fark ettim, dışarıdaki soğuktan üşümüştü.</p>

  <p class="normal">“Ne yazık ki bir köpek değilim,”dedi ve kesik nefeslerin arasında zorla bir gülme sesi geldi. “Üşüyen bir burun…iyi bir işaret olabilirdi.”</p>

  <p class="normal">“Konuşmayı kesmezsen daha iyi bir işaret olacak,” dedim. “Top nerene geldi? Hayır, bana söyleme, elimi tut ve yaranın üstüne götür…eğer başka yere götürürsen, Rupert MacKenzie, burada bir köpek gibi ölürsün ve bu senin için iyi bir kurtuluş olur.”</p>

  <p class="normal">Elimin altındaki geniş göğsünün bastırılmış bir kahkahadan titrediğini hissedebiliyordum. Elimi yavaşça şalının altından çekti ve ben de diğer elimle engel olan kumaşı yukarı sıyırdım.</p>

  <p class="normal">“Tamam, yarayı buldum,” diye fısıldadım. Gömleğinin kenarları kandan nemlenmişti ve iki elimi gömleğinin üstüne koyup yaralı bölgeyi açmak için yırttım. Çok hafif bir şekilde yan tarafının alt kısmına parmaklarımla dokunuyordum, parmaklarımın altındaki tüylerin dalga dalga ürpermesini ve sonra da yara girişinin küçük deliğini hissettim. Sağlam yapılı Rupert’in hacmiyle karşılaştırıldığında küçük bir delikti.</p>

  <p class="normal">“Başka bir yerde var mı?”diye fısıldadım. Kilisenin içi sessizdi, atım dışında, kendi köşesinde huysuz bir şekilde duruyordu. Kapı kapanmıştı ama dışarıdaki çarpışmanın sesi hâlâ duyabiliyordu, yine de onların ne kadar yakın olduğunu söylemek imkânsızdı.</p>

  <p class="normal">“Hayır,” dedi ve yeniden öksürdü. Elini ağzına götürdüğünü hissettim ve ben de şalının bir ucuyla elini takip ettim. Muhtemelen diğerlerinin de alıştığı gibi benim gözlerim de karanlığa alışmıştı ama önümde yerde duran Rupert hâlâ karanlık bir yığından başka bir şey değildi. Tanı için bir dokunuş yeterli olmuştu. Yaranın olduğu yerde çok az kanama vardı ama ağzına tuttuğum bez ve elim ani sıcak bir nemliliğin istilasına uğradı.</p>

  <p class="normal">En azından tüfek topu bir ciğerine denk gelmişti, belki de ikisine de... Göğsü kanla doluyordu. Bu durumda birkaç saat yaşayabilirdi, eğer ciğerlerinden biri fonksiyonuna devam ederse belki bir gün. Eğer kalp zarına isabet ettiyse, hızlı bir şekilde ölüme gidecekti. Sadece ameliyat onu kurtarabilirdi ve o tarz bir ameliyatı da ben yapamazdım.</p>

  <p class="normal">Arkamda bir varlığın sıcaklığını hissediyordum ve biri el yordamıyla beni ararken normal bir nefes sesi duydum. Arkaya uzandım ve elimin sıkıca tutulduğunu hissettim. Dougal MacKenzie.</p>

  <p class="normal">Yanıma geldi ve Rupert’in sırt üstü yatan bedenine elini koydu.</p>

  <p class="normal">“Nasılsın, adamım?” diye sordu yumuşak bir sesle. “Yürüyebilir misin?” Diğer elim hâlâ Rupert’in üstündeydi, Dougal’ın sorusuna cevap vermek için başını ‘hayır’ anlamında iki yana salladığını hissedebiliyordum. Kilisede, arkamızda duran adamlar kendi aralarında fısıltı halinde konuşmaya başladı.</p>

  <p class="normal">Dougal’ın eli omzuma baskı yaptı.</p>

  <p class="normal">“Ona yardım etmek için neye ihtiyacın var? Senin küçük çantana mı? Atın üzerine mi?” Ben daha, ‘O kutuda Rupert’e yardımcı olacak hiçbir şey yok,’ dememden ayağa fırladı.</p>

  <p class="normal">Mihraptan gelen yüksek sesli bir çıtırtı bütün fısıltıları susturdu ve adamlar indirdikleri silahları yukarı kaldırırken ani bir hareketlenme oldu. Yeniden bir çıtırtı ve bir gürültü daha, lambayla kaplanmış cam, soğuk havaya ve girdap gibi dönen birkaç kar taneciğine yol verdi.</p>

  <p class="normal">“Sassenach! Claire! Orada mısın?” Camdaki kısık ses beni ayağa kaldırdı ve bir anlığına da olsa Rupert’i unutmamı sağladı.</p>

  <p class="normal">“Jamie!” Etrafımdan ortak bir soluk verme sesi ve kılıçların kalkanların inme gürültüsü geldi. Dışarıdan gelen belli belirsiz yeni ışık Jamie’nin başı ve omuzlarından dolayı bir anlığına yok olmuştu.</p>

  <p class="normal">“Kim var burada?” diye sordu yumuşak bir sesle, etrafa bakınıyordu. “Dougal, sen misin?”</p>

  <p class="normal">“Evet, benim, delikanlı. Eşin ve birkaçı da burada. Yakınlarda bir yerlerde piç kurusu İngilizleri gördün mü?”</p>

  <p class="normal">Jamie kısa bir kahkaha attı.</p>

  <p class="normal">“Camdan içeriye niye girdim sanıyorsun? Tepenin aşağısında belki yirmi kişi var.”</p>

  <p class="normal">Dougal memnun olmuşçasına derinden bir ses çıkarttı. “Piç kuruları ana ordu ile yolumuzu kesti, kuşatılacağız.”</p>

  <p class="normal">“Öyle. Ho, mo cridh! Ciamar a tha thu?” Bu çılgınlığın ortasında tanıdık bir ses fark eden atım yüksek bir karşılama kişnemesiyle burnunu yukarıya doğru kaldırdı.</p>

  <p class="normal">“Şşş, seni, küçük aptal!”dedi Dougal şiddetli bir şekilde. “İngilizlerin duymasını mı istiyorsun?”</p>

  <p class="normal">“İngilizlerin onu asacağını sanmıyorum,” dedi Jamie. “Burada olduğunu söylemene gelince, eğer kafalarında gözleri varsa kulakları olmasına ihtiyaçları yok, dışarıdaki yokuş yarı çamur ve ayak izlerinizin hepsi görünüyor.”</p>

  <p class="normal">“Hımm.” Dougal cama doğru bir göz attı.</p>

  <p class="normal">“İşe yaramaz, Dougal. Ana ordu güneyde ve Lord George Murray onlarla buluşmaya gitti, sadece bu sol tarafta bizim karşılaştığımız gruptan birkaç İngiliz var. Bir grup beni tepeye doğru takip etti; yan tarafa fırladım ve kiliseye karnımın üstünde çimlerin arasından sürünerek geldim ama sanırım tepenin üst tarafını da arayacaklardır.” Benim olduğum yere doğru elini uzattı ve ben de elini tuttum. Çimde sürüklendiğinden dolayı soğuk ve nemliydi ama ona yeniden dokunmak, orada olduğunu bilmekten dolayı oldukça mutluydum.</p>

  <p class="normal">“Sürüklendin demek. Peki yeniden dışarıya çıkmak için ne planlıyorsun?” diye sordu Dougal.</p>

  <p class="normal">Jamie’nin omuz silktiğini hissedebiliyordum. Başını atıma doğru eğdi.</p>

  <p class="normal">“Bağırıp onları aşağıya doğru onları kovalamayı düşünüyordum, onların attan haberleri yok. Belki Claire’in rahatça dışarı çıkması için yeterli gürültüye sebep olabilir.”</p>

  <p class="normal">Dougal homurdandı. “Evet ve sonra da atını olgun bir elma gibi vursunlar.”</p>

  <p class="normal">“Bu pek sorun olmaz,” dedi Jamie kuru bir şekilde. “Sizin hepinizin kimse fark etmeden dışarı nasıl çıkacağınızı anlayamıyorum, ne kadar gürültü çıkardığımın bir önemi yok.”</p>

  <p class="normal">Sanki bunu tasdik edercesine, duvarın yanında duran Rupert hırıltılı bir ses çıkarttı. Dougal ve ben hemen yanına diz çöktük, Jamie de yavaşça bizi takip etti.</p>

  <p class="normal">Ölmemişti ama iyi de değildi. Elleri üşümüştü ve nefesi hırıltılıydı, ağlamaklı gibiydi.</p>

  <p class="normal">“Dougal,” diye fısıldadı.</p>

  <p class="normal">“Buradayım, Rupert. Sakin ol, adamım, yakında iyileşeceksin.” MacKenzie klanının beyi kendi şalını çıkarttı ve yastık haline getirmek için katladı, sonra da Rupert’in başının ve omuzlarının altına koydu. Başı biraz daha yüksek olduğundan nefesi de biraz daha rahatlamış gibi geliyordu.</p>

  <p class="normal">Az da olsa hâlâ gücü vardı, bir elini uzattı ve Dougal’ın kolunu tuttu.</p>

  <p class="normal">“Eğer…öyle ya da böyle bizi bulurlarsa…bana bir ışık ver,” dedi, zor nefes alıyordu. “Son bir kez yüzünü görmek istiyorum, Dougal.”</p>

  <p class="normal">Dougal’a yakın olduğumdan, sözlerin ve imasından dolayı onun şoka uğradığını hissettim. Sertçe başını bana doğru çevirdi ama tabii ki de benim yüzümü göremiyordu. Omzunun üstünden birine talimat mırıldandı ve küçük bir kıpırdanma ve mırıltıdan sonra birisi saz çatıdan az miktar bir saz kesti, meşale haline getirmek için ucunu büktü ve çakmak taşından çıkan hafif bir kıvılcımla onu tutuşturdu. Hızlıca yanmaya başladı ama adamlar geçici meşale görevi görsün diye çatı direğinden bir odun kıymığı yontarken, ateş Rupert’i incelemem için yeterli ışık vermiyordu.</p>

  <p class="normal">Yüzü balık karnı gibi bembeyaz olmuş, saçları terden birbirine karışmıştı ve hafif bir kan lekesi alt dudağını tamamen kaplamıştı. Düzgün siyah sakalında koyu lekeler görünüyordu, nabzına bakmak için yeniden üzerine eğildiğimde hafiften bana gülümsedi. Belli belirsizdi ve çok hızlıydı, ara sıra nabzı yok oluyordu. Yüzündeki saçları geri ittim ve şükranla elime dokundu.</p>

  <p class="normal">Dirseğimde Dougal’ın elini hissettim ve topuklarımın üstüne oturunca ona bakmak için döndüm. Daha önceden bir kez daha onunla böyle yüz yüze gelmiştim, yaban domuzunun yanında ciddi bir şekilde yaralanmış bir adamın üzerindeyken. O zaman bana “Yaşayacak mı?” diye sormuştu ve şimdi de o anın izlerini yüzünde görebiliyordum. Gözlerinde yine aynı soru vardı ama bu sefer gözleri vereceğim cevabın korkusuyla parıldıyordu. Rupert onun en yakın arkadaşıydı, beraber at sürdüğü, Ian ve Jamie gibi, sağ tarafında çarpıştığı akrabasıydı.</p>

  <p class="normal">Bu sefer cevap vermedim; Rupert benim yerime cevap verdi.</p>

  <p class="normal">“Dougal,”dedi ve arkadaşı endişeli bir şekilde ona doğru eğilirken gülümsedi. Bir anlığına gözlerini yumdu ve derin bir nefes aldı, konuşmak için gücünü topluyordu.</p>

  <p class="normal">“Dougal,” dedi yeniden, gözleri açıktı. “Benim için üzülme, adamım.”</p>

  <p class="normal">Dougal’ın meşale ışığındaki yüzü buruşuktu. Dudaklarına gelen ölümün inkârını görebiliyordum, kendini kontrol etmeye çalışıyordu.</p>

  <p class="normal">“Ben senin beyinim, adamım,” dedi, yarı titrek bir gülümsemeyle. “Sen bana emir veremezsin, senin için üzüleceğim ve bu benim hoşuma gidiyor.” Rupert’in göğsünde olan elini sıkıca tutuyordu.</p>

  <p class="normal">Rupert’ten belli belirsiz bir kıkırdama hırıltısı geldi ve sonra yeniden öksürmeye başladı.</p>

  <p class="normal">“Tamam, benim için üzül, istiyorsan, Dougal,” dedi, öksürüğünü bitirdiğinde. “Ve ben de bundan hoşnut olurum. Ama ben ölene kadar üzülemezsin, değil mi? Senin ellerinde öleceğim, mo caraidh, yabancıların elinde değil.”</p>

  <p class="normal">Dougal birden kendini çekti, Jamie ve ben onun arkasından dehşete düşmüşçesine baktık.</p>

  <p class="normal">“Rupert…” Dougal çaresizce konuşmaya başladı ama Rupert onun konuşmasını kesti ve eline sarıldı.</p>

  <p class="normal">“Bu senin görevin,” diye fısıldadı. “Şimdi gel ve yap şunu. Bu ölüm canımı yakıyor, Dougal, yardım et de onu bir misafir gibi karşılayayım.” Gözlerini yavaşça hareket ettirdi, şimdi bana bakıyordu.</p>

  <p class="normal">“Ben giderken sen de benim elimi tutar mısın, bayan?”diye sordu. “Bu çok hoşuma gider.”</p>

  <p class="normal">Yapacak bir şey yok gibi görünüyordu. Yavaşça hareket ediyor ve bunların hepsinin bir rüya olduğunu hissediyordum, geniş siyah tüylü eli ellerimin arasına aldım, bastırıyordum sanki kendi sıcaklığımı soğuk ete vermeye çalışıyordum.</p>

  <p class="normal">Bir hırıltıyla Rupert kendini yavaşça bir yana doğru kaldırdı ve başının yanında oturan Jamie’ye baktı.</p>

  <p class="normal">“Şansı olsaydı bu kız benimle evlenmezdi,” dedi hırıltılı sesiyle. “Zavallı bir şapşalsın ama elinden geleni yaptın.” Göz kırptı. “Benim için ona en iyisini ver, delikanlı.”</p>

  <p class="normal">Siyah gözler yeniden bana döndü ve son bir gülüş yüzünü kapladı.</p>

  <p class="normal">“Hoşça kal, güzel bayan,” dedi yumuşak bir sesle.</p>

  <p class="normal">Dougal’ın hançeri göğüs kemiğinin altından girdi, sert ve düzdü. İri beden sarsıldı, hava ve kan patlamasıyla oluşan bir öksürükle diğer yanına döndü. Daha sonra kısa, ıstırap dolu bir ses duyuldu.</p>

  <p class="normal">MacKenzie klan beyi bir anlığına donakaldı, gözleri kapalıydı, elleri hançerin kabzasına kenetlenmişti. Sonra Jamie ayağa kalktı ve onu omuzlarından tutup başka yöne çevirdi, Gaelce bir şeyler mırıldandı. Jamie bana bir göz attı ve ben de başımı tamam dercesine sallayıp kollarımı uzattım. Dougal kibarca bana doğru döndü, onu tuttum, yerde çömelmiş bir vaziyette oturduk, o ağlarken, ben de ona sarılıyordum.</p>

  <p class="normal">Jamie’nin yüzü yaşlardan ıslanmıştı ve diğer adamlardan da kısa bir şekilde iç çekmeler ve hıçkırıkla ağlama sesleri duydum. Sanırım kendilerine ağlamaktansa Rupert için ağlamak daha iyi bir yoldu. Eğer İngilizler bizim için buraya gelirse, hepimiz vatana ihanetten asılacaktık. Güvenli bir şekilde hayatını kaybeden, arkadaşının elinde ölen Rupert için ağlamak daha kolaydı.</p>

  <p class="normal">Uzun bir kış gecesinde gelmişlerdi. Bir duvara yaslanıp, pelerinlerin ve şalların altında birbirimize sokulup çömelmiş, bekliyorduk. Jamie’nin omzuna yaslanmış bir halde aralıklarla uyudum, diğer tarafımda Dougal oturuyordu. Hiçbirinin uyuduğunu sanmıyordum sadece ölümle yaşamı birbirinden ayıran dipsiz kuyunun diğer tarafında kilisenin karşısında üstü şalıyla örtülü, sessizce yatan Rupert’in cesedinin üzerinden geceyi izliyorlardı.</p>

  <p class="normal">Çok az konuşuyorduk ama onların ne düşündüğünü biliyordum. Benim merak ettiğim gibi İngiliz askerlerinin ayrılıp ayrılmadığını, aşağıdaki Callendar Evi’nde ana orduyla birleşip birleşmediklerini ya da dışarıda bizi izleyip izlemediklerini, karanlıkla örtülen küçük kilisedekiler kaçmasın diye harekete geçmeden önce şafağı bekleyip beklemediklerini merak ediyorlardı.</p>

  <p class="normal">Olaylar günün ilk ışıklarıyla meydana geldi.</p>

  <p class="normal">“Dışarı çıkın ve teslim olun!” Ses yokuşun aşağısından geliyordu, güçlü bir İngiliz sesiydi.</p>

  <p class="normal">Kilisedeki adamların arasında bir kımıldanma oldu ve uyuklayan atım da başını yukarı kaldırmış yanındaki hareketlenmeye şaşkınlıkla bakıyordu. Jamie ve Dougal birbirlerine bakıyorlardı, sonra planlamışlar gibi birlikte ayağa kalktılar, kapı açılmadan önce omuz omuza duruyorlardı. Jamie’nin bir baş hareketiyle, kilisenin arka tarafına, mihrabın arkasındaki yerime gittim.</p>

  <p class="normal">Dışarıdan gelen başka bir bağrış sessizlikle karşılandı. Jamie belindeki silahın yaylı kilidini çekip dolu olup olmadığını kontrol etti, sanki her zaman böyle şeyler oluyordu. Bir dizini yere koyup öylece oturdu, silahını hazırladı ve adamın başına isabet edecek şekilde kapıya doğru nişan aldı.</p>

  <p class="normal">Geordie ve Willie, kılıç ve silahları hazır bir şekilde arka taraftaki pencereyi kolluyorlardı. Ama saldırı muhtemelen ön taraftan gelecekti. Kilisenin arkasındaki tepe aşırı derecede dikti, yokuş ve kilise duvarının arasındaki odaya ulaşmak bir adam için oldukça eziyet vericiydi.</p>

  <p class="normal">Çamurda yürüyen ayak seslerini duyabiliyordum, çamurdan yürüyerek kapıya yaklaşıyorlardı ve bellerinde taşıdıkları silahların madeni seslerini duyabiliyordum. Belli bir mesafede sesler durdu ve sonra tekrar bir ses duyuldu, yakından ve daha yüksek bir sesti.</p>

  <p class="normal">“Majesteleri Kral George namına, dışarı çıkın ve teslim olun! Orada olduğunuzu biliyoruz!”</p>

  <p class="normal">Jamie ateş açtı. Küçük kilisedeki patlama sesi sağır ediciydi. Aynı etki dışarıda da oldu; kısık sesli lanetler eşliğinde acele bir şekilde kayan ayakların geri çekilme seslerini duyabiliyordum. Kapıda küçük bir delik vardı; Dougal oradan dışarıya baktı.</p>

  <p class="normal">“Lanet olsun,” dedi kısık bir sesle. “Çok kalabalıklar.”</p>

  <p class="normal">Jamie bana bir bakış attı ve silahını yeniden doldurmak için dikkatini oraya verdi. İskoçyalıların teslim olmaya niyeti olmadığı açıktı. Tıpkı İngilizlerin kolayca içeriye girmek için kiliseyi patlatmak istememeleri gibi. Bizi aç bırakarak dışarı çıkmaya mı zorlayacaklardı? Kuzey İskoçya ordusu kesinlikle bir gece önceki savaşta yaralananları araştırmak için asker yollayacaktı. Eğer İngilizler kiliseye ateş etme fırsatını yakalamadan önce buraya gelirlerse kurtulabilirdik</p>

  <p class="normal">“Dışarı çıkıp teslim olmanız için bir dakikanız var,” dedi otoriter bir ses, “yoksa çatıyı yakacağız.”</p>

  <p class="normal">Korku içinde yukarıya baktım. Kilisenin duvarları taştandı ama yağmur ve kardan ıslanmış olmasına rağmen saz çatı bir seferde tutuşur ve hemen alev alırdı, alevler ve dumanlar bizi yutmak için yağmurla birlikte üzerimize çökerdi. Bir gece önce sazların hızlı bir şekilde alev almasını hatırladım; kömürleşmiş kalıntılar Rupert’in örtülmüş cesedinin yanında duruyorlardı, gri şafak ışığında korkunç görünüyorlardı.</p>

  <p class="normal">“Hayır!” diye bağırdım. “Lanet olası piç kuruları! Burası bir kilise! Sığınak nedir bilmiyor musunuz, siz?!”</p>

  <p class="normal">“Kim var orada?” dedi dışarıdan sert bir ses. “İçerideki bir İngiliz bayanı mı?!”</p>

  <p class="normal">“Evet!” diye bağırdı Dougal ve kapıya doğru çıktı. “Evet! Bir İngiliz leydisini esir aldık! Çatıyı ateşe verin de o da bizimle ölsün!”</p>

  <p class="normal">Tepenin aşağısındaki sesler kesildi ve birden kilisedeki adamlar arasında bir yön değiştirme meydana geldi. Jamie kaşlarını çatarak Dougal’a döndü ve “Ne…!” diye tepki verdi.</p>

  <p class="normal">“Bu bizim tek şansımız!” diye tısladı Dougal. “Bizim özgürlüğümüz için onu almalarına izin ver. Eğer bizim rehinemiz olduğuna inanırlarsa ona zarar vermeyeceklerdir ve özgür olduğumuzda onu geri alırız!”</p>

  <p class="normal">Saklandığım yerden çıkıp Jamie’nin yanına gittim ve kolundan tuttum.</p>

  <p class="normal">“Dougal haklı, bu tek şansımız!”</p>

  <p class="normal">Çaresiz bir şekilde bana baktı, yüzünde acı ve korku vardı.</p>

  <p class="normal">“Ne de olsa ben bir İngilizim,”dedim.</p>

  <p class="normal">Hüzünlü bir gülümsemeyle yüzüme dokundu.</p>

  <p class="normal">“Öyle, mo duinne. Ama sen benim İngilizimsin.” Dougal’a döndü ve omuzlarını dikleştirdi. Derin bir nefes aldı ve başıyla ‘tamam’ dedi.</p>

  <p class="normal">“Tamam. Onu,” - çabucak düşündü, bir elini saçlarına götürdü - “Falkirk yolundan aldığımızı söyle, dün geç saatlerde.”</p>

  <p class="normal">Dougal başını evet anlamında salladı ve vakit kaybetmeden kilisenin kapısına gitti, beyaz bir mendil tutuyordu - ateşkes işaretiydi.</p>

  <p class="normal">Jamie bana döndü, kaşlarını çatmış kilise kapısına bakıyordu, İngilizlerin sesi hâlâ duyulabiliyordu ama onlar konuşurken biz çıtımızı çıkartmıyorduk.</p>

  <p class="normal">“Onlara ne söyleyeceğini bilmiyorum, Claire. Belki şoka girdiğin için konuşamıyor gibi yapsan daha iyi olur. Belki bu hikâye uydurmadan daha iyi olur; eğer senin kim olduğunu anlarlarsa...” Birden konuşmayı kesti ve eliyle yüzünü ovuşturdu.</p>

  <p class="normal">Eğer kim olduğumu anlarlarsa, Londra’ya ya da Kule’ye yollayacaklardı ve muhtemelen bunu idam takip edecekti. Ama ilanlar benden “Stuart Cadısı” diye bahsederken, benim bildiğim kadarıyla kimse fark etmemiş ya da aslında cadının bir İngiliz olduğunu yayınlamamışlardı.</p>

  <p class="normal">“Endişelenme,” dedim. Elimi koluna koydum, nabzı deli gibi atıyordu. “Onlar hiçbir şey fark etmeden beni geri alacaksın. Beni Callendar Evi’ne götüreceklerini düşünüyor musun?”</p>

  <p class="normal">Başını evet anlamında salladı, kontrol için arkaya bir göz attı. “Evet, öyle düşünüyorum. Eğer yapabilirsen, karanlık çöktükten sonra bir pencerenin yanına gel. Senin için geleceğim.”</p>

  <p class="normal">Çok zaman yoktu. Dougal içeriye doğru kaydı ve kapıyı dikkatlice arkasından kapattı.</p>

  <p class="normal">“Tamam,” dedi, bir bana bir Jamie’ye bakıyordu. “Kadını vereceğiz ve biz de serbest bırakılacağız. Takip yok. Atı tutarız. Rupert için ona ihtiyacımız olacak, anlarsın ya,”dedi.</p>

  <p class="normal">“Tamam,” dedim ona. Küçük delikli kapıya bakıyordum, Rupert’in yan tarafında bulunan delikle aynı boydaydı. Ağzım kurumuştu ve zar zor yutkundum. Bir guguk kuşunun yumurtasıydım ve yanlış bir yuvadaydım. Kapının önünde tereddütle duruyorduk, hepimiz bu son adımı atmaya isteksizdik.</p>

  <p class="normal">“Ben g-gitsem iyi olacak,” dedim, titreyen sesimi ve kollarımı kontrol altında tutmada zorlanıyordum. “Bizi alıkoyan şeyi merak edeceklerdir.”</p>

  <p class="normal">Jamie bir anlığına gözlerini yumdu, başını salladı ve bana yaklaştı.</p>

  <p class="normal">“Bayılsan iyi olur, Sassenach,”dedi. “Belki bu daha kolay bir yoldur.” Durdu ve beni kollarının arasına aldı, Dougal’ın açık tuttuğu kapıya doğru götürüyordu.</p>

  <p class="normal">Kalbi hızla çarpıyordu ve beni taşırken kollarının titrediğini hissediyordum. Kilisenin ter, kan, barut ve at gübresi kokusunun oluşturduğu boğuculuktan sonra sabahın ilk saatlerindeki soğuk hava nefesimi kesti ve ben de Jamie’ye sokuldum, titriyordum. Dizlerimin ve omuzlarımın altındaki elleri beni iyice sardı, söz verircesine sertçe tutuyordu; asla gitmeme izin vermeyecekti.</p>

  <p class="normal">“Tanrım,” dedi kısık bir sesle bir kez ve sonra onlara ulaştık. Sertçe sorulan sorular, anlaşılmaz cevaplar... Beni yere bırakırken tutuşu isteksiz bir şekilde gevşedi ve sonra ayaklarının hışırdayan sesinin ıslak çimenlerin arasından uzaklaştığını duydum. Yabancıların elinde yalnızdım.</p>
</body>
</html>
