<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kehribardaki_yusufcuk</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_49">41<br class="calibre2"/>
  Kâhinin Laneti</h2>

  <p class="normal">Aşağı bölgedeki İskoçların çoğu iki yüzyıl önce Presbiteryenlik’i kabul etmişlerdi. Bazı Kuzey İskoçya klanları da onlarla birlikte bu inancı benimsemişler ama Fraser ve MacKenzieler gibi diğerleri Katolik inançlarına devam etmişlerdi. Özellikle, Katolik Fransa’yla güçlü aile bağları olan Fraserler.</p>

  <p class="normal">Beaufort Şatosu’nda Kont ve ailesinin ibadet için kullandığı küçük bir kilise vardı ama hâl böyle olduğundan bozulmuş olan Beauly Manastırı Lovatlar Mezarlığı olarak kalmıştı.</p>

  <p class="normal">Burası huzur dolu bir yerdi ve ben soğuk, rüzgârlı havaya rağmen bazen burada yürüyüş yapıyordum. Yaşlı Simon’un beni gerçekten tehdit edip etmediğini ya da Jamie’nin beni Dame Aliset ile - şu, efsanaye dönüşen “beyaz kadın” ya da hekim olan, İskoçyalıların La Dame Blanche’a eş tuttuğu kadınla - karşılaştırmasının bu tehdidi önlemesinde etkili olup olmadığı hakkında bir fikrim yoktu. Ama hiç kimsenin soyu tükenmiş Fraserlerin mezarlığı arasında yanıma yaklaşacağını sanmıyordum.</p>

  <p class="normal">Bir öğleden sonra, çalışma odasındaki sahneden birkaç gün sonra harap olmuş Manastır duvarına doğru yürüyüşe çıktım. Lovat’ın çalışma odasının dışında gördüğüm uzun boylu kadın da oradaydı, kırmızı mezar taşına yaslanmış, kollarıyla kendini ısıtmaya çalışıyordu.</p>

  <p class="normal">Yan yola dönmek için hareket ettiğimde beni gördü ve ona katılmam için bir el işareti yaptı.</p>

  <p class="normal">“Leydim Broch Tuarach olmalısınız?”</p>

  <p class="normal">“Evet benim. Ve siz de…Maisri olmalısınız?”</p>

  <p class="normal">Küçük bir gülümseme yüzünü aydınlattı. Çok etkileyici bir yüzü vardı, hafiften asimetrikti tıpkı Modigliani resimleri gibiydi ve genç olduğu belli olmasına rağmen omuzlarını saran siyah uzun saçlarının arasında beyazlar vardı. Demek bir kâhin, diye düşündüm.</p>

  <p class="normal">“Öyle, evet, görüyorum,” dedi.</p>

  <p class="normal">“Akıl okuyorsunuz, öyle değil mi?” diye sordum.</p>

  <p class="normal">Kahkaha attı ama harap olmuş duvarlarda inleyen rüzgârda sesi kayboldu.</p>

  <p class="normal">“Hayır, leydim. Ama yüzleri okuyorum ve…”</p>

  <p class="normal">“Ve benimki kolay anlaşılıyor. Biliyorum,” dedim.</p>

  <p class="normal">Bir müddet yan yana durduk ve sulu yağan karın kumtaşına çarpmasıyla oluşturduğu lekeleri ve avluda yetişen kalın kahverengi çimleri izledik.</p>

  <p class="normal">“Sizin beyaz leydi olduğunuzu söylüyorlar,” dedi Maisri. Dikkatlice beni izlediğini hissedebiliyordum ama genelde böyle bir gözlemde görünen tereddüt hali onda yoktu.</p>

  <p class="normal">“Onlar öyle söylüyor,” dedim.</p>

  <p class="normal">“Ah,” dedi ve ayaklarına bakmaya başladı, uzun ve zariftiler. Onunkine nazaran daha korunmuş olan ayak parmaklarım uyuşmaya başlamıştı ve eğer uzun zamandır buradaysa onunkiler buz kesmiştir diye düşündüm.</p>

  <p class="normal">“Burada ne yapıyorsunuz?” diye sordum. İyi havalarda Manastır güzel ve huzur verici bir yerdi ama soğuk kış havasında gelinecek bir yer değildi.</p>

  <p class="normal">“Buraya düşünmek için geldim,” dedi. Hafif bir şekilde gülümsedi ama endişeli olduğu her halinden belliydi. Her ne düşünüyorsa, düşünceleri hoş değildi.</p>

  <p class="normal">“Neyi düşünmek için?” diye sordum.</p>

  <p class="normal">“Nedenini bilmek istiyorum!” diye patlayıverdi. Narin yüzü birden öfkeyle aydınlanmıştı.</p>

  <p class="normal">“Neyin nedenini?”</p>

  <p class="normal">“Neden! Değiştirdiğim ölümcül şeyler olmadığında neden olacakları görebiliyorum? Bu yeteneğin hayrı nerede? Bu bir lütuf değil, bir lanet ve ben böyle lanetlenmek için hiçbir şey yapmadım!”</p>

  <p class="normal">Döndü ve Thomas Fraser’ın mezarına kötü bir şekilde baktı.</p>

  <p class="normal">“Evet, belki bu senin lanetin, seni yaşlı ihtiyar! Sen ve senin lanet olasıca ailenin. Bunu hiç düşündün mü?” Sonra bana döndü.</p>

  <p class="normal">“Seni sen yapan şeylerin aslında senin kaderin olmadığını düşündün mü hiç? Senin kalp gözün açık ya da olağanüstü güçlerin var çünkü bunlar başka birisi için gerekli ve bunun sana hiçbir yararı yok - sende olması ve sana acı çektirmesi dışında. Hiç başına böyle bir şey geldi mi?”</p>

  <p class="normal">“Bilmiyorum,” dedim yavaşça. “Ya da evet, senin söylediğinden beri merak ediyorum. Neden ben? Sen bunu her zaman soruyorsun, tabii ki. Ama ben hiçbir zaman tatmin edici bir cevapla karşılaşmadım. Senin belki kalp gözün açık çünkü bu Fraserlerda olan bir lanet olduğunu düşünüyorsun. Onların ölüm zamanlarını biliyorsun, bu cehennem gibi bir düşünce.”</p>

  <p class="normal">“Bir cehennem doğru,” dedi.</p>

  <p class="normal">“Ne düşünüyorsunuz?” diye sordu birden. “Ona söyleyeyim mi?”</p>

  <p class="normal">Şaşırmıştım.</p>

  <p class="normal">“Kime? Lord Lovat’a mı?”</p>

  <p class="normal">“Evet, Lord hazretlerine. Ne gördüğümü sordu ve hiçbir şey görmediğimi söyleyince bana vurdu. O biliyor, anlarsın ya, gördüğüm zaman yüzümden anlıyor. Çünkü sahip olduğum tek güç bu; söyleyemediğim güç.”</p>

  <p class="normal">“Her zaman bir şans vardır, öyle değil mi?” dedi. Başını öylesine eğmişti ki pelerinin başlığı yüzünü görmemi engelliyordu. “Damadının suyosununa sarıldığını ve gömleğinin altında bir yılan balığının kımıldadığını gördüğümde Lachlan Gibbons’a söyledim. Lachlan beni dinledi ve hemen gidip, damadının teknesinde kırarak bir delik açtı,” deyip kahkahalar attı. “Ama ertesi hafta büyük bir fırtına çıktığı zaman, üç adam boğuldu ve Lachlan’ın damadı evinde güvendeydi, hâlâ teknesini tamir ediyordu. Ve bir dahaki sefer onu gördüğümde, üzerindeki gömleği kuruydu ve saçındaki suyosunu yok olmuştu.”</p>

  <p class="normal">“O zaman olabilir,” dedim yumuşak bir sesle. “Bazen.”</p>

  <p class="normal">“Bazen,” dedi, başını evet anlamında sallıyor, hâlâ yere bakıyordu. Lady Sarah Fraser ayakuçlarında yatıyordu, leydinin taşının üstünde çaprazlan kemik ve onun üstünde de bir kafa tası duruyordu. Hodie mihi cras tibi, diyordu yazıt. Sic transit gloria mundi. Benim günüm bugün, seninki yarın. Ve böylece dünya şanı da gelip geçecek.</p>

  <p class="normal">“Bazen değil. Çarşafa sarılı bir adam gördüğümde, hastalık onu takip eder ve bunun için yapılacak bir şey yoktur.”</p>

  <p class="normal">“Belki,” dedim. Kendi ellerime bakıyordum.. İlaç olmadan, aletler olmadan, tanı olmadan- evet, hastalık o zaman alın yazısıydı ve yapılacak bir şey yoktu. Ama eğer hekim yakındaysa ve iyileştirecek şeyleri biliyorsa…eğer ateş gibi ya da isilik gibi semptomlar çoğunlukla görünüyorsa - Maisri’nin yaklaşan hastalığın gölgesini gerçek gibi görmesi mümkün müydü? Ve tıbbi imkânların eksikliği böyle belirtilerim okunmasını ölümcül mü kılıyordu? Bunu hiç bilemeyecektim.</p>

  <p class="normal">“Bilemiyoruz,” dedim, yüzümü ona doğru çevirerek. “Bir şey diyemiyoruz. Diğer insanların bilmediklerini biz biliyoruz ve nedenini ve nasıl olduğunu söyleyemiyoruz. Ama bu bizde var - evet haklısın, bu bir lanet. Ama eğer bir şey biliyorsan ve bu zarara engel olabilirse…bunun zarar vereceğini düşünüyor musun?”</p>

  <p class="normal">Başını iki yana salladı.</p>

  <p class="normal">“Söyleyemem. Eğer yakında öleceğini bilseydin, yapabileceğin bir şey olur muydu? Ve yaptığın şeyler iyi olur muydu ya da düşmanlarına zarar vermek için bu son şansı riske atar mıydın?”</p>

  <p class="normal">“Bir bilsem.” Bir müddet konuşmadık, sulu karın tamamen kara dönüşmesini ve savrulan kar taneciklerinin bozulmuş Manastır üzerine yağmasını izledik.</p>

  <p class="normal">“Bazen orada benzer bir şeylerin olduğunu biliyorum,” diye konuşmaya başladı birden Maisri, “ama aklımda onu engelliyorum, o tarafa bakmıyorum. Lord hazretleriyle ilgiliydi; bir şeylerin olduğunu biliyordum ama bakmayı beceremiyordum. Ama o zaman bana bakmamı söyledi ve görüntüyü berraklaştırmak için ilahi sözleri söyledi. Ve gördüm.”Başını eğerken pelerinin başlığı geriye doğru kaydı, üstümüzde yükselen Manastır duvarına bakıyordu. Beyaz çizgili siyah saçları sırtından aşağıya uzanıyor, rüzgârda özgürce hareket ediyorlardı.</p>

  <p class="normal">“Ateşin önünde duruyordu ama gündüzdü ve her şey rahatlıkla görünüyordu. Arkasında bir adam vardı, ağaç gibi hareketsizdi ve yüzü siyahla kaplanmıştı. Lord hazretlerinin yüzünün karşısında düşen bir baltanın gölgesi vardı.”</p>

  <p class="normal">Duygusuz bir şekilde konuşuyordu ama yine de içim ürpertti. Sonunda bir iç çekti ve bana doğru döndü.</p>

  <p class="normal">“Evet, ona anlatacağım ve ne istiyorsa onu yapmasına izin vereceğim. Onu ölüme mahkûm etmek ya da kurtarmak benim yapabileceğim bir şey değil. Bu onun seçimi ve Yüce İsa ona yardım edecektir.”</p>

  <p class="normal">Gitmek için hareket etti ve ben de oturduğum mezarın üstünden kayıp Leydi Sarah’ın mezar taşının üstüne bastım.</p>

  <p class="normal">“Maisri,” diye seslendim. Bana bakmak için arkasını döndü, gözleri mezarların arasındaki gölgeler gibi siyahtı.</p>

  <p class="normal">“Evet?”</p>

  <p class="normal">“Ne gördün, Maisri?”diye sordum, bekliyor, ona bakıyordum, ellerim iki yanıma düşmüştü.</p>

  <p class="normal">Bana dik dik bakıyordu, bir aşağıya bir yukarıya.. Sonunda belli belirsiz gülümsedi ve başını salladı.</p>

  <p class="normal">“Hiçbir şey görmedim sadece sizi, leydim,” dedi yumuşak bir şekilde. “Sadece sizi.”</p>

  <p class="normal">Geriye döndü ve ağaçların arasındaki yoldan kayboldu.</p>

  <p class="normal">Ölüme mahkûm etmek ya da kurtarmak. Benim yapamayacağım bir şeydi. Bildiğimin ötesinde başka bir gücüm yoktu, diğerlerine de amacımı anlatacak kabiliyetim yoktu ve istediklerini yapmayı engellemek için yapacağım bir şey de yoktu. Sadece ben vardım.</p>

  <p class="normal">Pelerinimdeki karları silkeledikten sonra ve Maisri’yi takip ettim.</p>

  <p class="normal">Yaşlı Simon’un tavrı önümüzdeki iki ya da üç hafta boyunca her zamankinden biraz daha fazlaydı ama Maisri’nin, gördüklerini ona anlatma niyetinde istikrarlı olduğunu düşünüyordum. Mültezimleri ve kiracıları gitmeleri için çağırmanın eşiğindeyken, ne de olsa aceleye gerek yok diyerek birden kendini geri çekmişti. Bu kararsızlık savaşa gitmek ve kendini zaferle ödüllendirmeye meraklı olan Genç Simon’u çileden çıkartmıştı.</p>

  <p class="normal">“Acele edecek bir durum değil,” dedi Yaşlı Simon, on ikinci kez. “Belki ilkbahar ekimini beklemekle en iyisini yapmış olacağız.”</p>

  <p class="normal">“İlkbahardan önce Londra’da olabilir!” Genç Simon yemek masasının karşısında oturan babasına yiyecek gibi baktı ve tereyağına uzandı. “Eğer sen kendin gitmeyeceksen o zaman Majesteleri’ne katılmak için bana izin ver!”</p>

  <p class="normal">Lord Lovat homurdandı. “Sende Şeytan’ın sabırsızlığı var,”dedi, “ama onun düşüncesinin yarısı bile sende yok. Beklemeyi öğrenmeyecek misin?”</p>

  <p class="normal">“Beklemek için harcanan zaman oldukça uzun!” diye patlayıverdi Simon. “Cameronlar, MacDonaldlar, MacGillivraylar - ta en başından beri hepsi oradalar. Kendimizi dilenci olarak bulmak ve Clanranaldların, Glengarrylerin yanında ikinci sırada olmak için mi savaşın bitimine gideceğiz? O zaman dük olmak için iyi şansın olur!”</p>

  <p class="normal">Lovat’ın ağzı Jamie’ninki gibi büyük ve etkileyiciydi. Bu ihtiyar halinde bile, bazı mizah ve duygusallık izlerini hâlâ koruyordu.</p>

  <p class="normal">“Aceleyle evlenirsen, sonunda pişman olursun,”dedi.</p>

  <p class="normal">Genç Simon homurdandı ve destek almak için Jamie’ye baktı. Geçtiğimiz iki ayda, ilk baştaki şüpheli düşmanlığı gayri meşru akrabasının savaş sanatındaki aşikâr uzmanlığından dolayı gönülsüz bir saygıya dönüşmüştü.</p>

  <p class="normal">“Jamie diyor ki…” diye başladı.</p>

  <p class="normal">“Onun ne dediğini çok iyi biliyorum,” diyerek sözünü kesti Yaşlı Simon. “O, yeterli olduğunu söylüyor. Zamanı gelince ben kendi kararımı kendim vereceğim. Ama şunu aklında tut, delikanlı. Savaşta olduğunu açıkladığında, beklemekle kaybedilecek çok az zaman vardır.”</p>

  <p class="normal">“Kimin kazandığını görmek için beklemek,” diye mırıldandı Jamie. Yaşlı adam keskin bir şekilde baktı ama bu yardımı önemsememeye karar verdi.</p>

  <p class="normal">“Stuartlara söz verdin,” diye inatla devam ediyordu Genç Simon, babasının kızgınlığına aldırmıyordu. “Sözünü tutmamayı kast etmiyorsun, değil mi? İnsanlar şerefin için neler diyecek?”</p>

  <p class="normal">“Onca şeyi söyleyenlerin çoğu öldü, iflas etti ya da Fransa’da fakir olarak yaşadı. Ama ben hâlâ buradayım.”</p>

  <p class="normal">“Ama… ”Genç Simon’ın yüzü kızarmıştı, babasıyla bu tarz sohbet ettiğinde her zaman böyle oluyordu.</p>

  <p class="normal">Yaşlı Kont sert bir şekilde lafını kesti. Oğluna öfkeyle bakarken başını iki yana sallıyordu. “Tanrım. Bazen keşke Brian ölmeseydi diyorum. Aptal olabilirdi ama en azından ne zaman susması gerektiğini biliyordu.”</p>

  <p class="normal">Genç Simon ve Jamie’nin sinirden yüzleri kızarmıştı ama birbirlerine temkinli bir bakış attıktan sonra dikkatlerini tekrar yemeğe verdiler.</p>

  <p class="normal">“Peki sen niye bakıyorsun?” diye homurdandı Lord Lovat.</p>

  <p class="normal">“Size,”dedim açık bir şekilde. “İyi görünmüyorsunuz.” Yetmişli yaşlarında olmasına rağmen iyi değildi. Orta boyluydu, yaşına rağmen tıknaz ve omuzları genişti, normalde sert bakışlı bir adamdı, gömleğinin altındaki fıçı göğsü ve şişko göbeğinin sağlam ve sağlıklı olduğu izlenimini veriyordu ama son zamanlarda cansız bakmaya başlamış, sanki derisinin içinde küçülmüştü. Gözaltı torbaları kararmıştı ve teni kötü bir halde solgun görünüyordu.</p>

  <p class="normal">“Hımm,”diye homurdandı yine. “Neden olmasın? Ne uyuduğum zaman dinlenebiliyor ne de uyandığımda rahat olabiliyorum.”</p>

  <p class="normal">Daha sonra Lord Lovat şarap bardağına uzandı ve koklamak için burnuna yaklaştırdı ve sonra suratını ekşiterek geri koydu.</p>

  <p class="normal">“Böyle gözlerini dikip bakmak büyük terbiyesizlik,” dedi bana soğuk bir şekilde. “Ya da İngilizlerin nezaket anlayışı biraz farklı?”</p>

  <p class="normal">Hafifçe kızarmıştım. “Sadece merak ediyorum- iştahınız yok ve içki de içmiyorsunuz. Başka ne tür belirtiler var?”</p>

  <p class="normal">“Kendini kanıtlamaya mı çalışıyorsun?” Lord Lovat sandalyesine yaslandı ve yaşlı bir kurbağa gibi ellerini geniş karnının üzerinde kavuşturdu. “Bir hekim, torunum öyle dedi. Bir beyaz leydi, öyle mi?” Sadece yemeğini yiyen ve büyükbabasını önemsemeyen Jamie’ye ürkütücü bir şekilde baktı. Lovat homurdandı ve başını alaycı bir şekilde bana doğru eğdi.</p>

  <p class="normal">“Evet, içmiyorum, leydi, sürekli işediğim ve domuz mesanesi gibi şiştiğim için. Ve dinlenemiyorum çünkü geceleri defalarca lazımlığımı kullanmak için kalkıyorum ve çok az işeyebiliyorum. Peki buna ne diyeceksin, Dame Aliset?”</p>

  <p class="normal">“Baba,” diye mırıldandı Leydi Frances, “gerçekten, seni düşünemiyorum…”</p>

  <p class="normal">“Mesane iltihabı olabilir ama bana öyle geliyor ki prostat iltihabı,” diye cevap verdim. Şarabımı aldım ve ağız dolusu bir yudum içtim, boğazımdan aşağıya gitmesine izin vermeden tadını çıkarttım. Bardağımı yerine koyarken Lord hazretlerine bakıp gülümsedim.</p>

  <p class="normal">“Ah, öyle mi?” dedi kaşlarını kaldırarak. “Peki bu nedir, dua mı?”</p>

  <p class="normal">Elbisemin kolunu sıyırdım, ellerimi yukarıya kaldırdım ve hokkabazlık yapmaya hazırlanan bir sihirbaz gibi parmaklarımı büktüm.</p>

  <p class="normal">“Erkeklerde prostat,” öğretici bir şekilde konuşmaya başladım, “idrar borusunu çevreler - ki bu idrarın mesaneden dışarıya çıkmasını sağlayan geçittir.” Örneklemek için sağ elimin iki parmağıyla sol işaret parmağımı halka şeklinde kavradım. “Prostat iltihaplandığında ya da genişlediğinde - buna prostat iltihabı denir- böyle olduğunda idrar borusunu sıkıştırır,” - parmaklarımla yaptığım halkayı daralttım - “idrarın dışarıya atılmasını engeller. Yaşlı erkeklerde çok yaygındır. Anladınız mı?”</p>

  <p class="normal">Akşam yemeğine uygun bir sohbet açılması konusundaki fikirlerini babasına iletmeyi başaramayan Leydi Frances genç kız kardeşine telaşla bir şeyler fısıldıyordu. İkisi de her zamankinden daha derin bir şüpheyle beni izliyordu.</p>

  <p class="normal">Lord Lovat da bu küçük gösterimi büyülenmişçesine izliyordu.</p>

  <p class="normal">“Evet, anlıyorum,” dedi. Yana yatık kedigözleri kısılmıştı, parmaklarıma şüpheli bir şekilde bakıyordu. “Madem bu konu hakkında oldukça bilgilisin, bunun için ne yapılabilir söyleyebilir misin?”</p>

  <p class="normal">Düşünüyordum, hafızamı yoklarken kaşlarını çattım. Tedavi etmek şöyle dursun aslında hiç prostat vakası görmemiştim çünkü genç askerlerin karşılaştığı bir durum değildi. Ama hastalığı anlatan tıbbi metni okumuş ve tedaviyi hatırlamıştım çünkü bu metindeki örnek resimleri büyülenmiş bir korkuyla inceleyen öğrenci ve hemşireler arasında şamataya sebep oluyordu.</p>

  <p class="normal">“Evet,”dedim, “ameliyat dışında, yapabileceğiniz iki şey var. Penisin içine metal bir çubuk sokup mesanenin içinde yukarı kaldırabilirsiniz, idrar borusunun açılımını güçlendirmek için” - işaret parmağımla büzülen halkaya hızla vurdum - “ya da şişmesini engellemek için prostata masaj yapabilirsiniz. Kalın bağırsağın içine doğru,” dedim.</p>

  <p class="normal">Yanımda belli belirsiz bir öksürük sesi duyunca Jamie’ye bir göz attım. Gözleri hâlâ tabağındaydı ama kızarıklık boynundan yukarıya doğru tırmanmıştı, kulaklarının ucu bile kızarmıştı. Hafiften titriyordu. Grubun üzerime odaklanan büyülenmiş bakışlarını görmek için masaya döndüm. Leydi Frances, Aline ve diğer bayanlar değişik yüz ifadeleriyle dik dik bana bakıyorlardı. Erkekler ise dehşete düşmüş bir korkuyla duruyorlardı.</p>

  <p class="normal">Her zamanki tepkisinin dışında Lord Lovat düşünceli bir şekilde çenesini ovuşturuyordu ve gözleri yarı kapalıydı.</p>

  <p class="normal">“Hımm,” dedi. “Cehennem gibi bir seçim.”</p>

  <p class="normal">Ona gülümseyerek baktım.</p>

  <p class="normal">Lord Lovat da gülümsedi. “Bu kulağa…eğlenceli geliyor,” dedi en sonunda.</p>

  <p class="normal">“Çok zarif elleriniz var, hayatım,” dedi daha sonra. “Çok hoş, uzun, beyaz, zarif parmaklar…”</p>

  <p class="normal">Jamie iki eliyle masaya vurup ayağa kalktı. Masanın karşısına doğru eğilip yüzünü büyükbabasının yüzüne dayadı, aralarında pek bir mesafe yoktu.</p>

  <p class="normal">“Böyle bir ilgiye ihtiyacın olursa, dede,” dedi. “Ben kendim hallederim.” Masanın üzerindeki ellerini iyice yaydı, her biri tabancanın namlusu kadar geniş ve kalın parmakları vardı. “Senin yaşlı kıçına parmaklarımı sokmak pek zevkli olmayacak,” dedi büyükbabasına, “ama seni sağanak sidik patlamasından kurtarmak benim evlatlık görevim diye düşünüyorum, değil mi?”</p>

  <p class="normal">Frances belli belirsiz tiz bir ses çıkardı.</p>

  <p class="normal">Lord Lovat torununa şöyle bir baktıktan sonra yavaşça oturduğu yerden ayağa kalktı.</p>

  <p class="normal">“Sen zahmet etme,” dedi kısaca. “Hizmetçilerden birine yaptırırım.” Masadaki gruba el salladı ve yemeğe devam etmemiz için bize işaret verdikten sonra salondan ayrıldı. Tam o sırada dilimlenmiş sülün tabağıyla gelen genç hizmetçi kıza incelercesine bakmak için durdu. Gözleri büyüyen genç kız hızla yanından geçti.</p>

  <p class="normal">Lord hazretlerinin ayrılmasından sonra yemek masasına ölüm sessizliği çöktü. Genç Simon bana baktı ve ağzını açtı. Sonra Jamie’ye baktı ve ağzını kapadı. Boğazını temizledi.</p>

  <p class="normal">“Zahmet olmazsa tuzu alabilir miyim?” dedi.</p>

  <p class="normal">“… ve Majesteleri’nin davasına şahsen katılmamı engelleyen üzücü hastalığın sonucunda bağlılık nişanımı oğlumun ve aynı zamanda varisimin elleriyle yolluyorum - hayır, “saygıyı” da ekle - Kral Hazretleri’ni ve Majesteleri’ni uzun süredir sevgiyle andığım saygı nişanını.” Lord Lovat durdu, kaşlarını çatarak tavana bakıyordu.</p>

  <p class="normal">“Ne gönderebiliriz, Gideon?” diye sordu sekreterine.</p>

  <p class="normal">“Mar Kontu’ndan aldığınız yüzük?” diye önerdi, pek umutlu değildi. Ter damlacığı iki kat olmuş çenesinden aşağıya, yazdığı mektuba damladı.</p>

  <p class="normal">“Çok pahalı değil,” dedi Lord hazretleri.</p>

  <p class="normal">Yaşlı Simon’un durumu gittikçe iyiye gidiyor diye düşünüyordum. En iyi geceliğini giymiş ve masasına dizilen bir yığın etkili ilaçla yatakta yatıyordu, şahsi hekimi Dr. Menzies ona eşlik ediyordu,</p>

  <p class="normal">“Altın ve gümüş piknik setini göndereceğiz. Bu oldukça zengin ama siyasi desteği açıklamak için de oldukça anlamsız. Ayrıca,” diye duruma uygun bir şekilde ekledi, “servis kaşığı da oyuk,”dedi sekreterine, “haydi ‘Majesteleri’nin de haberi olduğu gibi…’ ”</p>

  <p class="normal">Gizli bir şekilde gülümseyen Jamie’ye baktım.</p>

  <p class="normal">“Ona ihtiyacı olan şeyi verdiğini düşünüyorum, Sassenach,” demişti bir hafta önceki önemli akşam yemeğinden sonra odamıza çekildiğimizde.</p>

  <p class="normal">“Ne bu?” diye sordum, “Hizmetçi kıza sarkıntılık edeceği için bir özür mü?”</p>

  <p class="normal">“Onun böyle bir şey için özür dilemekle canını sıkacağından şüpheliyim,” dedi Jamie. “Hayır, ikili oynamasına izin verdin - her zamanki gibi. Onu yatakta tutacak etkili bir hastalığı varsa, söz verdiği adamlarla görünmediği için ayıplanmayacaktır. Aynı zamanda, eğer savaşmak için varisini yollarsa, Stuartlar sözünü tuttuğu için Lord Lovat’a para yatıracak ve eğer her şey ters giderse, Yaşlı Tilki, İngilizlere, Stuartlara yardım etmeye hiçbir şekilde niyetli olmadığını ama Genç Simon’ın kendi adına hareket ettiğini söyleyecek.”</p>

  <p class="normal">“Prostatı Gideon için heceler misin, hayatım?” diye seslenen Lord Lovat düşüncelerimi yarıda kesmişti. “Sen de dikkatli yaz, sersem,” dedi sekreterine, “Majesteleri’nin yanlış okumasını istemiyorum.”</p>

  <p class="normal">“P-r-o-s-t-a-t,” diye yavaşça heceledim. “Hazır lafı geçmişken bu sabah durumu nasıl?”diye sordum ve Lord hazretlerinin yatağının yanına geldim.</p>

  <p class="normal">“Büyük gelişme var, teşekkürler,” dedi yaşlı adam ve takma dişlerini göstererek bana sırıttı. “Nasıl işediğimi görmek ister misin?”</p>

  <p class="normal">“Şimdi değil, teşekkürler,” dedim nazikçe.</p>

  <p class="normal">Charles Stuart ve Kuzey İskoçya ordusuna katılmak için Beauly’den ayrıldığımızda, aralık ayının ortasında soğuk bir gündü. Bütün tavsiyelere rağmen Charles İngiltere için baskı kurmuş, generalleriyle birlikte havaya ve sağduyuya karşı gelmişti. Ama sonunda generaller Derby’ye hâkim olmuş ve Kuzey İskoçya klan beyleri daha ileriye gitmeyi reddetmişlerdi, Kuzey İskoçya ordusu da kuzey tarafa dönüyordu. Ve Charles’tan Jamie’ye gelen acil mektupta Edinburgh’a döndüğünde “gecikmeden” Majesteleri ile görüşmesini istiyordu. Kırmızı tartanıyla her halinden klan şefi olduğu belli olan Genç Simon adamların başında at sürüyordu. Atlı adamlar onu takip ederken, yaya olan birçoğu da arkalarında yürüyordu.</p>

  <p class="normal">Atlı olan biz de sıranın başında Simon ile birlikte gidiyorduk, ta ki Comar’a ulaşana kadar. Orada Edinburgh’a gitmek için Simon ve Fraser bölüğü olarak ayrıldık, Jamie kendi başına Edinburgh’a dönmeden önce görünürde Lallybroch’a kadar bana eşlik edecekti. Tabii ki hemen dönmeye niyeti yoktu ama bu Simon’un işi değildi.</p>

  <p class="normal">Kuşluk vaktinde, yolun kenarındaki odunlu küçük çalıların arasından çıktığımda Jamie sabırsızca beni bekliyordu. Yolculukta adamları ısıtması için sıcak bira verilmişti. Sıcak biranın şaşırtıcı derecede iyi bir kahvaltı olduğunu düşünürken, bunun böbreklerime de iyi bir etkisi olduğunu düşündüm.</p>

  <p class="normal">Jamie homurdanıyordu. “Kadınlar,” dedi. “İşemek gibi küçük bir şey için nasıl bu kadar zaman harcayabiliyorsunuz? Dedem gibi sen de onun üzerine titriyorsun, herhalde.”</p>

  <p class="normal">“O zaman bir dahaki sefere sen de gel ve izle,” dedim huysuz bir şekilde. “Belki yardımcı olacak önerilerin vardır.”</p>

  <p class="normal">Yalnızca yeniden homurdandı ama yinede gülümsüyordu. Berrak parlak gün herkesin ruhunu canlandırmıştı ama bu sabah Jamie oldukça formundaydı. Her şeyin iyi olacağına dair kendini kandırmadığını biliyordum, bu savaş pahalıya mal olacaktı. Ama eğer Charles’ı durdurmakta başarısız olursak, bize-Lallybroch’a yakın olan Kuzey İskoçya’nın küçük bir köşesini kurtarma ihtimalimiz olabilirdi. Bu da daha çok bizim gücümüze bağlıydı.</p>

  <p class="normal">Klan üyelerinin oluşturduğu kuyruğa bir göz attım.</p>

  <p class="normal">“İki yüz adam güzel bir gösteri oluşturur.”</p>

  <p class="normal">“Yüz yetmiş,”diye düzeltti Jamie dalgın bir şekilde ve atının dizginlerine uzandı.</p>

  <p class="normal">“Emin misin?” diye sordum şüpheli bir şekilde. “Lord Lovat iki yüz adam gönderdiğini söyledi. Mektubu yazdırdığında böyle söylediğini duymuştum.”</p>

  <p class="normal">“Evet, ama yapmadı.” Jamie eyerine yerleş sonra üzengiyi kaldırdı ve önümüzdeki yokuşu işaret etti, uzaktaki yer sıranın başında geyik kafası armalı Fraser sancağının dalgalandığı yerdi.</p>

  <p class="normal">“Seni beklerken adamları hesapladım,” diye açıklama yapıyordu. “Simon’la birlikte orada otuz süvari var, sonra kılıç ve kalkanlılar elli kişi ve bir de tırpan ve çiftçiler var, bunlar da doksan kişi.”</p>

  <p class="normal">“Sanırım büyükbaban Prens Charles’ın şahsen bu adamları saymayacağına dair bahse girmişti,” dedim. “Yolladığından daha fazla para almaya çalışıyor.”</p>

  <p class="normal">“Evet ama Edinburgh’a ulaştıklarında ordu listesinde isimleri girilecek,” dedi Jamie kaşları çatık bir halde. “En iyisi görmek.”</p>

  <p class="normal">Çok ağır bir şekilde onları takip ediyordum. Kısrağımın yaklaşık yirmi yaşında olduğuna karar vermiştim. Ağır bir şekilde yürümekten başka bir yeteneği yoktu. Jamie’nin kısrağı neşeli bir oyuncak gibiydi ama Donas ile karşılaştırılamazdı. Dev at Edinburgh’da kalmıştı çünkü Prens Charles halkın içine onunla çıkmak istediğini söylemişti.</p>

  <p class="normal">Atsız iki adam yüz yüze duruyorlar ve var güçleriyle kavga ediyorlardı. Münakaşayı gören Genç Simon yana geçip dizginlerini durdurdu ve kafilenin geri kalanın devam etmesini söyledi. Bir ileri bir geri ilerledikten sonra Simon’un yüzünü görebilecek kadar yakınlaşmıştık, yüzü sinirden kızarmıştı ve sekreterinin yüzü de endişeden buruşmuştu.</p>

  <p class="normal">Bu pantomimi büyülenmişçesine izliyordum, razı gelen sekreter heybesinin bağını çözdü, heybenin derinlerinde bir şeyler aradı ve sonra birkaç parşömen kâğıdı çıkarttı. Jamie bunları aldı ve hızlıca göz gezdirdi, işaret parmağı yazıların üzerinde geziyordu. Sonra bir kâğıdı aldı ve diğerlerinin yere düşmesine izin verdi, Simon Fraser’in yüzüne doğru kâğıdı sallıyordu. Sonra kâğıdı alıp, okumaya başladı, şaşkınlıkla Jamie’ye bakıyordu. Jamie kâğıdı geri alıp ani bir çabayla yırttı ve parçaları da kesesine tıktı.</p>

  <p class="normal">Atımı durdurmuştum, o da moladan yararlanarak hâlâ canlı sayılabilecek kuru bitki kalıntılarını bulmak için etrafı kolaçan etmeye başlamıştı. Yeniden atına binen Jamie bana eşlik etmek için acele ediyordu, kırmızı saçları rüzgârda dalgalanan sancak gibi uçuşuyor, kaskatı kesilen dudaklarının üzerindeki gözleri ise ateş saçıyordu.</p>

  <p class="normal">“Pis yaşlı bunak,” dedi birden.</p>

  <p class="normal">“Ne yaptı?”diye sordum.</p>

  <p class="normal">“Kendi listesine benim adamlarımın adını yazmış,” dedi Jamie. “Kendi Fraser alayının bir parçası olarak bildirmiş. Yaşlı buruşuk solucan!” Şevkle arkamızda kalan yola baktı. “Yazık ki çok yol geldik; geri dönüp ihtiyar dilenciye gününü göstermek için çok uzak.”</p>

  <p class="normal">Büyükbabasına daha fazla isim takması için Jamie’yi günaha teşvik etmek yerine ona, “Neden bunu yaptı? Sturartlara daha fazla yardım etmiş gibi görünmek için mi?” diye sordu.</p>

  <p class="normal">Jamie başını evet anlamında salladı, yanakları, kızgınlığının biraz da olsa geçtiğini gösteriyordu.</p>

  <p class="normal">“Öyle, evet. Şüphesiz kendini daha iyi göstermek için. Ama sırf bu değil. Sefil yaşlı yaratık toprağımı geri istiyor. Şimdi eğer böyle olur ve Inverness Dükü olursa, başından beri Lallybroch’un onun olduğunu açıklayabilir ve beni de sadece onun kiracısı olarak gösterebilir. Kanıt olarak da Stuartların klan çağrısına cevap vermek için malikâneden adam getirmelerini gösterir.”</p>

  <p class="normal">“Bu şekilde paçayı kurtarabilir mi?” diye sordum şüpheli bir şekilde.</p>

  <p class="normal">Jamie derin bir nefes aldı. Burun deliklerinden çıkan buhar bulutu tıpkı ejderhadan çıkan duman gibiydi. Sonra sırıttı ve belindeki kesesine hafifçe vurdu.</p>

  <p class="normal">“Şimdi yapamaz,” dedi.</p>

  <p class="normal">Beauly’den Lallybroch’a yapılan yolculuğun iki gününde hava güzeldi, yolculuk boyunca yemek yemek, uyumak ve kişisel ihtiyaçlar haricinde mola vermemiştik. Dönüşümlü olarak kar, karla karışık yağmur yağmış ve tipi çıkmıştı, yerler çamurluydu ve buzdan dolayı kaygandı ve öyle ya da böyle Lallybroch’daki çiftliğe giden son yokuşu aşmadan önce neredeyse bir hafta geçmişti. Üşümüştük, açtık, yorgunduk ve hijyenden yoksunduk.</p>

  <p class="normal">İki saattir yalnızdık. Murtagh, Kuzey İskoçya ordusunun durumunu öğrenmek için Genç Simon ve Beaufort süvarileri ile birlikte Edinburgh’a gönderilmişti. Ek binaların arasındaki ev sapa sağlam duruyordu, karla kaplı tarla etrafını çevreliyordu. Burayı ilk gördüğümde neler hissettiğimi daha dün gibi hatırlıyordum. Onu daha önce böyle karlı, esen bir havada görmemiştim ama bu haliyle bile davetkâr bir sığınak gibi görünüyordu.</p>

  <p class="normal">Ön kapıya doğru giden Jamie’yi takip ettiğimde sıcak karşılanma hissi daha bir güçlenmişti. Uzun bir aradan sonra su, kızarmış et ve taze ekmek kokusuyla karşılanmak inanılmazdı.</p>

  <p class="normal">“Akşam yemeği,”dedi Jamie. Hoş kokuyu içine çekerken keyiften gözlerini yummuştu. “Tanrım, bir atı bile yiyebilirim.” Eriyen karlar pelerininin eteğinden damlıyor, tahta döşemeyi ıslatıyordu.</p>

  <p class="normal">“Onlardan bir tanesini yiyeceğimizi düşünmeye başlamıştım,” dedim saçımdaki eriyen karları temizlerken. “Kirkinmill’de aldığın bu zavallı yaratık güç bela topallıyor.”</p>

  <p class="normal">Sesimiz koridorda yankılanırken ve bir kapının açıldığını ve daha sonra da adaşının yanına gelirken koşan genç Jamie’nin küçük ayak seslerini ve çığlıklarını duyduk.</p>

  <p class="normal">Onların yeniden birleşmesiyle oluşan gürültü ev halkının geri kalanının da dikkatini çekti ve biz fark etmeden etrafımız selamlamalar ve kucaklamalarla çevrelendi. Jenny ve bebeği küçük Maggie, Ian, Bayan Crook ve diğer bütün hizmetçiler, hepsi koridora doluşmuşlardı.</p>

  <p class="normal">“Seni yeniden görmek ne güzel, hayatım!” Jenny, Jamie’yi öpmek için parmak uçlarında yükseldiğinde üçüncü kez aynı şeyi söylüyordu. “Ordu ile ilgili duyduğumuz haberler yüzünden, gelmenizin aylar süreceğinden korkmuştuk.”</p>

  <p class="normal">“Evet,”dedi Ian, “Yanınızda hiç adam getirdiniz mi yoksa sadece bir ziyaret mi?”</p>

  <p class="normal">“Onları geri getirmek mi?” Yaşça büyük yeğeninin karşılamasıyla tutulan Jamie eniştesine bakakalmış, bir an kollarındaki küçük kızı unutmuştu. Küçük kızın saçlarını çekmesiyle varlığını yeniden fark eden Jamie onu dalgın bir şekilde öpüp bana verdi.</p>

  <p class="normal">“Ne demek istiyorsun, Ian?” diye sordu. “Adamların bir ay önce gelmiş olması gerekiyordu.”</p>

  <p class="normal">Küçük Maggie’yi sıkı bir şekilde tutuyordum, Ian’ın yüzündeki gülümsemenin solduğunu görünce içimi kötü bir his kaplamıştı.</p>

  <p class="normal">“Hiçbiri gelmedi, Jamie,” dedi yavaşça. “Sizinle birlikte gittiklerinden beri ne bir iz var ne de haber.”</p>

  <p class="normal">Dışarıdaki avludan bir ses geldi, Rabbie MacNab atını bir kenara çekiyordu. Jamie hızla dönüp kapıya yöneldi.</p>

  <p class="normal">Omuzlarının üstünden, tipinin içinden ata binen birinin geldiğini görebiliyordum. Yüzünü seçmek için görüş oldukça kötüydü ama küçük, dayanıklı bedenin maymun gibi eyere yapıştığını görünce bunun kim olduğunu hemen anlamıştık. “Şimşek gibi hızlı,” dedi Jamie ve haklı olduğu açıktı. Bir hafta içerisinde Beauly’den Edinburgh’a sonra da Lallybroch’a seyahat etmek gerçekten büyük bir başarı ve dayanıklılık gerektirirdi. Gelen kişi Murtagh’dı.</p>
</body>
</html>
