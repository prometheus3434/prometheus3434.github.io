<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kehribardaki_yusufcuk</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_36">28<br class="calibre2"/>
  Işığın Gelişi</h2>

  <p class="normal">Paris’ten Louise’in Fontainebleau’daki evine geri döndüm. Rue Tremoulins’e ya da Jamie’nin beni bulabileceği bir yere gitmek istemiyordum. Aramak için az bir zamanı olacaktı; hemen İspanya’ya gitmek zorundaydı ya da planı riske atacaktı.</p>

  <p class="normal">Louise iyi bir arkadaştı, kaçamağımı affetmiş ve güveninden dolayı nereye gittiğimi ya da ne yaptığımı sormamıştı. Kimseyle çok fazla konuşmuyordum, sadece odamda oturuyor çok az yiyor ve beyaz tavanda bulunan şişman melek figürüne bakıyordum. İçimde Paris’e gitme arzusu doğmuştu ama artık yapacak bir şeyim yoktu, günlük rutin beni yine sarmıştı. Yeniden düzensizliğe doğru çekiliyordum.</p>

  <p class="normal">Yine de çabalamaya çalışıyordum. Louise’in teşvikiyle akşam yemeklerine katılıyor ya da çay saatinde gelen ziyaretçilerle birlikte ona eşlik ediyordum. Ve bir de Fergus’a dikkat etmeye çalışıyordum, dünyada sorumluluk hissettiğim tek kişi oydu.</p>

  <p class="normal">Öğlen yürüyüşüne çıktığım bir gün binaların diğer tarafında bir münakaşa sesini duymuş ve kendimi gidip ne olduğunu görmeye zorunlu hissetmiştim.</p>

  <p class="normal">Fergus seyisle yüz yüzeydi, büyük çocuğun suratı asılmıştı.</p>

  <p class="normal">“Kapa çeneni, küçük kurbağa,” diyordu seyis. “Neden bahsettiğini bilmiyorsun!”</p>

  <p class="normal">“Senden daha iyi biliyorum, annesi domuzla çiftleşen çocuk!” Fergus iki parmağını burun derinliklerine koyup burnunu yukarıya itti ve bir öne bir arkaya doğru dans etmeye başladı. Bir yandan da “Oink, oink,” diye bağırıyordu.</p>

  <p class="normal">Seyis boş cevaplarla zaman kaybetmeden iki yumruğunu sıkarak çamurlu suda ilerledi ve birkaç dakika içinde yumruğunu savurdu, ikisi şimdi çamurlu yerde yuvarlanıyordu, kedi gibi cırlıyor ve birbirlerinin kıyafetlerini yırtıyorlardı.</p>

  <p class="normal">Müdahale edip etmeme konusunda kendi içimde mücadele verirken seyis Fergus’un üstüne yuvarlandı ve iki eliyle boynuna yapıştı, başını yere vuruyordu.</p>

  <p class="normal">Fergus’un bu olaya davetiye çıkardığını düşünüyordum ama yüzü koyu kırmızıya dönmeye başlayınca birden başının kesileceğini göreceğim diye endişelenmeye başladım. Sıkı bir iç hesaplaşmadan sonra boğuşan çifte doğru yürümeye başladım.</p>

  <p class="normal">Seyis Fergus’un üstünde ata biner gibi duruyor, onu boğuyordu, pantolonunun dikişi önümde iyice gerilmişti. Ayağımı geriye çekip gerilmiş dikiş yerinden onu tekmeledim. Adam bağırarak eski kurbanının üstüne düştü. Bir yana yuvarlanıp ayağa fırladı ve yumruklarını sıktı. Sonra beni görünce tek kelime etmeden kaçtı.</p>

  <p class="normal">“Neyle oynadığını sanıyorsun?” diye sordum. Fergus’u çekip hemen ayağa kaldırmış, elbisesine vurmaya başladım, çamur ve saman kalıntılarını temizliyordum.</p>

  <p class="normal">“Şuraya bak,” dedim bir suçlu gibi konuşarak. “Sırf gömleğini yırtmakla kalmamış pantolonunu da yırtmışsın. Berta’ya bunları dikmesi için rica etmemiz gerekecek.” Etrafında dönünce kumaşının sarkan parçasına dokundum. Seyis pantolonunun bel yerinden tutmuş ve dikiş yerinden yırtmıştı. Keten kumaş zayıf kalçalarından düşüyor, poposunun bir bölümünü açığa çıkartıyordu.</p>

  <p class="normal">Birden konuşmayı kestim ve sadece bakakaldım. Gözümü diktiğim şey, utanç verecek bir şekilde ortaya çıkan çıplak eti değil, etin üzerindeki küçük kırmızı bir işaretti. Yarım peni büyüklüğünde, koyu mor-kırmızı renginde yeni iyileşen bir yanık iziydi. Şaşkınlıkla ona dokundum ve Fergus’un ürkmesine neden oldum. İşaretin kenarları oyulmuştu. Çocuğu kolundan yakalayıp kaçmasını önlüyordum, işareti iyice incelemek için eğildim.</p>

  <p class="normal">Yakın mesafeden işaretin şekli belli oluyordu; oval şeklindeydi, mektuplarda bulunan lekeli bir şekildi.</p>

  <p class="normal">“Bunu sana kim yaptı, Fergus?” diye sordum. Sesim tuhaf çıkmıştı; anormal derece sakin ve ilgisiz.</p>

  <p class="normal">Fergus hızla kendini çekti, kaçmaya çalışıyordu ama ben onu tutuyordum.</p>

  <p class="normal">“Kim, Fergus?” diye direttim ve onu hafiften sarstım.</p>

  <p class="normal">“Önemli bir şey değil, Madam. Çitlerden atlarken oldu. Sadece bir kıymık.” Büyük kara gözleri bir o yana bir bu yana bakıyor sığınacak yer arıyordu.</p>

  <p class="normal">“Bu kıymık değil. Ne olduğunu biliyorum, Fergus. Ama bunu kimin yaptığını öğrenmek istiyorum.” Daha önceden de böyle bir şeyi gördüğümü hatırlamıştım, bu yara iyileşmeye başladığında çok can yakıyordu. Ama damganın işareti belliydi.</p>

  <p class="normal">Anladığımın farkındaydı.</p>

  <p class="normal">“Onu…bir İngiliz yaptı, leydim. Yüzüğüyle.”</p>

  <p class="normal">“Ne zaman?”</p>

  <p class="normal">“Uzun zaman önce, Madam! Mayısta.”</p>

  <p class="normal">Derin bir nefes aldım. Üç ay geçmişti. Üç ay önce Jamie’nin evden ayrılıp mağazanın ustabaşını kerhanede aramak için gittiği zamana denk geliyordu. Fergus da onunlaydı. Üç ay önce Jamie Madam Elise’nin yerinde Jack Randall ile karşılaşmış ve onu bütün sözleri boş ve anlamsız hale getiren bir şey yaparken görmüştü, bu da onun Jack Randall’ı öldürmeye karar vermesine neden olmuştu. Üç ay önce Jamie evden ayrılmış ve bir daha dönmemişti.</p>

  <p class="normal">Sabırla Fergus’un kolunu tutarak hikâyeyi ondan dinlemeyi başardım.</p>

  <p class="normal">Madam Elise’nin yerine geldiklerinde Jamie Fergus’a o yukarda finansal görüşmeleri yaparken onun beklemesini söylemişti. Fergus genç leydilerin müşterilerin ilgisini çekmek için saçlarını yaptıkları büyük salonda beklemişti.</p>

  <p class="normal">“Sabahları bazen işler az olur,” diye bana açıklama yapıyordu. “Ama salı ve cuma günleri, balıkçılar sabah pazarında satış yapmak için Sen Nehri’ne gelirler. Sonra paraları olunca, Madam Elise iyi iş yapar. Evlenmemiş genç kızlar kahvaltıdan sonra hazır olmak zorundadırlar.”</p>

  <p class="normal">Kızların çoğu aslında oranın eski sakinlerindendi. Balıkçılar seçkin müşteri olarak değerlendirilmiyordu bu yüzden az tercih edilen fahişelerle birlikte gidiyorlardı. Fergus o salonda on beş dakika beklemiş, oradakiler onu okşamış ve şaka yoluyla takılmışlardı. Birkaç müşteri gelip seçimlerini yapıp üst kattaki odalara çıkmak için merdivenlere yönelmişlerdi. Madam Elise’nin evi dört katlıydı ama çok geniş değildi.</p>

  <p class="normal">“Sonra İngiliz, Madam Elise ile birlikte içeriye girdi.” Fergus durdu ve yutkundu.</p>

  <p class="normal">Fergus, Albay’ın da böyle bir gece geçirdiğini tahmin ediyordu. Yüzü kırmızı ve gözleri kan çanağı gibiydi. Madam Elise’nin onu fahişelerden birine yönlendirme girişimini önemsemeden yolunu değiştirmiş ve odada bir tur atarak sergilenen malları şöyle bir incelemiş. Sonra gözleri Fergus’a odaklanmış.</p>

  <p class="normal">“O, ‘Sen. Buraya gel,’ dedi ve kolumdan tuttu. Geri çekilmeye çalıştım, Madam. Efendimin yukarda olduğunu ve yapamayacağımı söyledim ama o dinlemedi. Madam Elise kulağıma onunla gitmem gerektiğini söyledi ve sonra bana para verdi.” Fergus çaresizce bana bakıyordu. “Küçük çocukları sevenlerin işlerini fazla uzun tutmadıklarını biliyordum ve efendim ayrılmadan önce işini bitirir diye düşündüm.”</p>

  <p class="normal">“Aman Tanrım,” dedim. Parmaklarım gevşemiş ve kolundan yavaşça çekilmişti. “Fergus, yani daha önceden bunu yaptığını mı söylüyorsun?”</p>

  <p class="normal">Ağlamak istiyor gibi bakıyordu. Ben de aynı durumdaydım. “Çok sık değil, Madam,” dedi. Kendini savunmaya geçmiş gibi davranıyordu. “Böyle özel istekler için evler var ve çoğu erkek oralara gitmeyi seviyor. Ama bir müşteri vardı, bazen beni görmek isterdi…” Burnu akmaya başladı ve elinin tersiyle burnunu sildi.</p>

  <p class="normal">Cebimden bir mendil çıkarttım ve ona verdim. O cuma sabahını hatırlayınca burnunu çekmeye başladı.</p>

  <p class="normal">“Düşündüğümden çok daha büyüktü. Ne yapmamı istediğini sordum…”</p>

  <p class="normal">Fergus’u kendime doğru çektim ve başını omuzlarıma bastırdım. Omuzlarının zayıf kemikleri elimin altında kuş kanadı gibi titriyordu.</p>

  <p class="normal">“Daha fazla anlatma,” dedim. “Anlatma. Tamam, Fergus. Kızgın değilim. Ama daha fazla anlatma.”</p>

  <p class="normal">Bu nafile bir çabaydı; korku ve sessizlikle geçen günlerden sonra konuşmadan duramıyordu.</p>

  <p class="normal">“Ama hepsi benim suçum, Madam!” diye bağırdı ve kendini geri çekti. Dudakları titriyordu, yaşlar gözlerinden akmaya başlamıştı. “Sessiz durmam gerekirdi, bağırmamam gerekirdi! Ama dayanamadım ve lordum beni duydu ve…ve içeriye girdi…ve… ah Madam, yapmamalıydım ama onu gördüğüme öyle sevinmiştim ki ona doğru koştum. Beni arkasına alıp o İngiliz’in yüzüne vurdu. Sonra İngiliz yerden sandalyeyi alıp fırlattı. Öyle korktum ki odadan çıkıp koridorun sonundaki dolaba saklandım. Sonra bağrışlar çağırışlar, korkunç çarpma sesleri ve daha fazla çığlık duymaya başladım. Sonra sesler kesildi, lordum dolabın kapısını açıp beni aldı. Elbiselerim elindeydi ve beni giydirdi çünkü ben giyinememiştim, ellerim titriyordu.</p>

  <p class="normal">İki eliyle eteğimi tutuyordu, gerilmiş yüzünde ona inanmamı bekleyen bir ifade vardı.</p>

  <p class="normal">“Benim suçum, Madam ama bilmiyordum! Efendimin o İngiliz ile dövüşeceğini bilmiyordum. Ama şimdi lordum gitti ve bir daha geri gelmeyecek ve hepsi benim suçum!”</p>

  <p class="normal">Ağlıyordu, sonra yüzükoyun ayaklarımın ucuna düştü. Öyle yüksek sesle ağlıyordu ki söylediklerini anlamıyordum.</p>

  <p class="normal">“Senin suçun değil, Fergus. Benim de değil… Ama haklısın, Jamie gitti.”</p>

  <p class="normal">Fergus’un açıklamalarından sonra iyice cansızlaşmıştım. Çocuk düşürdüğümden beri iyice yaklaşan gri örtü beni çevrelemişti. Sesler, tıpkı denizdeki sisin içinden, uzaktan gelen bir şamandıra gibi beli belirsiz ulaşıyordu.</p>

  <p class="normal">Louise önümde duruyordu, bana baktı ve kaşlarını endişeli bir şekilde çattı.</p>

  <p class="normal">“Çok zayıfladın,” diye azarladı beni. “Çok beyazsın. Yvonne kahvaltı bile yapmadığını söyledi!”</p>

  <p class="normal">En son ne zaman acıktığımı hatırlayamıyordum. Artık çok önemsiz geliyordu. Belki Bouse de Bolougne’den çok önce, belki de Paris’e yaptığım geziden önceydi. Gözümü şömine rafına dikmiş, rokoko kıvrımlarına bakıyordum. Louise konuşmasına devam ediyordu ama ben ilgilenmiyordum.</p>

  <p class="normal">Sineklerden bir tanesini izliyordum, Louise ellerini çarptığında ani bir hareketle yumurtanın üstünden kalkmıştı. Beslenme yerine inmeden önce kısa ve asabi halkalar çizip vızıldamıştı. Arkamdan aceleyle gelen ayak seslerini duydum, Louise’den sert bir emir geldi ve karşılığında da itaatkâr bir “Oui Madam,” cevabı geldi ve sineklik ortaya çıktı, hizmetçi tek tek sinekleri yok ediyordu. Küçük siyah gövdeleri cebine atıyor, masadakileri topluyor ve önlüğünün köşesiyle lekelenen yerleri siliyordu.</p>

  <p class="normal">Louise eğildi ve yüzünü gözümün önüne getirdi.</p>

  <p class="normal">“Yüzündeki bütün kemikleri görebiliyorum! Eğer bir şey yemek istemiyorsan en azından biraz dışarıya çık!” diye söylendi. “Yağmur durdu, haydi gel, çardakta misket üzümü kalmış mı kalmamış mı bakalım. Belki bir tane yemek istersin.”</p>

  <p class="normal">Dışarısı ya da içerisi benim için birdi. Uyuşuk sıkıntı hali benimleydi, her yeri bulandırıyor ve hepsinin aynı görünmesine sebep oluyordu. Ama bu Louise için önemli görünüyordu, bu yüzden onunla gitmek için uysal bir şekilde ayağa kalktım.</p>

  <p class="normal">Bahçe kapısının yanında, Louise akşam yemeği menüsü için soru ve şikâyet listesi ile gelen aşçıyla karşılaştı. Dikkatimi başka yöne çekmek için misafirler davet edilmişti ve hazırlık telaşları sabahın gürültülü geçmesine sebep olmuştu.</p>

  <p class="normal">Louise derin bir iç çekti ve sırtımı okşadı.</p>

  <p class="normal">“Sen devam et,” dedi ve beni kapıya yöneltti. “Pelerinini getirmesi için bir uşak yollayacağım.”</p>

  <p class="normal">Bir gece öncesinden yağmaya başlayan yağmur yüzünden ağustos ayı için hava oldukça serindi. Çakıl döşenmiş yollarda su birikintileri oluşmuştu ve ıslanmış ağaçlardan düşen damlalar yağmuru andırıyordu.</p>

  <p class="normal">Gökyüzü hâlâ griydi ama su yüklü kızgın bulutlar azalmaya başlamıştı. Kollarımı bedenime doladım, güneş açacak gibi görünüyordu ama hava pelerin isteyecek kadar soğuktu.</p>

  <p class="normal">Arkamdan gelen bir ayak sesi duyunca dönüp baktım ve karşımda ikinci uşak Francois’i buldum ama elinde hiçbir şey yoktu. Tuhaf bir tereddütle bana bakıyor, sanki aradığı kişinin ben olduğundan emin olmak istiyormuş gibi görünüyordu.</p>

  <p class="normal">“Madam,” dedi, “bir ziyaretçiniz var.”</p>

  <p class="normal">Sıkıntıyla iç çektim. Bir arkadaşa eşlik etmek için nazik olmakla uğraşacak halim yoktu.</p>

  <p class="normal">“Hasta olduğumu söyleyin, lütfen,” dedim, yürümeye devam ediyordum. “Ve gittiklerinde pelerinimi getirin.”</p>

  <p class="normal">“Ama Madam,” dedi arkamdan, “ziyaretçiniz Broch Tuarach, eşiniz.”</p>

  <p class="normal">Şaşırmıştım, eve bakmak için arkamı döndüm. Bu doğruydu, Jamie’yi görebiliyordum, evin köşesini çoktan dönmüş yanıma geliyordu. Döndüm, onu görmemezlikten geldim ve çardağa doğru yürümeye başladım. Aşağıda sık çalılıklar vardı, belki saklanabilirdim.</p>

  <p class="normal">“Claire!” Görmezden gelmem işe yaramamıştı. Beni zaten görmüştü ve arkamdan geliyordu. Hızlı hızlı yürümeye başladım ama bu uzun bacaklarla yarışamıyordum. Daha çardağa ulaşamadan nefes nefese kalmış ve yavaşlamıştım.</p>

  <p class="normal">“Bekle, Claire!”</p>

  <p class="normal">Etrafımdaki uyuşukluk sarsılmaya başlamıştı. Tuhaf bir paniğe kapılmıştım.</p>

  <p class="normal">“Hayır!” dedim. “Seninle konuşmak istemiyorum. Git buradan.” Bir an tereddüt etti ve ben de ondan uzaklaşıp hızlıca çardağa doğru giden yolda yürümeye başladım. Arkamdan gelen ayak seslerini duyuyordum ama arkama dönmüyordum, hızlıca yürüyor, hatta neredeyse koşuyordum.</p>

  <p class="normal">Çardağa girmek için durduğumda ani bir hamle yapıp bileğimi tuttu. Ondan uzaklaşmaya çalışıyordum ama o sıkıca bileğimi tutuyordu.</p>

  <p class="normal">“Claire!” dedi yeniden. Yüzümü başka tarafa çevirdim. Eğer ona bakmazsam, burada yokmuş gibi davranabilirdim. Böyle güvende olduğumu hissediyordum.</p>

  <p class="normal">Bileğimi bıraktı ama omuzlarımı tuttu ve bu yüzden başımı yukarı kaldırmak zorunda kaldım. Yüzü bronzlaşmış ve zayıflamıştı, ağzının yanında sert kesikler vardı, gözleri acı içinde kararmıştı. “Claire,” dedi yavaşça. “Claire… O benim de çocuğumdu.”</p>

  <p class="normal">“Evet, öyleydi ve sen onu öldürdün!” Ondan uzaklaştım ve dar kemere doğru gittim. Korkmuş bir köpek gibi nefes nefese kalmıştım. Kemerin küçük asma yapıya gittiğini fark etmemiştim. Kafesli duvarlar etrafımı çevreliyordu, tuzağa düşmüş gibiydim.</p>

  <p class="normal">“Bana dokunma,” dedim ve geri çekildim, sürekli yere bakıyordum. “Git buradan!” Etrafımdaki gri örtünün amansızca zayıfladığını hissediyordum ve küçük parlak acı bulutları içimden geçiyordu.</p>

  <p class="normal">Birkaç adım uzağımda duruyordu. Kafesli duvara doğru sendeledim ve tahta banka yaslandım. Gözlerimi yumdum, oturduğumda titriyordum. Artık yağmur yoktu ama soğuk damlalar kafeslerin içinden boynuma damlıyordu.</p>

  <p class="normal">Yaklaşmamıştı. Onu hissedebiliyordum. Orada duruyor, bana bakıyordu. Düzensiz nefes alışverişlerini duyabiliyordum.</p>

  <p class="normal">“Claire,” dedi bir kez daha, sesinde çaresizlik vardı, “Claire, görmüyor musun… Claire, benimle konuşmak zorundasın! Tanrı aşkına, Claire, bebeğin kız ya da erkek olduğunu bile bilmiyordum!”</p>

  <p class="normal">Donmuş bir halde oturuyordum, ellerim tahta sırayı tutuyordu. Bir müddet sonra, önümdeki yerden bir çıtırtı sesi geldi. Gözlerimi açtım ve onun da oturduğunu gördüm, ayaklarımın ucundaki ıslak yere çömelmişti. Başını öne eğdi, yağmur koyu ıslak saçlarını pul pul yapmıştı.</p>

  <p class="normal">“Yalvarmamı mı istiyorsun?” diye sordu.</p>

  <p class="normal">“Kızdı,” dedim bir müddet sonra. Sesim kulağa tuhaf geliyor olmalıydı; kısık ve boğuk. “Valide Hildegarde onu vaftiz etti. Faith. Faith Fraser. Valide Hildegarde’nin tuhaf bir mizacı var.”</p>

  <p class="normal">Eğik başı hareket etmiyordu. Bir müddet sonra sessizce, “Bebeği gördün mü?” diye sordu.</p>

  <p class="normal">Gözlerimi iyice açtım. Dizlerime bakıyordum, arkamdaki asmadan dökülen damlalar ipeğimde leke yapmıştı.</p>

  <p class="normal">“Evet. Sanırım… Bilge kadın söyledi, onlar da gösterdi.” Madam Bonheur’un kısık, kaygısız sesini hatırlıyordum.</p>

  <p class="normal1">“Çocuğu ona verin, görmesi daha iyi olur. Sonra hayal etmelerine gerek kalmaz.”</p>

  <p class="normal">Hayal etmiyordum. Hatırlıyordum.</p>

  <p class="normal">“Harika bir kızdı,” dedim, sanki kendi kendime konuşur gibiydim. “Öyle küçüktü ki. Avcumla başını tutabiliyordum. Kulakları küçücüktü, içinden parlayan ışığı görebiliyordum.”</p>

  <p class="normal">Işık teninde de parlıyordu. İnci tanesi gibiydi.</p>

  <p class="normal">“Valide Hildegarde uzun beyaz bir satenle onu sardı,” dedim, kucağımda kenetlenen yumruklarıma bakıyordum. “Gözleri kapalıydı. Daha kirpikleri yoktu ama hafif çekik gözleri vardı. Seninkilere benzediğini söyledim ama onlar bütün bebeklerin gözlerinin böyle olduğunu söylediler.”</p>

  <p class="normal">On parmağı ve on tane de küçük ayak parmağı vardı. Tırnakları yoktu ama küçük eklemleri, diz kapakları ve parmak kemikleri opal gibi parlıyordu, tıpkı topraktan yapılan mücevher bir kemik gibi.</p>

  <p class="normal">Uzaktan Hôpital’in gürültüsünü hatırlıyordum, hayat hâlâ devam ediyordu, Valide Hildegarde ve Madam Bonheur’un mırıltılarını duyabiliyordum. Hildegarde’nin isteği üzerine özel ayini düzenleyecek papazdan bahsediyorlardı. Bana bakıp zayıflığımı gören Madam Bonheur’un ön değerlendirmeyi yapan gözlerinin soğuk bakışını hatırlamıştım. Belki yaklaşan ateşi de görmüştü. Valide Hildegarde’ye yeniden döndü ve kısık sesle belki de beklemeleri gerektiğini söylüyordu; iki cenaze olabilirdi.</p>

  <p class="normal">Ama ben ölümden dönmüştüm. Jamie’nin bedenimdeki tutuşu beni engellerden çekip almıştı ve Usta Raymond bunu biliyordu. Sadece Jamie’nin beni yolun kalan kısmından alıp yaşam toprağına çekebileceğini biliyordum. Bu yüzden ondan kaçıyordum, yapabildiğim tek şey ondan uzak durmaktı, bir daha benim yanıma gelmeyeceğinden emin olmak istemiştim. Geri gelmeyi istemiyordum, artık hissetmek için bir tutkum kalmamıştı. Bir daha âşık olmak istemiyordum sadece ondan uzak durmak istiyordum.</p>

  <p class="normal">Ama artık çok geçti. Beni saran gri örtüyü tutmaya çabalasam da bunu biliyordum. Dağılması için çabalıyordum, bulutları tutan bir parça gibiydi, parmaklarımın arasındaki soğuk sis kayboluyordu. Işığın geldiğini hissedebiliyordum, göz kamaştırıcı ve yakıcıydı.</p>

  <p class="normal">Ayağa kalkmış tepemde duruyordu. Gölgesi dizlerime düşüyordu; bu bulutların yok olduğunun işaretiydi; çünkü ışık olmadan gölge düşmezdi.</p>

  <p class="normal">“Claire,” diye fısıldadı. “Lütfen. Seni rahatlatmama izin ver.”</p>

  <p class="normal">“Rahatlatmak mı?” dedim. “Bunu nasıl yapacaksın? Bebeğimi bana geri verebilecek misin?”</p>

  <p class="normal">Önümde diz çöktü ama başım öne eğilmişti, ellerime bakıyordu. Bana dokunmaya çabaladığını hissedebiliyordum. İlk önce tereddüt etmiş, geri çekilmiş ve sonra tutmuştu.</p>

  <p class="normal">“Hayır,” dedi, sesi güç bela duyuluyordu. “Hayır. Bunu yapamam. Ama… Tanrı da isterse… başka bir çocuk verebilirim.”</p>

  <p class="normal">Elimi tutuyordu, ona, teninin sıcaklığını hissedecek kadar yakındım. Başka bir şey daha hissediyordum; dizginlediği ıstırabı, kızgınlığını, onu boğan korkuyu ve bunlara rağmen konuşmasını sağlayan cesaretini. Ben de kendi cesaretimi toplamıştım ve kalın gri örtü yavaşça kalkmıştı. Sonra elini tuttum, başımı yukarı kaldırdım ve doya doya güneşe baktım.</p>

  <p class="normal">Bankın üstünde oturuyorduk, ellerimiz kenetlenmişti, hareket etmiyor, konuşmuyorduk. Saatler böyle geçmiş gibiydi, soğuk yağmur damlaları adeta üzerimizdeki üzüm yapraklarının arasından fısıldıyordu. Su damlaları rüzgârla birlikte üzerimize damlıyor, kayıp ve ayrılık için ağlıyordu.</p>

  <p class="normal">“Üşümüşsün,” dedi Jamie ve beni sardı. Yavaşça sığınağına daha bir yaklaştım, soğuk havadan ürkütücü sertliği ve sıcaklığından titriyordum.</p>

  <p class="normal">Elimi göğsüne koydum sanki ona dokunmak beni yakıyordu ve üzüm yapraklarının bizim için konuşmasına izin vererek uzun bir süre öylece oturduk.</p>

  <p class="normal">“Jamie,” dedim sonunda yavaşça. “Ah, Jamie. Neredeydin?”</p>

  <p class="normal">“Senin öldüğünü sandım, mo duinne,” dedi, öyle yavaş konuşuyordu ki çardağın hışırtısından onu zor duyuyordum.</p>

  <p class="normal">“Seni orada gördüm, yerde. Tanrım! Öyle solgundun ki eteğin olduğu gibi kana bulanmıştı… Görür görmez yanına gelmeye çalıştım, Claire. Sana koştum ama bekçi beni tuttu.”</p>

  <p class="normal">Güçlükle yutkunuyordu.</p>

  <p class="normal">“Onlarla savaştım… Kavga ettim ve evet yalvardım da… ama onlar durmadı ve beni götürdüler. Beni bir hücreye koyup orada bıraktılar, senin öldüğünü düşündüm, Claire; seni öldürdüğümü biliyordum.”</p>

  <p class="normal">Ağladığını biliyordum ama yüzünü göremiyordum. Kan kokusu ve intikamın boş kılıfıyla Bastille’in karanlık hücresinde ne kadar süre yalnız başına kalmıştı?</p>

  <p class="normal">“Tamam,” dedim ve elimi göğsüne bastırdım. Kalp atışlarını sakinleştirmek istiyordum. “Jamie, her şey yolunda. Bu…senin suçun değil.”</p>

  <p class="normal">“Sırf düşünmemek için kafamı duvarlara vurmak istedim,” dedi, neredeyse fısıltı halinde konuşuyordu. “Bu yüzden beni bağladılar, ellerimi ve ayaklarımı. Ertesi gün de Rohan beni buldu ve senin yaşadığını söyledi ama bunun fazla uzun sürmeyeceğini söyledi.”</p>

  <p class="normal">Sessizleşti ama ben içindeki acıyı hissedebiliyordum, buz kristal parçaları gibi keskindi.</p>

  <p class="normal">“Claire,” diye mırıldandı en sonunda. “Çok üzgünüm.”</p>

  <p class="normal">Çok üzgünüm. Bu sözler dünya başıma yakılmadan önce bana bıraktığı notta da yazıyordu. Ama şimdi onların ne anlama geldiğini daha iyi anlıyordum.</p>

  <p class="normal">“Biliyorum,” dedim. “Jamie, biliyorum. Fergus bana anlattı. Neden gittiğini biliyorum.”</p>

  <p class="normal">Derin, kesik kesik bir nefes aldı.</p>

  <p class="normal">“Şey, evet…” dedi ve sustu.</p>

  <p class="normal">Elim uyluklarına düştü. Yağmurdan ıslanmış ve üşümüştü, binici pantolonu avcumun altında sertti.</p>

  <p class="normal">“Seni bıraktıklarında, neden serbest kaldığını söylediler mi?” Nefesimi düzgün tutmaya çalışıyordum ama başarılı olamamıştım.</p>

  <p class="normal">“Hayır,” dedi. “Sadece bunun… Majesteleri’nin emri olduğunu söylediler.” “Emir” kelimesi belli belirsiz öyle nazik bir vahşilikle söylenmişti ki bekçi söylesin ya da söylemesin aslında onun serbest kalma nedenini bildiğini belli ediyordu.</p>

  <p class="normal">Alt dudağımı sertçe ısırdım, ona ne diyeceğimi düşünmeye çalışıyordum.</p>

  <p class="normal">“Valide Hildegarde,” diye devam etti. “Seni bulmak için ilk başta L’Hôpital des Anges’e gittim. Ve Valide Hildegarde’yi ve bana bıraktığın küçük notu buldum. O… bana anlattı.”</p>

  <p class="normal">“Evet,” dedim ve yutkundum. “Kral’ı görmeye gitmiştim…”</p>

  <p class="normal">“Biliyorum!” Elimin üstündeki elinin baskısı arttı.</p>

  <p class="normal">“Ama Jamie… ben gittiğimde…”</p>

  <p class="normal">“Tanrım!” dedi, sonra birden doğruldu ve yüzüme baktı. “Bilmiyor musun ben ne…Claire.” Kısa bir an için gözlerini kapadı ve derin bir nefes aldı. “Orvieto’ya ata binerek geldim, yol boyunca onu düşündüm. Beyaz teninde onun ellerini düşündüm, boynunda onun dudaklarını, onun… Tanrım, Claire! Hapishanede senin öldüğünü düşünerek oturdum ve sonra İspanya’ya gittiğimde Tanrı’dan senin ölmeni istedim!”</p>

  <p class="normal">Elimi tutan ellerinin eklem yerleri bembeyazdı.</p>

  <p class="normal">Elimi çektim.</p>

  <p class="normal">“Jamie, dinle beni!”</p>

  <p class="normal">“Hayır!” dedi. “Hayır, duymak istemiyorum…”</p>

  <p class="normal">“Dinle, lanet olası!”</p>

  <p class="normal">Sesim onu susturmak için oldukça sert çıkmıştı, sessizleşince Kral’ın odasındaki hikâyeyi hızlıca anlatmaya başladım; başlıklı adamları, hafif karanlık odayı, büyücülerin düellosunu ve Kont St. Germain’nin ölümünü.</p>

  <p class="normal">Ben konuşurken, hararetli yanaklarının rengi solmaya başladı ve yüzündeki ifade kederlendi. Öfkesi şaşkınlığa ve daha sonra da iç rahatlamasına döndü.</p>

  <p class="normal">“Yüce Tanrım,” dedi en sonunda. “Ah, güzel Tanrım.”</p>

  <p class="normal">“Bu aptalca hikâyeyle neyi başlattığını bilmiyordun, değil mi?” Yorulmuştum ama yine de gülmeye çalışıyordum. “Böylece… böylece… Kont…. Her şey yolunda, Jamie. O… artık yok.”</p>

  <p class="normal">Cevap olarak hiçbir şey söylemedi ve yavaşça beni kendine çekti. Alnımı omzuna koydum, gözyaşlarım gömleğine akıyordu. Bir müddet sonra doğruldum ve ona baktım, bir yandan burnumu çekiyordum.</p>

  <p class="normal">“Ben sadece düşündüm, Jamie! Porto şarabını, Charles’ın yatırımını… Eğer Kont öldüyse…”</p>

  <p class="normal">Başını iki yana salladı, belli belirsiz gülümsüyordu.</p>

  <p class="normal">“Hayır, mo duinne. Yatırım güvende.”</p>

  <p class="normal">İçimde bir rahatlama selinin aktığını hissedebiliyordum.</p>

  <p class="normal">“Ah, Tanrı’ya şükürler olsun. Demek başardın? İlaçlar Murtagh da işe yaradı mı?”</p>

  <p class="normal">“Şey, hayır,” dedi gülümseyerek, “ama ben de işe yaradılar.”</p>

  <p class="normal">Öfke ve sinir geçtikten sonra, başımın döndüğünü ve sersemlediğimi hissettim. Yağmurdan ıslanmış üzümlerin kokusu oldukça güçlü ve tatlıydı, huzurlu bir iç rahatlamasıyla ona yaslandım, Porto şarabı korsanlığı hikâyesini dinlerken onun rahat ama korkutmayan sıcaklığını hissediyordum.</p>

  <p class="normal">“Deniz için yaratılmış adamlar var, Sassenach,” diye başladı, “ama korkarım ben onlardan biri değilim.”</p>

  <p class="normal">“Biliyorum,” dedim. “Hastalandın mı?”</p>

  <p class="normal">“Ben nadiren hastalanırım,” dedi.</p>

  <p class="normal">Orvieto’nun denizi sertti ve bir saat içinde Jamie’nin plandaki rolünü üstlenemeyeceği belli olmuştu.</p>

  <p class="normal">“Hiçbir şey yapamıyordum, sadece hamakta yatıyor ve inliyordum,” dedi omuz silkerek. “Bu yüzden çiçek hastalığına da ben yakalanayım dedim.”</p>

  <p class="normal">Jamie ve Murtagh hemen rolleri değiştirmişler ve yirmi dört saat sonra İspanya sahilinde Scalamandre’nin şefi salgın olacağı dehşetine kapılmıştı.</p>

  <p class="normal">Jamie, sanki ısırgan otu suyunun etkisi hâlâ devam ediyormuş gibi boynunu kaşımaya başladı.</p>

  <p class="normal">“Hastalığı anladıklarında beni gemiden denize atmayı düşündüler,” dedi, “ve şunu söylemeliyim ki benim için bu çok iyi bir fikirdi.” Yüzünde kocaman bir gülümseme vardı. “Kurdeşenliyken seni hiç deniz tutmuş muydu, Sassenach?”</p>

  <p class="normal">“Hayır, çok şükür.” Düşüncesi bile ürpermeme yetmişti. “Murtagh onları durdurdu mu?”</p>

  <p class="normal">“Ah, evet. Çok sinirlendi. Bilirsin işte Murtagh. Bilbao limanına güvenli bir şekilde gelene kadar, eşiğin karşısında elinde hançerle uyudu.”</p>

  <p class="normal">Tahminleri doğru çıkmıştı, Scalamandre’nin kaptanı ya Le Havre’ye gelip kargosunu kaybetmekle yüzleşecekti ya da İspanya’ya dönüp Paris’e not yollanırken topuklarını dinlendirecekti, bu yüzden önüne çıkan yeni müşteriye değerli porto şarabını satarak elden çıkartma fırsatına balıklama atlamıştı.</p>

  <p class="normal">“Sıkı bir pazarlık yapmadı,” dedi Jamie, bir yandan kolunu kaşıyordu. “Pazarlığı yarım gün sürdü beni de hamakta ölüme terk etti, kan işedim ve içim dışıma çıkana kadar kustum!”</p>

  <p class="normal">Ama pazarlık yapılmıştı hem şarap hem de çiçek hastalıklı hasta Bilboa’da sevkiyatla boşaltılmıştı ve Jamie hızla iyileşmişti.</p>

  <p class="normal">“Şarabı Bilboa’daki bir borsacıya sattık,” dedi. “Murtagh’ı Mösyö Duverney’e olan borcu ödemesi için hemen Paris’e yolladım ve sonra… buraya geldim.”</p>

  <p class="normal">Kucağında duran ellerine bakıyordu. “Bir türlü karar veremiyordum,” dedi yavaşça. “Gelip gelmeme konusunda. Kendime zaman tanıyıp düşünmek için yürüdüm. Paris’ten Fontainebleau’ya kadar olan bütün yolu yürüdüm. Ve neredeyse bir o kadarını da geri yürüdüm. Altı kez aynı yolu yürüdüm, hem katil hem de aptal olduğumu düşünüyordum. Ya kendimi ya da seni öldürüp öldürmeyeceğimi bilmiyordum…”</p>

  <p class="normal">Sonra iç çekip bana baktı, gözleri sallanan yaprakların etkisiyle kararmıştı.</p>

  <p class="normal">“Gelmek zorundaydım, ”dedi sadece.</p>

  <p class="normal">Hiçbir şey diyemiyordum, elimi onun elinin üzerine koyup yanına oturdum.</p>

  <p class="normal">Daha sonra Hugo’nun çardağın girişinde durduğunu fark ettim.</p>

  <p class="normal">“Affedersiniz, Madam,” dedi. “Hanımefendi beyefendinin akşam yemeğine kalmak isteyip istemeyeceğini öğrenmek istiyor.”</p>

  <p class="normal">Jamie’ye baktım. Sessizce oturmuş bekliyordu, üzüm yapraklarının arasından sızan güneş alev gibi yanan saçlarına vuruyor, gölgeleri yüzüne düşüyordu.</p>

  <p class="normal">“Bence kalsan iyi olur,” dedim. “Çok zayıflamışsın.”</p>

  <p class="normal">Kederli bir gülümsemeyle bana baktı. “Sen de öyle, Sassenach.”</p>

  <p class="normal">Ayağa kalktı ve kolunu uzattı. Sonra üzüm yapraklarının sessiz sohbetlerini arkamızda bırakarak birlikte akşam yemeğine gittik.</p>

  <p class="normal">Jamie’nin yanına uzandım. Karanlık yatak odasına bakıyordum, uyurken huzur içinde nefes alıp vermesini dinliyordum. Mor salkım ve ıslak gecenin taze kokusu bana da nefes aldığımı hissettiriyordu.</p>

  <p class="normal">Kont St. Germain’nin çöküşü gecenin son olayı olmuştu. Bana eşlik eden kişiler kendi aralarında heyecanlı bir şekilde konuşuyorlardı.</p>

  <p class="normal">Yeşil kadife koltuğa sırt üstü uzanmış, konuşmadan önce eteğimi nazikçe yukarıya kaldırmıştı. Beni öpmemişti, beni istemiyordu. Louis uyanık bir pazarlıkçıydı ve karşılığı onun için değerli olsun ya da olmasın ona borçlu olduğunu düşündüğü şeyi asla affedecek biri değildi. Belki de öyleydi, kim bir kralın koynundan La Dame Blanche’yi almaya cüret ederdi ki?</p>

  <p class="normal">Kapalı, kuru ve hazırlıksızdım. Sabırsızca, masadan gül esanslı yağ şişesini alıp bacaklarımın arasına masaj yaptı. Hareketsiz, sessiz bir halde yatıyordum, parmakların beni aceleyle dürtmesi yerini biraz daha büyük bir şeye bıraktı ve… “Istırap” yanlış bir kelime olur, ne acı vardı ne de utanma. Sadece bir işlemdi. Bekledim sonra küçük bir saldırı meydana geldi ve ayağa kalktı, yüzü heyecandan kızarmıştı, elleri beceriksizce pantolonunu bağlamaya çalışıyordu. Daha sonra koridora gitmek için Madam’ın kendi odasında beklemiştim.</p>

  <p class="normal">Söz verilen şeyi tam olarak yerine getirmiştim. Şimdi onurla benim isteğimi kabul edebilirdi. Bana kibarca bir reverans yapmış ve kapıya kadar centilmence eşlik etmişti. İçeri girdikten sonra birkaç dakika içinde misafir odasından ayrılmıştım, tabii Kral’ın, ertesi sabah Jamie’nin serbest kalacağına dair verdiği teminatla.</p>

  <p class="normal">Yatak odası efendisi koridorda durmuş bekliyordu. Bana reverans yapmış ve ben de aynı şekilde cevap vermiştim, sonra Aynalı Koridor’da onu takip ettim, birbirlerine sürterken uyluklarımdaki yağın kayganlığını hissedebiliyor, bacaklarımın arasındaki keskin gül esansının kokusunu alabiliyordum.</p>

  <p class="normal">Arkamdan sarayın kapısının kapandığını duydum ve gözlerimi yumdum. Bir daha Jamie’yi asla göremeyeceğimi düşünüyordum.</p>

  <p class="normal">Ama şimdi eli uyluğumdaydı, nefes alış verişini dinliyordum. Ve ben Majesteleri’nin kapısını sonsuza kadar kapatmıştım.</p>
</body>
</html>
