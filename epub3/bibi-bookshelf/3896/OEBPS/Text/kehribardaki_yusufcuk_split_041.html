<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kehribardaki_yusufcuk</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_41">33<br class="calibre2"/>
  Kardeşler</h2>

  <p class="normal">Fergus ev halkının bir parçası olmuş, Rabbie MacNab’in yanında resmi olarak seyis yerini almıştı.</p>

  <p class="normal">Rabbie, Fergus’dan bir iki yaş daha küçük olmasına rağmen daha büyük görünüyordu ve ikisi çabucak ayrılmaz ikili olmuşlardı, tabii kavga etmelerinin dışında ve bu da günde iki ya da üç kez oluyordu, neredeyse birbirlerini öldürmeye çalışıyorlardı. Bir sabah kavga kızıştı, yumruklar, tekmeler havada uçuşuyordu. En sonunda Jamie olaya el attı.</p>

  <p class="normal">Jamie bu iki kötü adamı pis enselerinden tutmuş ve ahıra götürmüştü. Daha sonra ağırdan çıktığında onu kemerini yeniden yerine takarken görmüştük ve sonra Ian ile birlikte vadiye Broch Mordha’ya gitmişlerdi. Çocuklar daha sonra tekrar ortaya çıktılar, oldukça durgunlardı. Çektikleri çile onları birleştirmişti ve bir kez daha çok iyi arkadaş olmuşlardı.</p>

  <p class="normal">Bu durgunluk onlar çiftlik işleriyle uğraşırken küçük Jamie’nin de onların peşinden koşmasını sağlamıştı. Öğlene doğru camdan dışarıya bakarken, üçünün kumaş parçalarından yapılmış bir topla avluda oynadıklarını gördüm. Soğuk sisli bir gündü, çocukların nefesleri koşturup bağrışırken hafif bulutlar şeklinde yukarıya çıkıyordu.</p>

  <p class="normal">“Güzel, sağlam küçük bir delikanlıya sahipsin,” dedim çamaşır sepetinde düğme arayan Jenny’ye. Dışarı bakınca benim baktığım şeyi gördü ve gülümsedi.</p>

  <p class="normal">“Ah, evet, küçük Jamie çok tatlı.” Pencereden bakmak için yanıma geldi ve onları izlemeye başladı.</p>

  <p class="normal">“Hık demiş babasının burnundan düşmüş ama bence omuzları biraz daha geniş olacak. Belki dayısı gibi olur; bacaklarını görüyor musun?” Galiba haklıydı. Küçük Jamie neredeyse dört yaşındaydı, yeni yürümeye başlayan çoğu çocuk gibi tombul bacakları olmasına rağmen bacakları uzun, küçük sırtı ise geniş ve kaslıydı. Dayısının uzun muhteşem kemiklerini almıştı ve onunla aynı ismi taşıyordu.</p>

  <p class="normal">Küçük çocuğun topa çullandığını görebiliyordum, becerikli bir çalımla rakibini alt etti ve topu koşup bağıran ve topu geri almaya çalışan Rabbie MacNab’in başının üstünden geçmesini sağlayacak kadar sert attı.</p>

  <p class="normal">“Bazı özellikleri dayısı gibi,” dedim. “Belki o da solak olur.”</p>

  <p class="normal">“Ah, Tanrım!” dedi Jenny, kaşlarını çatarak oğluna bakıyordu. “Umarım olmaz ama belki de haklı olabilirsin.” İç çekerek başını iki yana salladı.</p>

  <p class="normal">“Tanrım, zavallı baş belası Jamie’nin kütük gibi yumruklarını düşünüyorum da! Herkes onu bu alışkanlığından vazgeçirmeye çalışıyordu, anne babamdan okul müdürüne kadar, ama o bir keçi kadar inatçıydı. En sonunda Ian’ın babası...”</p>

  <p class="normal">“Solak olmanın yanlış olduğunu düşünmüyordu değil mi?” diye sordum şüpheli bir şekilde. O zamanlar solak olmanın uğursuz olduğunu ve hatta şeytani bir varlığa işaret ettiğini düşündüklerini biliyordum. Jamie güç de olsa sağ eliyle yazı yazıyordu çünkü tüy kalemi sol eline aldığında dayak yiyordu.</p>

  <p class="normal">Jenny hayır dercesine başını iki yana salladı.</p>

  <p class="normal">“Hayır, tuhaf bir adamdı, yaşlı John Murray. O derdi ki, eğer Tanrı Jamie’nin sol kolunun güçlenmesini istediyse böyle bir hediyeyi geri çevirmek günah olur. Ve aynı zamanda kılıcı iyi kullanan nadir bir adamdı, yaşlı John... Babam da onu dinledi ve Jamie’nin sol elle savaşmasına izin verdi.”</p>

  <p class="normal">“Ben Dougal MacKenzie’nin Jamie’ye sol elle savaşmayı öğrettiğini sanıyordum,” dedim. Jenny’nin dayısı Dougal MacKenzie hakkında ne düşündüğünü merak ediyordum.</p>

  <p class="normal">Başını evet dercesine salladı ve iğnenin deliğine ipi sokmadan önce ipliğin ucunu yaladı.</p>

  <p class="normal">“Evet, öyleydi ama daha sonra ona ilk vuruşları öğreten Ian’ın babasıydı.” Gülümsedi, gözleri kucağındaki gömleğindeydi.</p>

  <p class="normal">“Hatırlıyorum da, yaşlı John Ian’a onun işinin Jamie’nin sağ tarafında durmak olduğunu söylemişti, böylece savaşta onun zayıf tarafını kollayabilecekti. Ve Ian da öyle yaptı. Bunu çok dikkate alıyorlardı. Ve sanırım yaşlı John bu konuda haklıydı,” diye ekledi ve ipin fazla olan kısmını kesti. “Bir müddet sonra kimse onlarla savaşamaz oldu, MacNab’in beyleri bile. Jamie ve Ian, ikisi de iyi bir bedene ve sağlam kemiklere sahiptiler, omuz omuza geldikleri zaman ikisini aşağıya çekecek kimse olmazdı, hatta karşı taraf sayıca fazla olsa bile.”</p>

  <p class="normal">Birden kahkahalarla gülmeye başladı ve bir saç tutamını kulağının arkasına koydu.</p>

  <p class="normal">“Tarlada yürüdükleri zaman bazen onları izliyorum. Kendilerinin hâlâ böyle davrandıklarının farkında olduklarını sanmıyorum ama yapıyorlar. Jamie her zaman sola doğru hareket ediyor ve Ian da onun sağ tarafını tutuyor, zayıf kısmını kolluyor.”</p>

  <p class="normal">Jenny camdan dışarıya bakıyordu, bir anlığına kucağındaki gömleği unuttu ve elini şişen karnının üstüne koydu.</p>

  <p class="normal">“Sanırım,” dedi, aşağıdaki siyah saçlı oğluna bakıyordu, “solak olsa da olmasa da en önemlisi ona yardım edecek bir erkek kardeşinin olması.” Sonra onun duvardaki resme baktığını gördüm - genç Jamie büyük erkek kardeşi Willie’nin dizlerinin arasında duruyordu. İkisinin de küçük kalkık burunları vardı ve ciddiydiler. Willie’nin eli korurcasına küçük kardeşinin omuzlarını sarmıştı.</p>

  <p class="normal">“Jamie Ian’a sahip olduğu için şanslı,” dedim.</p>

  <p class="normal">Jenny gözlerini resimden uzaklaştırdı. Jenny Jamie’den iki yaş büyüktü ve William’dan üç yaş daha gençti.</p>

  <p class="normal">“Evet, öyle. Ben de şanslıyım,” dedi sessizce ve bir kez daha gömleği eline aldı.</p>

  <p class="normal">Çamaşır sepetinden çocuğun gömleğini alıp ters çevirdim, kolunun altındaki dikiş yeri sökülmüştü. Dışarısı herhangi biri için oldukça soğuktu ama çocuklar oyun oynuyor ya da erkekler çalışıyordu. Salon sıcak ve rahattı. Biz çalışırken camlar buharlanmıştı.</p>

  <p class="normal">“Kardeşlerden konu açılmışken,” dedim, ipliği iğneme geçirirken gözlerimi kısmıştım, “Sen büyürken Dougal ve Colum MacKenzie’yi görür müydün?”</p>

  <p class="normal">Jenny başını iki yana salladı. “Colum ile hiç tanışmadım. Dougal buraya bir iki kez geldi, yılbaşı ya da böyle özel günler için Jamie’yi eve getiriyordu ama onu çok iyi tanıdığımı söyleyemem.” İşinden gözlerini ayırmış bana bakıyordu, yana yatık gözleri ilgiyle parlıyordu. “Sen onları tanıyorsun. Colum MacKenzie’nin nasıl biri olduğunu bana anlatır mısın? Gelen ziyaretçilerden birkaç şey duydum ama hep merak etmiştim, annem ve babam onlardan hiç bahsetmezlerdi.” Sonra bir an durdu, kaşlarının arası kırışmıştı.</p>

  <p class="normal">“Hayır, aslında babam bir kere onun hakkında konuştu. Dougal Jamie ile birlikte Beannachd’a gittikten sonraydı. Babam dışarıda çite yaslanmış, onlar görünürden kaybolana kadar arkalarından bakmıştı ve ben de Jamie’ye el sallamak için yanına gitmiştim – gittiği zaman içime hep hüzün çökerdi çünkü onun bir daha ne zaman geleceğini bilmezdim. Her neyse, tepeye giderlerken onları izliyorduk ve babam kımıldanıp bir şeyler mırıldanmış ve şöyle demişti, ‘Tanrım kardeşi Colum öldüğü zaman Dougal MacKenzie’ye yardım et.’ Sonra benim orada olduğumu hatırlamış, bana dönmüş ve gülümseyerek şöyle demişti, ‘Evet, tatlım akşam yemeğimizde ne var bakalım?’ ve bu konu hakkında daha fazla bir şey söylemedi.” Siyah kaşları şaşkınlıkla yukarıya kalkmıştı.</p>

  <p class="normal">“Colum’un sakat olduğunu ve Dougal’ın da onun yerine kiraları topladığını, şikâyetlere cevap verdiğini ve ihtiyaç olunduğunda savaşta klana liderlik ettiğini duyduğumda tuhaf oldum.”</p>

  <p class="normal">“Evet yapıyor. Ama...” Tereddüt etmiştim, bu ilişkiyi nasıl tarif edeceğimi bilmiyordum. “Şey,” dedim gülümseyerek, “sana onlarla ilgili anlatabileceğim şeyi kavga ettikleri bir sırada duymuştum, Colum Dougal’a şöyle diyordu, ‘Eğer MacKenzie kardeşlerin bir penisi bir beyni olsaydı, ben kendi payımınkini pazarlığa çıkartmaktan memnun kalırdım!”</p>

  <p class="normal">Jenny şaşkınlıkla birden gülmeye başladı ve sonra bana baktı, koyu mavi gözleri şüpheyle parlıyordu, tıpkı kardeşininki gibi.</p>

  <p class="normal">“Ah, demek öyle... Bir keresinde Dougal’ın Colum’un oğlu hakkında konuştuğunu duymuştum, küçük Hammish. Amcasından daha sevgi dolu biri.”</p>

  <p class="normal">“Hızlısın, Jenny,” dedim, ona imrenerek bakıyordum. “Çok hızlı. Benim bunu anlamam uzun zaman almıştı ve hâlbuki onları aylarca her gün görmüştüm.”</p>

  <p class="normal">Alçak gönüllü bir tavırla omzunu silkti ama dudaklarında küçük bir gülümseme vardı.</p>

  <p class="normal">“Dinliyorum,” dedi sadece. “Halkın dediklerini ve demediklerini. İnsanlar Kuzey İskoçya’da çok dedikodu yapar. Bu yüzden,” bir parça iplik kopardı ve avcunun içindeki münakaşaya bir son verdi - “Leoch’dan bahset. İnsanlar büyük olduğunu ama Beauly ya da Kilravock kadar muhteşem olmadığını söylüyorlar.”</p>

  <p class="normal">Bir yandan çalışıp bir yandan konuşuyorduk, örmek için yün sarıp yeni bebek ve Maggie için elbise motifleri çıkartıyorduk. Dışarıdaki çocukların bağrışları kesilmiş, yerini küçük mırıltılara bırakmıştı.</p>

  <p class="normal">“Sanırım birazdan kar yağacak?” dedi Jenny. “Havada nem var, bu sabah körfezdeki sisi gördün mü?”</p>

  <p class="normal">Başımı iki yana salladım. “Umarım yağmaz. Bu Jamie ve Ian’ın geri gelmesini zorlaştırır.” Broch Mordha köyü Lallybroch’dan yaklaşık on beş kilometre uzaktaydı ama yolu tepeye doğruydu, yokuş kayalıklıydı.</p>

  <p class="normal">Sonuçta öğleden sonra kar yağmaya başlamıştı ve akşam vaktinde de tipi bastırmıştı.</p>

  <p class="normal">“Broch Mordha’da kalmış olmalılar,” dedi Jenny, kar pembesi renginde parıldayan bulutlu havayı incelerken bir yandan da gece başlığını takıyordu. “Onlar için endişelenme, geceyi geçirmek için birinin kulübesine girmişlerdir.” Panjurları kapatırken beni rahatlatmak istercesine gülümsüyordu. Birden koridorun aşağısından bir ağlama sesi geldi ve Jenny geceliğinin eteğini toplayarak uzaklaştı.</p>

  <p class="normal">“İyi geceler, Claire,” diye seslendi, anaç bir ruhla acele ediyordu. “İyi uykular.”</p>

  <p class="normal">Çoğunlukla iyi uyurdum. Soğuk ve yağışlı havaya rağmen ev iyi düzenlenmiş, kuş tüyü yatak bol yorganlarla desteklenmişti. Ama bu gece Jamie olmadan kendimi huzursuz hissediyordum. Yatak büyük ve soğuk görünüyordu, bacaklarım titriyor ve ayaklarım üşüyordu.</p>

  <p class="normal">Sırt üstü yatmaya çalıştım, ellerimi karnımın üstünde kavuşturdum, gözlerimi kapattım, Jamie’nin anısını çağırmak için derin derin nefes alıyordum. Eğer orada olduğunu hayal edebilirsem, karanlık odada yanımda nefes aldığını düşünürsem, belki uykuya dalabilirdim.</p>

  <p class="normal">Bir horozun ötüşü başımı yastıktan kaldırmama sebep oldu, sanki yatağın altına dinamit atmışlardı.</p>

  <p class="normal">“Aptal!” dedim, vücudumdaki bütün sinirler şoktan gerilmişti. Ayağa kalktım ve panjuru açtım. Kar durmuştu ama gökyüzü bulutlarla doluydu, ufuk boydan boya bulutla kaplanmıştı. Horoz bir daha ötmeye başladı.</p>

  <p class="normal">“Kapa çeneni!” dedim. “Gecenin bir yarısı, seni tüylü piç kurusu! Sen...” dedim görünürlerde olmayan horoza, “yaşamak için kısa bir zamanın kaldı.” Cevap gelmedi, horozun geceye seslenmediğinden emin olmak için biraz durduktan sonra panjuru kapattım ve horozun yine öttüğünü duydum.</p>

  <p class="normal">Kargaşa uyumlu düşünce trenini raydan çıkartmıştı. Yeniden düşünceleri sıralamak yerine içime dönmeye karar vermiştim, fiziksel düşüncenin uykuya dalmam için beni rahatlatacağını umut ediyordum.</p>

  <p class="normal">İşe yaramıştı. Uykuya dalmak üzereydim, aklım pankreasın olduğu yerlere odaklanmıştı. Küçük Jamie’nin annesinin odasına gitmek için koridordan aşağıya gittiğini neredeyse duymamıştım. Dolu idrar torbasıyla uykusundan kalkmıştı, sağlam adım atmak için zihni yeterince uyarılmıştı.</p>

  <p class="normal">Lallybroch’a gelirken Jenny’nin yanında zorlanıp zorlanmayacağım, onun üretkenliğini kıskanıp kıskanmayacağımı merak ediyordum. Ve herhalde anneliğin ne kadar zahmetli olduğunu görmeseydim onu kıskanırdım.</p>

  <p class="normal">“Yatağının yanında lazımlık var.” Jamie’yi odasına götürmek için benim odamın önünden geçerken Jenny’nin kızgın sesini duymuştum. “Kendi işini kendin halletmek zorundasın, niye kendininkini kullanamıyorsun? Niye her gece benimkini kullanmak zorundasın?” Merdivenlerden dönerken sesi uzaklaşmaya başlamıştı.</p>

  <p class="normal">Jenny’yi kıskanmamamın başka bir nedeni daha vardı. Faith’in doğumu iç yıkıma sebep olduğunda ilk başta korkmuştum ama korkum Raymond’un dokunuşlarıyla kaybolmuştu. Bedenimi incelemeyi bitirdiğimde bel kemiğimin uyku halinde gevşediğini hissetmiştim, bütün organların iyi olduğunu da hissedebiliyordum. Bir kez olmuştu ve bir kez daha olabilirdi. İhtiyacım olan sadece biraz zamandı. Ve bir de Jamie.</p>

  <p class="normal">Jenny’nin ayak sesleri duyuluyordu, Maggie’nin uykulu ciyaklamasına çabucak cevap vermişti.</p>

  <p class="normal">“Çocuklar gerçekten de evin neşesi,” diye kendi kendime mırıldanırken uykuya daldım.</p>

  <p class="normal">Ertesi gün ev işlerini yaparken onları bekliyorduk. Günlük rutin işleri yaparken bir yandan da avludan gelebilecek at seslerine odaklanmıştık.</p>

  <p class="normal">“İş için kalmış olmalılar,” dedi Jenny, görünürde rahat olmaya çalışıyordu. Ama camın önünden her geçtiğinde evin önündeki yola bakmak için durduğunu görüyordum.</p>

  <p class="normal">Bana gelince hayallerimi kontrol etmek için pek zamanım yoktu. Kral George tarafından imzalanan ve Jamie’nin affını onaylayan mektup çalışma odasındaki masanın çekmecesinde kilitli duruyordu. Jamie ona utanç kaynağıymış gibi bakmış ve yakmak istemişti ama ben her duruma karşın bir kenarda tutması için ona ısrar ettim. Şimdi, kış rüzgârının hışırtı seslerini dinlerken, bütün bunların hepsinin bir yanlış anlama ya da bir tür hile olduğunu düşünmeye başlamıştım. Jamie’nin kırmızı ceketli askerler tarafından yakalanıp, gizli bir hapishaneye götürüldüğü ve celladın tehlikeli tuzağına düştüğü de aklımdan geçenler arasındaydı.</p>

  <p class="normal">Akşam çökmeden önce gelmişlerdi. Atlara, tuz, iğne, turşuluk baharat ve Lallybroch’un üretemeyeceği diğer küçük şeylerle dolu olan torbalar yüklenmişti.</p>

  <p class="normal">Bir atın ahır avlusuna gelirken kişneme sesini duymuş ve merdivenlerden aşağıya koşturmuştum, mutfak yolunda Jenny ile karşılaştım.</p>

  <p class="normal">Jamie’nin uzun bedeninin gölgesini ahırın duvarında gördüğümde içim rahatlamıştı. Avluya doğru koşmaya başladım, yerlerin karla kaplı olması umurumda değildi. Kendimi Jamie’nin kollarına attım.</p>

  <p class="normal">“Hangi cehennemdeydin?” diye sordum.</p>

  <p class="normal">Cevap vermeden önce beni öptü. Yüzünün soğukluğu yüzüme vuruyordu ve dudaklarında belli belirsiz hoş bir viski tadı vardı.</p>

  <p class="normal">“Hımm, akşam yemeğinde sucuk mu var?” diye sordu keyifle ve mutfak kokusunun sindiği saçımı kokladı. “Güzel, açlıktan öleceğim.”</p>

  <p class="normal">“Sucuk ve püre,” dedim. “Neredeydin?”</p>

  <p class="normal">Gülmeye başladı, şalının üstündeki karı silkeliyordu. “Sucuk ve püre mi? Bu yemek, değil mi?”</p>

  <p class="normal">“Patates ezmeli sucuk,” diye tercüme ettim. “Güzel geleneksel bir İngiliz yemeği, İskoçya’nın cahil kesiminde bilinmez. Şimdi, lanet olası İskoçyalı, iki gündür neredesin? Jenny ve ben ne kadar endişelendik!”</p>

  <p class="normal">“Şey, küçük bir kaza geçirdik,” diye anlatmaya başlamıştı ki Fergus’un fener taşıyan küçük bedenini fark etti. “Ah, feneri mi getirdin, Fergus? Güzel. Samanları ateşe vermeyeceğin bir yere bırak ve şu zavallı hayvanı da ahıra koy. Sonra da akşam yemeğine gelirsin. Şimdiye kadar bunu yapmış olman gerekiyordu,” dedi ve yavaşça Fergus’un kulağına vurdu. Çocuk yana kaçtı ve gülümsedi. Demek dün ahırda her ne olduysa aralarında bir garez bırakmamıştı.</p>

  <p class="normal">“Jamie,” dedim. “Eğer atlardan ve sucuktan bahsetmeyi kesip başınıza ne tür bir kaza geldiğini anlatmazsan, seni çok fena tekmeleyeceğim. Bu ayağımı çok acıtır çünkü ayağımda sadece terlik var ama seni uyarıyorum, yine de bunu yaparım.”</p>

  <p class="normal">“Bu bir tehdit mi?” dedi ve kahkaha atmaya başladı. “Ciddi bir şey değil, Sassenach, sadece...”</p>

  <p class="normal">“Ian!” Maggie yüzünden biraz geciken Jenny fener ışığı halkasının içine tam zamanında adım atan eşinin yanına yeni gelmişti. Ona baktığımda elini Ian’ın yüzüne koyduğunu gördüm.</p>

  <p class="normal">“Aman Tanrım, sana ne oldu?” dedi. Her ne kaza geçirdilerse Ian yaralanmıştı. Bir gözü morarmış ve şişmişti. Elmacık kemiğinde uzun bir sıyrık vardı.</p>

  <p class="normal">“Ben iyiyim,” dedi. Jenny onu kucaklarken bir yandan da kibarca okşuyordu, küçük Maggie aralarında sıkışmıştı. “Sadece birkaç yerde küçük ezikler var o kadar.”</p>

  <p class="normal">“Köyün üç kilometre ötesindeki bir yokuştan aşağıya iniyorduk, atlara binmemiştik çünkü zemin çok kötüydü ve Ian köstebek yuvasının içine basıp bacağını kırmıştı,” diye anlatmaya başladı Jamie.</p>

  <p class="normal">“Tahta olanı,” dedi Ian ve mahcup bir şekilde gülümsedi. “Köstebek iyi yere yuva yapmış.”</p>

  <p class="normal">“Bu yüzden ona yeni bir tane yapmak için bir kır evinde kaldık,” diye Jamie hikâyeyi sonlandırdı. “Artık yemek yiyebilir miyiz?”</p>

  <p class="normal">Daha fazla yaygara yapmadan içeri girdik, Jenny Ian’ın yüzünü güvercin ağacı ile temizleyip diğer yaralarını incelerken Bayan Crook ve ben de akşam yemeği servisi yapıyorduk.</p>

  <p class="normal">“Bir şey yok,” diye onu rahatlatmaya çalışıyordu. “Sadece birkaç yerde ezikler var.” İçeri girdiğinde ona baktım ve dudaklarının aşırı derecede şiştiğini gördüm. Sofrayı topladıktan sonra konuşma sırası bize gelmişti. Salona gittik ve Jenny Ian’ın yanına, halının üstüne oturdu, yeni bacağını tutuyordu.</p>

  <p class="normal">“Hadi çıkart onu,” dedi, kararlı bir şekilde. “Canın yandı ve ben Claire’in buna bir bakmasını istiyorum. Belki o benden daha iyi yardımcı olur.”</p>

  <p class="normal">Orijinal ampütasyon büyük bir başarıyla yapılmış ve şansı yaver gitmişti. Askeri doktor diz eklemlerini kurtarmak için alt bacağı kesmişti. Bu Ian’ın, yapabileceğinden daha rahat hareket etmesini sağlıyordu.</p>

  <p class="normal">Düşme, bacağının burkulmasına sebep olmuştu. Ezilmenin etkisiyle deriye baskı uyguladığı yerde bir yırtık oluşmuştu. Normal görünmesine rağmen buna uygulanacak herhangi bir baskı mutlaka ıstırap verirdi.</p>

  <p class="normal">Ian’ın babacan yüzü neredeyse incinmiş eklemi gibi kızarmıştı. Sakatlığından dolayı sakin olmaya çalışırken acizliğinin ortaya çıktığı bu durumdan nefret ettiğini biliyordum. Utangaçlığının ortaya çıkması bacağına dokunduğum zaman acı da vermeye başlamıştı.</p>

  <p class="normal">“Buradaki liflerini yırtmışsın,” dedim ve parmağımla yavaşça dizinin şiştiği yere dokundum. “Ne derece kötü olduğunu söyleyemem ama yeterince kötü. Eklemde su birikimi var, bu yüzden de şişmiş.”</p>

  <p class="normal">“Sen halledebilir misin, Sassenach?” diye sordu Jamie omzuma yaslanırken. Kaşlarını çatmış, ateş gibi yanan bacağa bakıyordu.</p>

  <p class="normal">Başımı iki yana salladım. “Bunun için yapabileceğim fazla bir şey yok, sadece daha fazla şişmesini önlemek için soğuk kompres yapılabilir.” Ian’a baktım ve ona en iyi Valide Hildegarde bakışımı sundum.</p>

  <p class="normal">“Senin yapacağın şey,” dedim, “yatakta dinlenmek. Yarın acıyı dindirmek için viski içersin. Bugün uyuyabilmen için sana afyon ruhu veririm. En azından bir hafta dokunma, sonra nasıl olduğuna bakarız.”</p>

  <p class="normal">“Bunu yapamam!” diye itiraz etti Ian. “Ahırın duvarı onarılacak, saban demiri bilenecek ve...”</p>

  <p class="normal">“Ve bir bacağın da iyileşmesi gerek,” dedi Jamie kesin bir şekilde. Delici koyu mavi bakışları çoğu insanın emrini yerine getirmesine sebep oluyordu. Jamie ile yemeğini, oyuncaklarını, av tecrübelerini, kavgayı, kamçıyı paylaşan Ian, çoğu insan kadar duyarlı değildi.</p>

  <p class="normal">“Lanet olsun,” dedi. Ateş gibi kahverengi gözleri Jamie’nin gözleriyle buluşmuştu, bakışlarındaki kızgınlıkla acı karışmıştı. Bu bakışlarda fark edemediğim bir şey daha vardı. “Bana emir verdiğini mi sanıyorsun?”</p>

  <p class="normal">Jamie yeniden yerine oturdu, tokat yemiş gibi kızarmıştı. Sert konuşmamak için dilini tuttu ve sonunda sakince konuşmaya başladı. “Hayır. Sana emir verdiğimi sanmıyorum. Sadece kendine dikkat etmen için senden ricada bulunuyorum.”</p>

  <p class="normal">Uzun uzun birbirlerine baktılar, bakışları anlayamadığım mesajlarla yüklüydü. Sonunda Ian’ın omuzları rahatlamışçasına çöktü ve başını tamam anlamında salladı, dudaklarında hilekar bir gülümseme vardı.</p>

  <p class="normal">“Ricada bulunabilirsin,” diye iç çekti ve yanağındaki sıyrığı ovaladı. Derin bir nefes aldı ve kendinden emin olunca Jamie’ye uzattı. “Ayağa kalkmama yardım eder misin?”</p>

  <p class="normal">Bir adamı merdivenlerden uçarcasına çıkarmak tuhaf bir işti ama sonunda olmuştu. Yatak odasının kapısına gelince Jamie Ian’ı Jenny’ye bıraktı. Gerilediğinde Ian sessiz ve hızlı bir şekilde Jamie’ye Gaelce bir şeyler söyledi. Bu dilde uzman değildim ama ne dediğini tahmin edebiliyordum, “İyi olacaksın, kardeşim.”</p>

  <p class="normal">“Sen de.”</p>

  <p class="normal">Odamıza gelmek için koridordan aşağıya inerken Jamie’yi takip ettim. Yorgunluktan omuzlarının çöktüğünü görebiliyordum ama o uykuya dalmadan önce sormak istediğim birkaç soru vardı.</p>

  <p class="normal">“Sadece birkaç yerde ezik var,” dedi Ian, Jenny’yi rahatlatmaya çalışıyordu. Öyleydi de. Birkaç yerdeydi. Ama yüzünde ve bacaklarındaki eziklerin dışında bir de gömleğinin yakasının altına gizlenmiş bir morluk görmüştüm. Ian’ın bu duruma ne kadar gücendiği önemli değildi, ben bir köstebeğin intikam için onu boğmaya çalıştığını hayal edemiyordum.</p>

  <p class="normal">Jamie hemen uyuyamamıştı.</p>

  <p class="normal">“Ah, ayrılık sevginin büyümesini sağlıyor, değil mi?” dedim. Bir gece önce kocaman görünen yatak şimdi ufacık görünüyordu.</p>

  <p class="normal">“Ah sevgi mi? Evet, bu da. Ah, Tanrım, hiç durma. Bu harika.”</p>

  <p class="normal">“Endişelenme, biraz daha yapacağım,” diye onu rahatlattım. “Ama izin ver de mumları söndüreyim.” Panjurlar açıktı, mumlar yanmasa bile karlı gökyüzünün ışığı yansıtmasıyla oda yeterince aydınlık görünüyordu. Jamie’yi rahatça görebiliyordum, yorganın altındaki uzun bedeni rahatlamıştı, her iki yanında duran elleri yarı açıktı. Yanına kıvrıldım ve sağ elini aldım, parmaklarına ve avcuna yaptığım masaja devam ediyordum.</p>

  <p class="normal">Başparmağımla parmaklarının şiş yerlerini halkalar çizerek ovalarken uzun uzun iç çekiyor, neredeyse inliyordu. Saatlerce atın dizginlerini tutmaktan sertleşen parmakları ısınıyor ve dokunuşlarımla rahatlıyordu. Ev sessiz ve oda soğuktu. Yanımda uzun bedenin sıcaklığını hissetmek, isteğin artmadığı samimi dokunuşların tadına varmak harika bir duyguydu. Bir süre sonra dokunuşlar daha fazlasını gösterebilirdi. Mevsimlerden kıştı ve geceler uzun oluyordu.</p>

  <p class="normal">“Jamie,” dedim bir müddet sonra, “Ian’ı yaralayan kim?” Gözlerini açmadı ama cevap vermeden önce uzun bir iç çekti. Şaşırmamıştı, belli ki bu soruyu bekliyordu.</p>

  <p class="normal">“Ben yaptım,” dedi.</p>

  <p class="normal">“Ne?” Şokun etkisiyle elini bıraktım.</p>

  <p class="normal">“Neden?” dedim, dehşete düşmüştüm. Jamie ve Ian arasında bir tedirginliğin olduğunu söyleyebilirdim ama bu düşmanlık gibi görünmüyordu. Jamie’nin Ian’a vurmasına sebep olan şeyin ne olduğunu hayal bile edemiyordum; eniştesi ona, neredeyse kız kardeşi Jenny kadar yakındı.</p>

  <p class="normal">Jamie şimdi gözlerini açmıştı ama bana bakmıyordu. Sadece eline bakıyordu. Ezilen eklemlerinin dışında Jamie’de başka bir iz yoktu, Ian ona karşılık vermemişti.</p>

  <p class="normal">“Şey, Ian uzun süredir evli,” dedi kendini savunurcasına.</p>

  <p class="normal">“Dışarıdayken güneşin altında fazla durdun diyeceğim,” diye konuşmaya başladım, dik dik ona bakıyordum, “ama dışarıda güneş bile yok. Ateşin mi var?”</p>

  <p class="normal">“Hayır,” dedi. “Hayır, Sassenach, ben iyiyim.”</p>

  <p class="normal">Ian gerçekten Broch Mordha yakınlarında bir köstebek yuvasına basarak tahta bacağını kırmıştı.</p>

  <p class="normal">“Akşam olmak üzereydi, köyde yapacak çok işimiz vardı ve kar yağıyordu. Gitmemiz konusunda ısrar etmesine rağmen Ian’ın bacağının onun canını acıttığını görebiliyordum. Her neyse, yakınlarda iki ya da üç tane kır evi vardı bu yüzden midillilerden birine onu bindirdim ve yokuşun tepesindeki bir evden bir geceliğine kalmak için müsaade istedim.”</p>

  <p class="normal">Kuzey İskoçyalıların misafirperverliğiyle, ikisi için yatacak yer ve akşam yemeği hevesle sunulmuştu, bir kâse sıcak yulaf ve taze yulaflı kekten sonra iki ziyaretçi ateşin önüne serilmiş bir yatakta yatmışlardı.</p>

  <p class="normal">“Oda, şöminenin yanına bir yorgan daha serecek kadar büyük değildi bu yüzden biz de biraz sıkıştık, yan yana yatıyorduk ve olabildiğince rahat olmaya çalışıyorduk.” Derin bir nefes aldı ve sonra utanarak bana baktı.</p>

  <p class="normal">“Şey, seyahatten dolayı oldukça yorgundum, bu yüzden derin bir uykuya dalmıştım, sanırım Ian da derin uykudaydı. Ama Ian son beş yıldır hep Jenny ile birlikte uyuyordu ve yanında sıcak bir bedenin olmasına alışıktı. Gecenin bir yarısı, bana doğru yuvarlanıp kollarıyla beni sardı ve ensemden öptü. Ve ben,” - karın aydınlığında yüzünün kızardığını görebiliyordum -“bağırarak uykumdan kalktım çünkü onun Jack Randall olduğunu sandım.”</p>

  <p class="normal">“Senin için çok korkunç olmalı,” dedim.</p>

  <p class="normal">“Ian da şoka uğradı, her neyse... Üzerine çıkıp yüzünü yumrukladım, kendime geldiğimde Ian’ın üstündeydim ve boğazını sıkıyordum, dili dışarıya fırlamıştı. Tabi Murrayler de şoka uğradı.” Düşünceli bir halde konuşmaya devam ediyordu. “Onlara kötü bir kâbus gördüğümü söyledim ama vurmamın etkisiyle çocuklar da çığlık atmaya başlamışlardı ve Ian bir köşede öksürüyordu, Bayan Murray yatakta dimdik doğrulmuş, tıpkı şişko bir baykuş gibi ‘Kim, kim?’ deyip duruyordu.”</p>

  <p class="normal">Bütün bunları hayal edince dayanamayıp kahkahayı bastım.</p>

  <p class="normal">“Ah, Tanrım, Jamie. Ian iyi mi peki?”</p>

  <p class="normal">Jamie omuz silkti. “Evet, onu gördün. Bir müddet sonra herkes yine uykuya daldı, ben de geceyi ateşin önünde yatarak geçirdim, tavana baktım.” Sol elini aldığımda itiraz etmedi, ezilmiş eklemlerini yavaşça okşuyordum.</p>

  <p class="normal">“Ertesi sabah evden ayrıldığımızda,” diye devam etti, “bir yere oturup aşağı vadiye bakabileceğimiz bir yer bulana kadar bekledim. Ve sonra,” yutkundu ve elimi sıktı, “ona anlattım. Randall’ı. Ve olan her şeyi.”</p>

  <p class="normal">Ian’ın Jamie’ye neden öyle baktığını anlamaya başlamıştım. Ve Jamie’nin utanç dolu bakışlarını ve gözlerinin altındaki lekeyi de... Ne söyleyeceğimi bilmediğimden ben de onun elini sıktım.</p>

  <p class="normal">“Senden başka hiç kimseye anlatacağımı sanmıyordum,” diye ekledi, elimi sıkmaya devam ediyordu. Belli belirsiz gülümsedi ve diğer eliyle yüzünü ovaladı.</p>

  <p class="normal">“Ama Ian… şey, o…” Doğru kelimeyi arıyordu. “O beni tanıyor, anlıyor musun?”</p>

  <p class="normal">“Ben de öyle düşünüyorum. Bütün hayatın boyunca sen de onu tanıdın, değil mi?”</p>

  <p class="normal">Başını evet anlamında salladı, boş boş camdan dışarıya bakıyordu. Kar yeniden başlamıştı, küçük kar taneleri adeta dans ediyordu. Gökyüzünden daha beyazlardı.</p>

  <p class="normal">“Benden sadece bir yaş büyük. Ben büyürken o hep vardı. On dört yaşıma kadar Ian’ı görmeden geçirdiğim bir günüm bile olmadı. Ve daha sonra, Dougal beni büyütmek için yanına alıp Leoch’a götürdükten sonra, üniversite için gittiğim Paris’ten döndükten sonra, ben geri gelip köşeyi döndüğüm zaman o hep oradaydı, sanki hiç ayrılmamışım gibi. Beni gördüğü zaman her zaman yaptığı gibi bana gülümserdi ve sonra yan yana tarlalarda, akarsu kenarlarında her şeyden konuşarak dolaşırdık.” Derin bir nefes aldı ve bir elini saçına götürdü.</p>

  <p class="normal">“Ian… buraya ait olan bir parçam, hiç ayrılmayan,” dedi. “Ben… ona anlatmak zorunda olduğumu düşünüyorum, ayrı… kalmış gibi hissetmek istemiyorum. Ian’dan. Buradan.” Pencereye doğru bir hareket yapıp sonra bana doğru döndü, loş ışıkta gözleri simsiyah görünüyordu. “Neden olduğunu anlıyor musun?”</p>

  <p class="normal">“Anlıyorum,” dedim yeniden. “Peki Ian?”</p>

  <p class="normal">Küçük huzursuz bir omuz silkme hareketi yaptı, sanki ensesini sıkan gömleği gevşetmeye çalışıyordu. “Şey, anlatamadım. İlk başta ona anlatmaya başladığım zaman, başını iki yana sallayıp durdu, sanki bana inanmıyordu sonra inandığında...” Bu konuşmanın ona nelere mal olduğu hakkında fikirlerim vardı. “Tepinmek istediğini görebiliyordum ama bacağı yüzünden bunu yapamıyordu. Yumruklarını sıkıyordu, yüzü beyazdı ve devamlı şöyle diyordu; Nasıl? Lanet olsun, Jamie, bunu yapmasına nasıl izin verdin?”</p>

  <p class="normal">Başını iki yana salladı. “Ne söylediğimi hatırlamıyorum. Ya da onun ne söylediğini. Birbirimize bağırıp durduk, bunu iyi hatırlıyorum. Ve ona vurmak istedim ama bacağı yüzünden yapamadım. Ve o da bana vurmak istedi ama yapamadı, bacağı yüzünden.” Gülümsedi. “Tanrım, ikimiz de aptal gibi görünüyorduk, kollarımızı sallıyor birbirimize bağırıyorduk. Ama ben daha fazla bağırdım ve sonuna o sustu ve sonunda kadar beni dinledi.”</p>

  <p class="normal">“Sonra bir an konuşmaya devam edemedim, işe yaramıyor gibi görünüyordu. Bir kayanın üstüne oturdum ve başımı ellerimin arasına aldım. Bir müddet sonra Ian en iyisi devam etmek dedi. Ben de başımla tamam deyip ayağa kalktım ve ata binmesine yardım ettim, yola koyulmaya başladık, konuşmuyorduk.”</p>

  <p class="normal">Birden Jamie elimi ne kadar sıkı tuttuğunu fark etti. Sıkı tutmayı bıraktı ama hâlâ elimi tutuyor, yüzüğümle oynuyordu.</p>

  <p class="normal">“Uzun bir süre at sürdük,” diye yavaşça konuşmaya başladık. “Sonra arkamdan bir ses duydum, dizgini çekip durdum, Ian’ın atı da yanıma geldi. Ağladığını gördüm, yaşlar yüzünden akıyordu. Ve o da ona baktığımı gördü, başını sertçe iki yana salladı. Sanki hâlâ kızgın gibi davranıyordu ama sonra elini bana uzattı. Ben de tuttum ve elimi sıktı, öyle sert sıktı ki sanki kemiklerimi kıracaktı. Sonra elimi bıraktı ve biz de eve geldik.”</p>

  <p class="normal">Hikâyenin sona ermesiyle gerginliğinin geçtiğini hissedebiliyordum. “İyi olacaksın, kardeşim,” dedi Ian, yatak odasının kapısının önünde tek ayağıyla dengede durmaya çalışıyordu.</p>

  <p class="normal">“O zaman her şey yolunda mı?” diye sordum.</p>

  <p class="normal">“Olacak.” Şimdi tamamen rahatlamış, kuş tüyü yastıklara iyice gömülmüştü. Yorganın altına, yanına kıvrıldım. Uyumaya çalışıyordum.</p>

  <p class="normal">Ona sarıldım ve, “Sağ salim evde olduğun için mutluyum,” dedim.</p>

  <p class="normal">Sabahleyin aynı gri ışıkta uyandım. Çoktan üstünü giyinen Jamie pencerenin yanında duruyordu.</p>

  <p class="normal">“Ah, uyandın mı, Sassenach?” diye sordu, başımı yastıktan kaldırdığımı görünce. “Bu iyi. Sana bir hediye getirdim.”</p>

  <p class="normal">Kesesine uzandı ve birkaç bakır kuruş, iki ya da üç tane küçük taş, misinaya sarılı kısa ince bir dal, kırışık bir kâğıt ve bir çift saç kurdelesi çıkarttı.</p>

  <p class="normal">“Saç kurdelesi mi? ”dedim. “Teşekkürler, çok sevimliler.”</p>

  <p class="normal">“Hayır, onlar senin için değil, onları küçük Maggie için aldım.” Avcundaki taşlara şüpheyle gözlerini kısarak bakıyordu. Şaşkınlıkla onu izlerken, bir tane taşı alıp yaladı.</p>

  <p class="normal">“Hayır, bu değil,” diye mırıldandı ve yeniden kesesini karıştırmaya başladı.</p>

  <p class="normal">“Sen ne yaptığını sanıyorsun öyle?” Sergilediği bu performansı ilgiyle izliyordum. Cevap vermemişti ama kokladığı bir avuç dolusu taşla yanıma gelmişti, ilgisini çeken ufak şişliği bulana kadar bir bir çıkarttı. Bir tanesini yaladı, emin bir şekilde elime koydu, sevinçten yüzü parlıyordu.</p>

  <p class="normal">“Kehribar,”dedi keyifle. Dokunulacak kadar sıcak görünüyordu, avcumu neredeyse farkında olmadan kapatıyordum.</p>

  <p class="normal">“Parlatılması gerek, tabii,” dedi. “Ama bununla sana güzel bir kolye yapılacağını düşünüyorum.” Hafiften yüzü kızarmış, beni izliyordu. “Bu…bu hediye ilk evlilik yıldönümümüz için. Bunu gördüğüm zaman, evlendiğimizde Hugh Munro’nun sana verdiği bir parça kehribar aklıma geldi.”</p>

  <p class="normal">“Hâlâ bende,” dedim yavaşça, taşlaşmış küçük tuhaf parçayı okşuyordum. Hugh’un verdiği iri parça kehribarın bir yanı kesilmiş ve içine küçük bir cam konulmuştu ve içine gömülmüş bir yusufçuk vardı, ebedi uçuşu sona ermişti. Kehribarı ilaç kutumda saklıyordum, büyülü taşlarımın en güçlüsüydü.</p>

  <p class="normal">İlk evlilik yılönümümüz için bir hediyeydi. Biz haziranda evlenmiştik, aralıkta değil. Ama evlilik yıl dönümümüzde Jamie Bastille’deydi… ve ben Fransa Kralı’nın kollarının arasındaydım. Mutlu bir evliliği kutlamak için zaman yoktu.</p>

  <p class="normal">“Neredeyse Yılbaşı arifesi geldi,” dedi Jamie, camdan Lallybroch tarlalarını örten yumuşak karların düşüşüne bakıyordu. “Başlangıç için iyi bir zaman.”</p>

  <p class="normal">“Ben de öyle düşünüyorum.” Yataktan kalktım ve onun yanına gittim, kollarımı beline doladım. Birlikte öylece durduk, konuşmuyorduk. Ta ki gözlerim Jamie’nin kesesinden çıkardığı diğer küçük sarımsı topaklara kayana kadar.</p>

  <p class="normal">“Bunlar ne, Jamie?” diye sordum şaşkınlıkla.</p>

  <p class="normal">“Ah, bunlar mı? Bal topları, Sassenach.” İçlerinden bir tanesini aldı ve üstündeki tozu sildi. “Köydeki Bayan Gibson verdi. Kesemde biraz tozlanmalarına rağmen çok güzeller.” Elini açıp bana uzattı, gülümsüyordu. “Bir tane ister misin?”</p>
</body>
</html>
