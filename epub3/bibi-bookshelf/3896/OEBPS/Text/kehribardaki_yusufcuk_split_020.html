<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kehribardaki_yusufcuk</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_23">15<br class="calibre2"/>
  Vatan Şarkısı</h2>

  <p class="normal">İkinci şişeyi bitirdiğimizde saat iyice geç olmuştu. Şövalye St. George - diğer adıyla Majesteleri III. James’ten gelen mektupları, II. James yanlısı Prens Charles’a gelen mektupları dalgın bir şekilde inceliyorduk.</p>

  <p class="normal">“Fergus, Majestleriyle ilgili olan koca paketi al,” dedi Jamie. “İçinde bir sürü mektup var ve bunların hepsinin kısa bir süre içerisinde kopyasını alamayız bu yüzden bazılarını gelecek sefer geri yollatacağım.”</p>

  <p class="normal">“Görüyorsun ya,” dedi, yığından bir tane mektup alıp bana verirken, “mektupların çoğu şifreli, bunun gibi; keklik için bu yıl Salerno tepelerinin en uygun yer olduğu duydum, bu bölgedeki avcılar başarılı olacak. Bu çok kolay; Manzetti’nin desteği olacak, Salernolu İtalyan bankacı. Charles’ın onunla akşam yemeği yiyeceğini ve ondan on beş bin lira borç almak istediğini biliyorum. James’in tavsiyesi işe yarıyor gibi. Ama burada…” Yığını karıştırdı ve içinden bir tane daha seçti.</p>

  <p class="normal">“Şuna bak,” dedi eğik yazılı bir kâğıdı bana uzatırken.</p>

  <p class="normal">Gözlerimi kısarak kâğıda baktım, tek harfleri seçebilmiştim, ok ve soru işaretleriyle birbirlerine bağlanmışlardı.</p>

  <p class="normal">“Bu hangi dil?” diye sordum, kâğıda bakıyordum. “Lehçe mi?” Ne de olsa Charles Stuart’ın annesi Clementina Sobieski Polonyalıydı.</p>

  <p class="normal">“Hayır, İngilizce,” dedi Jamie gülerek. “Okuyamıyor musun?”</p>

  <p class="normal">“Sen okuyabiliyor musun?”</p>

  <p class="normal">“Ah, evet,” dedi kendini beğenmiş bir tavırla. “Bu bir şifre, Sassenach ve o kadar da zor değil. Bak tek yapman gereken harfleri beş gruba bölmek, Q ve X harflerini hesaba katmayacaksın. X harfi cümleler arasındaki boşluklar demek ve Q harfi de sadece mektubu karışık bir hale getirmek için oraya buraya sıkıştırılmış.”</p>

  <p class="normal">“Eğer sen öyle diyorsan,” dedim ve oldukça karışık görünen harflere baktım. Jamie’nin elindeki kâğıt “Mrti ocruti dlopro qahstmin…” ile başlıyordu, beş harfli grup serisi tek sıra halinde yazılmıştı. “Bir harfi sadece diğerinin yerine koyacaksın ama aynı düzende,” diye açıkladı Jamie. “Eğer çalışacak çok metin varsa, oradaki ya da buradaki bir kelimeyi tahmin edebilirsin, sonra yapman gereken de bir yazıdan diğerini çevirmek. Anladın mı?” Kâğıdı bana doğru tutuyordu, iki yazı diğerinin üstüne yazılmıştı, yavaşça denkleşiyordu.</p>

  <p class="normal">“Az çok evet,” dedim. “Yaptığını anladım, önemli olan bu sanırım. Peki ne diyor?”</p>

  <p class="normal">Jamie kâğıdı dizlerinin üstüne koydu. Dudağını ısırıyor, düşünüyordu.</p>

  <p class="normal">“Şey,” dedi, “bu tuhaf. Ve yanılmış olduğumu sanmıyorum. Baştanbaşa tek sıra halinde yazılmış ve açıkçası bu şifre heceleyerek okunuyor.”</p>

  <p class="normal">Kalın kızıl kaşlarının altındaki mavi gözleri benimkilerle buluştu.</p>

  <p class="normal">“Louise’in James Charles’tan yardım bulmasını istemiş,” dedi yavaşça, “ama İskoçya’nın işgali için bir destek aramıyor. James taht için bir yenileme girişimine ilgi duymuyor.”</p>

  <p class="normal">“Ne?” Elindeki bir deste mektubu aldım, gözlerim hararetle karmaşık metini inceliyordu.</p>

  <p class="normal">Jamie haklıydı. Destekleyenlerden gelen mektuplar yaklaşan yenilenmeden umutla bahsederken, James’in oğluna yazdığı mektuplar da böyle bir şey yoktu ama sadece Charles’ın Louise üstünde iyi bir izlenim bırakması gerektiği ile ilgili endişeleri vardı. Salernolu Manzetti’den alınacak borçla Charles’ın Paris’te centilmen bir halde yaşamasına olanak sağlanacaktı, orduya destekten bahsetmiyordu.</p>

  <p class="normal">“James’in kurnaz bir adam olduğunu düşünüyorum,” dedi Jamie ve mektupların bir tanesini aldı. “Bak, Sassenach, çok az parası var; eşinin parası vardı ama Alex Amca bana, onun öldüğünde bütün mal varlığını kiliseye bıraktığını anlattı. Papa James’in birliğini koruyordu, ne de olsa o Katolik bir kral ve Papa Hanover Seçmenleri’ne karşı onun tarafını tutuyor.”</p>

  <p class="normal">Eliyle bir dizini tutuyor, dalgın bir halde aramızdaki koltuğun üstünde duran kâğıt yığınlarına bakıyordu.</p>

  <p class="normal">“İspanyalı Philip ve Eski Kral James, demek istediğim şu… Otuz sene önce tahtını yeniden kazanması için ona küçük bir ordu ve birkaç gemi vermişlerdi. Ama hepsi boşa gitti. Kötü hava koşulları gemilerin batmasına neden oldu ve geri kalanının da rehberleri yoktu, yanlış yerde durmuşlardı. Her şey kötü gitti ve sonunda Fransızlar, daha İskoçya topraklarına ayak basamayan James ile yeniden denize açıldılar. Belki yıllar içinde tahtı geri alma düşüncesinden vazgeçmiştir. Ama iki oğlu var ve onları hâlâ tam anlamıyla hayata hazırlamış değil.</p>

  <p class="normal">“Kendime soruyorum, Sassenach,” - geriye doğru sallanıyordu - “böyle bir durumda ben ne yapardım? Cevap vereyim, benim iyi kuzenim Louis’in – ne de olsa bir Fransa Kralı - oğlumu kurulmuş iyi bir pozisyonda görmek isteyip istemediğini deneyip görebilirim. Askeri bir iş veririm, belki öncülük gibi. Fransa’nın generali olmak kötü bir pozisyon değil.”</p>

  <p class="normal">“Hımm.” Kafamı salladım, düşünüyordum. “Evet, ama eğer ben zeki bir adamsam fakir bir akraba olarak Louis’e gelip yalvarmayabilirim. Oğlumu Paris’e yollarım ve onu Saray’a kabul ettirip utanmasını sağlarım. Ve bu arada yenilenme arayışında olduğum aldanmayı da hayatta tutmaya devam ederim.”</p>

  <p class="normal">“Bu sefer James Stuartların İskoçya’yı yeniden yönetmeyeceğini açıkça kabul eder,” diye ekledi Jamie yavaşça, “sonra da Louis’e önem vermez.”</p>

  <p class="normal">Silahlanmış II. James yanlılarının İngiltere’yi istila etme olasılığı olmadan, Louis’in genç kuzeni Charles’a onu teşvik etmeye zorlayacak birkaç halk fikrinin ötesinden başka bir şey vermek için çok fazla sebebi olmayabilir.</p>

  <p class="normal">Bu kesin değildi. Jamie’nin yakın zamanda elde ettiği mektuplar ocak ayının sonunda başlıyordu, Charles’ın Fransa’ya geldiği zamandan. Ve gizlenmiş, şifrelenmiş ve gizli dillerle yazılmıştı, durum netlikten oldukça uzaktı.</p>

  <p class="normal">Eğer Jamie’nin Şövalye hakkındaki tahminleri doğru çıkarsa, bizim görevimiz çoktan tamamlanmış oluyordu.</p>

  <p class="normal">Bütün gün bir gece önceki olayları düşünerek dalgın bir halde ortalıkta dolaştım. Macarca şiir dinlemek için sabah Marie d’Arbanvilleleri, sonra da kedi otu ve süsen kökü almak için komşu aktarcıyı ziyaret ettim. Son olarak da öğleden sonra L’Hôpital des Anges’e gittim.</p>

  <p class="normal">Sonunda işim bitmişti, kazara dalgınlıkla birinin kalbini kırmış olmaktan korkuyordum. Ne Murtagh ne de Fegus beni eve götürmek için gelmişti bu yüzden iş kıyafetlerimi değiştirip beklemek için Valide Hildegarde’nin boş odasına gidip oturdum, hemen Hôpital’in girişindeydi.</p>

  <p class="normal">Belki bir buçuk saattir oradaydım, dışarıda köpeğin sesini duyduğumda sıkılmış bir halde elbisemin kurdelesiyle oynuyordum.</p>

  <p class="normal">Kapıcı her zamanki gibi ortada yoktu. Ya yiyecek almaya gitmişti ya da şüphesiz bir hemşirenin ayak işini yapıyordu. Onun yokluğunda, Hôpital’in ana kapısının bekçiliğini pençeli, dişli Bouton yapıyordu.</p>

  <p class="normal">İlk uyarı havlaması yüksek sesli bir hırlamaya dönüştü, bu homurdanma parçalanmayı istemiyorsa davetsiz misafirin durduğu yerde durması gerektiğini işaret ediyordu. Ayağa kalktım, kapıdan başımı uzatıp dışarı baktım. Kutsal görevini takibe gelen Peder Balmain’in bu iblisin telhisine bir kez daha karşı gelip gelmediğini anlamaya çalışıyordum. Giriş holünün büyük kirli camına yansıyan figür genç papazın şekline benzemiyordu. Bu uzun biriydi, ayakucundaki küçük dişli hayvandan uzaklaşırken eteğini fark ettim.</p>

  <p class="normal">Pencereye yansıyan ışık yüzünden Jamie’nin gözleri gölgeleniyordu.</p>

  <p class="normal">“Ah, merhaba küçük köpek,” dedi kibarca, öne doğru bir adım atmaya çalışıyordu, bacağını uzattı ama Bouton havlamasını birkaç desibel arttırınca Jamie geri çekildi.</p>

  <p class="normal">“Ah, demek öyle,” dedi Jamie ve gözlerini kısarak köpeğe baktı.</p>

  <p class="normal">“Bunu bir düşün, evlat,” dedi, uzun, düz burnunu aşağıya doğru eğerek konuşuyordu. “Ben senden kat be kat daha büyüğüm. Senin yerinde olsaydım ani bir girişimde bulunmazdım.”</p>

  <p class="normal">Bouton yavaşça yerine geçti ama hâlâ havlamaya devam ediyordu.</p>

  <p class="normal">“Daha sesli, haydi,” dedi Jamie. Bouton’un dişleri Jamie’nin bacağından birkaç metre uzaklıkta çatırdıyordu. Jamie aceleyle geriye çekildi. Yeniden duvara yaslandı, kollarını önünde kavuşturdu ve başını köpeğe doğru eğdi.</p>

  <p class="normal">“Evet, yerin orası, kabul ediyorum. Dişlere gelince nerdeyse beni ısıracaktın.” Bouton kulağını dikip bu kibar konuşmayı dinlemesine rağmen alçak sesli havlamasına devam etti.</p>

  <p class="normal">Jamie bir ayağını diğer ayağının üstüne attı, sanki bir ayağı sonsuz bir zamanın geçmesini bekler gibiydi. Camdan yansıyan alacalı ışıkla maviyle yıkanan yüzü yan kapıdaki katedralde duran soğuk mermer heykellere benziyordu.</p>

  <p class="normal">“Masum insanların sinirini bozmaktan daha iyi şeyler yapmaz mısın sen?” diye sordu onunla sohbet edercesine. “Duyduğuma göre hastalıkları koklayarak bulan ünlü bir arkadaşsın, öyle değil mi? Bak küçük, gutlu ayakları ya da kabarcıklı kıç deliğini koklayarak işe yarayacağın yerde neden seni böyle kapı bekçisi gibi aptalca şeylerde kullanıyorlar? Sıkıysa buna cevap ver haydi!”</p>

  <p class="normal">Verdiği tek cevap, Jamie’nin ayaklarını açmasını sağlayan keskin bir havlama olmuştu.</p>

  <p class="normal">Daha sonra Valide Hildegarde’nin içerdeki odadan geldiğini duydum.</p>

  <p class="normal">“Neler oluyor?” diye sordu ve köşeye baktığımı gördü. “Ziyaretçimiz mi var?”</p>

  <p class="normal">“Bouton eşimle değişik bir sohbet gerçekleştiriyor,” dedim.</p>

  <p class="normal">“Buna katlanamam, biliyorsun.” Jamie onu tehdit etmeye başlamıştı. Bir eliyle şalını omuzlarında tutan broşu çıkartıyordu. “Şalımı hafifçe fırlatıp seni paketleyeceğim, tıpkı bir… Ah, bonjur, Madam!” dedi, Valide Hildegarde’yi görünce Fransızca konuşmaya başlamıştı.</p>

  <p class="normal">“Bonjur, Mösyö Fraser.” Kibarca örtüsünü gösterdi, bu selamlamadan daha çok yüzündeki kocaman gülümsemeyi saklamak için olmalı, diye düşündüm. “Bouton ile tanıştığınızı görüyorum. Eşinizi mi arıyorsunuz?”</p>

  <p class="normal">Kendimden bahsedildiğini duyunca arkasından yanına geçtim. Benim sadık kocam gözlerini Bouton’dan alıp ofis kapısına doğru baktı.</p>

  <p class="normal">“Ne zamandır oradasın, Sassenach?” diye sordu.</p>

  <p class="normal">“Yeterince uzun,” dedim kendini beğenmiş ve emin bir halde. “Onu şalına sarıp ne yapmayı düşünüyordun?”</p>

  <p class="normal">“Pencereden fırlatıp koşmayı planlıyordum,” diye cevap verdi ve saygıylaValide Hildegarde’e baktı.</p>

  <p class="normal">Tanıştırmayı Fransızca yaptım. “Ma mére, je vous présente mon mari, le seigneur de Broch Tuarach.”</p>

  <p class="normal">“Eşinizi özlemişiz, ama eğer istiyorsanız, tabii ki de…”</p>

  <p class="normal">“Eşim için gelmedim,” diye sözünü kesti Jamie. “Sizi görmeye geldim, ma mére.”</p>

  <p class="normal">Valide Hildegarde’nin odasına geçer geçmez Jamie cilalı masasının üstüne bir yığın kâğıt koydu. Bir gözü davetsiz misafirde olan Bouton sahibesinin ayaklarının ucunda yatıyordu. Burnunu patilerinin arasına koymuştu ama kulakları dimdikti.</p>

  <p class="normal">Jamie gözlerini kısarak Bouton’a baktı, birden oynayan siyah burnunu görünce ayaklarını çekti. “Bay Gerstmann bu dökümanları size, Valide’ye danışmamı istedi.”</p>

  <p class="normal">Valide Hildegarde bir an Jamie’ye baktı ve sorgulayıcı bir halde tek kaşını kaldırdı. Sonra dikkatini kâğıtlara verdi. Bir yandan elindeki duruma odaklanıp bir yandan Hôpital’in uzağından gelebilecek küçük titreşimleri yakalamak için duyarlı antenlerini açık tutuyordu.</p>

  <p class="normal">“Evet?” dedi. Bir parmağını karalanmış çizgiler üzerinde gezdiriyordu. Onlara tek tek dokunuyordu, sanki notaları duyuyor gibiydi. Parmağın kâğıda hafifçe vurulması, kâğıdın bir tarafa kaymasına sebep olmuş ve diğer karalamayı ortaya çıkarmıştı.</p>

  <p class="normal">“Bilmek istediğiniz nedir, Mösyö Fraser?” diye sordu.</p>

  <p class="normal">“Bilmiyorum, Valide.” Jamie öne doğru eğildi. Siyah satırlara, yazarın daha elinin mürekkebi kurumadan dikkatsizce notalara dokunup lekelediği yere hafifçe dokunuyordu.</p>

  <p class="normal">“Bu müzikte tuhaf bir şey var, Valide.”</p>

  <p class="normal">Hemşire hafifçe gülümsedi.</p>

  <p class="normal">“Gerçekten mi, Mösyö Fraser? Evet, anlıyorum, umarım gücenmezsiniz ama müzik anahtarı olmayan bir kilittir.”</p>

  <p class="normal">Jamie kahkaha atınca koridordan geçen bir hemşire dönüp baktı. Hôpital sınırları içerisinde bu kadar gürültü olmasına şaşırmış olmalıydı. Gürültülü bir yerdi ama kahkaha atmak alışılmış bir şey değildi.</p>

  <p class="normal">“Bu benim kabiliyetsizliğime göre oldukça ince ruhlu bir tarif, Valide. Ama evet doğru. Bu parçalardan birini okursanız,” – uzun, ince ama neredeyse Valide Hildegarde’ninkilerle aynı boyda olan parmakları hafif hışırtılı bir sesle parşömen kâğıdına dokundu – “bunun ‘Kyrie Eleison’dan mı, ‘La Dame fait bien’den mi olduğunu söyleyemem, tabii kelimeler haricinde,” diye ekledi gülerek.</p>

  <p class="normal">Şimdi gülme sırası Valide Hildegarde’ye geçmişti.</p>

  <p class="normal">“Aslında Mösyö Fraser,” dedi. “Evet, en azından kelimeleri dinleyebilirsiniz!” Kâğıtları eline aldı, sayfaları hızlı hızlı çeviriyordu. Okurken atkısının altından yutkunduğunu görebiliyordum, sanki kendi kendine söylüyor gibiydi ve bir ayağı da ritim tutar gibi yere vuruyordu.</p>

  <p class="normal">Jamie hâlâ sandalyesinde oturuyordu, sağlam eli sakat dizlerinin üstündeki sakat elini örtüyordu. Yana yatık mavi gözleri amacının peşindeydi ve Hôpital’in, arkasından gelen derinliklerindeki gürültüye dikkat etmiyordu. Hastalar inliyor, bakıcılar ve hemşireler bir oraya bir buraya koşuşturuyor, aile fertleri ya acıdan ya da dışarı çıkartılmalarından dolayı feryat ediyorlardı. Binanın eski taşlarında metal aletlerin çınlaması yankılanıyordu ama ne Jamie ne de Valide Hildegarde yerinden kıpırdıyordu.</p>

  <p class="normal">Sonunda okumasını bitirdi ve kâğıtların üzerinden Jamie’ye baktı. Gözleri parıldıyordu, ona tıpkı bir genç kız gibi bakıyordu.</p>

  <p class="normal">“Sanırım haklısınız!” dedi. “Ama şu an bunu düşünecek vaktim yok,” - kapıya baktı, kucağında büyük tiftik yığını olan biri geçmişti - “ama burada tuhaf bir şey var.” Kâğıtları masaya koyup bir düzene soktu.</p>

  <p class="normal">“Olağandışı,” dedi.</p>

  <p class="normal">“Evet, öyle, Valide. Siz büyük hünerinizle bu özel kalıbı ayırt edip çözemez misiniz? Zor olabilir. Bunun bir şifre olduğunu düşündürecek nedenlerim var ve bu mesajın dili İngilizce, ama şarkıların metni Almanca.”</p>

  <p class="normal">Valide Hildegarde şaşkınlık içinde gülümsedi.</p>

  <p class="normal">“İngilizce mi? Emin misiniz?”</p>

  <p class="normal">Jamie başını iki yana salladı. “Emin değilim, hayır, ama öyle olduğunu düşünüyorum. Ülkenin orijinal dili ve şarkılar da İngiltere’den geliyor.”</p>

  <p class="normal">“Şey, Mösyö,” dedi, tek kaşı kalkmıştı. “Eşiniz İngilizce konuşabiliyor, değil mi? O halde, sizin için yapılacak bu çabada bana yardım etmesine müsaade eder misiniz?”</p>

  <p class="normal">Jamie, Bouton’un bir hayalete bakar gibi hırıldadığı bıyıklarının titrediği yere, aşağıya ayaklarına baktı.</p>

  <p class="normal">“Sizinle bir pazarlık yapacağım, Valide,” dedi. “Eğer sizin küçük köpeğiniz yolda kıçımı ısırmazsa, eşim sizinle kalabilir.”</p>

  <p class="normal">Ve böylece o akşam Jared’ın Tremoulins Caddesi’ndeki evine dönmek yerine Couvent des Anges’in yemekhane masasında hemşirelerle birlikte akşam yemeğimi yedim ve sonra da Valide Hildegarde’nin gizli odasında işimize koyulduk.</p>

  <p class="normal">Baş Rahibin üç tane odası vardı. Dışarıdaki odası oturma odası olarak tasarlanmıştı, zengin görünümlü güzel bir odaydı. Ne de olsa burası onun ziyaretçilerini kabul ettiği odaydı. İkinci oda şaşırılacak kadar basitti. Küçük odada hiçbir şeyin olmayışı ilk başta beni etkilemişti. Sadece parlak ceviz ağacından yapılmış büyük bir klavsen vardı ve parlak abanoz tuşları boyunca sarılmış asmadan filizlenen elle boyanmış küçük çiçeklerle dekore edilmişti.</p>

  <p class="normal">Daha bir dikkatli baktığımda odada birkaç parça mobilyanın olduğunu fark ettim. Duvarı kaplayan bir kitaplık vardı, Valide Hildegarde’nin klavsenin rafına koyduğu gibi el yazısı eserlerin oluşturduğu çalışmalarla doluydu.</p>

  <p class="normal">Oturmam için yazı masasının önünde duran sandalyeyi göstermişti.</p>

  <p class="normal">“Orada boş kâğıt ve mürekkep olacaktı, leydim. Bakalım bu küçük müzik parçaları bize neler anlatacak.”</p>

  <p class="normal">Müzik ağır parşömen kâğıdına yazılmış, nota çizgileri sayfanın karşısına sıralanmıştı. Notaların kendileri, fa anahtarı, esler ve diyezler oldukça dikkatli bir şekilde yazılmıştı. Ne bir taslak ne de acelece yazılmış bir nota vardı. Sayfanın başında “Lied des Landes” yazıyordu; Bir Vatan Şarkısı.</p>

  <p class="normal">“Görüyorsun ya, başlık bir halk türküsü olduğunu gösteriyor.” Valide Hildegarde uzun, cılız işaret parmağıyla sayfayı gösteriyordu. “Ama bestenin şekli biraz farklı. Bir bakışta müziği okuyabilir misiniz?” Büyük eklemli, kısa tırnaklı iri sağ eli nazik bir şekilde tuşlara dokundu.</p>

  <p class="normal">Valide Hildegarde’nin omuzlarının üstünden eğilerek parçanın ilk üç dizesini okudum. Elimden geldiğince iyi bir Almanca telaffuzuyla okumaya çalışıyordum. Sonra Valide çalmayı kesti ve bana baktı.</p>

  <p class="normal">“Bu esas melodi. Bir varyasyonla kendini tekrarlıyor ama bunun gibi bir varyasyonla! Bilirsin işte bunu andıran bir şeyi daha önce görmüştüm. Bach adında yaşlı bir Almandan. Ara sıra bana böyle şeyler gönderir.” El yazılarının olduğu kitaplığı işareti etti. “O bunlara ‘icat’ diyor ve gerçekten de çok zekice besteler. Aynı zamanda iki ya da üç melodik dizede varyasyonla çalınabiliyor. Bu,” - dudakları önümüzde duran ‘Lied’i takip ediyordu - “onun bestelerinin beceriksizce yapılmış bir taklidi. Hatta bunun üzerine yemin bile edebilirim…” Kendi kendine bir şeyler mırıldanıyordu, sonra ceviz ağacından yapılmış sırayı itti ve kitaplığa gitti. Parmakları el yazılarının olduğu sırayı kurcalıyordu.</p>

  <p class="normal">Aradığı şeyi bulmuştu. Döndüğünde elinde üç cilt müzik parçası vardı.</p>

  <p class="normal">“İşte Bach’ın parçaları. Oldukça eskiler, birkaç yıldır bunlara bakmıyorum. Ama yine de eminim…” Valide sessizliğe gömülmüştü, Bach’ın notalarının olduğu sayfaları hızlı hızlı çeviriyordu, arada sırada klavsenin üstündeki ‘Lied’ parçasına bakıyor ve sonra işine geri dönüyordu.</p>

  <p class="normal">“İşte!” diyerek bir zafer çığlığı attı ve bana Bach’ın parçalarından bir tanesini gösterdi. “Gördün mü?”</p>

  <p class="normal">Sayfanın başlığı “Goldberg Varyasyon” idi, kolayca okunamayacak kadar lekeliydi. Büyük bir saygıyla sayfaya dokundum ve sonra yeniden “Lied” parçasına baktım. Ne dediğini anlamak için bir anlık mukayese yetmişti.</p>

  <p class="normal">“Haklısınız, bu aynısı!” dedim. “Burada ve şuradaki bir nota farklı ama Bach’ın parçasının ana temasıyla tamamen aynı. Çok tuhaf!”</p>

  <p class="normal">“Değil mi?” dedi tatmin olmuş bir sesle. “Bu isimsiz bestekâr neden bu melodileri çalıp tuhaf bir halde işledi ki?”</p>

  <p class="normal">Açıkçası bu etkileyici bir soruydu ve bunu cevaplamak için bir çaba göstermemiştim ama kesinlikle kendi kendime sorduğum sorulardan bir tanesiydi.</p>

  <p class="normal">“Bach’ın parçaları bu sıralar rağbette değil mi, Valide?” Aslında katıldığım konserlerin hiçbirinde duymamıştım.</p>

  <p class="normal">“Hayır,” dedi, parçaya bakarken başını iki yana sallıyordu. “Sayın Bach Fransa’da pek bilinmez. On beş ya da yirmi sene önce Almanya ve Avusturya’da az da olsa bir popülaritesinin olduğuna inanıyorum ama onun parçaları halka pek dinletilmez. Korkarım onun parçaları dayanılacak türden değil. Zekice ama kalpten değiller. Hımm, burayı görüyor musunuz?” İşaret parmağıyla bazı notaları gösteriyor ve sayfaları çeviriyordu.</p>

  <p class="normal">“Aynı melodiyi tekrarla ama her seferinde anahtarı değiştir. Sanırım eşinizin dikkatini çeken nokta da buydu. Nota vurgu işaretlerinin değişimden dolayı müziği okuyamayan birisi için bile oldukça fark edilebilir bir durum.”</p>

  <p class="normal">Öyleydi. Her anahtar değişimi yeni bir sol anahtarı, diyez ve bemol işaretinin takip ettiği çift dikey bir dizeyle işaretlenmişti.</p>

  <p class="normal">“Böyle kısa bir parçada beş anahtar değişimi,” dedi ve bana baktı. “Ve bu değişiklikler müzik açısından pek bir şey değiştirmiyor. Bak, asıl dize tam olarak aynı ama B-bemol majorün oluşturduğu iki bemol anahtarından üç diyezle A-majore geçiş yapıyoruz. Tuhaflık burada, şimdi de iki diyez işaretiyle devam et ve G-diyezini tesadüfen kullan!”</p>

  <p class="normal">“Çok tuhaf,” dedim. D-majör bölümüne tesadüfen eklenen bir G-diyezi, A-majör bölümüyle aynı müzik etkisini oluşturmuştu. Diğer bir deyişle anahtarları değiştirmek için hiçbir sebep yoktu.</p>

  <p class="normal">“Ben Almanca bilmiyorum,” dedim. “Kelimeleri okur musunuz, Valide?”</p>

  <p class="normal">Başını evet anlamında salladı ve küçük gözleri el yazısına yöneldi.</p>

  <p class="normal">“Gerçekten de ne lanet dizeler!” diye mırıldandı kendi kendine. “Zaten hiç kimse Almanlardan harika bir şiir beklemez ama gerçekten… hâlâ bunun bir çeşit şifre olduğunu ve içindeki kelimelerde bir mesajın saklı olduğunu varsayan eşinizin haklı olduğunu düşünmek zorundayız. Bu yüzden o kadar büyük bir ehemmiyet verilmemiş olabilir.”</p>

  <p class="normal">“Ne anlatıyor?” diye sordum.</p>

  <p class="normal">“<span class="ideitalik">Benim çoban kızım yeşil tepelerde kuzularıyla gülüp oynuyor</span>,” diye okumaya başladı. “Berbat bir dili var, yazılan şarkılarda özgürlük ele alınırsa güfte yazarı kafiyelere önem verirler. Eğer aşk şarkısıysa buna neredeyse sürekli dikkat ederler.”</p>

  <p class="normal">“Aşk şarkılarını da biliyor musunuz?” diye sordum şaşkınlıkla. Bu gece Valide Hildegarde ile ilgili birçok sürprizle karşılaşıyordum.</p>

  <p class="normal">“İyi bir müziğin her çeşidi aslında gerçek bir aşk şarkısıdır,” diye cevap verdi. “Ama senin kastettiğin şeye gelince, evet, büyük çoğunluğunu gördüm. Genç bir kızken,” - yüzü kızarmıştı, gülünce büyük beyaz dişleri ortaya çıkmıştı, onu genç olarak hayal etmek gerçekten de çok zordu - “mucize gibi bir şeydim. Duyduğum her şeyi hafızamda çalabiliyordum ve ilk bestemi de yedi yaşındayken yaptım,” dedi ve vernikle parlatılmış klavsenine baktı.</p>

  <p class="normal">“Ailem zengindi. Eğer bir erkek olsaydım, şüphesiz müzisyen olurdum,” dedi ama yüzünde pişmanlıktan eser yoktu.</p>

  <p class="normal">“Evli olsaydınız yine beste yapabilirdiniz, değil mi?” diye sordum.</p>

  <p class="normal">Valide Hildegarde ellerini gülünç bir halde iki yana açtı. Bu elleri kemik içine saklanmış bir bıçağı gevşetmek için kullanırken, yer değiştirmiş bir eklemi düzeltirken, annesinin bacakları arasından çıkan bir çocuğun kanlı başını vantuzla çekerken görmüştüm. Ve şimdi de bu parmakları kelebeğin ayakları kadar ince hassaslıkla piyano çalarken görüyordum.</p>

  <p class="normal">“Evet,” dedi uzun uzun düşündükten sonra. “Bu St. Anselm’in suçu.”</p>

  <p class="normal">“Öyle mi?”</p>

  <p class="normal">Yüzümdeki ifadeyi görünce gülümsemiş ve çirkin yüzü her zamanki sert görünüşünden biraz uzaklaşmıştı.</p>

  <p class="normal">“Ah, evet. Benim vaftiz babam - Eski Güneş Kralı,” diye ekledi, “sekiz yaşındayken benim kendi Aziz Günüm için, azizlerin hayat hikâyelerini anlatan bir kitap vermişti. Güzel bir kitaptı,” dedi o günleri anımsayarak, “yaldızlı sayfaları ve mücevherden bir kabı vardı. Edebiyat çalışmasından çok bir sanat eseri gibiydi. Hâlâ okurum. Bu hikâyelerin hepsinden zevk alırdım ama St. Anselm’in hikâyesinde ruhumu derinden etkileyen bir anlatı vardı.</p>

  <p class="normal">Gözlerini yumdu ve başını havaya kaldırdı, hatırlamaya çalışıyordu.</p>

  <p class="normal">“St. Anselm ulu bilgelerden biriydi, kilisenin doktoruydu. Ve ayrıca ondan yardım isteyenlerin ruhsal ihtiyaçlarıyla da ilgilenen bir filozoftu. Hikâye onun bütün işlerini detaylı olarak anlatıyordu ve şu kelimelerle sona eriyordu; <span class="ideitalik">Ve fazlasıyla yararlı geçen bir hayatın sonunda öldü ve cennette onu bekleyen bir yer vardı</span>.” Valide bir süre durdu.</p>

  <p class="normal">“Bunda beni etkileyen güçlü bir şey vardı. <span class="ideitalik">Fazlasıyla yararlı geçen bir hayat</span>.” Bana bakıp gülümsedi. Ellerini iki yana açtı ve omuz silkti, yüzünde tuhaf bir gülümseme vardı.</p>

  <p class="normal">“Ben de yararlı olmak istiyordum,” dedi. Sonra bu boş konuşmadan vazgeçip sıradaki müzik parçasına döndü.</p>

  <p class="normal">“Evet,” dedi. “Anahtar işaretlerindeki değişiklik, nota vurgusu… Tuhaflık burada. Buradan nereye varabiliriz?”</p>

  <p class="normal">O ana kadar Fransızca konuştuğumuzu fark etmemiştim. Ama Valide Hildegarde hikâyesini anlatırken müzikte bir şey dikkatimi çekip baktığım zaman İngilizce düşündüğümün farkına varmıştım.</p>

  <p class="normal">“Ne oldu?” diye sordu Hemşire. “Bir şey mi düşünüyorsun?”</p>

  <p class="normal">“Anahtar!” dedim gülerek. “Fransızca, müzik anahtarı nota vurgusudur ama sözler, kilidi açılan bir nesne için…” Valide’nin bir yığın anahtarı olduğunu görmüştüm, genelde korsesinde taşırdı ve bu akşam içeri girdiğimizde kitaplığın yanına koymuştu. “Bu bütün kapıları açan ana anahtar, değil mi?”</p>

  <p class="normal">“Evet,” dedi, şaşkınlıkla beni izliyordu. Ana anahtara dokunuyordu. “Ana anahtar. Tek bir tane,” dedi anahtarı elinde çevirirken, “nota anahtarı gibi.”</p>

  <p class="normal">“Bir nota anahtarı!” dedim sevinçle. “Harika!” Sonra parmağımı önümüzdeki müzik parçasına koydum. “Bakın, ma mére, İngilizce, sözleri aynı. Bir ‘anahtar’ müziğin temel parçasını verir ve yine bir ‘anahtar’ kilitler. Fransızca, bir nota anahtarı anahtardır ve İngilizce, ‘anahtar’ ayrıca müzikal işaretin de bir parçasıdır. Ve müziğin anahtarı ayrıca şifreye giden anahtardır. Jamie bunun İngilizce bir şifre olduğunu söylemişti! Gerçekten şeytanca bir espri anlayışı olan bir İngiliz tarafından yapılmış,” diye ekledim.</p>

  <p class="normal">Aslında şifre çözülmeyecek kadar zor değildi. Eğer yazan İngiliz ise şifreleyip verdiği mesaj da muhtemelen İngilizce olacaktı, bu da demek oluyordu ki, Almanca sözler mektubun kaynağı olarak gösterilmişti. Ve Jamie’nin önceki harf ve mektuplardaki çabasıyla birkaç şifrenin kalıbı tespit edilmişti.</p>

  <p class="normal">“Bölümün başından başlarsak iki bemol her iki harfi dikkate almalısın demek oluyor,” dedim, çılgınca sonucun aşağısına bir şeyler karalıyordum. “Ve üç diyez de bölümün sonundan başlayarak her üç harfi dikkate alacaksın demek oluyor. Sanırım Almancayı hem gizlemek için hem de karmaşık kelimeli olduğu için kullanmışlar. İngilizcede söylediğin kelimeyi söylemek için neredeyse iki katı kelime kullanıyorsun.”</p>

  <p class="normal">Şifrelenmiş mesaj kısa ve özdü. Ayrıca oldukça rahatsız ediciydi.</p>

  <p class="normal">“Majesteleri’nin sadık İngiltere konusu onun yasal yenilenmesini bekliyor. Elli bin pound sizin emrinizde. İyi niyet ciddiyse, Majesteleri İngiltere topraklarına vardığında bu para şahsa ödenecek,” diye okumaya başladım. “Ve cevap için bir mektup daha var. Bunun da bir çeşit işaret mi yoksa yazan kişinin Almanca kelimeleri çıkarmaya ihtiyacı olduğu için mi böyle yazılmış olup olmadığını bilmiyorum.”</p>

  <p class="normal">“Hımm.” Valide Hildegarde karalanmış mesaja şüpheyle baktıktan sonra bana baktı. “Siz zaten biliyorsunuz ama bunu sır olarak tutacağıma dair eşinizi ikna etmelisiniz.”</p>

  <p class="normal">“Eğer size güvenmeseydi, sizin yardımınızı da istemezdi,” dedim.</p>

  <p class="normal">Karalanmış kâğıda geri döndü.</p>

  <p class="normal">“Eğer bu eşinin mücadele ettiği bir davaysa, herkese güvenmekle kendisini riske atar. Onurlu bir kişi olduğuma inanmasını sağlayın.”</p>

  <p class="normal">“Bunu yapacağım,” dedim gülümseyerek.</p>

  <p class="normal">“Chére Madam, neden bu kadar solgun görünüyorsunuz?! Yeni bir parça üzerinde çalıştığım zaman çoğunlukla geceleri uyanık kalırım, bu yüzden saate dikkat etmedim ama sizin için oldukça geç olmalı.” Kapının yanındaki küçük masada duran saat mumuna baktı.</p>

  <p class="normal">“Oldukça geç olmuş. Sizi odanıza götürmesi için Hemşire Madeleine’i çağırayım mı?” Jamie, Valide Hildegarde’nin Couvent des Anges’de kalmam önerisini bir şartla kabul etmişti, geceleyin karanlık sokaklara çıkıp eve geri dönmeyecektim.</p>

  <p class="normal">Başımı iki yana salladım. Yorgundum ve sırtım sandalyede oturmaktan ağrıyordu ama yatağa gitmek de istemiyordum. Müzikal mesajın gizemi uyumama izin vermeyecek kadar rahatsız ediciydi.</p>

  <p class="normal">“O zaman, başarınızın şerefine biraz canlanalım.” Valide Hildegarde ayağa kalktı ve dışarıdaki odaya gitti. Daha sonra hizmetçi hemşirelerden biri elinde, üstünde sıcak süt ve küçük kremalı kekler olan bir tepsiyle geldi, arkasında da Bouton vardı. Hizmetçi hemşire küçük bir porselen tabağa bir tane kek koyup yere, onun önüne koydu, yanında bir kase de süt vardı.</p>

  <p class="normal">Kendi sıcak sütümü içerken, Valide Hildegarde çalışma kaynağımızı alıp yazı masasının üstüne koydu ve yerine el yazısı müzik parçalarını yerleştirdi.</p>

  <p class="normal">“Senin için çalacağım,” dedi. “Uyuman için zihninin dinlenmesine yardımcı olacak.”</p>

  <p class="normal">Müzik hafif ve rahatlatıcıydı, şarkı melodisi soprano sesinden kalın sese geçiş yaparak karışık bir rahatlama sağlıyordu ama Bach’ın güçlü etkisi yoktu.</p>

  <p class="normal">“Size mi ait?” diye sordum parçanın sonuna geldiğinde.</p>

  <p class="normal">Bana doğru dönmeden başını iki yana salladı.</p>

  <p class="normal">“Hayır. Bir arkadaşımın, Jean Philippe Rameau. İyi bir kuramcıdır ama büyük bir tutkuyla yazmaz.”</p>

  <p class="normal">Sersemlemiş gibiydim, müzik hislerimi uyuşturmuştu. Hemşire Madeleine’nin kulağıma mırıldanmasıyla birden uyandım ve yine onun yardımıyla ayağa kalktım ve yatacağım odaya götürüldüm.</p>

  <p class="normal">Arkama baktığımda, Valide Hildegarde’nin piyano çalarken örtüsünün altındaki güçlü omuzların eğildiğini gördüm, özel odasının ötesindeki dünyaya karşı ilgisizdi. Ayaklarının yanında Bouton vardı, burnunu pençelerinin üstüne koymuş, hiç kıpırdamadan yatıyordu.</p>

  <p class="normal">“O zaman dedi,” Jamie, “Konuşmalarımızdan biraz daha ilerisine geçmişsiniz, belki.”</p>

  <p class="normal">“Belki mi?” dedim. “Elli bin poundluk teklif kesin.” O zamanın şartlarıyla elli bin pound iyi bir dükün yıllık geliriydi.</p>

  <p class="normal">Manastırdan geri getirdiğim el yazması notalara şüpheyle bakarak kaşlarını kaldırdı.</p>

  <p class="normal">“Evet, öyle. Charles ya da James askeri birlikle İngiltere’ye giderse, bunun gibi bir teklif oldukça güvenilir olur. Eğer Charles İngiltere’deyse, onu diğer yerlerden İskoçya’ya götürecek etkili tanıdıklara sahip.” Düşünceli bir halde çenesini ovuşturuyordu. “Bu teklifte ilginç olan şey bizim gördüğümüz Stuartların – en azından birinin - yenilenme girişimi için aradığı desteğin kesin bir onayı olması.”</p>

  <p class="normal">“Onlardan birinin mi? Yani James’in bu işin içinde olmadığını mı düşünüyorsun?” Şifrelenmiş mesaja daha bir ilgiyle baktım.</p>

  <p class="normal">“Mesaj Charles’a geldi,” diye hatırlattı Jamie,,“ve bu İngiltere’den geliyor, Roma’dan değil. Fergus bunu İngiliz mühürlü bir paketin içinden, her zamanki elçiden aldı, papanın elçisi değildi. Ve James’in mektubunda gördüğüm her şey…” Kaşlarını çatarak başını salladı. Daha tıraş olmamıştı ve sabah ışığı kumral kirli sakalındaki bakır kıvılcımları iyice ortaya çıkarıyordu.</p>

  <p class="normal">“Paket açıldı. Charles bu el yazılarını gördü. Üzerinde tarih yok bu yüzden bunun ona ne kadar süre önce geldiğini bilmiyorum. Ve tabii ki, Charles’ın babasına yolladığı mektuplar da elimizde değil. Ama James’in mektuplarının İngiltere’den gelen kesin destek sözünü bildirip besteci olma ihtimali olan birine yazdığının da garantisi yok.”</p>

  <p class="normal">Ne demek istediğini anlıyor gibiydim.</p>

  <p class="normal">“Ve Louis de La Tour Charles Kral olduğunda onun evliliğini feshedeceğini ve onun eşi olduğunu ilan edeceğini söyleyip duruyor. O halde sen, Charles’ın belki de onu etkilemek için kardinallik rütbesinden konuşmadığını mı düşünüyorsun?</p>

  <p class="normal">“Belki değil,” dedi. Yatak odasındaki ibrikten leğene su döktü ve yüzünü yıkadı, tıraş için hazırlık yapıyordu.</p>

  <p class="normal">“O zaman Charles’ın kendi başına oynaması mümkün mü?” diye sordum, bu ihtimal beni hem korkutmuş hem de meraklandırmıştı. “James yenilenme girişimini başlatmış gibi görünmek için onu yollatır, Stuartların potansiyel varlığıyla Louis’i etkilemeye devam etmek için ama…”</p>

  <p class="normal">“Ama ya Charles numara yapmıyorsa?” diye Jamie lafımı kesti. “Evet, görünen bu. Orada bir havlu var mı, Sassenach?” Gözlerini kısmıştı, yüzünden sular damlıyordu. El yazılarını güvenle bir yere koyup havluyu buldum ve yatağının ayakucuna koydum.</p>

  <p class="normal">Usturasını şöyle bir inceledi ve işine yarayacağına karar verdikten sonra sabunu yanaklarına sürerken makyaj masamdaki aynaya bakmak için eğildi.</p>

  <p class="normal">“Neden benim koltukaltımdaki ve bacaklarımdaki tüyleri almak barbarca oluyor da senin yüzündekileri alman barbarca olmuyor?” diye sordum onu izlerken.</p>

  <p class="normal">“Evet, olmuyor,” diye cevap verdi, aynada kendine kaşlarını çatarak bakıyordu. “Ama eğer yapmazsam zebani gibi kaşındırıyor.”</p>

  <p class="normal">“Hiç sakal bıraktın mı?” diye sordum merakla.</p>

  <p class="normal">“İsteyerek değil,”diye cevap verdi, tıraş olurken bir yandan da hafifçe gülümsüyordu. “Başa çıkamadığım zamanlar ara sıra bırakıyordum, İskoçya’da kanun kaçağı olarak yaşarken. Soğukta, sırf ustura bıçağıyla tıraş olmak ve kaşınmak arasında bir seçim yapmak zorunda olduğumda kaşınmayı tercih ediyordum.”</p>

  <p class="normal">Bir kahkaha patlattım.</p>

  <p class="normal">“Sakallıyken neye benzediğini hayal edemiyorum. Seni sadece kirli sakallı gördüm.”</p>

  <p class="normal">“Versay’a davet edildik, Sassenach, Kraliyet Hayvanat Bahçesini gezmek isteyip istemediğini soracaktım. Louis’in deniz kaptanlarından birinin ona Borneo’dan getirdiği dev bir yaratığı var, orangutan diyorlar. Hiç gördün mü?”</p>

  <p class="normal">“Evet,” dedim, “Savaştan önce Londra’daki hayvanat bahçesinde görmüştüm.”</p>

  <p class="normal">“O zaman sakallıyken neye benzediğimi de anlarsın,” dedi ve tıraşını bitirip yüzünde kocaman bir gülümsemeyle bana baktı. “Eğri büğrü ve güve yemiş gibi. Vikont Marigny’ye çok benziyor,” diye ekledi, “sadece kırmızı.”</p>

  <p class="normal">İsim ona bir şey hatırlatmış gibi, konuşmanın asıl konusuna geri döndü, bir yandan da havluyla yüzündeki sabun kalıntılarını siliyordu.</p>

  <p class="normal">“Yapmamız gereken şey, Sassenach,” diye söze başladı, “Paris’teki İngilizlere göz kulak olmak.” Yatağın üstündeki el yazılarını aldı ve düşünceli bir halde sayfaları hızla çevirmeye başladı. “Eğer birisi bu duruma gerçekten destek vermeye istekliyse, Charles’a bir elçi gönderebileceklerini düşünüyorum. Eğer ben elli bin poundu riske atıyorsam, paramın karşılığında ne elde edeceğimi görmek isterim, sen istemez misin?”</p>

  <p class="normal">“Evet, isterim,” diye cevap verdim. “Ve sence, konu İngiliz-erkekleri olduğu zaman, yurtsever Majesteleri senden ya da Jared’dan konyak satın alır mı yoksa Bay Silas Hawkins’in işini himaye eder mi?”</p>

  <p class="normal">“Bay Silas Hawkins, Kuzey İskoçya’da siyasi havanın nasıl olduğunu öğrenmeye meraklı olan mı?” Jamie bana hayranlıkla bakarak başını salladı. “Ve burada bir kez daha anlıyorum ki, ben seninle evlendim çünkü güzel bir yüzün ve de tatlı bir popon var. Ve tabii bir de aklın!” Bunun üzerine imalı bir şekilde kulağına üfleyince bana sırıttı.</p>

  <p class="normal">“Bilmiyorum Sassenach ama gün bitmeden halledeceğim!”</p>
</body>
</html>
