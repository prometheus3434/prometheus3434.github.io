<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kehribardaki_yusufcuk</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_19">11<br class="calibre2"/>
  Faydalı İşler</h2>

  <p class="normal">“Bu küçük tuhaf adam kim?” diye sordum Jamie’ye merakla. Şüpheli adam Rohanların evinin salonunda toplanan gruba doğru yavaşça ilerliyordu. Bir an durakladı ve eleştirel bir gözle grubu inceledi, sonra da omuz silkip geçti. Daha sonra birden bir adam ve bayanın yanına yanaştı, bir çeşit emir verir gibi yüzlerine doğru bir şey tuttu. Her ne yapıyorsa, yaptığı şey şaka olarak düşünülebilirdi.</p>

  <p class="normal">Daha Jamie bana cevap vermeden, küçük adam bizi fark etti ve yüzü aydınlandı. Küçük bir av kuşunun birden ürkmüş iri bir tavşanın üzerine gelmesi gibi aniden Jamie’ye saldırdı.</p>

  <p class="normal">“Şarkı söyle,” diye emretti.</p>

  <p class="normal">“Ne?” Jamie şaşkınlık içinde küçük adama bakıyordu.</p>

  <p class="normal">“Şarkı söyle dedim,” diye yineledi adam sözlerini sabırla. Jamie’yi hayranlıkla göğsünden itekliyordu. “Harika bir sese sahip olduğuna eminim.”</p>

  <p class="normal">“Ah, sesi güçlüdür,” dedim. “Bağırdığı zaman üç meydan ilerisinden sesini duyabilirsiniz.”</p>

  <p class="normal">Jamie bana kötü kötü baktı. Küçük adam Jamie’nin etrafında daire çiziyordu, sırtının genişliğini ölçüyor, bir ağaçkakanın ağacı gagalaması gibi ona hafifçe vuruyordu.</p>

  <p class="normal">“Ben şarkı söyleyemem,” diye itiraz etti.</p>

  <p class="normal">“Saçma çok saçma, tabii ki de söyleyebilirsin. Güzel derin bir bariton.” Küçük adam keyifle bir şeyler mırıldanıyordu. “Mükemmel. İşte aradığımız bu. Biraz yardımla hazır olursun. Bu tonu yakalamaya çalış.”</p>

  <p class="normal">Cebinden ustalıkla küçük bir diyapazon çıkarttı ve onu Jamie’nin sol kulağına tuttu.</p>

  <p class="normal">Jamie gözlerini havaya doğru kaldırdı ve sonra omuz silkip itaatkâr bir halde şarkı söylemeye çalıştı. Küçük adam sanki silahla vurulmuş gibi geri çekildi.</p>

  <p class="normal">“Hayır,” dedi şaşkınlıkla.</p>

  <p class="normal">“Korkarım öyle,” dedim tatlılıkla. “O haklı. Görüyorsunuz ya, o şarkı söyleyemez.”</p>

  <p class="normal">Küçük adam özür dilercesine gözlerini kısarak Jamie’ye baktı ve sonra diyapazonu bir kez daha ayarlayıp ona doğru tuttu.</p>

  <p class="normal">“Bir kez daha,” dedi. “Sadece dinle ve aynı sesi çıkarmaya çalış.”</p>

  <p class="normal">Jamie sabırla diyapazonda çıkan sesi dinledi ve yeniden söyledi. Nota sesleri arasında sıkışıp kalmış bir çıtırtıya benzeyen bir ses çıkarttı.</p>

  <p class="normal">“Mümkün değil,” dedi küçük adam, üzgün bir şekilde bakıyordu. “Kimse bu kadar uyumsuz olamaz.”</p>

  <p class="normal">“Ben olurum,” dedi Jamie neşeyle ve kibarca küçük adama selam verdi. İlgiyle bizi izleyen küçük bir kalabalık başımıza toplanmıştı.</p>

  <p class="normal">“O olur,” dedim ziyaretçilere teminat vererek. “Görüyorsunuz ya, onun müzik kulağı yok.”</p>

  <p class="normal">“Evet, görüyorum,” dedi küçük adam, oldukça üzgündü. Sonra şüpheli bir gözle bana bakmaya başladı.</p>

  <p class="normal">“Bana hiç bakmayın!” dedim gülerek.</p>

  <p class="normal">“Sizin de mi müzik kulağınız yok, Madam?” Kötürüm bir kuşa yaklaşan bir yılan gibi gözlerini kıstı. Üzerime yürümeye başladı ve diyapazonu ayarladı, tıpkı bir yılan gibi titriyordu.</p>

  <p class="normal">“Bir dakika,” dedim ve onu durdurdum. “Siz kimsiniz?”</p>

  <p class="normal">“Bu Bay Johannes Gerstmann, Sassenach.” Şaşkınlıkla bakıyordum. Jamie küçük adama yeniden reverans yaptı. “Kral’ın şan öğretmeni. Eşim Leydi Broch Tuarach’ı takdim edebilir miyim, Bay Gerstmann?” Jamie’ye bu konuda güveniyordum, Saray’ın bütün sakinlerini biliyordu, nüfuslu olup olmamaları önemli değildi.</p>

  <p class="normal">Johannes Gerstmann. Fransız Sarayı’nda farklı bir şive keşfettim. Alman mı yoksa Avusturyalı mı diye merak ediyordum.</p>

  <p class="normal">“Küçük bir koro topluyorum da,” diye açıklama yaptı küçük şan öğretmeni. “Seslerin eğitilmeye ihtiyacı yoktur ama güçlü ve doğru olmaları gerekir.” Jamie’ye hayal kırıklığıyla baktı. Bunun üzerine Jamie Bay Gerstmann’dan diyapazonu aldı ve bana doğru tuttu.</p>

  <p class="normal">“Ah, tamam,” dedim ve şarkı söylemeye başladım.</p>

  <p class="normal">Her ne duyduysa bu Bay Gerstmann’ı cesaretlendirmişti, dikkatle bana bakıyordu. Peruğu biraz büyüktü ve başını salladığı zaman öne doğru kayıyordu. “Harika bir ton, Madam! Gerçekten çok güzel, çok güzel. Belki Le Papillon’u duymuşsunuzdur?” dedi ve bir parça mırıldandı.</p>

  <p class="normal">“Şey, duydum,” diye cevap verdim. “Melodisinden bahsediyorum. Sözlerini bilmiyorum.”</p>

  <p class="normal">“Ah! Zor değil, Madam. Bakın…”</p>

  <p class="normal">Kolum şan öğretmenine mahkûm olmuştu ve kendimi kaçınılmaz bir halde öteki odaya, klavsen sesinin olduğu yere çekilirken buldum. Bay Gerstmann çılgın bir yaban arısı gibi kulağıma bir şeyler vızıldıyordu.</p>

  <p class="normal">Çaresizce Jamie’ye baktım. Ekonomi Bakanı’nın genç oğlu Mösyö Duverney ile sohbet etmeden önce bana sırıtmış ve veda edercesine kadehini bana doğru kaldırmıştı.</p>

  <p class="normal">Rohanların evi – sarayı andıran bu eve sadece ‘ev’ denebilirse - arka bahçeye ve terasa doğru fenerle aydınlatılmıştı. Bay Gerstmann beni koridora çekerken, hizmetçilerin aceleyle yemek odasına girip çıktığını görebiliyordum, daha sonra yerlerini alacak yemekler için örtüleri ve gümüş takımlarını yerleştiriyorlardı. Çoğu ‘salon’ küçüktü ama Prenses Louise de La Tour de Rohan’ın geniş bir yüreği vardı.</p>

  <p class="normal">Prensesle bir hafta önce başka bir partide tanışmış ve onu biraz şaşkınlıkla karşılamıştım. Balıketli ve biraz da soluk tenliydi, küçük yuvarlak bir çenesi ve yuvarlak bir yüzü vardı. Prens Charles’ı gelenek kurallarını yok sayarak ayartmaya çalışan leydi bu muydu? diye düşündüm reverans yaparken.</p>

  <p class="normal">Ama yine de onu çekici kılan bir canlılığa ve sevecen pembe dudaklara sahipti. Ağzı onun vücudunun en güzel kısmıydı.</p>

  <p class="normal">“Büyülendim!” dedi. Ona takdim edildiğim zaman ellerimi tuttu. “Sonunda seninle tanışmak ne güzel! Eşim ve babam minnetle İngiliz asilzadesi Broch Tuarach’la duruyorlar ama onun harika eşi hakkında hiçbir şey söylememişlerdi. Gerçekten büyülendim. Broch Tuarach demek zorunda mıyım yoksa Leydi Tuarach dememin bir sakıncası olur mu? Bütün hepsini hatırlayacağımı sanmıyorum. İskoçca mı? Ne kadar büyüleyici!”</p>

  <p class="normal">Aslında Broch Tuarach “kalenin kuzey yüzü” anlamına geliyordu ama o bana “Leydi Kuzeyin Yüzü” demek istiyorsa benim için bir sakınca yoktu. En sonunda “Tuarach” adından vazgeçip bana sadece “Ma chére Claire” demeyi tercih etti.</p>

  <p class="normal">Louise, müzik odasında şarkı söyleyen grubun içindeydi, sürekli birileriyle sohbet ediyor ve gülüp duruyordu. Beni görünce odanın içinden eteğini savuştura savuştura yanıma geldi, solgun yüzü yine heyecanlıydı.</p>

  <p class="normal">“Ma Chére Claire!” dedi ve beni kabaca Bay Gerstmann’ın yanından çekti. “Tam zamanında geldin! Gel, bu aptal İngiliz çocukla benim yerime konuşmalısın.”</p>

  <p class="normal">“Aptal İngiliz çocuk” aslında çok genç biriydi. Yaşı en fazla on beş olan genç bir kızdı, koyu parlak bukleli saçları vardı. Yanakları utandığı için kızarmıştı, bana parlak bir gelinciği hatırlattı. Aslında bana onu hatırlatan yanaklarıydı. Versay’de bahçede gülümsediğim kızdı, Alexander Randall ile karşılaşmadan önce...</p>

  <p class="normal">“Madam Fraser da İngiliz’dir.” Louise genç kızla konuşuyordu. “Kendini evinde hissetmeni sağlayacak. Çok çekingen.” Louise ona söylediklerini bitirip nefes almaksızın bana döndü. “Konuş onunla, bizimle şarkı söylemeye ikna et. Harika bir sesi var, seni temin ederim. Çocuk senindir, eğlenmene bak!” Ve teşekkür ederek odanın diğer tarafına gitti. Yeni gelen birinin elbisesine hayretle bakıyor, klavsen başında oturan aşırı kilolu genci okşayıp Dük di Castellotti ile konuşurken parmaklarıyla gencin lüleleriyle oynuyordu.</p>

  <p class="normal">“Onu izlemek seni yormuş olmalı, değil mi?” dedim. Kıza gülümsüyordum. Onun dudaklarında da küçük bir gülümseme belirdi. Başıyla bana reverans yaptı ama bir şey söylemedi. Bunun oldukça bunaltıcı olduğunu düşünmeye başlamıştım. Louise’in partisi başımı döndürmüştü.</p>

  <p class="normal">“Ben Claire Fraser,” dedim, “ama Louise bana senin adını söylemeyi unuttu.” Davetkâr bir halde durdum ama o hiçbir şey söylemedi. Yüzü gittikçe daha çok kızarıyordu, dudakları birbirine kenetlenmişti ve yumruklarıyla elbisesinin iki yanını sıkıyordu. Görüntüsünden dolayı biraz endişelenmiştim ama sonunda konuşmak için cesaretini toplamış gibi görünüyordu. Derin bir nefes aldı ve darağacında son sözlerini söyleyecek gibi çenesini kaldırdı.</p>

  <p class="normal">“B-b-ben b-b-ben,” diye başladı, sessizliğinin ve çekingenliğinin sebebini anladım. Gözlerini kapadı ve dudaklarını ısırdı, sonra gözlerini açıp yeniden denemeye çalıştı. “M-M-Mary Hawkins,” dedi en sonunda. “Ben ş-ş-şarkı söylemeyeceğim,” diye ekledi.</p>

  <p class="normal">Bu Silas Hawkins’in yeğeniydi, baronetin kızı, Vikont Marigny’ye vaat edilen nişanlısı! Böyle bir genç kıza katlanmak için herhalde insanın büyük beklentilerinin olması gerekirdi. Vikont’un burada olup olmadığını görmek için etrafa baktım ve olmadığını görünce rahatladım.</p>

  <p class="normal">“Endişelenme,” dedim ve onu müzik odasına doluşan insan selinden korumak için önüne geçtim. “Eğer istemiyorsan konuşmak zorunda değilsin. Ama belki şarkı söylemeyi deneyebilirsin,” dedim, aklıma bir fikir gelmişti. “Kekelemeyi bu yolla tedavi eden bir hekim biliyorum. İnsanların şarkı söyledikleri zaman kekelemediklerini söylüyor.”</p>

  <p class="normal">Mary Hawkins’in gözleri heyecanla büyüdü. Etrafa bakındım ve yakınlarda perdeyle kapatılmış bir dinlenme köşesi olduğunu gördüm.</p>

  <p class="normal">“Buraya gel,” deyip elinden tuttum. “Burada oturabilirsin, kimseyle de konuşmak zorunda kalmazsın. Eğer şarkı söylemek istersen başladığımız zaman gelirsin, eğer istemezsen parti bitene kadar burada oturursun.” Bir süre bana baktıktan sonra şükranla bana gülümsedi ve koltuğa gömüldü.</p>

  <p class="normal">Dışarıda oyalanıyordum. Hizmetçiler onu rahatsız etmesin diye perdeyi çekmiş, gelen geçenle sohbet ediyordum.</p>

  <p class="normal">“Bu akşam ne kadar güzel görünüyorsunuz, ma chére!” Bu Madam de Ramage’dı, Kraliçe’nin leydilerinden biriydi. Bu yaşlı, asil bayan Tremoulins Caddesi’ne bir ya da iki kez akşam yemeğine gelmişti.</p>

  <p class="normal">Samimice beni kucakladı ve kimsenin bizi görmediğinden emin olmak için etrafına bakındı.“Seni burada görmeyi umuyordum, tatlım,” dedi, bana biraz daha yaklaş ve sesini alçalttı. “Kont St. Germain konusunda dikkatli olman için sana tavsiyede bulunmak istiyordum.”</p>

  <p class="normal">Hafifçe baktığı yöne doğru döndüm. Le Havre limanından ince yüzlü bir adam görmüştüm, kolunda şık giyimli genç bir bayanla birlikte müzik odasına giriyordu. Beni görmedi. Sonra aceleyle Madam de Ramage’a döndüm.</p>

  <p class="normal">“O ne…yani ben…” Yüzümün yandığını hissediyordum, suratsız Kont’un görüntüsü aklımı karıştırmıştı.</p>

  <p class="normal">“Evet, seninle konuşulduğu duyuldu, Madam de Ramage yardımcı olmak istiyordu. Le Havre’de biraz zorluk yaşandığını duydum?”</p>

  <p class="normal">“Biraz,” dedim. “Yaptığım tek şey çiçek hastalığını fark etmek oldu ama bu, onun gemisinin yıkımıyla sonuçlandı ve… elbette bu onun hiç hoşuna gitmedi,”</p>

  <p class="normal">“Ah, demek öyle.” Madam de Ramage söylediklerimden memnun kalmışa benziyordu. Hikâyenin içeriğini merak ediyordum, Paris halkının işine yarayacak bilgi ve dedikodular ona avantaj sağlamıştı.</p>

  <p class="normal">“İnsanlara senin cadı olduğuna inandığını söylüyor,” dedi, gülümsedi ve odanın karşısındaki bir arkadaşına el salladı. “İyi hikâye! Ah, kimse buna inanmaz. Eğer bu gibi olaylara birinin adı karışırsa, bunun Mösyö le Kont olduğunu herkes bilir.”</p>

  <p class="normal">“Gerçekten mi?” Bununla neyi kastettiğini sormak istemiştim ama Bay Gerstmann koşuşturarak gelmiş ve tavuk sürüsü kışkışlar gibi el çırpmaya başlamıştı.</p>

  <p class="normal">“Gelin, gelin madamlar!” dedi. “Herkes burada. Şarkı başlasın!”</p>

  <p class="normal">Koro aceleyle klavsenin yanına toplanırken dönüp dönüp Mary Hawkins’i bıraktığım dinlenme köşesine bakıyordum. Perdeyi çektiğimi sanmıştım ama emin değildim.</p>

  <p class="normal">“Çok güzel, Sassenach,” dedi Jamie yeniden yanına gittiğimde. Şarkı söyledikten sonra yüzüm kızarmış ve nefes nefese kalmıştım. Bana bakarak gülümsemiş ve omuzlarımı okşamıştı.</p>

  <p class="normal">“Nasıl anladın?” diye sordum, yanımızdan geçen uşaktan bir bardak şarap alırken.</p>

  <p class="normal">“Senin sesin yüksek çıkıyordu,” dedi soğukkanlılıkla. “Her kelimeyi duydum.” Sonra birden kaskatı kesildiğini hissettim, neye ya da kime baktığını görmek için arkamı dönmüştüm.</p>

  <p class="normal">Yeni gelen bayan ufacıktı, başı neredeyse Jamie’nin en yüksek kaburga kemiğine denk geliyordu, elleri ve ayakları bir bebeğinki gibiydi, siyah yaban eriği gibi gözlerinin üstündeki kaşları ise Çin süslerini andırıyordu. Hafifliği ile dalga geçer gibi yürüyordu sanki.</p>

  <p class="normal">“Annalise de Marillac,” dedim, ona hayranlıkla bakarak. “Sevimli görünüyor, değil mi?”</p>

  <p class="normal">“Ah, evet.” Sesindeki tonu yukarı bakmama neden olmuştu. Kulaklarının tepesi bile pembeydi.</p>

  <p class="normal">“Sanırım sen Fransa’daki yıllarını hep savaşarak geçirdin, hiç romantik zafer kazanmadın,” dedim alaycı bir şekilde.</p>

  <p class="normal">Şaşırarak bu söylediğime gülmeye başladı. Bu sırada kadın bu sesi duyunca bize doğru dönmüştü. Kalabalığın arasında Jamie’yi görünce yüzü aydınlanmıştı. Bize doğru gelecek gibi döndü ama muhteşem eflatun satenden bir peruk takan bir bay tarafından yolu kesildi. Yeni partnerine eşlik etmeden önce üzgün ve işveli bir şekilde Jamie’ye hızlı bir selam verdi.</p>

  <p class="normal">“Komik olan ne?” diye sordum çünkü kadının eteğini sallayarak gitmesinden sonra hâlâ sırıttığını görmüştüm.</p>

  <p class="normal">Birden benim varlığımın farkına vardı ve bana bakarak gülümsedi.</p>

  <p class="normal">“Ah, hiçbir şey, Sassenach. Senin şu savaşmak hakkında söylediklerine gülüyorum. Bir kere on sekiz yaşındayken düello yaptım, Annalise de Marillac üzerineydi.”</p>

  <p class="normal">Sesi birden rüyalar âleminden geliyor gibi çıktı. Kalabalığın arasında reverans yapan başı dikkatlice izliyordu, etrafı beyaz öbekli peruklar pudralı saçlar ve son moda pembe peruklarla sarılıydı.</p>

  <p class="normal">“Düello mu? Kimle?” diye sordum.</p>

  <p class="normal">“Ah, o burada değil,” dedi Jamie. “O öldü.”</p>

  <p class="normal">“Sen mi öldürdün?” Bunu telaşla, gereğinden fazla yüksek sesle söylemiştim. Yakınımızdaki birkaç meraklı bakış bize doğru dönünce Jamie dirseğimden tuttu ve beni Fransız kapıların olduğu yere götürdü.</p>

  <p class="normal">“Sesine dikkat et, Sassenach,” dedi. “Hayır, onu ben öldürmedim. Ama istemiştim,” diye ekledi pişmanlıkla. “Ama yapmadım. İki sene önce marazi gırtlak iltihabından öldü. Bana da Jared söylemişti.”</p>

  <p class="normal">Bahçe yoluna gelmiştik, yolun aşağısında, fıskiyelerin oradaki açıklıkta iskele babası gibi duran uşaklar fener ışığıyla etrafı aydınlatıyorlardı. Büyük bir havuzun ortasında endişeli bakışlarla duran Triton heykelinin üzerinden dört yunus heykeli su fışkırtıyordu, o da üç dişli kılıcını etkisizce onlara savuruyordu</p>

  <p class="normal">“Böyle yapma,” dedim. “Ne oldu?”</p>

  <p class="normal">“Tamam,” diye kabul etti. “Şey, Annalise’nin sevimli biri olduğunu söyledin, değil mi?”</p>

  <p class="normal">“Ah, öyle mi? Sen şimdi böyle söylüyorsan, öyleymiş gibi görebilirim,” dedim tatlı bir ses tonuyla ama bakışlarım sertti ve sonra ona bakıp hafifçe gülümsedim.</p>

  <p class="normal">“Evet, Paris’te bu konuda aynı fikirde olan tek genç ben değildim, ya da onun uğruna başını kaybetmeyi göze alan. Bulutların üstünde geziyor gibiydim. Evinden çıkıp arabasına binerken onu görme umuduyla sokakta beklerdim. Yemek yemeyi bile unuttum. Jared ceketimi giyince bostan korkuluğuna benzediğimi, saçlarımın da hiç iyi durumda olmadığını söylüyordu.” Ellerini gayriihtiyarî başına götürdü ve boynuna doğru sıkıca toplayıp mavi kurdele ile bağladığı kusursuz saçlarını okşadı.</p>

  <p class="normal">“Yemek yemeyi mi unuttun? Tanrım, kendini kaybetmiş olmalısın,” dedim.</p>

  <p class="normal">Kıkırdayarak cevap verdi. “Ah, evet. Daha kötüsü ise Charles Gauloise ile çıkmaya başladıklarında olmuştu. İyi dinle, Annalise herkesle çıkıyordu – bu gayet doğaldı – ama akşam yemeklerinde asıl partner olarak onu seçiyordu, bense arada sırada, partilerde daha çok onunla dans ediyordum ve…en can alıcı yeri ise Sassenach, babasının terasında ay ışığında ikisini öpüşürken yakalamam olmuştu. İşte o zaman onu düelloya davet ettim.”</p>

  <p class="normal">Bu arada biz de fıskiyenin yanına gelmiştik. Jamie durunca fıskiyenin kenarına oturduk. Yunusların kabarık dudaklarından çıkan su rüzgâra karşı fışkırıyordu. Jamie siyah suya elini soktu ve etrafa damlalar sıçratarak sudan elini çıkardı. Parmaklarından akan gümüş rengi damlaları inceliyordu.</p>

  <p class="normal">“Şimdi olduğu gibi, o zamanlarda da Paris’te düello yasaktı. Ama gizli yerler vardı, her zaman vardır. Seçimi ona bıraktım ve Bois de Boulogne’de bir yer bulmuştu. Seven Saint Caddesi’ne yakın, meşe ağaçlarıyla gizlenmiş bir yer. Silah seçimini de ona bıraktım. Ben silahı tercih ederdim ama o kılıcı seçti.”</p>

  <p class="normal">“Bunu neden yaptı? Sen ondan daha uzun olmalısın.” Bu konuda uzman değildim ama kılıç dövüşü hakkında biraz da olsa strateji ve taktik öğrenmiştim. Jamie ve Murtagh iki ya da üç günde bir çalışıyorlardı; çarpışmalar, siper almalar, bahçenin aşağı ve yukarısına doğru giderek hamle yapmalar.</p>

  <p class="normal">“Neden mi kılıcı seçti? Çünkü o bunda çok iyiydi. Sanırım silahla onu kazara öldürebileceğimi düşündü, öbür yandan sadece kılıcı çekmekle yetineceğimi biliyordu. Onu öldürmek gibi bir niyetim yoktu, emin olabilirsin,” diye açıklama yaptı. “Sadece onu rezil etmek istiyordum. Ve bunu da biliyordu. Charles aptal biri değildi.” Pişmanlıkla başını iki yana salladı.</p>

  <p class="normal">Fıskiyeden gelen su damlaları lülelerimin başlığımdan çıkmasına sebep oluyordu ve saçlarım yüzümü örtmeye başlamıştı. Bir tutam saçı geriye doğru iterken, “Peki onu küçük düşürebildin mi?” diye sordum.</p>

  <p class="normal">“En azından onu yaralayabildim.” Sesindeki tatmini duyunca şaşırdım ve kaşlarımı kaldırarak ona baktım. “Kılıç kullanmayı Charles LeJune’den öğrenmişti, Fransa’daki en iyi kılıç ustası,” dedi Jamie. “Lanetli bir pire ile savaşıyor gibiydim ama onu sağ elinden yaralamıştım.” Elini saçına doğru götürüp örgüsünü kontrol etti.</p>

  <p class="normal">“Saçım dövüşün ortasına doğru gevşemişti,” dedi. “Saçıma taktığım bağcık kopmak üzereydi, rüzgâr gözlerime doğru esiyordu, tek görebildiğim gömlek içindeki küçük beyaz Charles’ın şekliydi, balık gibi bir öne bir arkaya atılıyordu. Onu bu sayede yakalayabilmiş ve sonunda balığı vurmuştum,” dedi homurdanarak.</p>

  <p class="normal">“Ona doğru geldiğimde korumasını çıkarttığını gördüm, bir kolundan yaraladığımı biliyordum. Sonunda saçlarımı yüzümden çektim ve şuradaki havuz gibi büyük ve siyah olan gözlerindeki yaşlarını silen Annalise’ye baktım.” Yanımızdaki siyah gümüş rengi havuzu gösteriyordu.</p>

  <p class="normal">“Bıçağımı kınıma sokmuş, saçlarımı geriye doğru yatıştırmış bir halde öylece bekliyordum. Sanırım az da olsa Annalise’nin kollarıma atılmasını umut ettim.”</p>

  <p class="normal">“Hımm,” dedim kibarca. “Tahmin edeyim, gelmedi mi?”</p>

  <p class="normal">“Kadınlar hakkında pek bir şey bilmiyorum, değil mi?” diye sordu. “Hayır, geldi ve kendini onun üstüne attı tabii ki.” Sesinde biraz kendini küçümseyen ve biraz da alay eden bir ton vardı. “Bir ay sonra da onunla evlendiğini duydum.”</p>

  <p class="normal">Pişmanlık karışımı bir gülümsemeyle birden titredi. “Tabii benim kalbim kırılmıştı. Eve, İskoçya’ya döndüm ve babamın artık sabrı taşana kadar haftalarca üzgün bir halde dolaştım.” Gülüyordu. “Papaz olmayı bile düşündüm. Bir akşam yemekte babama belki ilkbaharda manastıra gidip rahipliğe başlayabileceğimi söylemiştim.”</p>

  <p class="normal">Ben de gülmeye başladım. “Hiçlik yemininde zorluk çekmezdin ama belki iffet ve bağlılık seni zorlayabilirdi. Peki baban ne dedi?”</p>

  <p class="normal">Esmer yüzünde daha da beyaz görünen dişlerini göstererek sırıttı. “Yulaf lapası yiyordu. Kaşığı bırakıp bana baktı. Sonra iç çekip kafasını salladı ve, ‘Bugün uzun bir gündü Jamie,’ dedi. Sonra kaşığını yeniden aldı ve yemeğine devam etti, ben de bir daha bu konuda bir şey söylemedim.”</p>

  <p class="normal">Terasa baktı, bir ileri bir geri dans edenler yoktu. İnsanlar dinlenmeye çekilmiş, şarap içiyor, yelpazelerin arkasında flörtleşiyorlardı. Eskiyi hatırlayınca bir iç çekti.</p>

  <p class="normal">“Evet, çok sevgili Annalise de Marillac. Rüzgâr gibi zarif ve gömleğinin içine sokup bir kedi gibi taşımak isteyeceğin kadar küçük.”</p>

  <p class="normal">Sessizleştim, açık kapıdan gelen hafif müziği dinliyor ve kırk numara ayaklarımı kaplayan parıltılı saten terliklerimi düşünüyordum.</p>

  <p class="normal">Bir dakika sonra Jamie benim suskunluğumun farkına vardı.</p>

  <p class="normal">“Ne oldu, Sassenach?” diye sordu, eli kolumdaydı.</p>

  <p class="normal">“Ah, hiçbir şey,” dedim iç çekerek. “Sadece birisinin beni ‘rüzgâr gibi zarif’ diye tanımlayıp tanımlamadığını merak ettim de.”</p>

  <p class="normal">“Ah.” Fener ışığının altında uzun burnu ve sert çenesi daha çok belli oluyordu. Bana döndüğünde yüzündeki hafif gülümsemeyi fark ettim.</p>

  <p class="normal">“Seni düşündüğüm zaman ilk aklıma gelen kelime ‘zarif’ değil.” Kolunu belime doladı, diğer eli de ipek kaplı kolumun üstündeydi. Sıcacıktı.</p>

  <p class="normal">“Ama seninle ruhumla konuşuyor gibi konuşuyorum,” dedi ve yüzümü kendisine doğru çevirdi. Uzandı ve yüzümü ellerinin arsına aldı. Parmakları şakaklarımı hafifçe kavrıyordu.</p>

  <p class="normal">“Ve Sassenach,” diye fısıldadı, “senin yüzün benim kalbim.”</p>

  <p class="normal">Birkaç dakika için rüzgâr yönünü değiştirdi ve fıskiyeden sıçrayan su ayrılmamıza neden oldu. Aniden gelen su yüzünden gülmeye başladık. Jamie merakla başını terasa çevirdi. Ben de koluna girdim, başımı sallıyordum.</p>

  <p class="normal">“Evet,” dedim, balo salonuna giden geniş merdivenleri yavaş yavaş çıkarken, “görüyorsun ya kadınlar hakkında biraz daha bir şey öğrendin.”</p>

  <p class="normal">Derin ve yüksek sesle gülmeye başladı. Belimi sıkıca kavramıştı.</p>

  <p class="normal">“Kadınlar hakkında öğrendiğim en önemli şey, Sassenach, içlerinden birini seçebilmek.” Bir adım uzaklaştı ve önümde reverans yaptı, sonra da içerdeki parlak manzaranın kapısına doğru bir el hareketi yaparak, “Bu dansı bana lütfeder misiniz, bayan?” diye sordu.</p>

  <p class="normal">Bir sonraki gün Kral’ın şan öğretmeniyle karşılaştığım yere, d’Arbanvilleslere gittim. Yemekten sonra da Jamie’ye onunla aramızda geçen konuşmayı anlattım.</p>

  <p class="normal">“Sen ne?” Jamie gözlerini kısmış bana bakıyor, söylediğim şeyin şaka olduğunu düşünüyordu.</p>

  <p class="normal">“Söyledim ya, Bay Gerstmann bir arkadaşıyla tanışmamı ilginç bulacağımı söyledi. Valide Hildegarde L’Hôpital des Anges’in sorumlusuymuş. Sen de biliyorsun, katedralin yanındaki hayırsever bir hastane.”</p>

  <p class="normal">“Nerede olduğunu biliyorum.”</p>

  <p class="normal">“Boğaz iltihabı var, ben de ona ne yapması, gerektiğini hangi ilaçları kullanması gerektiğini ve hastalıklarla nasıl ilgilendiğimi anlattım.</p>

  <p class="normal">“Şaşırmadım aslında,” dedi, sesi alay eder gibiydi. Ses tonunu önemsemedim ve konuşmama devam ettim.</p>

  <p class="normal">“Bu yüzden ben de yarın o hastaneye gidiyorum.” İlaç kutuma uzandım. “Belki de ilk seferinde bunu yanımda götürmesem daha iyi olur,” dedim ve hızlıca içinde ne var ne yok kontrol ettim. “Çok ısrarcı görünmesem daha iyi. Sen ne düşünüyorsun?”</p>

  <p class="normal">“Israrcı mı?” dedi. Sesi şaşırmış gibiydi. “Bu yeri ziyaret etmeyi mi yoksa oraya yerleşmeyi mi düşünüyorsun?”</p>

  <p class="normal">“Şey, ben,” dedim. Derin bir nefes aldım. “Ben düşündüm ki, belki orada düzenli bir şekilde çalışabilirim. Bay Gerstmann bütün fizikçilerin ve hekimlerin zamanını oraya adadıklarını söyledi. Çoğu zaman evlerine gelmeyebiliyorlar ama benim çok zamanım var ve ben…”</p>

  <p class="normal">“Çok zamanın mı var?”</p>

  <p class="normal">“Her söylediğimi tekrar etmeyi kes,” dedim. “Evet, çok zamanım var. Balolara, akşam yemeği davetlerine ve bunun gibi şeylere gitmenin önemli olduğunu biliyorum ama bunlar bütün günümü almıyor, hem o kadarına da gerek yok. Ben…”</p>

  <p class="normal">“Sassenach, sen hamilesin! Dilencilere ve suçlulara hemşirelik yapmayı kastetmiyorsun değil mi?” Sesi şimdi biraz daha çaresiz çıkıyordu. Bana, birden delirmiş gibi davranmaya başlayan bir insanla nasıl başa çıkacağını merak ediyor gibi bakıyordu.</p>

  <p class="normal">“Unutmadım,” diyerek onu rahatlatmaya çalıştım. Elimi karnıma götürdüm ve ona baktım.</p>

  <p class="normal">“Henüz fark edilir değil. Bol bir elbiseyle uzun bir süre daha onu saklayabilirim. Ve sabah mide bulantıları haricinde de bir sorunum yok. Uzun zaman çalışmamam için bir sebep değil.”</p>

  <p class="normal">“Benim istememem dışında hiçbir sorun yok!” Eve geldiğinde hiçbir arkadaşın gelmeyeceğini umarak çoraplarını çıkarmış ve yakalığını çözmüştü. Boynundaki sinirin gerildiğini görebiliyordum.</p>

  <p class="normal">“Jamie,” dedim ve onunla mantıklı bir şekilde konuşmaya çalıştım. “Ben kim olduğumu biliyorum.”</p>

  <p class="normal">“Sen benim eşimsin!”</p>

  <p class="normal">“İyi, tamam.”</p>

  <p class="normal">“Ben bir doktorum, Jamie. İnsan iyileştiriyorum. Bunu bilmek için de çok iyi bir sebebin var.”</p>

  <p class="normal">Sinirden yüzü kızarmıştı. “Evet, biliyorum, yaralı olduğumda beni sen iyileştirdin. Dilenciler ve fahişelerle ilgilenmenin doğru olduğunu mu düşüneyim yani? Sassenach, L’Hôpital des Anges’e ne tür insanların geldiğini bilmiyor musun?” Bir anlığına da olsa hislerimden vazgeçerim umuduyla yalvaran gözlerle bana bakıyordu.</p>

  <p class="normal">“Ne fark eder?”</p>

  <p class="normal">Etrafına bakındı ve şöminenin üstünde bu konuşmaya şahitlik eden portreye yalvarır gibi baktı. Sanki onun mantıksızlığımı onaylamasını istiyordu.</p>

  <p class="normal">“Tanrı aşkına, kötü bir hastalığa yakalanabilirsin! Beni düşünmüyorsun tamam ama çocuğunu da mı düşünmüyorsun?”</p>

  <p class="normal">“Tabii ki düşünüyorum! Beni ne sanıyorsun, sorumsuz biri miyim ben?”</p>

  <p class="normal">“Kocasını terk edip sokakta yatan ayak takımıyla oynamaya giden biri!” dedi ve elini dikleşen saçlarına götürdü.</p>

  <p class="normal">“Seni terk etmek mi? Louise de Rohan’ın hizmetçilerini izlemek, kötü şiir ya da müzik dinlemek, d’Arbanvilleslerin partilerinde çürümek yerine bir şeyleri yapmayı istemek seni terk etmek anlamına mı geliyor? İşe yarar biri olmak istiyorum!”</p>

  <p class="normal">“Kendi evinle ilgilenmek işe yaramıyor mu? Benimle evli olmak işe yarar bir şey değil mi?” Sinirden saçındaki bağcık açılmış, kalın bir saç tutamı kabarmıştı. İntikam meleği gibi dik dik bana bakıyordu.</p>

  <p class="normal">“Şuna bakın hele,” dedim sertçe. “Evli olmak senin için etkili bir iş mi? Bütün gün evde dolanıp, benim etrafımda pervane olduğunu hiç görmedim. Ya da evle ilgilendiğini... Saçmalıyorsun.”</p>

  <p class="normal">“Saçmalamak mı? Sen ne demek istiyorsun?”diye sordu.</p>

  <p class="normal">“Bütün bunlar. Hepsi saçmalık. Diğer bir kelimeyle zırvalık. Madam Vionet her şeyi yapıyor, hatta benden kat kat daha iyi yapıyor.”</p>

  <p class="normal">Bu oldukça doğruydu ve onun biraz da olsa durmasını sağlamıştı. “Ah, öyle mi? Ya gitmeni yasaklarsam?” Bu sefer de ben sustum. Durmuş onu süzüyordum. Gözleri yağmur karası tahta rengindeydi, geniş ağzı tek çizgi haline gelmişti. Omuzları geniş ve dikti, kollarını demirden bir heykel gibi göğsünde kavuşturmuştu, “yasaklamak” onu en iyi tanımlayan kelimeydi.</p>

  <p class="normal">“Gitmemi yasaklayacak mısın?” Eğer gitmemi yasaklarsa ne yapardım? Seçenekler aklıma hücum etmeye başladı, parmaklarının arasını fildişi zarf açacağıyla delmekten, evi onunla birlikte yakmaya varana kadar her şeyi düşündüm. Kabul edemediğim tek şey vazgeçmekti.</p>

  <p class="normal">Durdu ve konuşmadan önce derin bir nefes aldı. Ellerini yumruk haline getirmişti.</p>

  <p class="normal">“Hayır,” dedi. “Hayır, sana yasak koyamam.” Titreyen sesini kontrol etmek istiyordu. “Ya bunu senden rica edersem?”</p>

  <p class="normal">Başımı aşağıya eğdim. İlk başta L’Hôpital des Anges’i ziyaret etme fikri ilginç bir fikir gibi gelmişti, Paris halkının sonsuz dedikodularını ve önemsiz entrikalarını dinlemenin yanında ilginç bir seçimdi. Ama şimdi… Yumruklarımı sıkarken kollarımdaki kasların şiştiğini hissedebiliyordum. Aslında çalışmayı istemiyordum, çalışmaya ihtiyacım vardı.</p>

  <p class="normal">“Bilmiyorum,” dedim sonunda.</p>

  <p class="normal">Jamie derin bir nefes aldı ve yavaş yavaş bıraktı.</p>

  <p class="normal">“Bunu düşünecek misin, Claire?” Gözlerinin üstümde olduğunu hissedebiliyordum. Daha sonra başımı onaylarcasına salladım.</p>

  <p class="normal">“Düşüneceğim.”</p>

  <p class="normal">“Güzel.” Siniri geçti, dönüp uzaklaşmış ve odanın etrafında dolaşmaya başlamıştı. Küçük süs eşyalarını alıp tek sıra halinde diziyordu. En sonunda kitaplığın yanına gitti ve oraya yaslanıp deri kaplan zarflara bakmaya başladı. Farkında olmadan yanına gittim ve elimi koluna koydum.</p>

  <p class="normal">“Jamie, seni üzmek istememiştim.”</p>

  <p class="normal">Bana baktı ve gülümsedi.</p>

  <p class="normal">“Evet, şey... Ben de seninle kavga etmek istememiştim, Sassenach. Çabuk sinirleniyorum, çok kırılganım.” Özür dilercesine elimi okşadı ve sonra yana geçip masanın üstüne baktı.</p>

  <p class="normal">“Çok çalışıyorsun,” dedim, onu takip ediyordum.</p>

  <p class="normal">“Sorun bu değil.” Başını iki yana sallıyordu, masanın ortasında duran deri kaplı büyük yığını çevirip açtı.</p>

  <p class="normal">“Şarap işi tamam. Çok uğraş isteyen bir iş ama ben bunu önemsemiyorum. Sorun diğeri.” Küçük mektup yığınını gösterdi. Mektupların üstünde bir taş duruyordu. Bir tanesi Jared’ındı ve üstünde Stuartların beyaz gül amblemi vardı. Mektuplar, Baş Rahip Alexander’dan, Mar Kontu’ndan ve diğer II. James yanlılarından geliyordu. Hepsi gizli araştırmalar, puslu sözler ve çelişkili beklentilerle yüklüydü.</p>

  <p class="normal">“Kendimi sanki kuş tüyleriyle savaşıyor gibi hissediyorum!” dedi öfkeyle. “Gerçek bir savaş, ellerimle hâkim olduğum bir şey, başarabileceğim bir şey. Ama bu…” Bir avuç dolusu mektubu masadan alıp havaya fırlattı. Kâğıtlar zikzak yaparak koltuğun üstüne düştüler..</p>

  <p class="normal">“Tutunacak bir şey yok,” dedi çaresizce. “Binlerce insanla konuşup yüzlerce mektup yazabilir, kör oluncaya kadar Charles ile içki içebilirim ama başarıp başaramayacağımı asla bilmiyorum.”</p>

  <p class="normal">Dağınık mektupları bıraktım, hizmetçilerden biri sonra gelir toplardı.</p>

  <p class="normal">“Jamie,” dedim yumuşak bir sesle. “Hiçbir şey yapamayabiliriz ama en azından deneyebiliriz.”</p>

  <p class="normal">Belli belirsiz gülümsedi, elleriyle masadan destek alıyordu. “Evet. ‘Biz’ demen beni mutlu ediyor, Sassenach. Bazen kendimi öyle yalnız hissediyorum ki.”</p>

  <p class="normal">Kollarımı beline doladım ve yüzümü sırtına yasladım.</p>

  <p class="normal">“Seni bununla baş başa bırakmayacağımı biliyorsun,” dedim. “Sonuçta seni bu işin içine ben soktum.”</p>

  <p class="normal">Güldüğünü hissedebiliyordum.</p>

  <p class="normal">“Evet, sen soktun. Ama bunun sorumluluğunu Sana yükleyemem, Sassenach.” Döndü ve beni alnımdan öpmek için eğildi. “Yorgun görünüyorsun, mo duinne. Yatağa git. Ben biraz çalışıp yanına gelirim.”</p>

  <p class="normal">“Tamam.” Hamilelikteki kronik uykusuzluk yeni bir enerji vermesine rağmen bu akşam kendimi yorgun hissediyordum. Gündüz vakti, tam tersine çok canlı oluyordum. Canlı olmanın heyecanı içimde taşıyordu.</p>

  <p class="normal">Giderken kapının orda durdum. Jamie hâlâ masaya yaslanmış bir şekilde duruyordu ve açık derinin içindeki sayfalara bakıyordu.</p>

  <p class="normal">“Jamie?” dedim.</p>

  <p class="normal">“Efendim?”</p>

  <p class="normal">“Hastane konusu… Sana düşüneceğimi söyledim. Sen de düşünür müsün?”</p>

  <p class="normal">Başını çevirdi. Tek kaşı soru sorar gibi havaya kalkmıştı. Sonra gülüp başını salladı.</p>

  <p class="normal">“Yanına sonra geleceğim, Sassenach.”</p>

  <p class="normal">Hâlâ sulu kar yağıyordu, donmuş küçük yağmur damlaları camda tıkırdıyor, rüzgâr bacadan onları savururken ateşin içinde adeta tıslıyordu. Rüzgâr şiddetliydi, bacadan inlemeler, homurdanmalar geliyordu ama tam tersine yatak odası sıcacıktı. Yatak oldukça sıcak ve rahattı, kaz tüyü yorganlarla, yumuşak kabarık yastıklarla donatılmıştı.</p>

  <p class="normal">Büyük eli karnımı kaplıyor, ince ipek geceliğime sıcaklık yayıyordu.</p>

  <p class="normal">“Hayır, orası değil. Ayrıca biraz daha sert bastırman gerek.” Elini aldım ve parmaklarımla biraz daha aşağıya bastırdım, kasık kemiğimin biraz üstüne. Rahim kendini göstermeye başlamıştı, greyfurttan biraz daha büyük bir şişlik vardı.</p>

  <p class="normal">“Evet, hissedebiliyorum,” diye mırıldandı. “Gerçekten orada.” Sevinçle gülümsedi, bana bakarken gözleri parlıyordu. “Hareket ettiğini hissedebiliyor musun?”</p>

  <p class="normal">Başımı iki yana salladım. “Daha değil. Birkaç ay sonra sanırım, kardeşin Jenny’nin dediği şeyi hatırlasana.”</p>

  <p class="normal">“Doğru,” dedi ve küçük şişliği öptü. “Dalhousie’ye ne dersin, Sassenach?”</p>

  <p class="normal">“Dalhousie mi?”</p>

  <p class="normal">“İsim olarak,” dedi karnımı okşarken. “Bir ismi olmalı.”</p>

  <p class="normal">“Evet,” dedim. “Peki sana erkek olduğunu düşündüren şey nedir? Kız da olabilir.”</p>

  <p class="normal">“Ah? Ah, evet, doğru.” Bu olasılık aklına yeni gelmiş gibi kabul etti. “Erkek isimleriyle başlamaya ne dersin? Seni büyüten amcanın adını koyalım mı?”</p>

  <p class="normal">“Hımm.” Kaşlarımı çatarak karnıma baktım. Amcamı çok sevmeme rağmen zavallı bebeğime ‘Lambert’ ya da ‘Quentin’ adını vermek istemiyordum. “Hayır, sanmıyorum. Hem senin amcalarının isimlerinden bir tanesini de vermek istemiyorum.”</p>

  <p class="normal">Jamie farkında olmadan eliyle hafif hafif karnıma vururken bir yandan da isim düşünüyordu.</p>

  <p class="normal">“Babanın adına ne dersin, Sassenach?” diye sordu.</p>

  <p class="normal">Hatırlamak için biraz düşündüm.</p>

  <p class="normal">“Henry,” dedim. “Henry Montmorency Beauchamp.”</p>

  <p class="normal">Jamie, “Montmorency Fraser adında bir çocuğum olsun istemiyorum. ‘Henry’ adını da sevmem zaten,” dedi.</p>

  <p class="normal">“William’a ne dersin?” diye önerdim. “Kardeşinin adı?” Büyük kardeşi William, çocukken ölmüştü ama Jamie’de büyük etki yaratacak kadar da uzun yaşamıştı.</p>

  <p class="normal">Kaşları çatıldı. “Hımm,” dedi. “Evet, belki. Ya da onu şey diye çağırırız…”</p>

  <p class="normal">“James,” dedi bacadan gelen derin kasvetli ses.</p>

  <p class="normal">“Ne?” dedim yatakta doğrulurken.</p>

  <p class="normal">“James,” diyordu şömine, sabırsızdı. “James, James!”</p>

  <p class="normal">“Yüce Tanrım,” dedi Jamie, şömineden sıçrayan aleve bakıyordu. Kollarındaki tüylerin diken diken olduğunu görebiliyordum. Bir an için adeta donmuş bir halde oturdu, sonra aklına bir fikir geldi yataktan zıplayıp çatı penceresine gitti. Aklına üstüne bir şey almak gelmemişti.</p>

  <p class="normal">Pencereyi açtı ve buz gibi havanın içeri girmesini sağladı. Daha sonra kafasını gecenin karanlığına doğru uzattı. Boğuk bir ses duydum. Jamie biraz daha yukarı çıktı, ulaşmak için ayaklarının ucuna basıyordu, sonra yavaşça içeri girdi. Yanında kolunu boynuna doladığı, siyah kıyafetli yakışıklı bir çocuk vardı. Adamakıllı ıslanmış bir eli kanlı bir bezle sarılıydı.</p>

  <p class="normal">Ziyaretçi eşikte duruyordu. Acemice yere basmış ve sonra da yere yığılmıştı. Sonra bir seferde ayağa kalkmaya çalıştı ve bana reverans yaptı.</p>

  <p class="normal">“Madam,” dedi kalın Fransız aksanıyla. “Haber vermeden geldiğim için affınıza sığınıyorum. Davetsizce içeri girdim ama böyle uygunsuz bir saatte arkadaşım James’i çağırmam gerekiyordu.”</p>

  <p class="normal">Kuvvetli görünen bir adamdı. Kalın açık kahve kıvırcık saçları omuzlarına dökülüyordu, soluk yüzlüydü ve yanakları soğuktan kızarmıştı. Burnu hafifçe akıyordu.</p>

  <p class="normal">Jamie kaşlarını kaldırdı ve ziyaretçiye selam verdi.</p>

  <p class="normal">“Evim hizmetinizdedir, Majesteleri,” dedi ve ziyaretçinin kıyafetini baştan aşağı süzdü. Çorapları perişan bir halde boynunda asılıydı ve pantolonu da eğri büğrü duruyordu. Jamie’nin kaşlarını çattığını görebiliyordum, çocuğun önüne geçip bu uygunsuz manzarayı görmemi engellemeye çalıştı.</p>

  <p class="normal">“Müsaadenizle sizi eşimle tanıştırayım, Majesteleri,” dedi. “Claire, eşim Leydi Broch Tuarach. Claire bu da Majesteleri, Prens Charles, İskoçya Kralı James’in oğlu.”</p>

  <p class="normal">“Hımm, evet,” dedim. “Sanırım anladım. Şey, iyi geceler Majesteleri.” Sonra battaniyeye iyice sarındım.. Sanırım bu şartlar altında genel bir reverans yapılabilirdi.</p>

  <p class="normal">Prens, Jamie’nin geniş gövdesinden yararlanarak pantolonunu düzeltti ve yeniden selam verdi ama bu sefer Krallığın tüm itibarıyla.</p>

  <p class="normal">“Benim için bir zevk, Madam,” dedi ve bir kere daha reverans yaptı, bunu çok zarif yapıyordu. Doğruldu, şapkasını elinde tutuyordu. Sanki bir şey söylemek ister gibiydi. Üst tarafı giyinik ama bacakları çıplak olan Jamie, bir bana bir Charles’a bakıp duruyordu, kelimeler sanki ortadan yok olmuştu.</p>

  <p class="normal">“Şey…” dedim, sessizliği bozarak. “Bir kaza mı geçirdiniz, Majesteleri?” Mendil sarılı kolunu işaret edince sanki yeni fark etmiş gibi baktı.</p>

  <p class="normal">“Evet,” dedi. “Ah… hayır. Yani önemli bir şey değil Bayan.” Daha çok kızardı, eline bakıyordu. Davranışı tuhaftı. Utanç ve öfke duygularının arasındaydı. Kumaştaki lekenin büyüdüğünü görebiliyordum, bu yüzden yataktan inip elbisemi aramaya başladım.</p>

  <p class="normal">“Bakmama izin verin lütfen,” dedim.</p>

  <p class="normal">Prens’in bana göstermek için isteksizce açtığı yara ciddi bir şey değildi ama normal bir yaraya da benzemiyordu.</p>

  <p class="normal">“Hayvan ısırığına benziyor,” dedim kuşkuyla ve baş ve işaret parmağı arasını çevreleyen küçük yarım daire şeklinde yaraya dokundum. Kapatmadan önce, kanatarak yarayı temizlemek maksadıyla etrafındaki eti sıktığımda Prens Charles ürküp elini çekti.</p>

  <p class="normal">“Evet,” dedi. “Maymun ısırdı. İğrenç canavar!” diye bağırdı. “Onu uzaklaştırmasını söylemiştim. Hayvan kesinlikle hastalıklı!”</p>

  <p class="normal">İlaç kutumu buldum ve bir parça yılan otu yağı sürdüm. “Endişelenmenize gerek yok,” dedim. “Kuduz olmadığı sürece sorun yaratmaz.”</p>

  <p class="normal">“Kuduz mu?” Prens’in rengi soldu. “Kuduz olabileceğini mi düşünüyorsunuz?”Açıkçası kuduzun ne anlama geldiğini bildiğini sanmıyordum.</p>

  <p class="normal">“Her şey olabilir,” dedim gülerek. Eğer bu genç adam ani ve ölümcül hastalığa dayanamazsa sonradan çıkacak büyük zahmetli bir sıkıntıdan herkesi kurtarmış olacak diye düşünmeye başladım. Ama yine de kalbimden kangren ya da kuduz olmasını dilemek geçmiyordu. Taze temiz bir sargı beziyle elini dikkatlice sardım.</p>

  <p class="normal">Gülümsedi ve yeniden reverans yaptı, Fransızca-İtalyanca karışık defalarca teşekkür etti. Ani ziyaretinden ötürü bol bol özür diledi. Daha sonra, kilt eteğini giyen Jamie merdivenlerde bir şey içmek için onu uzaklaştırdı.</p>

  <p class="normal">Odanın soğukluğunun elbisemin ve sabahlığımın içinden geçtiğini hissedince yatağa girip yorganı çeneme kadar çektim. Demek Prens Charles buydu! Kesinlikle süslüydü! Aralarında bir kaç yaş olduğunu bilmeme rağmen Jamie’den daha genç duruyordu. Majesteleri’nin büyüleyici bir tavrı vardı, kıyafetinin düzensiz olmasına rağmen değişik bir havası vardı. Yenilenmek için bir orduya öncülük etmek ve İskoçya’yı geri alabilmek için bu yeterli miydi? Sonra İskoçya taht varisinin gecenin bir yarısı elinde maymun ısırığıyla Paris çatılarında ne yaptığını merak ederek uyuyakaldım.</p>

  <p class="normal">Bir müddet sonra Jamie yatağa gelip buz kütüğü gibi soğuk büyük ayaklarını bacaklarıma dolayarak beni uyandırdığında bu soru hâlâ aklımdaydı.</p>

  <p class="normal">“Böyle bağırma,” dedi. “Hizmetçileri uyandıracaksın.”</p>

  <p class="normal">“Charles Stuart maymunlarla birlikte çatılarda ne halt ediyor?” dedim. “Çek şu buz küplerini benden .”</p>

  <p class="normal">“Sevgilisini ziyaret etmiş,” dedi Jamie kısa ve öz bir şekilde. “Tamam, beni tekmelemeyi kes.” Ayaklarını çekti. Ona doğru döndüğüm zaman beni kucakladı, titriyordu.</p>

  <p class="normal">“Sevgilisi mi? Kim?” Soğuktan ve haberden dolayı uykum iyice dağıldı ve hemen kalktım.</p>

  <p class="normal">“Louise de La Tour,” dedi Jamie benim dürtmelerime karşı istemeyerek. Kalın kaşlarını birleştirince burnu her zamankinden daha uzun ve daha keskin görünüyordu. İskoçya Katolik görüşlerine göre metresi olması yeterince kötüydü ama bu konuda krallığın ayrıcalıklı olduğu da çok iyi biliniyordu. Ama bununla birlikte Prenses Louise de La Tour evliydi. Krallık olsun ya da olmasın evli bir kadını metres tutmak ahlak dışıydı, aynı kuzen Jared’ın yaptığı gibi.</p>

  <p class="normal">“Demek öyle.” Tatmin olmuştum. “Bunu biliyordum!”</p>

  <p class="normal">“Ona âşık olduğunu söylüyor,” dedi ve yorganı omuzlarına kadar çekti. “Prensesin de onu sevdiğinde ısrarcı. Kadın üç aydır sadece ona sadık. Peh!”</p>

  <p class="normal">“Şey, böyle olduğu biliniyordu,” dedim şaşırarak. “Demek onu ziyaret etmiş. Peki çatıda ne işi var? Anlattı mı?”</p>

  <p class="normal">“Evet. Anlattı.”</p>

  <p class="normal">Geceye karşı kuvvetlenmek için Jared’ın içkilerinden birkaç bardak içen Charles oldukça cana yakın biri olmuştu. Gerçek aşkın dayanıklılığı bu gece ortaya çıktı, Charles’a göre sevgilisinin düşkün olduğu hayvan, huysuz maymun Majestelerini sevmediğini gösteren ve düşüncelerini ispatlayan somut delilleri de ortaya koymuştu. Majesteleri ilk başta elinde kesin bir acı yaşamış, sonra da metresinin dilinin keskinliğinden canı yanmıştı. Çift ateşli bir kavgaya tutuşmuş sonunda Prenses de kendini Charles’a sunmuş ve yanından ayrılmak istemediğini dile getirmişti.</p>

  <p class="normal">Prens tam ayrılacakken Prenses’in eşi kumardan eve erken gelince, adam bir şişe konyakla antreye yerleşti.</p>

  <p class="normal">“Böylece,” dedi Jamie gülümseyerek, “sevgilisiyle kalamamış ama kapından da dışarıya çıkamamış, bu yüzden de pencereden çıkıp çatıya atlamış. Kanalizasyon boruları boyunca caddeden aşağı doğru yürüdü ama karşısına şehir bekçileri çıkınca onlara görünmemek için yukarı tırmandı. Çok az zamanı varmış, ileri bakmış ve bizim evi görene kadar ıslak damda kaymış. Çatılar aynı nilüfer yaprağı gibi atlamak için birbirine çok yakın dizilmiş.”</p>

  <p class="normal">“Hımm,” dedim, ayak parmaklarımın yeniden ısındığını hissedebiliyordum. “Onu arabayla mı yolladın?”</p>

  <p class="normal">“Hayır, ahırdaki atlardan birini aldı.”</p>

  <p class="normal">“Eğer Jared’ın içkilerinden içtiyse, onu Montmarte’ye kadar götürür diye umuyorum,” dedi. “Uzun yol.”</p>

  <p class="normal">“Evet, şüphesiz soğuk ve ıslak bir yolculuk olacak,” dedi Jamie, sıcacık yatağında kanunen evli eşine sarıldı kendini beğen bir adamın edasıyla. Sonra şamdanı söndürdü ve beni göğsüne doğru çekti. Biraz flörtleşme zamanıydı.</p>

  <p class="normal">“Ona doğruyu göstermeliyim,” diye mırıldandı. “Evlenmeli.”</p>

  <p class="normal">Hizmetçiler şafaktan önce kalkar ve akşamleyin Mösyö Duverney’in katılacağı küçük özel yemek daveti için hazırlıklara başlarlardı.</p>

  <p class="normal">“Niye bu kadar dert ettiklerini bilmiyorum,” dedim Jamie’ye, gözlerim kapalı yatakta yatıyor, merdivenlerdeki koşuşturmayı dinliyordum. “Yapmaları gereken tek şey satranç takımının tozunu alıp bir şişe konyak koymak. O zaten başka hiçbir şeye dikkat etmiyor.”</p>

  <p class="normal">Jamie bana gülümsedi ve hoşça kal öpücüğü vermek için eğildi. “Tamam, eğer onu yenersem iyi bir akşam yemeğini hak etmiş olacağım.” Giderken omuzlarımı okşadı. “Mağazaya gidiyorum, Sassenach. Akşama gelirim.”</p>

  <p class="normal">Bir şeyler yapma umuduyla hizmetçilerin yanına gittim ve sonunda bir uşak eşliğinde Rohanslara gitmeye karar verdim. Bir gece önceki tartışmadan sonra belki Louise’in bir parça teselliye ihtiyacı olur diye düşünmüştüm.</p>

  <p class="normal">Öğleden sonra eve geldiğimde Jamie’yi yatak odasının penceresinin yanında bir sandalyede kambur halde otururken buldum, ayakları masanın üstündeydi. Yakası yapılmamıştı ve saçları dağınıktı. Karalanmış bir kâğıt yığınını okuyordu. Kapı sesini duyunca dalgın ifadesi gülümsemeye dönüştü.</p>

  <p class="normal">“Sassenach! Sonunda geldin!” Uzun bacaklarını aşağı indirdi ve beni kucaklamak için yanıma geldi. Yüzünü saçlarıma gömüp kokladı ama sonra geriye çekilerek birden hapşırmaya başladı. Yeniden hapşırıyordu, kolunda taşıdığı askeri mendilini bulmak için benden uzaklaştı.</p>

  <p class="normal">“Ne kokuyorsun böyle, Sassenach?” diye sordu, başka bir hapşırmaya maruz kalmayı önlemek için mendilini burnuna bastırmıştı.</p>

  <p class="normal">“Yasemin, gül, sümbül, vadi zambağı…” diye saydım. “İyi misin?” Etrafıma bakındım ve lavanta kesesini odanın diğer tarafında bulunan masamın kalem kutusuna koydum.</p>

  <p class="normal">“Evet, olacağım. Bu şey… Ha… ha… hapşuuuuuuuuuuuu!”</p>

  <p class="normal">“Çok yaşa!” Aceleyle pencereyi açtım ve Jamie’yi camın önüne getirdim. Kafasını uzattı ve kendini çiseleyen yağmura bırakıp rüzgârlı havayı içine çekti, sümbülsüz bir hava.</p>

  <p class="normal">“Ah, bu daha iyi,” dedi rahatlayarak ve birkaç dakika sonra başını içeriye soktu. Gözleri büyümüştü. “Sen ne yapıyorsun, Sassenach?”</p>

  <p class="normal">“Yıkanacağım,” dedim, elbisemin bağcığıyla uğraşıyordum. “Ya da en azından hazırlanıyorum. Vücudum olduğu gibi sümbül yağı kaplı,” dedim. “Eğer yıkanmazsam, patlayacaksın.”</p>

  <p class="normal">Dalgınlıkla burnuna dokundu ve başını salladı. “İyi bir noktaya değindin, Sassenach. Sıcak su getirmesi için uşak çağırayım mı?”</p>

  <p class="normal">“Hayır, gerek yok. Bir durulamayla hallolur,” diye onu temin ettim. Düğmelerimi çözmeden, bağcıkları açmadan olabildiğince çabuk olmaya çalışıyordum. Saçlarımı topuz yapmak için kollarımı kaldırdım. Jamie birden öne eğilip bileklerimi tuttu ve kollarımı havaya kaldırdı.</p>

  <p class="normal">“Ne yapıyorsun?” Şaşırmıştım. “Sen ne yaptın, Sassenach?” diye sordu. Kollarımın altına bakıyordu.</p>

  <p class="normal">“Tıraşladım,” dedim gururla. “Yani, ağda yaptım. Louise’in bakımını yapan bir hizmetçisi var, bilirsin kişisel bakım. Bu sabah ordaydım, bana da yaptı.”</p>

  <p class="normal">“Ağda mı?” Jamie bana tuhaf tuhaf bakıyordu, sonra yanıma geri döndü. “Koltukaltını ağdayla mı aldın?”</p>

  <p class="normal">“Tam ağda sayılmaz,” dedim. “Kokulu balmumlu ağda. Bu işi yapan bayan onu ısıttı, sonra da ılık ağdayı onun üstüne koydu. Biraz soğuyunca, çekiyorsun.”</p>

  <p class="normal">“Bunu neden yaptın?” dedi yan tarafa bakarak, hâlâ bileklerimi tutuyordu.</p>

  <p class="normal">“Acı… acı… Hapşuuuuuuuu!” Elimi bıraktı ve hemen arkasına döndü.</p>

  <p class="normal">“Acımadı mı?” diye sordu, burnunu silerken.</p>

  <p class="normal">“Şey, biraz,” diye kabul ettim. “Ama değer. Sen ne düşünüyorsun?” diye sordum. Kollarımı balerin gibi havaya kaldırmış ileri geri dönüyordum. “Aylarca böyle temiz kalacağım.”</p>

  <p class="normal">“Değer mi?” dedi şaşkınlıkla. “Koltukaltındaki tüyleri almakla nasıl bir temizlikten bahsediyorsun?”</p>

  <p class="normal">Biraz sonra epilasyonla uğraşan hiçbir İskoçya kadınıyla karşılaşmadığımı fark ettim. Dahası Jamie, Paris’in üst sınıflarıyla hiç yakından ilgilenmemişti, neredeyse hepsi epilasyon yapardı. “Şey,” dedim. İşte şimdi ilkel bir kabileye açıklama yapmanın ne kadar zor olduğunu anlıyordum. “Öyle çok kokmayacak,” dedim.</p>

  <p class="normal">“Kokmasının kötü yanı ne ?” dedi sinirle, “En azından kadın gibi kokuyordun, lanet olası bir çiçek bahçesi gibi değil. Beni ne sanıyorsun sen, erkek mi yoksa bal arısı mı? Yıkanacak mısın Sassenach, yoksa senden uzaklaşayım mı?”</p>

  <p class="normal">Bir örtü aldım ve gövdemi süngerle silmeye başladım. Madam Laserre, Louise’nin yardımcısı, bütün vücudumu kokulu yağla silmişti. kolay Burnunu çekip dışarıda beklemesi oldukça şaşırtıcıydı, avının etrafında dolanan bir kurt gibi bana bakıyordu.</p>

  <p class="normal">Örtüyü tahta küvetin içine koymak için arkamı döndüm ve hiç düşünmeden başka bir şey daha söyledim. “Bacaklarımı da aldırdım.”</p>

  <p class="normal">Hemen ona baktım.</p>

  <p class="normal">“Bacakların kokmuyordu,” dedi.</p>

  <p class="normal">Döndüm ve eteğimi dizlerimin yukarısına kadar çektim.</p>

  <p class="normal">“Ama çok daha güzel görünüyorlar,” dedim. “Güzel ve yumuşak, kıllı maymun Harry gibi değil.”</p>

  <p class="normal">Kendi kıllı bacaklarına baktı.</p>

  <p class="normal">“Ben kıllı maymun muyum?”</p>

  <p class="normal">“Sen değil, ben!” Sinirlenmeye başlamıştım.</p>

  <p class="normal">“Benim bacaklarım seninkilerden daha kıllı!”</p>

  <p class="normal">“Tabii ki öyle olacak, sen erkeksin!”</p>

  <p class="normal">Kafasını iki yana salladı ve Gaelce bir şeyler mırıldandı. Kendini sandalyeye attı. Kısık gözlerle beni izliyor, arada sırada kendi kendine bir şeyler mırıldanıyordu. Tercüme etmesini istemedim.</p>

  <p class="normal">Ortam bu kadar gergin olmasına rağmen yıkanmayı neredeyse bitirmiştim ve onun gönlünü almaya karar verdim.</p>

  <p class="normal">“Kötü oluyordu, biliyorsun,” dedim, uyluğumun iç kısmını temizlerken. “Louise vücudundaki tüm kılları aldırdı.”</p>

  <p class="normal">Yeniden İngilizce konuşmaya başladı.</p>

  <p class="normal">“Ne, bal küpünün de mi tüylerini aldırdı?” dedi. Dehşete kapılmıştı.</p>

  <p class="normal">“Hımm,” diye cevap verdim, bu durum en azından benim tüysüzlüğümü unutturmuştu. “Bütün tüylerini. Madam Laserre tek tük olanları bile aldı.”</p>

  <p class="normal">“Meryem Ana, Mikail ve Gelinlerin aşkına!” Gözlerini sıkıca yumdu, anlatacağım diğer şeyleri duymak istemediği belliydi.</p>

  <p class="normal">Bir müddet sonra gözlerini açtı ve bana baktı. “Şimdi olduğu gibi her yeri açıkta mı, hayatım?”</p>

  <p class="normal">“O,” diye söze başladım, “erkeklerin öylesini daha seksi bulduğunu söylüyor.”</p>

  <p class="normal">Kaşları iyice havaya kalktı.</p>

  <p class="normal">“Mırıldanmayı bıraksan diyorum,” dedim, sandalyenin arkasına örtüyü asarken. “Söylediklerinin hiçbirini anlamıyorum.”</p>

  <p class="normal">“Aslında, Sassenach,” dedi. “Ben de senin dediklerini anlamıyorum.”</p>
</body>
</html>
