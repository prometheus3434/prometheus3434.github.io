<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kehribardaki_yusufcuk</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_22">14<br class="calibre2"/>
  Bastırılan Duygular</h2>

  <p class="normal">Fergus işinin gerektirdiğinden daha fazlasını yapıyordu ve neredeyse her gün Majesteleri’nin yeni yazışmalarını getiriyordu. Bazen Fergus’ün getirdiği mektupların kopyasını çıkarmaya zor vakit buluyordum, Fergus yeni mektupları çalmadan önce düşünceli bir halde onları yerlerine götürmeyi bekliyordu.</p>

  <p class="normal">Bunların bazılarının Roma’da bulunan Kral James’ten gelen şifreli yazışmalarla bir bağlantısı yoktu ama Jamie bunların da bir kopyasını alıyordu ve boş vakitlerinde bunlara da bakıyordu. Bu mektuplar Majesteleri’nin bir yığın yazışması ve İtalyalı arkadaşının zararsız notlarından ibaretti. Tüccarların artan faturaları - konyak, şarap ve Louise de La Tour’un notlarını içerdiği gibi gösterişli kıyafetler ve kaliteli çizmeler de bunların içindeydi. Bunları okuması oldukça kolaydı. Yazdığı iş yazısının dışında bu mektupta sanki küçük bir kuş vardı ve üzerinde oyun yapıyordu, kâğıtlarda değişmeyen sümbül kokulu amblemi vardı. Jamie bu mektupları okumuyor, reddediyordu</p>

  <p class="normal">“Âşık bir adamın mektuplarını okuyamam,” dedi. “Bu entrikada vicdanımın sesini dinlemeliyim.” Mektupları Fergus’un cebine geri koydu. “Ayrıca,” diye ekledi, “Louise sana her şeyi anlatıyor, nasılsa.”</p>

  <p class="normal">Bu doğruydu. Louise’in en yakın arkadaşı olmuştum ve çoğu zamanını benim odamda geçiyordu. Ellerini Charles’a uzatıyor ve sonra da mucize hamileliğin tartışmasının büyüsünü unutuyordu. Hiç mide bulantısı olmuyordu, lanet olası! Ne kadar sersem olsa da onu çok beğeniyordum; ama yine de her öğleden sonraları onun arkadaşlığından kurtulup L’Hôpital des Anges’e kaçmak beni rahatlatıyordu.</p>

  <p class="normal">Louise bir arkadaşı olmadan L’Hôpital des Anges’in içine adımını bile atmazdı. Hastaneye adımını atmaya cesaret ettiğinde Mary Hawkins de yeniden benimle gelmişti. Daha bir yaraya bakmaya dayanamıyordu ama hastalara un çorbası yedirip yerleri silmek gibi konularda işe yarıyordu. Açıkçası bu aktiviteleri, Saray’daki toplantılara ya da amcasının evindeki hayata tercih ettiği belli oluyordu.</p>

  <p class="normal">Bir gün L’Hôpital des Anges yolundayken, kızararak bana âşık olduğunu anlatmıştı.</p>

  <p class="normal">“Ah, o çok yakışıklı!” diye anlatmıştı hayranlıkla. Kekelemesini neredeyse unutmuştu. “Ve çok kutsal.”</p>

  <p class="normal">“Kutsal mı?” demiştim. “Hımm, evet, çok hoş.” Bu özelliğin benim tutkulu âşık listemde birinci sırada olmadığını düşünüyordum ama onunki biraz farklıydı.</p>

  <p class="normal">“Peki kim bu ayrıcalıklı centilmen?” diye sormuştum. “Tanıdığım biri mi?”</p>

  <p class="normal">Gül kırmızısı yanakları iyice kızarmıştı. “Hayır, sanmıyorum.” Başını yukarıya kaldırmıştı, gözleri parıldıyordu. “Ama… Ah, bunu sana söyleyemem… Of dayanamıyorum. Babama yazdı. Gelecek hafta Paris’e geri gelecek!”</p>

  <p class="normal">“Gerçekten mi?” Bu ilginç bir haberdi. “Kont de Palles’in gelecek hafta Saray’a gelmesi bekleniyor,” demiştim. “Onun partilerinden birinde mi nişanlanacaksın?”</p>

  <p class="normal">Mary bu önerime şaşırmıştı.</p>

  <p class="normal">“O bir Fransız! Ah, hayır, Claire. Ben nasıl Fransız bir adamla evlenebilirim?”</p>

  <p class="normal">“Fransızların nesi var ki?” diye sormuştum. Onun bu sert tavrı beni şaşırtmıştı. “Sen de Fransızca konuşabiliyorsun.” Mary Fransızcayı çok güzel konuşuyordu ama utangaçlığı bu dili konuşurken kekelemesini daha çok arttırıyordu. Bir gün önce mutfakta çalışan iki çocuğun konuşmalarına denk gelmiştim, merhametsizce onun taklidini yaparak eğleniyorlardı.</p>

  <p class="normal">“Fransızlar hakkında bir şey bilmiyorsun, değil mi?” diye fısıldamıştı ve bunu söylerken gözleri büyümüş ve dehşete kapılmıştı. “Ah, tabii, bilmiyorsun. Eşin öyle centilmen öyle kibar ki… O yapamaz, b-ben, yani demek istediğim, s-seni sıkıntıya sokmaz o şey için…” Baştan aşağı kıpkırmızı olmuştu. Kekelemesi onu neredeyse boğacaktı.</p>

  <p class="normal">“Sen şunu mu demek istiyorsun…” diye başlamıştım. Kendi başımı derde sokmadan Fransızların alışkanlıkları hakkındaki spekülasyonları uygun bir şekilde ona anlatmanın yollarını düşünüyordum. Mary Hawkins’i salonda ve soyunma odasında duyduğu dedikodulardan edindiği fikirlerden vazgeçirmeyi denememin daha iyi olacağını düşünmüştüm. Eğer Fransız bir adamla evlenirse korkudan ölmesini istemiyordum.</p>

  <p class="normal">“O-onların y-yatakta…yaptığı…şeyler!” diye fısıldamıştı kısık sesle.</p>

  <p class="normal">“Evet,” demiştim sakin bir şekilde, “bir adamla yatakta yapabileceğin çok şey var. Ve sokakta gördüğüm onlarca çocuğa bakılırsa Fransız adamlarının bile Ortodoks görüşlerine ters düştüğü kanısındayım.”</p>

  <p class="normal">“Ah! Çocuklar…şey, evet, tabii,” demişti ama sanki tam bir bağlantı kuramamış gibiydi. “A-a-ama onlar dedi ki,” - gözlerini aşağıya eğmişti, utanıyordu ve sesi gittikçe daha çok kısılıyordu - “b-bir Fransız adamın şeyi, biliyorsundur…”</p>

  <p class="normal">“Evet, biliyorum,” demiştim sakinliğimi korumaya çalışarak. “Bildiğim kadarıyla onlarınki de diğer erkeklerine çok benziyor. İngilizler ve İskoçyalılar da aynı şekilde yaratılmış.”</p>

  <p class="normal">“Evet, ama onlar, onlar…o-onu bir leydinin b-bacaklarının a-arasına koyuyorlar! Yani demek istediğim onun içine!” Bunu daha ortaya yeni çıkan bir haber gibi söylemiş ve sonra da yavaşça derin bir nefes almıştı. “Bir İngiliz ya da bir İskoç bile…ah, b-ben b-bunu anlatamam…” O kadar utanmıştı ki eliyle ağzını kapadı. “Ama senin eşin gibi asil bir adam herhalde eşini böyle bir şeye zorlamayı düşünmüyordur!”</p>

  <p class="normal">Elimi yavaşça şiş karnıma götürdüm. Mary Hawkins’in erdem listesinin neden bu kadar kutsal olduğunu anlamaya başlamıştım.</p>

  <p class="normal">“Mary,” demiştim, “sanırım seninle ufak bir konuşma yapmamız lazım.”</p>

  <p class="normal">Hôspital’in büyük koridorunda ilerlerken hâlâ kendi kendime gülümsüyordum.</p>

  <p class="normal">İyi cerrahlar, kırıkçılar, fizikçiler ve diğer hekimler zamanlarının çoğunu ve hizmetlerini buraya adarlardı. Diğerleri de buraya öğrenmeye ve hünerlerini arttırmaya gelirdi. L’Hôpital des Anges’in zavallı hastaları çeşitli tıbbi deneylerin kobayı olmaya itiraz edemiyorlardı.</p>

  <p class="normal">Tıbbi ilaçlar neredeyse günlük olarak değişiyordu. Bu gelen hastalara ve zaten hastanede olanların durumuna göre belirleniyordu. Kuralları öğrenmek için yemek aralarımı bağımsız doktorlarla geçirmeye çalışıyordum.</p>

  <p class="normal">En ilginç olanlarından biri Hôspital’i ilk ziyaret etmeye geldiğim gün ampütasyon yaptığını gördüğüm uzun, zayıf olan adamdı. İnceleme yaparken, adının Mösyö Forez olduğunu düşünmüştüm. Esasen bir kırıkçı olan Mösyö oldukça kurnaz bir şekilde ampütasyon yapmaya teşebbüs edebiliyordu, özellikle sorun sadece tek bir eklemi değil de, bütün bir bacağı kaplıyorsa. Hemşireler ve bakıcılar Mösyö Forez’den biraz korkuyor gibilerdi. Diğerlerine yaptıkları gibi onunla asla şakalaşmazlar ve kaba şakalardan da kaçınırlardı.</p>

  <p class="normal">Mösyö Forez bugün işteydi. Ne yaptığını görmek için sessizce yanına yaklaştım. Genç bir işçi olan hasta bembeyaz bir suratla yatıyordu. Her zaman tadilatta olan katedralin iskelesinden düşmüş ve hem kolunu hem de bacağını kırmıştı. Kolun profesyonel bir kırıkçıya ihtiyacı olmadığını görebiliyordum - sadece basit bir radyus kırığıydı. Bacakta da başka bir sorun vardı. Bileşik bir kırıktı, uyluk kemiğini ve kaval kemiğini de içine alıyordu. Keskin kemik parçaları uyluk ve incik kemiğinin içine çıkıntı yapmıştı ve buradaki et de yırtılarak bacağın üst kısmının feci bir şekilde yaralanmasına sebep olmuştu.</p>

  <p class="normal">Kırıkçının işine karışmak istemiyordum ama Mösyö Forez ne yapacağını bilmiyormuş gibi görünüyordu. Yavaşça hastanın etrafında dönüp duruyordu. Tıpkı iri pis bir karga gibi bir ileri bir geri gidip duruyor, kurbanın gerçekten ölüp ölmediğinden emin olmak istiyordu. Kargaya da benziyor, diye düşünmeye başlamıştım. Gagaya benzeyen burnuyla ve ensesinde ince bir bağla toplayıp geriye doğru düzleştirdiği yumuşak siyah saçıyla kargaya benziyordu. Elbiseleri her ne kadar kaliteli de olsa siyah ve iç karartıcıydı. Hôpital’in dışında kârlı bir kazanca sahip olduğu açıkça görülüyordu.</p>

  <p class="normal">Mözyö Forez sonunda yapacağa şeye karar vererek elini çenesinden çekti ve asistanına göz attı. Gözleri bana takılmıştı. El işaretiyle beni çağırdı. Çömez papazın kaba kıyafetini giymemle onun dikkatini çekmiştim, gerçi hemşirelerin taktığı rahibe atkısı ve başörtüsünü giymediğimi fark etmemişti.</p>

  <p class="normal">“Buraya, ma soeur,” diye emretti. Hastanın bileğini tutuyordu. “Topuğun arkasından sıkıca tut. Sana söyleyene kadar baskı yapma ama ben dediğim zaman direk kendine doğru çek. Çok yavaş ama güçlü çek, anladın mı?”</p>

  <p class="normal">“Anladım.” Bana söylediği gibi hastanın ayağını tuttum, Mösyö Forez yatağın diğer tarafındaydı..</p>

  <p class="normal">“Yardımcı olması için buraya stimülan koydum,” dedi ve cebinden küçük bir şişe çıkarıp hastanın başucuna koydu. “Deri yüzeyindeki kanı inceltip kanın içe doğru gitmesini sağlıyor. Genç arkadaşımız için kullanabiliriz.” Böyle konuşurken hastayı saçından tutup şişeyi genç adamın ağzına tıktı. Bir damla bile damlatmadan ilaç direk boğazından aşağıya inmişti.</p>

  <p class="normal">“Ah,” dedi adam ilacı içip nefes aldığında. Mösyö bundan memnun kalmış gibi bir ses çıkarttı. “Bu iyi gelecek. Acıya gelince... Evet, bacağı uyuşturursak iyi olur, böylece bacağı gerdiğimizde hasta bize daha az karşı koyacaktır.”</p>

  <p class="normal">Elini cebine bir kez daha attı ve bu sefer küçük sarı pirinçten bir toplu iğne çıkarttı. Cılız kalın eklemli bir el hastanın kasığının yanındaki uyluğuna battı, derinin altındaki geniş damarın ince mavi çizgisini takip ediyordu. Mösyö ilk başta tereddüt etse de en sonunda noktayı buldu. Keskin işaret parmağı bu noktanın yerini işaretlemek istercesine deriye batıyordu, Mösyö Forez aynı yere denk gelmesi için iğneyi getirdi. Başka çabuk bir el hareketiyle cebinden küçük bir çekiç çıkarttı ve iğneyi hızla adamın bacağına sapladı.</p>

  <p class="normal">Bacak şiddetli bir halde büküldü. Artık rahatlamış görünüyordu. Önceden verilen damar daraltıcı işe yarıyor gibiydi, sızan kan oldukça azdı.</p>

  <p class="normal">“Bu hayret verici!” dedim. “Ne yaptınız?”</p>

  <p class="normal">Mösyö Forez utangaç bir halde gülümsedi, bu hayranlığım hoşuna gitmiş olacak ki mavi gölgeli yanakları hafif bir pembeliğe büründü.</p>

  <p class="normal">“Şey, bu her zaman işe yaramıyor,” diye ekledi alçakgönüllü bir tavırla. “Bu sefer şans benim yüzüme güldü.” İğneyi göstererek devam etti. “Orada biten büyük bir sinir lifi var, hemşireler ve anatomistler buna apleküs diyor. Eğer bu noktaya direk batıracak kadar şanslıysan, kol ve bacaklardaki duyuları uyuşturuyor.” Sonra birden doğruldu ve konuşarak zaman geçirmektense işe koyulmanın daha iyi olacağını söyleyen bir bakış attı.</p>

  <p class="normal">“Haydi, ma soeur,” dedi. “İşinize dönün! Stimülanın etkisi o kadar uzun sürmeyebilir; kanama hazır bastırılmış haldeyken çalışmaya koyulmalıyız.”</p>

  <p class="normal">Neredeyse gevşek olan bacak kolaylıkla gerildi. Parçalara ayrılmış kemiğin sonu yeniden deriye doğru çekildi. Daha sonra yine Mösyö Forez’in talimatlarına uyarak genç adamı gövdesinden tuttum, Mösyö ayağı ve bacağı oynatıp son düzeltmeyi yapana kadar hastayı çekiştirmeye devam etti.</p>

  <p class="normal">“İşte oldu, hemşire. Şimdi eğer yapabilirseniz ayağı bir müddet sabit tutun.” Dayanıklı bir çubukla birlikte bacağı bağlamak için bezi sarınca bir feryat koptu ve hemen bacağı sabitleyip açık yaraları sargı bezleriyle sardık.</p>

  <p class="normal">Mösyö Forez ve ben hastanın başında birbirimize gülümseyerek başarımızı kutluyorduk.</p>

  <p class="normal">“İyi iş,” dedim. Vesper çanının çalındığını fark edince Mösyö Forez’in yüzünün değiştiğini gördüm. Koridorun sonundaki uzun cama baktım, camdaki buharlar gitmişti. Gökyüzü koyu çivit mavisine bürünmüştü.</p>

  <p class="normal">“Affedersiniz,” dedim. “Ben gitmeliyim, eğer geç kalırsam eşim endişelenir. Bana size asistanlık yapma şansı verdiğiniz için gerçekten çok teşekkür ederim, Mösyö Forez.” Uzun boylu kırıkçı beni şaşkınlıkla izliyordu.</p>

  <p class="normal">“Ama siz…şey, hayır tabii ki de siz bir hemşire değilsiniz, bunu daha önceden fark etmem gerekirdi…ama siz kimsiniz?” diye sordu düşünceli bir halde.</p>

  <p class="normal">“Benim adım Fraser,” dedim kısaca. “Bakın, gitmeliyim yoksa eşim…”</p>

  <p class="normal">Ciddiyetle reverans yaptı.</p>

  <p class="normal">“Eğer sizi eve götürmemi isterseniz...”</p>

  <p class="normal">“Ah…teşekkür ederim,” dedim. “Bana eşlik edecek birisi var.” Fergus’a bakmak için döndüm, çalma işi olmadığında Murtagh’ın eskortluk işini o alıyordu. Oradaydı, kapı sövesine yaslanmıştı. Onun ne kadar süredir orada olduğunu merak etmiştim. Hemşireler koridora girmesine izin vermezlerdi, zaten o da kapıda beklemek için sürekli ısrar ederdi.</p>

  <p class="normal">Mösyö Forez eskortuma şüpheli bir gözle baktı ve sonra beni kibarca dirseğimden tuttu.</p>

  <p class="normal">“Sizi evinizin kapısında görmek istiyorum, Madam,” dedi. “Şehrin bu kısmı akşamları bu saatte sizin için çok tehlikeli, bir çocukla korunamazsınız.”</p>

  <p class="normal">Fergus’un çocuk olarak bahsedildiğini duyunca sinirden yutkunduğunu görebiliyordum ve onun mükemmel bir eskort olduğuna, beni her zaman güvenli sokaklardan götürdüğüne dair itiraz etmek için acele ettiğinin de farkındaydım. Mösyö Forez ikimize de aldırış etmeden, hemşire Angelique’e başıyla selam vererek beni Hôpital’in büyük kapısına götürdü.</p>

  <p class="normal">Fergus elbisemin kolunu çekiştiriyordu. “Madam!” dedi fısıltıyla. “Madam! Sizi hergün sağ salim eve getireceğime dair beyime söz verdim...”</p>

  <p class="normal">“Ah, işte geldik. Madam, siz buraya oturun, çocuk diğer tarafta oturabilir.” Mösyö Forez, Fergus’un gevezeliğini önemsemeden onu alıp bekleyen arabaya oturttu.</p>

  <p class="normal">Araba küçük tek kapalı olanlardandı ama içi şık döşenmişti. Koyu mavi kadife koltukları ve yolcuları ani soğuk havalardan ve sulu kardan korumak için küçük bir kabini vardı. Atlı konak arabasının kapısında kaplama ya da başka bir dekorasyon yoktu. Mösyö Forez asilzade değildi ama bir burjuva olmalı, diye düşündüm.</p>

  <p class="normal">Eve giderken tatlı bir sohbete girdik, tıbbi konuları tartışıyorduk. Fergus bir köşeye geçmiş, saçlarının altından bize bakıyordu. Tremoulins Caddesi’ne geldiğimizde, uşağın kapıyı açmasını beklemeden yan taraftan atlayıp hemen içeri girdi. Neyi amaçladığını merak ederek arkasından bakakaldım. Daha sonra Mösyö Forez’i uğurlamak için ona döndüm.</p>

  <p class="normal">“Gerçekten önemli değil,” dedi samimiyetle, benim minnettarlığıma karşı cevabı bu olmuştu. “Eviniz yolumun üstündeydi ve sizin gibi bir leydiyi bu saatte Paris’in sokaklarında bir çocuğa emanet edemezdim.” Arabadan inmeme yardım etmek için elimi tuttu ve tam daha fazlasını söylemek için ağzını açtığı sırada arkamızdaki kapı yavaşça açıldı.</p>

  <p class="normal">Jamie’nin hafif öfkesinin şaşkın bakışlara dönmesini izliyordum.</p>

  <p class="normal">“Ah!” dedi. “İyi akşamlar, Mösyö.” Büyük bir ciddiyetle dönen Mösyö Forez’e reverans yaptı.</p>

  <p class="normal">“Eşiniz bana onu kapınıza kadar güvenli bir şekilde getirmem için lütufta bulundu, bayım. Geç geldiğinden dolayı, beni suçlamanız için size yalvarıyorum. L’Hôpital des Anges’de küçük bir operasyonda bana yardım etti.”</p>

  <p class="normal">“Öyle olduğunu umuyorum,” dedi Jamie uysallıkla. “Ne de olsa,” dedi tek kaşını kaldırmış bir halde bana bakarken, “önemsiz bir kocayı, kızgın iç bağırsaklar ya da safra vakasıyla aynı kefeye koymuyorsun, değil mi?” Ağzının kenarı kıvrılınca onun gerçekten kızgın olmadığını anladım, sadece eve gelmediğim için endişelenmişti. Onu endişelendirdiğim için pişmanlığım iki katına çıkmıştı.</p>

  <p class="normal">Mösyö Forez’e bir kez daha reverans yaptıktan sonra Jamie beni kolumdan tutup aceleyle içeri soktu.</p>

  <p class="normal">“Fergus nerede?” diye sordum kapı arkamızdan kapanır kapanmaz. Jamie homurdanıyordu.</p>

  <p class="normal">“Mutfakta, sanırım cezasını bekliyor.”</p>

  <p class="normal">“Ne cezası? Ne demek istiyorsun?” diye direttim. Beklenmedik bir şekilde gülmeye başladı.</p>

  <p class="normal">“Evet,” dedi, “çalışma odasında oturmuş senin hangi cehennemde olduğunu merak ediyordum, tam Hôpital’e gitmek için kapıya ilerlerken, birden kapı açıldı ve genç Fergus içeri girip ayaklarıma kapanmak için kendini yere attı ve onu hemen oracıkta öldürmem için bana yalvardı.”</p>

  <p class="normal">“Onu öldürmek mi? Neden?”</p>

  <p class="normal">“Şey, bu soruyu ben de kendime soruyorum, Sassenach. Yolunuzun haydutlar tarafından kesildiğini düşünmüştüm. Biliyorsun sokaklarda tehlikeli silahlı haydutlar var ve seni bu şekilde kaybettiği için böyle davrandığını sanmıştım ama senin kapıda olduğunu söyledi, bu yüzden iyi olup olmadığını görmek için kapıya gelmek üzereyken Fergus ayaklarıma kapandı. Benim güvenime ihanet ettiğini ve bana beyim diyecek yüzü kalmadığını, bu yüzden ona öldüresiye vurmam gerektiğini söyledi. Neler olduğunu anlamak için oldukça zorlanınca onun icabına sonra bakacağımı söyleyerek onu mutfağa yolladım.”</p>

  <p class="normal">“Ah, Tanrım!” dedim. “Eve birazcık geç geldim diye senin güvenine ihanet ettiğini mi sanıyor?”</p>

  <p class="normal">Jamie bana gülümsedi.</p>

  <p class="normal">“Evet, öyle sanıyor. Ve yaptı da, bir yabancının sana eşlik etmesine izin verdi. Arabaya binmene izin vermeden önce kendini az kalsın atların önüne atacağını anlattı…” diye ekledi, “senin o adamla iyi anlaştığını görmek ona keder verdiği için.”</p>

  <p class="normal">“Evet, tabii ki de iyi anlaşıyorum,” dedim kızgınlıkla. “Bir hastanın bacağını düzeltmesinde ona yardım ettim.”</p>

  <p class="normal">“Hımm.” Bu konuşma ona inandırıcı gelmemişti.</p>

  <p class="normal">“Ah, tamam,” dedim. “Belki kulağa biraz mantıksız geliyor ama gerçekten saygılı birine benziyor ve ben de eve gelmek için çok acele ettim. Endişelendiğinin farkındayım.” Ama iyi ki de Fergus’un ümitsiz mırıldanmalarını ve kolumu çekiştirmesini dikkate almamıştım. Yoksa eve mümkün olduğunca çabuk ulaşmaya çalışacaktım.</p>

  <p class="normal">“Ona gerçekten vurmayacaksın, değil mi?” Endişelenmeye başlamıştım. “Bu onun suçu değil. Mösyö Forez ile gitmek için ben ısrar ettim. Yani demek istediğim, eğer birine vurulacaksa, o ben olmalıyım.”</p>

  <p class="normal">Mutfağa doğru yönelen Jamie bana alaylı bir şekilde bakarak tek kaşını kaldırdı.</p>

  <p class="normal">“Evet, öyle,” dedi. “Seni herhangi bir olaydan dolayı korumak için yemin etti, Fergus’u cezalandırmam lazım.”</p>

  <p class="normal">“Jamie! Hayır!” Kolunu tutuyordum. “Jamie! Lütfen!” Sonra ağzının köşesinde gizlenmiş bir gülümseme gördüm ve derin bir iç çektim.</p>

  <p class="normal">“Hayır,” dedi açıkça gülümseyerek. “Bu durum yüzünden onu öldürmek ya da ona vurmak gibi bir niyetim yok. Ama bir ya da iki kez tokat atabilirim, sırf onurunu kurtarmak için,” diye ekledi. “Sana eşlik etmesini söylemiştim, bu talimatı yerine getirmediği için kendini büyük suç işlemiş biri olarak görüyor. Gerçi hatırı sayılır bir kırılma olmasaydı bunun olmasına zor izin veririm.”</p>

  <p class="normal">Gömlek kolunu bağlamak için çuhadan yapılmış mutfak kapısının dışında durdu ve boğazını temizledi.</p>

  <p class="normal">“Nasılım?” dedi karışmış saçlarını düzeltirken. “Belki ceketimi alıp gelmeliyim. Bu numarayı yapmak için uygun olup olmadığımdan emin değilim.”</p>

  <p class="normal">“İyi görünüyorsun,” dedim, gülümsüyordum. “Çok haşinsin.”</p>

  <p class="normal">“Ah, bu iyi,” dedi ve omuzlarını dikleştirip dudaklarını sıktı. “Umarım gülmem, yoksa hiçbir işe yaramaz,” diye mırıldandı ve mutfağa giden kapıyı itti.</p>

  <p class="normal">Mutfaktaki atmosferde eğlenceden eser yoktu. İlk girdiğimizde bir uğuldama oldu ama sonra çalışanlar aceleyle odanın diğer tarafına geçtiler. Bir an için herkes kaskatı kesilmişti, sonra iki hizmetçi arasında küçük bir çalkantı meydana geldi ve Fergus ortaya çıkıp önümüzde durdu.</p>

  <p class="normal">Çocuğun yüzü beyazlamış ve gözleri yaşlarla dolmuştu ama şuan için ağlamıyordu. Büyük bir saygınlıkla ilk önce bana sonra Jamie’ye reverans yaptı.</p>

  <p class="normal">“Madam, Mösyö, çok utanıyorum,” dedi kısık ama anlaşılır bir sesle. “Sizin çalışanınız olmaya layık değilim ama yine de beni kovmamanız için size yalvarıyorum.” Bunu söylerken sesini biraz yükseltmişti, söylediklerini duyunca dudaklarımı ısırdım. Fergus hizmetçilerin olduğu tarafa bir göz attı, sanki moral vermelerini istiyordu ve arabacı Fernand başını sallayarak ona istediği cesareti verdi. Derin bir nefes aldı, omuzlarını dikleştirdi ve direk Jamie’ye baktı.</p>

  <p class="normal">“Efendim, ben cezamı çekmeye hazırım,” dedi. Sanki bu söz bir işaretmiş gibi, uşaklardan biri tek sıra halindeki kalabalıktan bir adım öne çıktı ve çocuğu yeni temizlenen tahta masaya yöneltti. Diğer tarafa geçti, hâlâ çocuğun elini tutuyordu, küçük bayımı masanın yüzeyine doğru biraz eğdi. Onu sırtını iyice ortaya çıkaracak bir şekilde tutuyordu.</p>

  <p class="normal">“Ama…” diye başladı Jamie ve biraz geriledi, yaşlı kâhya Magnus’un önüne gelmişti. Kâhya ciddiyetle ona bıçakları bilemek için kullanılan deri kayışı verdi, kayış yemek tabağının üstünde duruyordu.</p>

  <p class="normal">Jamie çaresizce bana bakıyordu.</p>

  <p class="normal">Bir adım geriledim. Gözlerim kısıldı, Jamie elimi tutmuş sıkıyordu.</p>

  <p class="normal">“Hayır, sen değil, Sassenach,” diye mırıldandı. “Eğer ben bunu yapmak zorundaysam, sen de izlemek zorundasın!”</p>

  <p class="normal">Üzgün bir halde bir kurbanına bir de sunulan infaz silahına bakıp duruyordu, uzun bir süre tereddüt ederek bekledikten sonra düşünmeyi bıraktı.</p>

  <p class="normal">“Ah, lanet olsun,” diye mırıldandı bıyık altından. Magnus’dan kayışı aldı. Kalın kayışı ellerinin arasında büktü. Jamie’nin başka bir yerde olmak istediği apaçık ortaydı, Fergus’un eğik bedenine doğru ilerlemeye başladı.</p>

  <p class="normal">“Tamam, o zaman,” dedi, odaya zalimce bir bakış fırlattı. “On kırbaç, kimseden bununla ilgili tek bir fısıltı dahi duymak istemiyorum.” Hizmetçilerden birkaçının rengi solmuş ve destek için birbirlerine sarılmışlardı ama Jamie kayışı havaya kaldırdığında büyük oda ölüm sessizliğine gömüldü.</p>

  <p class="normal">Kayışın sesi oldukça etkiliydi ki yerimde zıpladım ve hizmetçilerden de küçük bir ses çıktı ama Fergus’tan hiç ses yoktu. Küçücük bedeni titriyordu ve Jamie de gözlerini kapamış, dudaklarını sıkmıştı. Yargının geri kalan cezasını devam ettirmesi gerekiyordu, aralıklarla vurmaya devam etti. Kendimi kötü hissettim ve gizlice terleyen avuçlarımı elbisemin yanlarına siltim. Aynı zamanda bu korkunç ve trajikomik duruma gülmek de istiyordum, kendimi deli gibi hissettim.</p>

  <p class="normal">Fergus bu sessiz ortamda her şeye katlanmıştı. Jamie ise işini bitirdiğinde gerilemişti. Yüzü solgundu ve terlemişti. Küçük beden öyle bir yatıyordu ki, vurmadan olmasa bile şoktan öldüğünü sanıp korktum. Ama sonra küçük bedende derin bir titreme meydana geldi ve masadan dimdik kalktı.</p>

  <p class="normal">Jamie öne eğilip onu kolundan tuttu ve endişeli bir halde alnında terleyen saçlarını geriye attı.</p>

  <p class="normal">“Adamım iyi misin?” diye sordu. “Tanrım, Fergus, bana iyi olduğunu söyle!”</p>

  <p class="normal">Çocuk dudaklarına varana kadar bembeyaz kesildi ve gözleri çay tabağı kadar büyüdü ama o patronuna iyi olduğunu göstermek istercesine gülümsedi.</p>

  <p class="normal">“Ah, evet, efendim,” dedi. “Affedildim mi?”</p>

  <p class="normal">Jamie, “Şükürler olsun,” diye mırıldandı ve küçük adamı göğsüne doğru çekip sarıldı. “Evet, tabii ki de seni aptal.” Çocuğu kollarından tutup onu yavaşça sarstı. “Bir daha bunu yapmak istemiyorum, beni anladın mı?”</p>

  <p class="normal">Fergus başını evet dercesine salladı ve sonra benim yanıma gelip dizlerinin üstüne çöktü.</p>

  <p class="normal">“Siz de beni affettiniz mi, Madam?” diye sordu, ellerini yalvarırcasına birleştirmişti.</p>

  <p class="normal">Bu utanca bir son vermem gerektiğini düşünüyordum ama soğukkanlılığımı toplayıp eğildim ve küçük adamı yerden kaldırdım.</p>

  <p class="normal">“Affedilecek bir şey yok,” dedim, yanaklarım adeta yanıyordu. “Sen çok cesur bir adamsın, Fergus. Neden…ee, neden şimdi gidip de akşam yemeğini yemiyorsun?”</p>

  <p class="normal">Böylece mutfaktaki gerginlik de sona ermiş, herkes rahatlamış bir halde derin bir nefes almıştı. Diğer hizmetçiler endişeli bir halde bir şeyler mırıldanıp ona gözün aydın diyorlardı Jamie ve ben telaşla üst merdivenlerdeki odamıza giderken. Onların bu hareketleri Fergus’u heyecanlandırmıştı.</p>

  <p class="normal">“Ah, Tanrım,” dedi Jamie, tamamıyla bitkin bir halde sandalyesine çökerken. “Yüce Tanrım. Tanrım bir şeyler içmem lazım. Zili çalma!” dedi, daha ben zile doğru adımımı bile atmadan. “Şu an hizmetçilerden biriyle bile yüzleşecek halim yok.”</p>

  <p class="normal">Ayağa kalktı ve dolabı didik didik etti. “Burada bir tane olacaktı.”</p>

  <p class="normal">Güzel, yıllanmış bir İskoç viskisi bulmuştu. Kapağını dişleriyle açtı ve şişenin birazını boşaltıp şişeyi bana verdi. Tereddüt etmeden onu takip ediyordum.</p>

  <p class="normal">“Yüce Tanrım,” dedim, konuşacak cesareti bulabildiğimde</p>

  <p class="normal">“Evet,” dedi, sonra şişeyi geri aldı ve birkaç yudum daha içip şişeyi geri bıraktı. Ellerini başına götürdü, parmakları saçlarını karmakarışık edene kadar başında dolandı. Ve sonra kahkaha atmaya başladı.</p>

  <p class="normal">“Hayatım boyunca kendimi bu kadar aptal hissetmemiştim. Tanrım, kendimi salak gibi hissediyorum!”</p>

  <p class="normal">“Ben de. Hatta senden daha fazla. Ne de olsa bu benim suçum. Jamie sana ne kadar üzgün olduğumu anlatamamış...”</p>

  <p class="normal">“Ah, dert etme.” Son yarım saatteki gerilim yok olmuştu, Jamie sevgiyle omuzlarımı sıktı. “Bu durum hakkında hiçbir fikrin yoktu, benim de öyle.” diye ekledi. “Sanırım onu işten çıkaracağımı ve tabii ki de yeniden sokaklara döneceğini düşünmüş. Dayak şüphesiz onun için tek kurtuluş yoluydu.”</p>

  <p class="normal">Bunu duyunca irkildim ve Mösyö Forez’in arabasında seyahat ederken geçtiğimiz sokakları hatırladım. Dilenciler yamalı kaba elbiselerini giymiş, inatla kendi bölgelerine kenetlenmişlerdi. Soğuk gecelerde bile sokaklarda uyuyordu, sırf onların rahat köşelerini çalmasınlar diye. Fergus’dan daha küçük çocuklar aç fareler gibi kalabalık markete dalıyorlardı, gözleri devamlı cepten düşen bir kırıntıyı arıyordu. Çalışmak için sağlıksız olanlar, kerhaneye satılamayacak kadar çekici olmayanlar ya da şanssız olanları mutluluktan uzak ve kısa bir hayat bekliyordu. Günde üç öğün yemek ve temiz çamaşır olanaklarından çıkarcı genelev hayatına yeniden dönme düşüncesinin meydana getirdiği küçük bir endişe bile Fergus’un kendini büyük bir suçlu gibi hissetmesine sebep olmuştu.</p>

  <p class="normal">“Ben de öyle düşünüyorum,” dedim. İçkiyi kibarca yudumladıktan sonra şişeyi ona geri verdim ve yarıdan fazlasının boş olduğunu fark ettim. “Yine de canını yakmadığını umuyorum.”</p>

  <p class="normal">“Biraz, şüphesiz biraz acı çekecek.” Çok içtiği zaman İskoç şivesi her zaman biraz daha artıyordu. Kafasını iki yana salladı, kalan içkiyi yargılarcasına gözlerini kısarak şişeye bakıyordu. “Biliyor musun, Sassenach, bu geceye kadar babam için bana vurmanın ne kadar zor olduğunu hiç anlamamıştım. Bu muamelenin en zor kısmı hep bana yükleniyor diye düşünürdüm.” Bir yudum daha aldı ve sonra şişeyi yerine koyup baykuş gözleriyle ateşe baktı.</p>

  <p class="normal">“Evet ama ben o kadar zor olduğunu düşünmüyorum,” dedim. “Çok içtin.”</p>

  <p class="normal">“Ah, endişelenme,” dedi neşeli bir halde. “Dolapta bir şişe daha var.”</p>
</body>
</html>
