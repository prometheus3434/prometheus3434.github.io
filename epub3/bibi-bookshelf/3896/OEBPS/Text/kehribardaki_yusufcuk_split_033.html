<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kehribardaki_yusufcuk</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_34">26<br class="calibre2"/>
  Fontainebleau</h2>

  <p class="normal">Birkaç gün uyudum. Ya fiziksel iyileşme için bir ihtiyaçtı ya da hakikate uyanışın inatçı bir inzivaya çekilişiydi, bilmiyordum ama arada isteksizce biraz yemek için uyanıyor ve bilinçsizlikle geriye düşüyordum, sanki midemdeki et suyu çorbasının küçük sıcaklığı içime demir atmıştı, daha sonra derin bir uykuya daldım.</p>

  <p class="normal">Birkaç gün sonra kulağımın yanında ısrarlı sesler duyarak uykumdan uyandım, ellerin dokunuşu beni yataktan kaldırmıştı. Beni tutan eller güçlü ve kaslıydı, bir an kendimi uçuyor gibi hissettim. Sonra uyandım, tütün ve ucuz şarap koku dalgasına karşı çabalamaya çalıştım, kendimi Hugo’nun kollarında bulmuştum, Louise de La Tour’un dev uşağıydı.</p>

  <p class="normal">“İndir beni!” dedim. Bu ölüm uykusundan kalkıp yeniden dirilmeme şaşırmıştı, neredeyse beni düşürüyordu ama emir veren bir ses ikimizi de durdurdu.</p>

  <p class="normal">“Claire, canım arkadaşım! Korkma, ma chére, her şey yolunda. Seni Fontainebleau’ya götürüyorum. Temiz hava ve sağlıklı yiyecek sana iyi gelecektir. Ve tabii ki de dinlenmek, dinlenmeye de ihtiyacın olacak…”</p>

  <p class="normal">Yeni doğmuş bir kuzu gibi ışığa, gözlerimi kırpıştırarak bakıyordum. Louise’in tombul, pembe, endişeli yüzü melek gibi görünüyordu. Valide Hildegarde onun arkasında duruyordu, Cennet kapısındaki melek gibi uzun ve sağlamdı, aslında ikisi de Hôpital’in girişindeki renkli camın önünde durmalarına rağmen sanrılar artmaya devam ediyordu.</p>

  <p class="normal">“Evet,” dedi, derin sesi Louise’in heyecanlı sesinden daha vurguluydu. “Sana iyi gelecek. Au revoir, hayatım.”</p>

  <p class="normal">Böylece Hôpital’in merdivenlerinden aşağıya indiriliyordum ve sonra Louise’in arabasına yerleştirildim, ne çabalıyordum ne de itiraz ediyordum.</p>

  <p class="normal">Yol çukurlarının sebep olduğu arabanın darbeleri Fontainebleau yolculuğunda beni uyanık tutuyordu. Louise’in sürekli konuşması da içimin rahatlamasına yardımcı oluyordu. İlk başta cevap vermek için sersemlemiş bir halde birkaç girişimde bulunmuştum ama sonra onun cevap beklemediğini fark ettim, aslında cevaba da ihtiyacı olmadan rahatça konuşabiliyordu.</p>

  <p class="normal">Hôpital’in soğuk gri taşlı günlerinden sonra kendimi çözülmüş mumya gibi hür hissediyordum ama ışığın ve renklerin saldırısıyla ürkmüştüm. Eğer biraz kendimi geri çeksem ve unsurları ayırt etmeye çalışmadan beni yıkamasına izin versem bununla kolaylıkla başa çıkabilecektim.</p>

  <p class="normal">Bu durum Fontainebleau’nun dışında küçük bir ormana varana kadar devam etti. Meşelerin gövdesi koyu ve kalındı, düşük saçakları yer değiştiren ışıkla yeri gölgeliyordu, öyle ki bütün orman bundan etkilenmiş gibi görünüyordu, bunu gördüğümde aslında üç tane gövdenin hareket ettiğini sanmıştım, yavaşça bir öne bir arkaya dönüp duruyorlardı.</p>

  <p class="normal">“Louise!” Bağrışım ve birden kolunu tutuşum hararetli konuşmasını durdurdu.</p>

  <p class="normal">Neye baktığımı görmek için hemen önüme atıldı, sonra arabadaki yerine geri döndü ve camdan başını çıkartarak arabacıya bağırdı.</p>

  <p class="normal">Ormanın karşısında tozlu bir yolda mola verdik. Üç kişi vardı, ikisi erkek biri kadındı. Louise’in yüksek sarsıcı sesi devam ediyordu, arabacının açıklama yapma ya da özür dileme çabalarını yarıda keserek onu uyarıyordu ama ben hiç ilgilenmiyordum.</p>

  <p class="normal">Dönmelerine ve üstündekilerin hafiften hareket etmesine rağmen oldukça durgundular, hatta onları tutan diğer ağaçlardan daha durgundular. Yüzleri boğulmanın etkisiyle kararmıştı. Şok içinde olmama rağmen Mösyö Forez kabul etmemiştir diye düşünüyordum. Ama yine de infaz acemice ama oldukça etkiliydi. Rüzgâr yön değiştirince gazlı kötü bir koku bize doğru esmeye başladı.</p>

  <p class="normal">Louise bir çığlık attı ve kızgınlıkla başını cama vurdu, sonra araba ani bir çekişle yolculuğa yeniden başladığında tekrar sarsıldı.</p>

  <p class="normal">“Merde!” dedi, sinirden anında yüzü kızarmıştı. “Seni ahmak, hemen böyle sürmeyi kes! Ne düşüncesizlik! Şok bebek için zararlı, bundan eminim ve sen, benim zavallı canım…ah, canım zavallı Claire! Ben çok üzgünüm, sana hatırlatmak istememiştim… beni affedebilecek misin? Ah çok kabayım…”</p>

  <p class="normal">Şans eseri beni üzmesi kendi durumunu unutturmasını sağlamıştı ama özür dilemesini önlemeye çalışmak oldukça yorucuydu. Sonunda çaresizlikle, konuyu değiştirerek ağaçta asılı olanlara getirdim.</p>

  <p class="normal">“Kim?” Dikkati dağılmıştı; birkaç kez gözlerini kırpıştırdı ve geçirdiği şoku hatırlamaya çalıştı. Bir şişe amonyak çıkarıp kokladı ve bu hapşırmasına neden oldu.</p>

  <p class="normal">“Hap…şuuu! Fransız Protestanları,” dedi, homurdanıyor ve hırıldıyordu. “Protestan kâfirleri. Arabacı öyle söyledi.”</p>

  <p class="normal">“Asılıyorlar mı? Hâlâ?” Her nasılsa, bu dini işkencenin önceki zamanlarda kaldığını düşünmüştüm.</p>

  <p class="normal">“Şey, bu yeterli olmasına rağmen çoğunlukla Protestan olunmaz,” dedi Louise ve burnunu çekti. Nakışla süslenmiş mendiliyle burnuna nazikçe dokundu ve sonucu dikkatlice inceledi, sonra mendili yeniden burnuna götürdü ve yabani bir kaz gibi ses çıkartarak sümkürdü.</p>

  <p class="normal">“Ah, böyle daha iyi.” Mendilini yeniden cebine sıkıştırdı ve bir iç çekerek arkasına yaslandı. “Şimdi iyiyim. Ne şok ama! Eğer asmak zorundaysalar, asarlar ama bu iğrençliği leydilerin maruz kalacağı halk yolunda yapmaları şart mı? Vay be! Burası Kont Medard’ın arazisi, bununla ilgili ona çok kötü bir mektup yollayacağım, görürsün.”</p>

  <p class="normal">“Ama bu insanları neden asıyorlar?” diye sordum, acımasız halde konuşmasını kesmiştim çünkü Louise ile sohbet etmenin tek yolu buydu.</p>

  <p class="normal">“Ah, büyük olasılıkla cadılık yüzündendir. Bir kadın vardır, sen bilirsin. Çoğunlukla işin içinde kadın varsa o bir tür cadılıktır. Sadece erkekler olsa, çoğunlukla isyan ve aykırı düşünce için vaaz verirler ama kadınlar vaaz veremezler. Giydiği siyah elbiseyi gördün mü? Korkunçtu! Her zaman böyle karalar bağlamak ne kötü. Hangi din ona inananlara her zaman böyle sade elbise giymeyi zorlar ki? Bu Şeytan işi, bunu herkes anlayabilir. Kadınlardan korkuyorlar ve sorun bu, bu yüzden onlar…”</p>

  <p class="normal">Gözlerimi yumdum ve arkama yaslandım. Umarım Louise’in köy evine daha çok yoktur diye düşünüyordum.</p>

  <p class="normal">Yanından ayırmadığı maymununun yanı sıra, Louise’in köy evi bir yığın tuhaf eşyayla doluydu. Paris’te kocasının ve babasının zevki baskındı ve evin odaları zengin mobilyalarla donatılmıştı ama sadeydi. Jules şehir yoğun olduğu için nadiren köy evine gelirdi bu yüzden burası tamamen Louise’in zevkine kalmıştı.</p>

  <p class="normal">“Bak, bu benim yeni oyuncağım, tatlı değil mi?” diye sordu. Ellerini sevgiyle oymalı küçük koyu renkteki ağaç evde gezdiriyordu.</p>

  <p class="normal">“Guguklu saate benziyor,” dedim gözlerime inanamayarak.</p>

  <p class="normal">“Daha önceden gördün mü? Paris’te bulunacağını sanmıyordum!” Louise oyuncağının tek olmadığı düşüncesine surat asmıştı ama saat kuşu başını evinden çıkarıp Gugukk! diye bir ses çıkardığında gururlandı.</p>

  <p class="normal">“Çok hoş değil mi?” Kuş evin içine geri giderken birkaç kez başına dokundu. “Berta, buradaki hizmetçi, benim için almıştı. Erkek kardeşi İsviçre’den almış. İsviçreliler hakkında ne söylersen söyle, ağaç oymacılık işinde oldukça zekiler, değil mi?”</p>

  <p class="normal">Hayır demek istiyordum ama bunun yerine hayranlık belirten başka şeyler mırıldandım.</p>

  <p class="normal">Louise’in çekirge aklı hemen başka bir konuya atladı.</p>

  <p class="normal">“Biliyorsun, Claire,” dedi. “Her sabah küçük kilisedeki ayine gelmelisin.”</p>

  <p class="normal">“Neden?”</p>

  <p class="normal">Hizmetçinin tekinin elinde tepsiyle geçtiği koridora doğru başıyla bir işaret yaptı.</p>

  <p class="normal">“Ben böyle şeylere takılmam ama hizmetçiler kırsal yerlerden geldikleri için batıl inançları vardır. Ve Paris’teki evin uşaklarından biri aşçıya senin La Dame Blanche olduğun saçma hikâyeyi anlatacak kadar aptal. Tabii ki bunun yersiz olduğunu ve kim böyle bir dedikoduyu yayarsa onu işten çıkaracağımı söyledim ama… şey eğer sen ayine gelirsen bu daha etkili olur. Ya da en azından ara sıra yüksek sesle dua et ki onlar bunu duyabilsin.”</p>

  <p class="normal">Buna inanmayarak, her gün ayin için kiliseye gitmenin biraz güç olacağını düşündüm ama şaşkınlıkla, hizmetçilerin korkularını yatıştırmak için bunu kabul ettim. Sonuç olarak Louise ve ben bir sonraki saat birbirimize yüksek sesle ilahi okuduk ve sonra da başka bir duayı bir ağızdan yüksek sesle ezbere okuduk. Bunun hizmetçiler üzerinde bir etkisi olup olmayacağı hakkında hiçbir fikrim yoktu ama en azından odama kestirmek için çıkıp ertesi güne kadar deliksiz bir uyku çekmemde etkili oldu.</p>

  <p class="normal">Geceleri uyanıktım, meyve ve çiçeklerle süslenmiş beyaz tavana bakıyordum. Karanlıkta, günlendir aklımı bulandıran bunalımın bir simgesi gibi görünüyordu. Cansız renkler gelip bana karanlıkta saldırıyorlardı. Bu yüzden nadiren uyuyordum.</p>

  <p class="normal">Ne Jamie’den ne de ondan haber vardı. Hôpital’e yanıma gelmemesinin sebebi suçlu olduğundan mı yoksa yaralandığından mı bunu bilmiyordum. Ama o ne oraya ne de Fontainebleau’ya gelmişti. Şimdiye kadar Orvieto’ya gitmiş olmalıydı.</p>

  <p class="normal">Bazen kendimi onu ne zaman göreceğim ya da onu bir daha görebilecek miyim diye düşünürken buluyordum. Ama çoğu zaman bununla ilgili düşünmemeye çalışıyor, günlerin akıp gitmesine izin veriyordum, tek tek gelip gidiyorlardı, ne gelecek ne de geçmiş kaygısı vardı sadece anı yaşıyordum.</p>

  <p class="normal">İdolünün eksikliğinden dolayı Fergus bir çiçek gibi solmuştu. Onu birkaç kere penceremden izlemiştim, bahçedeki akdikenin altındaki çimlerde oturur, dizlerini karnına çekip sarılır ve Paris’e giden yolun aşağısına bakardı. Sonunda bir gün onun yanına gidecek kadar kendime geldim, merdivenlerden aşağıya indim ve onun durduğu bahçe yoluna saptım.</p>

  <p class="normal">“Yapacak bir şey bulamıyor musun, Fergus?” diye sordum. “Sonuçta seyislerden birine yardımcı olabilir ya da başka bir şeyle uğraşabilirsin.”</p>

  <p class="normal">“Evet, leydim.” Dalgın bir halde poposunu kaşıyıp duruyordu. Şüpheyle bu hareketini izliyordum.</p>

  <p class="normal">“Fergus,” dedim, kollarımı göğsümde kavuşturup, “bitlendin mi?” Sürekli başını kaşıyordu.</p>

  <p class="normal">“Ah, hayır, leydim!”</p>

  <p class="normal">Aşağıya eğildim ve ayaklarından tuttum, şöyle bir kokladım ve yakasına baktım, boynunun etrafı kir bağlamıştı.</p>

  <p class="normal">“Banyoya,” dedim.</p>

  <p class="normal">“Hayır!” diyerek geri çekildi ama onu omuzlarından yakaladım. Bu sertlik karşısında şaşkınlığıma engel olamadım. Çoğunlukla nazik davranan bir çocuğun böyle sinirli davranmasını bir türlü anlayamazken Fergus birden kıvranıp ellerimin altından kaçıp gitti.</p>

  <p class="normal">Köşkün arkasındaki labirent gibi sallanan ek binaların içinden onu takip ederken, çamurlu su birikintilerinden ve bir yığın pisliğin içinden geçiyordum. Birden, biraz ilerde vızıldayan bir sinek bulutu karşıma çıktı, güneş ışığında bedenleri mavi kıvılcım gibi duruyordu.</p>

  <p class="normal">Onları rahatsız edecek kadar yakınlaşmadım, sonra gübre yığınlarının yanındaki karanlık koridorda bir hareketlenme oldu.</p>

  <p class="normal">“İşte!” dedim, yüksek sesle. “Yakaladım seni, pis çocuk! Çabuk çık oradan!”</p>

  <p class="normal">Kimse ortaya çıkmadı ama ahırın içinde sesli bir çalkantı vardı ve ben gölgelerin içinden beyazımsı bir bakış yakaladığımı sandım. Burnumu tutup ahırdaki gübre yığınlarının içine daldım.</p>

  <p class="normal">İçimi iki tip korku saldı; arka duvarda sallanan Borneolu Vahşi Adam’a benzeyen şeye bakmak, bir de onun beni izlemesi.</p>

  <p class="normal">Güneş ışığı tahtaların arasından sızıyordu, birbirimizi görecek kadar güneş ışığı vardı ve gözlerim de loş ışığa alışmıştı. O değildi, ilk bakışta çok korkunç görünüyor diye düşündüm ama çok da iyi değildi. Sakalı saçları gibi pisti ve keçelenmişti, gömleği dilencilerinki kadar yırtık pırtıktı. Ayakları çıplaktı ve pantolon etekliği de normalde kullanılanlardan değildi.</p>

  <p class="normal">Ondan korkmuyordum çünkü benden korktuğu açıktı. Birden korkuyla duvara yapıştı, sanki içinden geçmeye çalışıyordu.</p>

  <p class="normal">“Tamam,” dedim sakince. “Sana zarar vermeyeceğim.” Rahatlayacağı yerde birden doğruldu ve gömleğinin göğsüne ulaştı, kayış deri üzerindeki tahtadan İsalı bir haç çıkarttı. Haçı bana doğru tutuyordu. Korku içinde titreyen bir sesle dua etmeye başladı.</p>

  <p class="normal">“Ah, sinirimi bozuyorsun,” dedim, öfkeliydim. “Başka bir tane daha mı!” Derin bir nefes aldım. “Pater-Noster-qui-es-in-coeliset-in-terra…” Gözleri sinirle bakıyordu ve haçı tutmaya devam ediyordu ama en azından duasına cevap vermek için susmuştu. “…Amin!” diye araya girdim. İki elimi kaldırdım ve yüzüne doğru salladım. “Görüyor musun? Tek kelime etmiyorsun, ne de quotidianus da nobis, doğru mu? Parmaklarımı da çaprazlamadım. O zaman cadı olamam, değil mi?”</p>

  <p class="normal">Adam yavaşça haçını aşağıya indirdi. “Cadı mı?” dedi. Benim deli olduğumu düşünüyormuş gibi bakıyordu, bu şartlar altında ben de biraz öyle hissediyordum.</p>

  <p class="normal">“Cadı olduğumu düşünmüyor musun?” dedim, kendimi biraz aptal gibi hissetmeye başlamıştım.</p>

  <p class="normal">“Hayır, Madam,” dedi. “Ben insanların bana böyle şeyler demesine alışkınım.”</p>

  <p class="normal">“Öyle misin?” Pisliğinin yanında adamın açlıktan öldüğü belliydi; gömleğinden belli olan bilekleri bir çocuğunki kadar zayıftı. Aynı zamanda Fransızcası harika ve eğitimliydi, tuhaf bir aksanı vardı.</p>

  <p class="normal">“Eğer sen bir cadıysan,” diye söze başladım, “hiç de başarılı değilsin. Kimsin sen?”</p>

  <p class="normal">Bu anda gözlerindeki korku yeniden belirdi. Bir yandan diğer yana bakıyor, kaçış yolu arıyordu ama ahır sağlam bir binaydı, eskiydi ve benim durduğum yerden başka çıkış yolu yoktu. Sonunda, biraz cesaret toplayarak doğruldu, benden biraz kısaydı ve büyük bir nezaketle şöyle dedi. “Ben Genevalı Muhterem Papaz Walter Laurent.”</p>

  <p class="normal">“Rahip misin?” Şaşırmıştım. Bir rahibin – İsviçreli ya da değil - bu duruma nasıl geldiğini hayal bile edemiyordum.</p>

  <p class="normal">“Rahip mi?” diye tekrar etti. “Bir papacı ha? Asla!”</p>

  <p class="normal">Birden gerçeği kavradım.</p>

  <p class="normal">“Bir Fransız Protestan!” dedim. “Evet, sen bir Protestansın, değil mi?” Ormanda asılı olan bedenleri hatırladım. Bu birçok şeyi açıklıyor diye düşündüm.</p>

  <p class="normal">Dudakları titredi ama cevap vermek için konuşmadan önce bir an dudaklarını ısırdı.</p>

  <p class="normal">“Evet, Madam. Ben bir papazım. Bir aydır bu ayrım hakkında vaaz veriyorum.” Dudaklarını yaladı ve beni incelemeye başladı. “Affedersiniz, Madam ama sanırım Fransız değilsiniz.”</p>

  <p class="normal">“Ben İngiliz’im, ” dedim ve birden rahatladım, sanki birisi omuriliğimden bütün sertliği almıştı.</p>

  <p class="normal">“Cennetteki Güzel Tanrım,” dedi, şükrediyordu. “Siz de Protestan mısınız?”</p>

  <p class="normal">“Hayır, ben bir Katolik’im,” diye cevap verdim. “Ama bu konuda hırçın değilim,” dedim hemen çünkü açık kahve gözlerine yeniden korku çökmüştü. “Endişelenme, burada olduğunu kimseye söylemeyeceğim. Sanırım buraya biraz yiyecek çalmaya geldin?” diye sordum sevimli bir şekilde.</p>

  <p class="normal">“Çalmak günahtır!” dedi dehşet içinde. “Hayır, Madam. Ama…”</p>

  <p class="normal">“Hizmetçilerden biri sana yiyecek getirecektir,” dedim. “O zaman senin için çalmalarına izin ver. Ama sonra bu günah için onları bağışlaman gerekecek, böylece her şey yoluna girmiş olur. Bana sorarsan senin moralinin bozulmasından daha iyi,” dedim azarlayıcı bir halde, “ama yine de bu benim sorunum değil, sanırım.”</p>

  <p class="normal">Gözlerinde bir umut ışığı belirdi. “Yani, beni yakalatmayacak mısınız, Madam?”</p>

  <p class="normal">“Hayır, tabii ki de. Yasalardan kaçma ile ilgili ortak duygulara sahibiz, ben de bir keresinde kazıkların üstünde yakılma tehlikesiyle karşı karşıya kaldım.” Neden çenemin düşük olduğunu bilmiyordum, zeki görünen bir insanla karşılaşmadan kaynaklanıyordu, sanırım. Louise çok tatlıydı, sadık ve nazikti ama beyni salonundaki guguklu saat kadardı. İsviçreli saati düşününce, Papaz Laurent’in cemiyet üyesi olmak zorunda olduğunu fark ettim.</p>

  <p class="normal">“Bak,” dedim, “eğer burada kalmak istersen, köşke gidip Berta ya da Maurice’ye burada olduğunu söylerim.”</p>

  <p class="normal">Zavallı adamın bir derisi bir kemiği bir de gözlerinden başka hiçbir şeyi yoktu. Düşündüğü her şey bu büyük kahverengi göz bebeklerinden belli oluyordu. Şimdi, her kim beni kazık üstünde yakmak istediyse doğru iz üzerindeymiş diye düşünüyordu.</p>

  <p class="normal">“Duydum ki,” diye başladı, bu sırada haçını yeniden çıkartmaya çalışıyordu, “Parislilerin La Dame Blanche diye bahsettiği bir İngiliz kadın var. Raymond Kâfiri’nin bir üyesiymiş.”</p>

  <p class="normal">İç çektim. “O benim. Ama Usta Raymond’un bir üyesi falan değilim. O sadece arkadaşım.” Gözlerini kısmış bana şüpheyle bakıyordu, yeniden derin bir nefes aldım. “Pater Noster…”</p>

  <p class="normal">“Hayır, hayır, Madam, lütfen.” Şaşırmıştım, haçı indirdi ve gülümsedi.</p>

  <p class="normal">“Ben de Usta Raymond’u tanıyorum, Geneva’dan tanışıyoruz. Orada saygın bir hekim ve aktardı. Şimdi korkarım karanlığın takipçisi olmuş, gerçi ortada bir kanıt yok ama.”</p>

  <p class="normal">“Kanıt mı? Ne kanıtı? Raymond Kâfiri’nin nesi var?”</p>

  <p class="normal">“Bilmiyor musunuz?” Kaşları hayretle havaya kalktı. “Ah. O zaman siz Usta Raymond’un… aktivitelerine katılmadınız.” Fark edilir şekilde rahatlamıştı.</p>

  <p class="normal">“Aktivite” Usta Raymond’un beni iyileştirme tekniğine isim vermek adına basit bir kelime gibi geliyordu. Başımı iki yana salladım.</p>

  <p class="normal">“Hayır ama bahsetmenizi isterim. Ah ama burada konuşmamam lazım, gidip Berta ile yemek göndermem lazım.”</p>

  <p class="normal">“Acelesi yok, Madam. Ruhun istekleri düşünüldüğünde, bedenin istekleri o kadar önemli olmuyor. Katolik ya da değil, siz bana çok iyi davrandınız. Eğer Raymond’un bilinmeyen aktivitelerine katılmadıysanız, o zaman uyarılmanız için doğru zamandayız.”</p>

  <p class="normal">Yerin pis ve kıymıklarla dolu olmasına aldırmadan, ahırın duvarına karşı oturdu, bana da oturmam için işaret yaptı. Onun karşısına çöktüm ve eteklerim gübreye değmesin diye yukarı çektim.</p>

  <p class="normal">“Du Carrefours adını duydunuz mu, Madam?” diye sordu Papaz. “Hayır mı? Paris’te çok iyi bilinir, sizi temin ederim onunla konuşmamakla en iyisini yaparsınız. Bu adam kurucudur ve iğrenç ahlaksız azgın bir halkanın lideridir, yozlaşmış büyülü olaylarda cemiyetin içindedir. Asilzadelerin arasında gizlice yapılan bazı ayinlerden hiç bahsetmek istemiyorum. Ve onlar bana cadı diyor!” diye mırıldandı.</p>

  <p class="normal">Parmağını kaldırdı, sanki söylenme itirazımı önlemek istiyordu.</p>

  <p class="normal">“Madam, bunun yayıldığına dair bazı dedikodulardan haberdarım, tam bir kanıt yok ama bunu bizden daha iyi kim bilebilir? Ama Du Carrefours’un aktiviteleri ve onu takip edenler hapsedildiler ve nihayetinde suçlarından dolayı De la Bastille’de yakıldılar.”</p>

  <p class="normal">Raymond’un sözleri aklıma geldi. “Paris’te kimse yakılmıyor, oh, en azından yirmi yıldır.” Ve sonra hava sıcak olmasına rağmen bedenimi bir ürperti bedenimi kapladı.</p>

  <p class="normal">“Ve Usta Raymond’un bu Du Carrefours’a üye olduğunu mu söylüyorsunuz?”</p>

  <p class="normal">Papaz kaşlarını çattı ve keçeleşmiş sakalını kaşımaya başladı. Muhtemelen hem bitli hem de pireli diye düşündüm ve çaktırmadan ondan uzaklaşmaya çalıştım.</p>

  <p class="normal">“Şey, bunu söylemek çok zor. Kimse Usta Raymond’un nereden geldiğini bilmez. Fark edilmeyen bir aksanla birkaç dilde konuşabiliyor. Usta Raymond çok gizemli bir adam ama çok iyi bir adam olduğuna yemin edebilirim.”</p>

  <p class="normal">Ona gülümsedim. “Ben de öyle düşünüyorum.”</p>

  <p class="normal">Başını evet dercesine salladı ve gülümsedi ama hikâyesine devam ederken yine ciddileşti. “İşte böyle Madam. Geneva’dan Du Carrefours ile haberleşiyordu; Bunu biliyorum çünkü bana kendi anlattı, siparişi için çeşitli şeyler ayarlardı; bitkiler, hayat iksirleri, hayvanların kurutulmuş derileri. Balık çeşitleri, en tuhaf ve en korkutucu olanları. Neredeyse dişsiz balıklar ama gözlerinin altında fener gibi küçük… ışıklar vardı.”</p>

  <p class="normal">“Gerçekten mi?” dedim, büyülenmiştim.</p>

  <p class="normal">Papaz Laurent ürperdi. “Bunlar belki masum gelebilir, bir çeşit iş olarak görülebilir. Ama Du Carreffours ile ilgili şüpheler ortaya çıktığı anda o da Geneva’dan kayboldu ve Du Carrefours’un infazının olduğu haftalar içinde, Usta Raymond’un Paris’te iş kurduğu ve tabii ki de du Carrefours’un bir yığın gizli aktivitelerini sürdürdüğü hikâyelerini de duymaya başladım.”</p>

  <p class="normal">“Hımm,” dedim. Raymond’un içerdeki odasını düşünüyordum, vitrin Kabala işaretleriyle doluydu. Ona inananların dışında tutuyordu. “Başka ne var?”</p>

  <p class="normal">Muhterem Papaz Laurent’in kaşları yukarıya kalktı.</p>

  <p class="normal">“Hayır, Madam,” dedi, belli belirsiz. “Bildiğim başka bir şey yok.”</p>

  <p class="normal">“Kendimi bu tarz şeylere bağlamam,” diyerek ona teminat verdim.</p>

  <p class="normal">“Ah? İyi,” dedi tereddütle. Bir an sessizce oturdu sanki bir şey düşünüyordu sonra başını bana doğru çevirdi.</p>

  <p class="normal">“İzinsiz girdiğim için beni affedin, Madam. Berta ve Mauricen kaybınızdan bahsetti. Çok üzüldüm, Madam.”</p>

  <p class="normal">“Teşekkürler,” dedim, yerdeki güneş ışınlarına bakıyordum.</p>

  <p class="normal">İkinci kez sessizlik çöktü sonra Papaz Laurent kibarca şöyle dedi. “Eşiniz, Madam? O burada yanınızda değil mi?”</p>

  <p class="normal">“Hayır,” dedim, gözlerim hâlâ yere takılıydı. Sinekler uçuşuyor, yakınlaşıyor ve yiyecek bulamıyorlardı. “Nerede olduğunu bilmiyorum.”</p>

  <p class="normal">Bunu söylemek istemiyordum ama bir şey yırtık pırtık papaza bakmamı sebep olmuştu.</p>

  <p class="normal">“Onurunu benden, çocuğundan ya da masum bir adamdan daha fazla düşünüyor,” dedim üzülerek. “Nerede olduğu umurumda değil, onu bir daha görmek istemiyorum!”</p>

  <p class="normal">Birden sustum, titriyordum. Bu sözleri başkasının önünde, hatta kendime bile itiraf etmemiştim. Ama gerçekti. Aramızda büyük bir güven vardı ve Jamie bu güveni, bir intikam uğruna yıktı. Anlıyordum, onu sürükleyen şeyin gücünü görebiliyordum ve sonsuza kadar inkâr edilemeyeceğini biliyordum. Ama bana birkaç ay bekleyeceğine dair söz vermişti. Ama sonra bekleyemedi, sözünü tutmadı ve böyle davranarak aramızda olan her şeyi feda etti. Sırf bunu değil;, giriştiğimiz mücadeleyi de tehlikeye atmış oldu. Anlayabiliyordum ama affetmeyecektim.</p>

  <p class="normal">Papaz Laurent elini elimin üstüne koydu. Pislikten kabuk bağlamıştı, tırnakları kırık ve siyahlaşmıştı ama elimi geri çekmedim. Yavan laflar ya da sıkıcı sözler bekliyordum ama o konuşmadı, sadece elimi tutuyordu, çok nazikti, uzun bir süre böyle durduğumuz için güneş karşı tarafa geçti ve sinekler de başımız da uçuşmaya başladı.</p>

  <p class="normal">“Gitsen iyi olur,” dedi sonunda ve elimi bıraktı. “Merak edecekler.”</p>

  <p class="normal">“Ben de öyle düşünüyorum,” dedim ve derin bir nefes aldım. Sonra elbisemin cebini fark ettim, yanımda küçük bir kese vardı.</p>

  <p class="normal">Tereddüt ettim, onu incitmek istemiyordum. Ne de olsa ona göre bir sapkındım, cadı değildim.</p>

  <p class="normal">“İzin verirsen sana biraz para vermek istiyorum,” dedim tereddütle.</p>

  <p class="normal">Bir an düşündü ve sonra gülümsedi, açık kahverengi gözleri parıldıyordu.</p>

  <p class="normal">“Bu şartlar altında, Madam. Eğer sizin için dua etmeme izin verirseniz teklifinizi kabul ederim.”</p>

  <p class="normal">“Bu bir anlaşma ,” deyip, keseyi ona verdim.</p>
</body>
</html>
