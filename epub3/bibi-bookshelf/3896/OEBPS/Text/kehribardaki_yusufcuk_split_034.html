<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kehribardaki_yusufcuk</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_35">27<br class="calibre2"/>
  Majesteleri İle Görüşme</h2>

  <p class="normal">Fontainebleau’da günler geçerken, yavaş yavaş kendimi de toparladım ama aklım düşünmeye bile çekindiğim anılara ya da olaylara kaymaya devam ediyordu.</p>

  <p class="normal">Birkaç ziyaretçi gelmişti. Köy evinin bir sığınağı vardı. Paris’in çılgın sosyal hayatı beni yakalayan huzursuz rüyalardan biri gibi görünüyordu. Bir hizmetçi salonda bir ziyaretçinin olduğunu söylemek için beni çağırmaya geldiğinde şaşırmıştım. Aklıma birden bunun Jamie olduğu düşüncesi geldi ve kendimi sersemlemiş gibi hissettim. Ama sonra gerçek kendini hatırlattı. Jamie şimdiye kadar İspanya’ya gitmek için ayrılmış olmalıydı. Ağustostan önce dönme ihtimali yok gibiydi. Acaba ne zaman dönecekti?</p>

  <p class="normal">Bunu düşünemiyordum. Bu düşünceyi aklımın gerilerine ittim ama merdivenleri inmek için aceleyle dantelimi bağlarken ellerim titriyordu.</p>

  <p class="normal">Şaşırarak “ziyaretçi”nin Magnus olduğunu gördüm, Jared’ın Paris’teki evininin kâhyası.</p>

  <p class="normal">“Affedersiniz, Madam,” dedi, beni gördüğü zaman derinden ve bir reverans yaptı. “Tahmin etmek istemiyordum… ama önemli bir şeyin olup olmadığını söyleyemiyorum… ve efendimin gitmesiyle…” Kendi etki alanında kibirli olsa da uzakta olmanın etkisiyle yaşlı adamın sinirleri oldukça bozulmuştu. Ondan tutarlı bir haber almak biraz zaman alıyordu ama bu sefer ayrıntılı bir not getirilmiş, katlanmış ve mühürlenmişti.</p>

  <p class="normal">“Mösyö Murtagh’ın elinden,” dedi Magnus, sesi bu durumdan çok da memnun kalmadığını belli eder gibiydi. Bu onun tereddüdünü de açıklıyor diye düşündüm. Paris’teki evin hizmetçilerinin hepsi Murtagh’a hürmet gösteren bir korku besliyorlardı, bu da Rue du Faubourg St. Honoré’deki olaylar raporuyla da abartılmıştı.</p>

  <p class="normal">Magnus’un açıklamasına göre not Paris’e iki hafta önce gelmişti. Bununla ne yapacağını bilemediği için hizmetçiler kararsız kalmış ve uzun uzadıya yapılan tartışmalar sonunda o da bana getirilmesi kararını kabul etmişti.</p>

  <p class="normal">“Efendimiz gitti,” diye cevap verdi. Bu sefer ne söylediğine dikkat ediyordum.</p>

  <p class="normal">“Gitti mi?” diye sordum. Not buruşmuş ve yolculuktan dolayı da lekelenmişti, sol elimde bir yaprak kadar hafifti. “Jamie’nin bu nottan önce gittiğini mi kast ediyorsun?” Bunu anlayamamıştım. Bu Murtagh’ın Charles Stuart’ın Lizbon’dan kalkacak geminin adını ve kalkış tarihini belirten notu olmalıydı. Jamie bu bilgi ulaşmadan İspanya’ya gidemezdi.</p>

  <p class="normal">Bunu doğrulamak istercesine, mührü kırıp katlanmış notu açtım. Adres olarak ben gösterilmiştim çünkü Jamie benim mektuplarımın alıkoyulma riskinin onunkilere oranla daha az olduğunu düşünmüştü. Lizbon’dandı, tarihten anlaşıldığı üzere yaklaşık bir ay önce yazılmıştı. Mektupta imza yoktu, gerçi zaten buna gerek de yoktu.</p>

  <p class="normal">“Scalamandre Lizbon’dan 18 Temmuz’da hareket edecek.” Notta bir tek bu yazılıydı. Murtagh’ın el yazısının küçük ve düzenli olmasına şaşırmıştım, ben biçimsiz bir karalama bekliyordum.</p>

  <p class="normal">Kâğıttan kafamı kaldırdım ve Magnus’a ve bakışlarında tuhaflık sezdiğim Louise’e baktım.</p>

  <p class="normal">“Neler oluyor?” diye sordum. “Jamie nerede?” L’Hôpital des Anges’den çıktıktan sonra yokluğunu umursamaz olmuştum, düşük yapmıştım ve bu onun suçuydu, dikkatsizliğinin, çocuğumuzun, Frank’in ve neredeyse benim hayatıma mal olduğunu biliyordu. Ama şimdi hepsini bir kenara bırakmıştım. Bütün bunlara rağmen onu görmek istiyordum. Başka bir şey düşünüyordum ve bu onun yokluğuna yaptığım açıklamalardan daha kötüydü.</p>

  <p class="normal">Sonunda açıklama yapan Louise oldu tombul omuzlarını dikleştirdi ve konuştu.</p>

  <p class="normal">“Jamie Bastille’de,” dedi ve derin bir nefes aldı. “Düello yüzünden.”</p>

  <p class="normal">Dizlerimin bağı çözüldü ve yakınımdaki en uygun yere oturdum.</p>

  <p class="normal">“Neden bunu bana söylemedin?” Bu haberi duyunca ne hissettiğimi bilmiyordum; şok mu korku mu? Ya da küçük de olsa bir hoşnutluk mu?</p>

  <p class="normal">“B-ben seni üzmek istemedim, chérie,” diye kekelemeye başladı Louise, üzüldüğümü görünce afallamıştı. “Çok zayıf düştün…ve nede olsa senin yapabileceğin bir şey yoktu. Ve sen de sormadın.”.</p>

  <p class="normal">“Ama ne… nasıl… cezası ne kadar?” diye sordum. İlk duygularım her neyse, yerini birden telaşa bırakmıştı. Murtagh’ın notu Rue Tremoulins’e iki hafta önce gelmişti. Jamie bu notun üzerine gitmiş olmalıydı.</p>

  <p class="normal">Louise hizmetçileri çağırıp şarap, amonyak ve kuş tüyü istedi. Çok kötü görünüyor olmalıydım.</p>

  <p class="normal">“Bu Kral’ın emrine karşı gelmektir,” dedi ve sonra konuşmasını kesti, titriyordu. “Kral’ın emrine göre orada kalacak.”</p>

  <p class="normal">“Yüce Tanrım,” diye mırıldandım, keşke söyleyecek daha güçlü bir sözüm olsaydı.</p>

  <p class="normal">“Şansı var ki le petit James rakibini öldürmedi,” dedi Louise aceleyle. “Yoksa cezası daha…ağır olurdu!” Yeni gelen yiyecekleri ittiğimde Louis neyse ki tam zamanında eteklerini topladı da çikolata ve bisküvi üzerine sıçramadı. Ben Louise’e dik dik bakarken tepsi yerde takırdıyordu. Ellerim karnımı tutuyordu, sağ elim sol elimdeki altın yüzüğümü korumak istercesine onun üstüne kıvrılmıştı. Küçük metal, tenimi yakıyor gibiydi.</p>

  <p class="normal">“O ölmedi mi yani?” dedim, rüyada gibiydim. “Albay Randall… o yaşıyor mu?”</p>

  <p class="normal">“Neden sordun? Evet,” dedi, şüpheyle bana bakıyordu. “Bilmiyor muydun? Kötü yaralandı ama iyileştiği söyleniyor. Daha iyi misin, Claire? Sen…” Ama söylediklerinin geri kalan kısmı kulağımı dolduran gürültünün içinde kaybolup gitti.</p>

  <p class="normal">“Çok erken,” dedi Louise ciddi bir halde, perdeleri geri çekiyordu.</p>

  <p class="normal">Oturdum ve bacaklarımı yataktan aşağı sarkıttım, bayılmanın etkisi kaldı mı kalmadı diye kendimi kontrol ediyordum. Başım dönmüyordu, kulaklarım çınlamıyordu, çift görmüyordum ya da yere düşecek gibi olmuyordum. Hayati önem taşıyan bütün belirtiler yoktu.</p>

  <p class="normal">“Sarı elbisemi istiyorum, sonra arabanı çağırır mısın, Louise?” diye sordum.</p>

  <p class="normal">Louise korku içinde bana bakıyordu. “Dışarı çıkmayı denemeyeceksin, değil mi? Saçmalama! Mösyö Clouseau seni görmeye geliyor! Hemen buraya gelmesi için ona bir elçi yolladım!”</p>

  <p class="normal">Ünlü sosyete hekimi Mösyö Clouseau’nun Paris’ten bana bakmaya geleceği haberi, eğer ihtiyacım olsaydı hemen ayağa kalkmam için kesinlikle etkili olurdu.</p>

  <p class="normal">Haziranın on sekizine on gün kalmıştı; hızlı bir at ve iyi havayla, fiziksel durumu düşünmeden Paris’ten Orvieto’ya altı günde gidilebilirdi. Jamie’nin Bastille’den kurtulmasını sağlamam için bana dört gün kalıyordu. Mösyö Clouseau ile oyalanacak vaktim yoktu.</p>

  <p class="normal">“Hımm,” dedim, düşünceli bir halde odaya bakıyordum. “Olsun, sen yine de giyinmem için hizmetçiyi çağır. Mösyö Clouseau’nun beni böyle bir entari içinde görmesini istemiyorum.”</p>

  <p class="normal">Şüpheyle bakmasına rağmen bu ona inandırıcı gelmişti. Saray’ın birçok hanımı duruma uygun olsun diye giyinmek için ölüm döşeğinden bile kalkarlardı.</p>

  <p class="normal">“Tamam,” dedi ve gitmek için kapıya yöneldi. “Ama Yvonne gelene kadar yatakta kalıyorsun, duydun beni değil mi?”</p>

  <p class="normal">Sarı elbisem en iyi olanıydı, bol, modaya uygun, ceket tarzında yapılmış, geniş yuvarlak yakalı, uzun kollu ve önü boncuklarla süslenmiş harika bir şeydi. Pudralanmış saçlarım taranmış, çoraplarım giydirilmiş ve en sonunda da parfümüm sıkılmıştı. Yvonne’nin giymem için önüme koyduğu ayakkabıları inceliyordum. Kaşlarımı çatmış eleştirel bir şekilde ayakkabılara bakıyordum.</p>

  <p class="normal">“Hımm, hayır,” dedim sonunda. “Bunu istemiyorum. Diğerini giyeceğim, kırmızı maroken topuklu olanı.”</p>

  <p class="normal">Hizmetçi kuşkulu gözlerle elbiseme baktı, sanki içinden kırmızı topuklu ayakkabıların sarı elbiseyle uyumunu tartışır gibiydi ama uysalca arkasını dönüp büyük gardırobun ayakkabı kısmını didik didik aramaya başladı.</p>

  <p class="normal">Çoraplı ayaklarımla parmak uçlarımın üstünde sessizce arkasından yürüdüm, onu baş aşağı dolabın içine ittim ve üzerine kapıyı kapattım. Üstüne düşen elbise yığınının altından bağırıyordu. Kapıyı üstüne kilitledikten sonra anahtarı cebime attım, ellerim titriyordu. Harika iş, Beauchamp, diye düşündüm. Hiç şüphesiz bütün bu siyasi hileler insana hasta bakıcı okulunda asla hayal edemeyeceğiniz şeyleri öğretiyordu.</p>

  <p class="normal">“Endişelenme,” diyerek gardıroba vurdum onu yatıştırmak için. “Birisi seni sonradan buradan çıkarır diye düşünüyorum. La Prenses’e bana gitmem için izin vermediğini söyleyebilirsin.”</p>

  <p class="normal">Dolabın içindeki ümitsiz inilti Mösyö Clouseau’nun ismini söylüyor gibi gelmişti.</p>

  <p class="normal">“Ona maymuna bakmasını söyle,” dedim giderken.</p>

  <p class="normal">Yvonne ile karşılaşmam ruh halime iyi gelmişti. Arabaya yerleşip Paris’e geri dönmek için yol almaya başlayınca, niyetim de hissedilir bir şekilde batmaya başlamıştı.</p>

  <p class="normal">Jamie’ye karşı artık o kadar kızgın değildim ama yine de onu görmek istemiyordum. Duygularım tamamen karmakarışıktı ve onları incelemeye de niyetim yoktu çünkü çok canımı yakıyorlardı. Istırap oradaydı, başarısızlık, korku hissi ve ihanet de oradaydı; benim ve onun ihaneti. Bouis de Boulogne’ye gitmemeliydi; ben de asla onun peşinden gitmemeliydim.</p>

  <p class="normal">Ama ikimiz de tabiatımızın ve hislerimizin dediklerini yapmış ve belki de çocuğumuzun ölümüne ikimiz sebep olmuştuk. Bu suçtaki ortağımla karşılaşmayı istemiyordum, ne kendi ıstırabımı ona yansıtmak ne de suçumu onunkiyle eşleştirmek istiyordum. Bois’deki yağmurlu sabahı hatırlatan her şeyden kaçıyordum. Onun en son gördüğüm halinden, Jamie’nin hatırasından da kaçıyordum.</p>

  <p class="normal">Erken doğmuş bebeğin acı hayaletini getiren karnımdaki korkunç sancılara dayanamıyordum. Yumruklarımı arabanın mavi kadife koltuğuna bastırdım ve arkamı görmek için döndüm.</p>

  <p class="normal">Camdan bakmak için arkamı döndüğümde dikkatimi başka yöne vermeyi düşünüyordum ama görüntüler peşi sıra akmaya devam ediyordu, seyahatim süresince aklım bir sürü davetsiz düşüncelere kucak açmıştı. Jamie’ye karşı ne hissedersem hissedeyim, birbirimizi yeniden görüp görmeyeceğimiz, ne olacağımız belli olsun ya da olmasın tek bir gerçek vardı, o da Jamie’nin hapishanede olduğuydu. Bir de taşıdığı Wentworth hatıralarıyla hapiste olmanın onun için ne anlama geldiğini bildiğimi düşünüyordum. Rüyalarında onu okşayan eller, uykusunda yumrukladığı duvarlar vardı.</p>

  <p class="normal">En önemlisi, Charles’ın ve Portekiz’den gelecek olan geminin durumuydu. Mösyö Duverney’den aldığı borç ve Orvieto’da buluşmak için Lizbon’dan gemiyle yol alan Murtagh. İskoçya klanlarının ve Kuzey İskoçların uğruna, Jamie’nin ailesi ve Lallybroch’daki kiracıları için, Culloden’da ve sonucunda ölecek binlerce insan için bu denenmek zorundaydı. Ve bunun denenmesi için Jamie serbest kalmalıydı ama bu benim kendi başıma yüklenebileceğim bir şey değildi.</p>

  <p class="normal">Hayır, sorgulamaya gerek yoktu. Jamie’yi Bastille’den çıkartmam için ne yapmam gerekiyorsa yapmak zorundaydım.</p>

  <p class="normal">Peki ne yapabilirdim?</p>

  <p class="normal">Rue du Faubourg’a girdiğimizde dilencilerin cama doğru el hareketleri yapmalarını izledim.</p>

  <p class="normal">Sürücünün yanındaki bölmeye yavaşça vurdum. Kulağı tırmalayan bir sesle bölme geriye doğru kaydı ve Louise’in bıyıklı arabacısıyla göz göze geldim.</p>

  <p class="normal">“Madam?”</p>

  <p class="normal">“Sola,” dedim. “L’Hôpital des Anges’e.”</p>

  <p class="normal">Valide Hildegarde küt parmaklarını düşünceli bir halde müzik kâğıtlarına vuruyordu. Gizli odasındaki mozaik desenli masasında Bay Gerstmann’ın karşısında oturuyordu, konseyi toplamak için bizi çağırmıştı.</p>

  <p class="normal">“Şey, evet,” dedi Bay Gerstmann düşünceli bir halde. “Evet, Majesteleri ile gizli bir görüşme ayarlayabileceğime inanıyorum ama… eşiniz…hımm…emin misiniz…” Müzik öğretmeninin sıkıntılı hali Jamie’nin kurtuluşu için Kral’dan ricada bulunmamın düşündüğümden daha karmaşık bir iş olduğunu düşündürmeye başladı. Valide Hildegarde de hareketleriyle şüphelerimi doğruluyordu.</p>

  <p class="normal">“Johannes!” diye bağırdı, öyle telaşlıydı ki her zamanki konuşma üslubunu bırakmıştı. “O bunu yapamaz! Ne de olsa Madam Fraser Saray leydilerinden biri değil, o ahlaklı bir insan!”</p>

  <p class="normal">“Teşekkürler,” dedim nazikçe. “Sakıncası yoksa, şey… Jamie’nin serbest kalması için Kral ile görüşmemin ahlakımla tam olarak ne ilgisi olduğunu öğrenebilir miyim?”</p>

  <p class="normal">“Eğer Kral’dan yardım istemek için tek başına gidersen, seninle yatmayı bekleyecektir,” dedi. Bay Gerstmann’a baktığımda o da gönülsüzce başıyla bu durumu onayladı.</p>

  <p class="normal">“Majesteleri, leydilerin kişisel cazibelerine karşı isteklerine oldukça duyarlı oluyor,” dedi kibarca.</p>

  <p class="normal">“Ama böyle isteklerin bir bedeli vardır,” diye konuşmaya katıldı Valide Hildegarde. “Saraylı erkeklerin çoğu, eşleri Kraliyet’ten bir lütufta bulunduklarında çok hoşnut kalırlar. Onların kazancı eşlerinin ahlaklarını feda etmeleri ile değer kazanır.”</p>

  <p class="normal">“Ama sizin eşiniz,” dedi, “bana boynuzlanmayı hoş görecek bir erkek gibi görünmüyor.” Cümlenin sonunda kalın kaşları soru sorarcasına yukarı kalkmıştı ve ben de cevaben başımı iki yana salladım.</p>

  <p class="normal">“Ben de sanmıyorum.” Aslında bu duyduğum en büyük hor görmeydi. Eğer “hoşgörü” Jamie Fraser’ı düşününce akla gelen en son kelime olmasaydı bile listenin en sonlarında olduğu kesindi. Eğer Jamie, başka bir adamla yattığımı hatta bunun Fransa Kral’ı olduğunu öğrenseydi, ne düşünürdü ya da ne söylerdi hayal etmeye çalışıyordum.</p>

  <p class="normal">Bu bana evliliğimizin ilk gününden beri aramızda olan güven bağını hatırlattı ve birden içimi bir yalnızlık hissi kapladı. Bir anlığına gözlerimi yumdum ve bu illetle savaşmaya çalıştım ama gerçekle yüzleşmek gerekiyordu.</p>

  <p class="normal">“Anlıyorum,” dedim, derin nefes alarak, “başka bir yolu yok mu?”</p>

  <p class="normal">Valide Hildegarde kaşlarını çatarak Bay Gerstmann’a baktı, sanki onun bir cevap vermesini bekliyordu. Küçük müzik öğretmeni omuz silkti ama sırasının geldiğini anlamıştı.</p>

  <p class="normal">“Eşiniz için Majesteleri ile görüşecek önemli bir arkadaşınız var mı?” diye sordu.</p>

  <p class="normal">“Muhtemelen hayır.” Fontainebleau’dan gelirken arabada seçenekleri incelemiş ve böyle bir durum için yardımını isteyebileceğim kimsenin olmadığına karar vermiştim. Marie d’Arbanville’nin yasal olmayan ve skandal yaratan düello olayını bütün Paris’e yayması yüzünden, tanıdığımız Fransızların hiçbiri bununla ilgilenme zahmetine girmeyecekti. Beni görmeyi kabul eden Mösyö Duverney kibardı ama moral bozucuydu. Tavsiye olarak bekle demişti. Birkaç ay içinde skandal biraz da olsa ortadan kalkmış olur ve o zaman Majesteleri ile görüşülebilirdi. Ama şimdi…</p>

  <p class="normal">Keza diplomasinin kurallarına candan bağlı olan Sandringham Dükü önceki yardımcısını bir skandala karıştı diye kovmuştu ve böyle bir durum için de kesinlikle Louis’den rica da bulunmazdı.</p>

  <p class="normal">Mozaikli masaya bakıyordum, geometri ve renklerin içinde kaybolan süslü kıvrımlarının karmaşasını neredeyse göremiyordum. İşaret parmağım önümdeki helezona dokunuyordu, kafamın içinde tehlikeli düşünceler koşuşturuyordu. İskoçya’nın II. James yanlıları tarafından planlanan istilasını önlemek için Jamie’nin hapishaneden çıkması gerekliyse yöntemleri ve sonuçları ne olursa olsun benim de bu kurtarma işini yapmam gerekiyordu.</p>

  <p class="normal">Sonunda gözlerimi yukarı kaldırdığımda müzik öğretmeniyle göz göze geldik. “Yapmak zorundayım,” dedim. “Başka yolu yok.”</p>

  <p class="normal">Bir an için odaya sessizlik çöktü. Sonra Bay Gerstmann Valide Hildegarde’ye bir bakış attı.</p>

  <p class="normal">“O burada kalacak,” diye tavrını koydu Valide Hildegarde kesin olarak. “Johannes görüşmeyi ayarladığında zamanını ona bildirmek için birini gönderebilirsin.”</p>

  <p class="normal">Bana döndü. “Ne de olsa, bu yola çıkmaya hazırsan, sevgili arkadaşım ahlaksızlığı üstlenmene yardımcı olan bir günah olabilir. Ama bunu ben yapacağım. Ne olursa olsun sebeplerinin sana makul göründüğünü biliyorum. Belki bu yüzden günah senin değerli arkadaşlığından ağır basıyor,” dedi ve Claire’in Jamie için sunulan açıklamasını kabul etti.</p>

  <p class="normal">“Ah, Valide.” Eğer biraz daha konuşursam ağlayacağımı sandım, büyük pürüzlü elleri omuzlarımı sıkarken öyle memnun olmuştum ki. Birden kendimi onun kollarına atıp yüzümü rahat siyah yumuşak koynuna gömmeyi istedim.</p>

  <p class="normal">“Senin için dua edeceğim,” dedi, gülüyordu ama sert görünen yüzündeki bu gülümseme oldukça kararsız bir gülümsemeydi. Sonra yüzündeki ifade birden değişti. “Ama merak ediyorum,” diye ekledi düşünceli bir halde, “bu şartlar altında dua etmesi için uygun olan koruyucu aziz kim olurdu?”</p>

  <p class="normal">Ellerimi dua eder gibi yukarı kaldırıp küçük sepet sazı elbise korsesinin omuzlarımdan kalçalarıma doğru inmesine izin verirken aklıma Mary Magdalene geldi. Ya da Mata Hari ama onun Azizler Takvimi’ni yapıp yapmadığından tam olarak emin değildim. Bu durumda Magdalene’den de emin değildim ama düzelmiş bir fahişenin azizler arasında ahlaklı olmaya çalışması olası görünüyordu.</p>

  <p class="normal">Papaz adayları yeminlerini etmek için görkemli bir halde dizilmişlerdi.</p>

  <p class="normal">Beyaz saflık içindi ve kırmızı da… her neyse artık. Zengin soylu bir ailenin genç kız kardeşi olan Hemşire Minérve giyimimde bana yardımcı olması için seçilmişti. Yetenekli ve kendine güvenen biriydi. Saçlarımı incilerle süslenmiş küçük deve kuşu tüyleriyle süslemişti. Kaşlarımı dikkatlice taramış ve küçük bir tarakla onları koyultmuştum. Dudaklarımı bir tüy yardımıyla koyu kırmızı bir rujla boyamıştı. Dudağımdaki bu his dayanılmaz bir halde gıdıklanmama sebep olmuştu, deli gibi kıkırdamamak için kendimi zor tutuyordum. Bu neşeden kaynaklanmıyordu; sinir bozukluğuydu.</p>

  <p class="normal">Hemşire Minévre el aynasına uzandı. Onu durdurmak için bir el hareketi yaptım. Bu gözle kendime bakmak istemiyordum. Derin bir nefes aldım ve başımı tamam anlamında salladım.</p>

  <p class="normal">“Hazırım,” dedim. “Arabayı yollayın.”</p>

  <p class="normal">Daha önce sarayın bu kısmına gelmemiştim. Mumlarla aydınlatılmış aynalı koridorlardan geçerken acaba benim gibi kaç kişi yalnız başına böyle geldi, diye artık merak etmiyordum.</p>

  <p class="normal">İsimsiz, ağzı sıkı Yatak Odası görevlisi beni bir dinlenme odasının küçük aynalı kapısına getirdi. Bir kez kapıyı çaldı ve sonra bana reverans yapıp arkasına dönüp hiçbir cevap beklemeden gitti. Kapı içerden açılınca ben de girdim.</p>

  <p class="normal">Kral’ın üstünde hâlâ pantolonu vardı. Bu biraz da olsa kalp atışlarımın sakinleşmesini sağlamıştı. Her an kusacakmışım gibi duygularımı bastırmaya çalışıyordum.</p>

  <p class="normal">Ne beklediğimi bilmiyordum ama gerçek güven vericiydi. Resmi giyinmemişti, gömlek bir de pantolonu vardı, sıcak tutsun diye omuzlarına kahverengi ipekten robdöşambr giymişti. Majesteleri gülümsüyordu, elini uzattı. Avcu sıcaktı - nedense onun soğuk olmasını bekliyordum - ben de yapabildiğim kadarıyla gülümsemeye çalıştım.</p>

  <p class="normal">Bu girişim tam anlamıyla başarılı olmamıştı, nazikçe kolumu okşadı ve “Benden korkma, chére Madam. Isırmam.”</p>

  <p class="normal">“Hayır,” dedim. “Tabii ki de korkmuyorum.”</p>

  <p class="normal">Kendine benden daha çok güveniyordu. Öyle olacak tabii diye düşündüm, kendimi düşünerek, o bunu her zaman yapıyor dedim kendi kendime. Derin bir nefes aldım, rahatlamaya çalışıyordum.</p>

  <p class="normal">“Biraz şarap ister misiniz, Madam?” diye sordu. Yalnızdık, hizmetçiler yoktu ama şarap hazırdı, masanın üstünde duran iki kadeh mum ışığında parlıyordu. Oda gösterişli ama küçüktü, masa ve bir çift oval arkalıklı sandalyenin yanında lüks yeşil kadife kaplı şezlong vardı. Mırıltı halinde teşekkür edip kendi kadehimi alırken o tarafa bakmamaya çalışıyordum.</p>

  <p class="normal">“Oturun, lütfen.” Louis sandalyelerden bir tanesine oturdu ve benim için de diğerini işaret etti. “Şimdi lütfen,” dedi ve bana gülümsedi, “sizin için ne yapabileceğimi söyleyin.”</p>

  <p class="normal">“E-eşim,” diye başladım, sinirlerimin gerilmesinden dolayı kekelemeye başlamıştım. “O Bastille’de.”</p>

  <p class="normal">“Doğru ya,” dedi Kral. “Düello yüzünden. Hatırlıyorum.” Boş olan elimi kendi elinin içine aldı. “Ne yapmamı istiyorsunuz, chére Madam? Biliyorsunuz ki bu ciddi bir suç. Eşiniz emirlerime karşı geldi.” Bir parmağımı bileğimin alt tarafına dokundurup duruyordu.</p>

  <p class="normal">“E-evet, anlıyorum. Ama o… kışkırtıldı.” Sonra aklıma bir fikir geldi. “Biliyorsunuz o bir İskoç, onurları işin içindeyse bu ülkenin erkeklerinin öfkesinin sınırı olmaz.”</p>

  <p class="normal">Louis başını salladı. Tenindeki hafif yağ pırıltısını görebiliyordum, parfüm kokuyordu. Menekşe kokusuydu bu. Güçlü tatlı bir kokuydu ama kendi erkeksi ekşi kokusunu kapatacak kadar yeterli değildi.</p>

  <p class="normal">Şarabından iki uzun yudum aldı ve kadehini bıraktı, iki eliyle elimi daha iyi tutuyordu. Kısa tırnaklı parmağı evlilik yüzüğümün üzerinde geziniyordu.</p>

  <p class="normal">“Kuşkusuz,” dedi ve elimi daha yakına çekti, sanki yüzüğümü inceliyordu. “Kuşkusuz, Madam. Ama yine de…”</p>

  <p class="normal">“Ben… çok memnun olurum, Majesteleri,” diye sözünü kestim. Başını yukarı kaldırdı ve gözleri benimkilerle buluştu. Kalbim hızla çarpıyordu. “Çok… memnun olurum.”</p>

  <p class="normal">İnce dudakları ve kötü dişleri vardı. Nefesinin kokusunu alabiliyordum, yoğun bir soğan kokusu geliyordu. Nefesimi tutmaya çalışıyordum ama başladığım çıkarcı durumdan daha zor görünüyordu.</p>

  <p class="normal">“Evet…” dedi yavaşça. “Merhamet söz konusu olunca beni gösterirler, Madam…”</p>

  <p class="normal">Parmakları uyarırcasına benimkileri sıkıyordu. “Ama görüyorsunuz ki bazı sorunlar var.”</p>

  <p class="normal">“Öyle mi?” diye sordum belli belirsiz.</p>

  <p class="normal">Başını evet dercesine salladı, gözleri hâlâ gözlerimdeydi. Parmakları elimin arkasında geziniyor, damarlarımı takip ediyordu.</p>

  <p class="normal">“Lord Broch Tuarach’ı kızdıracak kadar talihsiz olan İngiliz, o önemli bir İngiliz asilzadesinin…çalışanı.”</p>

  <p class="normal">Sandringham. Dolaylı da olsa kalbim bu imayı duyunca sarsılmıştı.</p>

  <p class="normal">Gülümsüyordu, burnunu otoriter bir havayla yukarıya kaldırdı. “Ve bu asilzade eşiniz ve İngiliz Albay Randall ile olan düelloyla fazlasıyla ilgiliydi. Korkarım eşinizin akılsızlığından dolayı cezasını tam anlamıyla çekmesinde oldukça ısrarcı, Madam.”</p>

  <p class="normal">Lanet olası domuz. Tabii ya çünkü Jamie özür maiyetindeki rüşveti reddetmişti. Jamie’nin önümüzdeki birkaç ay Bastille’deki hapishanede kalmasını garantilemekten başka, onun Stuartların işleriyle “kendisinin ilgilenmesini” önlemek için daha iyi ne olabilirdi ki? Kesin, akıllıca ve zahmetsiz. Tam Dük’e göre bir iş.</p>

  <p class="normal">Diğer taraftan Louis hâlâ elimi tutuyordu, bütün umutlarımın yok olmadığını bu işaretten anlayabiliyordum. Eğer benim isteğimi onaylamayacaksa, onunla yatmamı da beklemiyor olabilirdi.</p>

  <p class="normal">Bir daha denemek için yeniden harekete geçtim.</p>

  <p class="normal">“Peki Majesteleri İngilizlerden emir alıyor mu?” diye sordum cesurca.</p>

  <p class="normal">Louis’in gözleri anlık bir şokla açıldı. Sonra hafifçe gülümsedi, neyi kast ettiğimi anlamıştı. İyi yere parmak basmıştım.</p>

  <p class="normal">“Hayır, Madam, almıyorum ama çeşitli unsurları göz önünde bulunduruyorum.”</p>

  <p class="normal">“Eşinizin kuzenimin işleriyle ilgilendiğini duydum.”</p>

  <p class="normal">“Majesteleri iyi bilgilendirilmiş,” dedim nazikçe. “Ama böyle olmasına rağmen İskoçya tahtı için Stuartların yenilenme girişimini eşimin desteklemediğini öğrenmeniz gerek.” Duymak istediğinin bu olması için dua ediyordum.</p>

  <p class="normal">Açıkça böyle olduğu belliydi, gülümsedi ve elimi dudaklarına götürüp öptü.</p>

  <p class="normal">“Öyle mi? Ben…eşiniz hakkında çelişen hikâyeler duydum.”</p>

  <p class="normal">Derin bir nefes aldım. Elimi geri almamak için direniyordum.</p>

  <p class="normal">“Evet, iş için,” dedim, mümkün olduğunca önemsizmiş gibi davranmaya çalışarak. “Eşimin kuzeni Jared Fraser bir James yanlısı, bu yüzden Jamie - benim kocam - iş ortağı Jared olunca kendi kişisel görüşlerini bu durumdan dolayı açıkça gösteremiyordu.” Yüzünün endişeli bir hale büründüğünü görünce, açıklama yapmak için acele ettim. “Mösyö Duverney’ye sorun,” diye önerdim. “O eşimin gerçek karakterini iyi bilir.”</p>

  <p class="normal">“Sorarım.” Louis bir müddet sessiz kaldı, elimin arkasında nazikçe halkalar çizerken koyu küt parmaklarına bakıyordu.</p>

  <p class="normal">“Evet, çok açık,” diye mırıldandı.</p>

  <p class="normal">Elimi bıraktı ve bana daha iyi bakmak için oturdu. Yüz okumada oldukça iyiydim ama Louis’inki şu an için anlaşılmaz gibi görünüyordu. Birden beş yaşından beri kral olduğunu hatırladım. Düşüncelerini saklama kabiliyeti, uykulu kahverengi gözleri gibi onun bir parçası olmuştu.</p>

  <p class="normal">Bu düşünce başka bir düşünceyi doğurdu ve karnımın derinliklerinde bir soğuk beni sarstı. O Kral’dı. Paris halkı kırk ya da daha fazla yıldır ayaklanmıyordu, ta ki o güne kadar, Fransa için kuralları bir emirdi. O Jamie’yi bir kelimesiyle serbest bırakabilir ya da öldürebilirdi. Bana istediği gibi davranabilirdi, kimseye sormak zorunda değildi. Başıyla bir evet demesi, Fransa hazinesi Charles Stuart’ı teşvik edecek altınları saçabilir, İskoçya’nın kalbini vurmak için ölümcül kaçışları gevşetebilirdi.</p>

  <p class="normal">O Kral’dı. İstediği gibi hareket edebilirdi. Ve ben şimdi kara gözlerini izliyordum, düşüncelerle bulutlanmıştı.</p>

  <p class="normal">“Söyleyin bana, ma chére Madam,” dedi sonunda, düşüncelerinden sıyrılarak. “Eğer eşinizin serbest kalmasıyla ilgili isteğinizi onaylarsam…” Durdu, düşünüyordu.</p>

  <p class="normal">“Evet?”</p>

  <p class="normal">“Fransa’yı terk etmek zorunda kalacak,” dedi Louis kalın kaşlarını kaldırarak. “Serbest kalması için şartım bu.”</p>

  <p class="normal">“Anlıyorum.” Kalbim öyle atıyordu ki neredeyse onun sesini bastıracaktı. Jamie’nin Fransa’dan ayrılması önemli bir noktaydı. “Ama o İskoçya’dan sürüldü…”</p>

  <p class="normal">“Sanırım bu ayarlanabilir.”</p>

  <p class="normal">Tereddüt ettim ama Jamie’nin adına bunu kabul etmekten başka bir şansım yoktu. “Tamam.”</p>

  <p class="normal">“Güzel.” Kral memnuniyetle başını salladı. Gözlerini bana yeniden doğrulttu, yüzüme baktı ve daha sonra bakışlarını sonra boynumda, göğüslerimde ve bedenimde gezdirdi.</p>

  <p class="normal">Bir an direk olarak gözlerine baktım. Sonra başımı yeniden eğdim. “Majestelerinin emrindeyim,” dedim.</p>

  <p class="normal">“Ah.” Ayağa kalktı ve robdöşambrını çıkartıp koltuğunun arkasına koydu. Bana gülümsedi ve elimi tuttu. “Trés bien, ma chére. O zaman benimle gelin.”</p>

  <p class="normal">Gözlerimi bir an için yumdum ve dizlerimin işlemesi için yalvarmaya başladım. Tanrı aşkına iki kere evlendin, diye düşündüm. Aptalca bir kargaşaya gerek yok.</p>

  <p class="normal">Ayağa kalktım ve elini tuttum. Şaşırmıştım çünkü birlikte kadife koltuğa gitmedik ama onun yerine odanın diğer tarafında bulunan bir kapıya yöneldik.</p>

  <p class="normal">Kapıyı açmak için elimi bıraktığında buz gibi oldum.</p>

  <p class="normal">Lanet olsun, Jamie Fraser, dedim. Cehenneme kadar yolun var!</p>

  <p class="normal">Eşikte öylece duruyordum, Kraliyetin soyunma adabı hakkındaki düşüncem şaşkınlıkla yok olmuştu.</p>

  <p class="normal">Oda karanlık sayılırdı, küçük gaz lambalarıyla aydınlanıyordu ve bu gaz lambaları odanın duvarındaki küçük beş boşluğa yerleştirilmişti. Yuvarlak ve büyük bir odaydı. Tam ortasında büyük bir masa duruyordu. Masada oturan birileri vardı ama odanın karanlığında kamburlaşmış bulanıklıktan başka bir şey değillerdi.</p>

  <p class="normal">Ben içeri girdiğimde mırıltılar başladı, Kral girdiğinde ise hemen kesildi. Gözlerim karanlığa alıştıkça masada oturan insanların başlıkları olduğunu fark ettim. Yandaki adam bana döndü ve ben kadife içindeki boşluktan bakan baygın gözleri fark ettim. Tıpkı cellâtların toplantısına benziyordu.</p>

  <p class="normal">Öyle görünüyordu ki ben şeref konuğuydum. Birden merakla benden ne beklediklerini düşünmeye başladım. Raymond’un ve Marguerite’in söylediklerini hatırlayarak, törensel tecavüzleri ve genel şeytani ayinleri kapsayan esrarengiz törenleri düşünmeye başladım. Ama belli bir düzeye ulaşmak gerekiyordu ve ben bu durumun böyle bir beklentiyi kapsamayacağını umuyordum.</p>

  <p class="normal">“Sizin hünerlerinizi duyduk, Madam ve sizin…ününüzü.” Louis gülümsüyordu ama bana baktığında gözlerinde bir uyarı belirtisi yoktu, sanki yapmam gereken şey belliymiş gibiydi. “Biz burada olmaya zorunluyuz sevgili Madam, bu akşam bize bazı hünerlerinizi göstermek istersiniz diye düşündük.”</p>

  <p class="normal">Başımı salladım. Peki benden ne yapmamı bekliyordu? Bir hizmetçi büyük bir mumu masanın ortasına koydu ve yaktı, tatlı ışık verniklenmiş masaya yayılıyordu. Mum, Usta Raymond’un gizli odasında gördüğüm sembollerle süslenmişti.</p>

  <p class="normal">“Regardez, Madam.” Kral’ın eli dirseğimin altındaydı, dikkatimi masaya yöneltti. Artık mum ortalığı fazlasıyla aydınlatıyordu ve titreyen gölgeler arasında duran iki figürü görebiliyordum. Manzaraya bakakaldım ve Kral kolumu iyice sıkmaya başladı.</p>

  <p class="normal">Kont St. Germain ve Usta Raymond yan yana orada duruyorlardı aralarında birkaç santim vardı. Raymond hiçbir işaret vermiyordu sadece sessizce duruyordu, derinlerdeki gözbebeksiz kurbağa gözleri ile bir tarafa bakıyordu.</p>

  <p class="normal">Kont beni görünce gözleri gördüklerine inanamayarak büyüdü ve sonra kaşlarını çatarak bana baktı. Her zamanki gibi en iyi beyaz kıyafetini giymişti; krem rengi ipek yelek ve pantolon üzerine beyaz saten ceketini giydi. Manşetleri ve yaka dökümleri incilerle süslenmişti, mum ışığında parlıyordu. Terziliğin ihtişamının yanında Kont kıyafetine göre kötü görünüyor, diye düşünmüştüm. Yüzü gerginlikle çekilmişti, yakalığının bağcığı gevşemişti ve yakası terden kararmıştı.</p>

  <p class="normal">Raymond ona kıyasla buzdaki kalkan balığı kadar sakin görünüyordu, her iki eli de her zamanki pasaklı kadife cübbesinin kollarının içindeydi, geniş düz yüzü yumuşak ve anlaşılmaz görünüyordu.</p>

  <p class="normal">“Bu iki adam suçlu olarak burada duruyorlar, Madam,” dedi Louis, Raymond ve Kont’u göstererek. “Büyücülükten, cadılıktan, cinsel sapıklıktan zanlılar, gizemli sanatlar araştırmasında yasal araştırmalarla bu bilgiyi edindik.”Sesi soğuktu. “Böyle olaylar büyükbabamın saltanatı zamanında ortaya çıktı; ama biz kendi ülkemizde böyle ahlaksızlıklara göz yumamayız.”</p>

  <p class="normal">Kral başlıklı figürlerden birine parmağını şaklattı. “Eğer zahmet olmazsa, iddianameyi okuyun,” dedi.</p>

  <p class="normal">Başlıklı adam uysalca ayağa kalktı ve kâğıtlardan bir tanesini okumaya başladı. Suçlamalar şöyleydi, canavarca ve haince masum insanların kanını akıtıp kurban etmek, kutsal ekmeği kirleterek ayine saygısızlık etmek, Tanrı sofrasında amatörce ayin düzenlemek - Birden aklıma bunun L’Hôpital des Anges’de Raymond’un bana uyguladığı iyileştirme yöntemine benzediği aklıma geldi ve kimsenin o anda onu bulmamamsına çok sevinfim.</p>

  <p class="normal">“Du Carrefours” adından bahsedildiğini duydum ve huzursuzluğun artmasıyla yutkundum. Papaz Laurent ne söyledi? Büyücü du Carrefours yirmi sene önce böyle bir suçtan dolayı Paris’te yakılmıştı, şimdi de bunları duyuyordum. “Şeytanların ve karanlık güçlerin toplanması, karşılığında hastalıkların ve ölümlerin meydana gelmesi,” - kara müshili hatırlayınca elimi karnıma götürdüm - “Saray halkının hasta olması, bakirelerin lekelenmesi…” Bunu duyunca hemen Kont’a bir bakış attım ama yüzü taş ve dudakları mühürlenmiş gibiydi.</p>

  <p class="normal">Raymond hâlâ sessiz duruyordu, gümüş rengi saçları omuzlarına dökülüyordu, sanki çalılarda şarkı söyleyen ardıç kuşunun şarkısı gibi önemsiz bir şeyi dinliyormuş gibi görünüyordu. Vitrininde Kabala sembollerini gördüm ama tanıdığım adamla bunları bağdaştırmak oldukça güçtü - rahim zehirleyici, becerikli eczacı - kepazelik listesi okunmaya devam ediyordu.</p>

  <p class="normal">Sonunda iddianameler okundu, başlıklı adam Kral’a bir göz attı ve bir işaretle yerine oturdu.</p>

  <p class="normal">“Araştırmalar kapsamlı bir halde yürütüldü.” Sonra Kral bana dönerek konuşmaya başladı. “Şahitler sunuldu ve birçok kanıt toplandı. Öyle görünüyor ki,” - suçlu büyücülere dönüp soğuk bir bakış attı - “bu iki adam eski filozofların yazılarını araştırıyor ve kehanet sanatına çalışıyorlar, buna da kutsal bedenlerin hareketlerinin hesaplamalarını kullanarak yapıyorlar. Ama…” Omuz silkti. “Bu kendi içinde bir suç değil. Anladım ki,” - tıknaz bir adama bakıyordu, Paris’in Piskoposu olduğunu düşündüm - “kutsal St. Augustine’nin gizemli astroloji hakkında araştırmalar yaptığının bilinmesine rağmen Kilisenin öğretilerinde değişiklik gerekli değil.”</p>

  <p class="normal">St. Augustine’nin astrolojiyle ilgilendiğini hayal meyal hatırlıyordum. Hâlâ Louis’in Augustine’nin itiraflarını okuduğundan ve bunun suçlu bir büyücü için iyi bir örnek olduğundan emin değildim. Gerçi bebek kurban etme ve isimsiz seks partilerinin yanında oldukça zararsız görünüyordu.</p>

  <p class="normal">Bu mecliste ne yapacağımı merak etmeye başlamıştım. Acaba biri Hôpital’de Usta Raymond ile beni görmüş müydü?</p>

  <p class="normal">“Ne bu bilginin uygun olup olmadığını araştıracağız ne de bilgelik için araştırma yapacağız.” Kral ölçülü bir tonla konuşmasına devam ediyordu. “Eğer makul bir sebeple ruhlara alçakgönüllülükle yaklaşılırsa eski filozofların yazıtlarından birçok şey öğrenilebilir. Ama şu gerçektir ki böyle yazılarda iyi şeyler bulunduğu gibi şeytanlar da bulunabilir ve bilgelik için yapılan masum bir araştırma bu dünyada güç ve para tutkusu içinde yanlış yola saptırılabilir.”</p>

  <p class="normal">Bir kez daha zanlı iki büyücüye baktı, hangisinin böyle bir sapkınlığa daha uygun olduğunu hesaplamaya çalışıyordu. Kont hâlâ terliyordu, nem lekesi ceketinin beyaz ipeğinde karartı halinde duruyordu.</p>

  <p class="normal">“Hayır, Majesteleri!” dedi, siyah saçlarını geriye salladı ve ateş gözlerini Usta Raymond’a dikti. “Ülkemizde kara güçlerle çalışanların olduğu doğrudur, bahsettiğiniz kepazeler aramızda! Ama böyle bir cadılık sizin sadık kurbanınızın koynunda yaşayamaz.” Bu önemli noktayı kaçırmayalım diye kendi göğsüne vurdu. “Hayır, Majesteleri! Bilgi sapkınlığı ve yasaklanmış sanatların kullanımı için kendi Sarayınızın ötesine bakmalısınız.” Direk olarak Usta Raymond’u suçlamamıştı ama odaklandığı yer açıktı.</p>

  <p class="normal">Kral bu taşkınlık karşısında sakinliğini korudu. “Böyle iğrençlikler büyükbabamın döneminde yaşandı,” diye yumuşak bir şekilde konuşmaya başladı. “Nerede olurlarsa olsun onları kökünden söktük. Ülkemizin neresinde böyle bir şeytani tehdit varsa yok ettik. Büyücüleri, cadıları, Kilisenin öğretilerini saptıranları… Baylar, böyle bir cadılığın hortlamasını istemiyoruz.”</p>

  <p class="normal">“Bu yüzden…” İki elini masaya dayayıp ayağa kalktı. Hâlâ Raymond ve Kont’a bakıyordu, elini bana doğru uzattı.</p>

  <p class="normal">“Buraya bir tanık getirdik,” dedi. “Gerçek yargısı ve saf kalbiyle güvenilir biri.”</p>

  <p class="normal">“Beyaz Leydi,” dedi yavaşça. “La Dame Blanche yalan söylemez. Bir insanın kalbini ve ruhunu görebilir, gerçeği iyiliğe dönüştürür ya da yok eder.”</p>

  <p class="normal">Gecede asılı duran gerçekdışı hava patlamaya hazır gibiydi. Şarabın etkisi gitmeye başlamıştı ve ben taş gibi ayıktım. Konuşmak için ağzımı açtığım sırada söyleyecek bir şeyimin olmadığını fark ettim.</p>

  <p class="normal">Kral amacını belli edince korku sırtımdan karnıma doğru ilerlemeye başlamıştı İki büyücünün içinde duracağı iki tane beş köşeli yıldız yere çizilmişti. Her bir büyücü kendi aktivitelerini ve yaptıklarını anlatacaktı. Ve Beyaz Leydi de, denilen şeylerin doğruluğunu yargılayacaktı.</p>

  <p class="normal">“Kahretsin!” diye söylendim.</p>

  <p class="normal">“Mösyö le Kont?” Kral halıya tebeşirle çizilen yıldızı gösterdi. Anca Aubussona böyle bir ihmalde bulunabilirdi.</p>

  <p class="normal">Kont yerini almak için gittiğinde bana sürtünerek geçti. Yanımdan geçerken bir fısıltı duydum. “Dikkatli olun, Madam. Ben yalnız çalışmam.” Yerini aldı ve dalga geçer halde bir reverans yaparak bana döndü, sakin görünmeye çalışıyordu.</p>

  <p class="normal">İma oldukça açıktı. Onu kınadım. Yardakçıları meme uçlarımı kesip Jared’ın mağazasını yakmak için hazırda olabilirlerdi. Kuru dudaklarımı yaladım ve Louis’e lanet yağdırdım. Niye benim bedenimi istemedi ki?</p>

  <p class="normal">Raymond da sıradan bir halde tebeşirle çizilmiş yerine geçti ve bana içtenlikle selam verdi.</p>

  <p class="normal">Daha sonra ne olacağı hakkında en ufacık bir fikrim yoktu. Mum dumanı parlayan tavanda kara örtü gibi sallanıyor, durgun perdelere doğru sürünüyordu. Bütün gözler bana odaklanmıştı. Sonunda çaresizlik içinde Kont’a döndüm ve başımı salladım.</p>

  <p class="normal">“Siz başlayabilirsiniz, Mösyö le Kont,” dedim.</p>

  <p class="normal">Gülümsedi - en azından ben bunu gülümseme olarak algılıyordum - ve konuşmaya başladı, Kabalanın kuruluşunu, İbranice harflerle yazılmış yirmi üç tane mektubun tefsirini ve bunlardaki derin sembolleri açıklamaya başladı. Kulağa tamamen bilgince geliyordu, tehlikesiz ve oldukça sıkıcı. Kral esniyordu ve ağzını kapama zahmetinde bile bulunmuyordu.</p>

  <p class="normal">Bu sırada ben de aklımdan alternatifler geçiriyordum. Bu adam beni tehdit etmiş ve bana saldırmıştı, Jamie’ye suikast düzenlemeye kalkmıştı, ister kişisel ister siyasi sebeplerden olsun fark etmezdi. Mary ve benim yolumu kesen ırz düşmanlarının elebaşı olması olasıydı. Bunların ve duyduğum dedikoduların dışında Charles Stuart’ı durdurma girişimimizde de en büyük tehlikeydi. Onu bundan nasıl uzaklaştırabilirdim? Stuartların adına Kral ile etkisini göstermeye devam ettirmesini sağlayıp maskeli canavar grubunun Paris’in karanlık sokaklarında dolaşmasına izin mi verecektim?</p>

  <p class="normal">Korkudan meme uçlarımın dikleştiğini görebiliyordum, elbisemin ipeğinde dimdik duruyorlardı. Kendimi toparladım ve ona dik dik baktım.</p>

  <p class="normal">“Bir dakika,” dedim. “Bu zamana kadar söylediklerinizin hepsi doğru, Mösyö le Kont ama kelimelerinizin arkasında bir gölge görüyorum.”</p>

  <p class="normal">Kont’un ağzı açık kalmıştı. Louis birden dikkatini topladı ve masadaki uyuşukluğuna bir son verip doğruldu. Gözlerimi kapayıp parmaklarımı göz kapaklarıma götürdüm.</p>

  <p class="normal">“Aklınızda bir isim görüyorum, Mösyö le Kont,” dedim. Ellerimi aşağıya indirip ona baktım. “Les Diciples du Mal,” dedim. “Les Diciples du Mal ile ne işiniz var, Mösyö le Kont?”</p>

  <p class="normal">Gerçekten de duygularını saklamada başarılı değildi. Gözleri pörtlemiş ve yüzü beyazlamıştı, korkumun altında küçük bir tatminkârlık duymaya başladım.</p>

  <p class="normal">Les Diciples du Mal ismi Kral’a da tanıdık gelmişti.</p>

  <p class="normal">Kont dolandırıcı ve şarlatan olabilirdi ama bir korkak değildi. Gardını alıp bana baktı ve başını geriye doğru attı.</p>

  <p class="normal">“Bu kadın yalan söylüyor,” dedi, sesi oldukça emin çıkıyordu. “Bu kadın Beyaz Leydi değil ama Şeytan’ın hizmetkârı! Ustasıyla birlikte adı çıkmış büyücü Su Carrefour’un çırağı!” Sonra da şaşırmış görünen Raymond’a sertçe baktı.</p>

  <p class="normal">Başlıklı adamlardan biri kendi kendine haç işareti yaptı ve gölgeler arasında kısa dua fısıltıları duydum.</p>

  <p class="normal">“Söylediklerimi kanıtlayabilirim,” diye devam ettiriyordu Kont iddiasını ve kimsenin bir kelime dahi etmesine müsaade etmiyordu. Ceketinin göğsüne uzandı. Akşam yemeği partisinde kolundan hançer çıkardığını hatırlamış ve kafamı gömmeye hazırlanmıştım. Ama çıkardığı bir bıçak değildi.</p>

  <p class="normal">“Kutsal İncil der ki, <span class="ideitalik">Zarar görmeden bir yılanın üstesinden gelebilirler</span>,” diye “Ve bu işaretle anlayın ki onlar Tanrı’nın gerçek hizmetkârıdır!’”</p>

  <p class="normal">Bunun küçük bir piton olduğunu düşünüyordum. Pürüzsüz, altın kahverengisi bir renge sahip, kaygılı altın gözleriyle yağlı halat gibi kıvrılan bir hayvandı.</p>

  <p class="normal">Görüntüsünden dolayı herkes nefesini tutmuş ve iki başlıklı figür gerilemişti. Louis ise gerilemeden fazlasını yapıp aceleyle odanın kapısının oradan şaşı bakan muhafızına baktı.</p>

  <p class="normal">Yılan bir iki sefer dilini çıkarttı ve havanın tadına baktı. Mumun ve tütsünün yenilebilir olmadığına karar vermiş olmalıydı, döndü ve sıcak cebe yeniden girmek için çabaladı. Kont onu kafasının arkasından yakaladı ve bana doğru tuttu.</p>

  <p class="normal">“Gördünüz mü?” dedi zaferle. “Kadın korkudan büzüldü! O bir cadı!”</p>

  <p class="normal">Aslında duvara yapışan biriyle karşılaştırırsak ben cesaret abidesiydim ama kabul etmeliydim ki yılan ilk çıktığında istem dışı gerilemiştim. Şimdi yeniden ona doğru bir adım atmıştım, yılanı ondan almak istiyordum. Ne de olsa bu lanet olası şey zehirsizdi. Belki yılanla onun boğazını sararsam nasıl zararsız olduğunu da görebilirdik.</p>

  <p class="normal">Ona ulaşmadan önce Usta Raymond arkamdan konuşmaya başladı. Bu arbedenin içinde onu tamamen unuttum.</p>

  <p class="normal">“Bu tam olarak İncil’in dediği değil, Mösyö le Kont,” dedi Raymond. Fısıltılar durdu ve Kral onu dinlemek için döndü.</p>

  <p class="normal">“Evet, Mösyö?”</p>

  <p class="normal">Raymond nazikçe durduğu yerden başını salladı ve cüppesine uzandı. Bir cebinden küçük bir şişe, diğerinden de küçük bir bardak çıkarttı.</p>

  <p class="normal">“<span class="ideitalik">Zarar görmeden bir yılanın üstesinden gelebilirler</span>,” diye başladı, “<span class="ideitalik">ve eğer ölümcüllerse zehri içlerinde bırakıp ölmezler</span>.” Avcunda bardağı tutuyordu ve mum ışığında bardağın gümüş çizgileri parlıyordu. Şişe dengelenmişti ve dökülmeye hazırdı.</p>

  <p class="normal">“Leydim Broch Tuarach ve ben suçlandık,” dedi Raymond ve bana bir bakış attı, “Bu küçük testte üçümüzün de yer almasını öneriyorum. Tabii izniniz olursa, Majesteleri.”</p>

  <p class="normal">Olayların hızlı ilerlemesinden dolayı Louis sersemlemiş görünüyordu ama yine de başını evet dercesine salladı ve kehribar rengindeki sıvı bardağa dere gibi akmaya başladı, kırmızıya döndü ve kabarcıklar çıkarmaya başladı, sanki içindekiler kaynıyordu.</p>

  <p class="normal">“Ejderha kanı,” dedi Raymond bardağı insanlara gösterirken. “Tamamen zararsız saf bir kalbi var.” Cesaret verici bir şekilde gülümsedi ve bardağı bana verdi.</p>

  <p class="normal">İçmekten başka çare yoktu. Ejderha kanı sodyum bikarbonat gibi görünüyordu ve tadı da maden sulu konyak gibiydi. İki üç yudum alıp bardağı geri verdim.</p>

  <p class="normal">Merasim ile birlikte Raymond da içti ve sonra Kral’a döndü.</p>

  <p class="normal">“La Dame Blanche Mösyö le Kont’dan içmesini isteyebilir mi?” diye sordu. Ayaklarının ucundaki tebeşirle çizilmiş sınırı gösteriyor ve buradan çıkamayacağını anlatıyordu.</p>

  <p class="normal">Kral’ın onaylamasıyla, bardağı aldım ve otomatik olarak Kont’a döndüm. Dizlerim, Kral ile yalnızken küçük antrede olduğundan daha şiddetli titriyordu.</p>

  <p class="normal">Beyaz Leydi bir erkeğin gerçek doğasını görebiliyordu. Görebiliyor muydum? Raymond ya da Kont’u gerçekten tanıyor muydum?</p>

  <p class="normal">Bunu durdurabilir miydim? Bunu kendime yüzlerce kez sormuştum. Yoksa yapabilir miydim?</p>

  <p class="normal">Charles Stuart hakkındaki yanlış düşüncemi hatırladım; eğer o ölürse herkes için daha iyi olacaktı. Ama inançları için bir adam öldürülemiyorsa, bu inanç binlerce masumun ölümüne sebep olsa bile bu yapılabilir miydi?</p>

  <p class="normal">Bilmiyordum. Kont’un suçlu olup olmadığını da bilmiyordum, Raymond’un masum olduğunu da bilmiyordum. Onurlu gayenin takibinin onursuz bir halde kullanıldığını doğrulayıp doğrulamadığını da bilmiyordum. Bir kişinin mi yoksa binlerce kişinin hayatının mı değerli olup olmadığını da bilmiyordum. Doğru intikamın ne olduğunu da bilmiyordum.</p>

  <p class="normal">Elimde tuttuğum bardağın ölümcül olduğunu da bilmiyordum. Beyaz kristal boynumda parlıyordu ve ağırlığı bana zehri hatırlatıyordu. Raymond’un buna bir şey eklediğini görmemiştim, kimsenin görmediğinden de emindim. Ama beyaz kristali kan kırmızı sıvının içine batırıp ne etkileşim olacağını görmeye de gerek yoktu.</p>

  <p class="normal">Kont yüzümdeki ifadeyi görebiliyordu. La Dame Blanche yalan söylemezdi. Kabarcıklı bardağa bakarken tereddütlüydü.</p>

  <p class="normal">“İçin, Mösyö,” dedi Kral. Siyah gözleri bulutlanmıştı. “Yoksa korkuyor musunuz?”</p>

  <p class="normal">Kont inanamamak için bir sürü şeye sahip olabilirdi ama korkaklık bunlardan bir tanesi değildi. Yüzü soluk ve sertti ama yine de Kral’ın gözlerine baktı ve hafifçe gülümsedi.</p>

  <p class="normal">“Hayır, Majesteleri,” dedi.</p>

  <p class="normal">Elimden bardağı aldı ve içti, bir yandan bana bakıyordu. Bana odaklanmıştı, yüzüme bakıyordu, sanki öleceğini biliyormuş gibi bakıyordu. Beyaz Leydi bir erkeğin doğasını ya iyiliğe döndürür ya da yok ederdi.</p>

  <p class="normal">Kont’un bedeni yere yığılmıştı, kıvranıyordu ve başlıklı izleyicilerden koro halinde bağrış ve haykırışlar yükseliyordu. Topukları çiçekli halının üstünde yavaşça takırdıyordu. Bedeni bükülmüş ve sonra gevşeyerek yatışmıştı. Yılan üzgün görünüyordu, beyaz satenin içinde özgür olmaya çalışıyordu sonra hızlıca sürünüp Louis’in ayaklarının arkasına saklanmak için ona yöneldi.</p>

  <p class="normal">Bütün bu olanlar cehennemi andırıyordu.</p>
</body>
</html>
