<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kehribardaki_yusufcuk</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_16">8<br class="calibre2"/>
  Yaşayan Hayaletler ve Timsahlar</h2>

  <p class="normal">Kraliyet ziyaretçileri ve Jared’ın günlük işleri arasında Jamie’nin hayatı oldukça yoğunlaşmaya başlamıştı. Her sabah Murtagh ile birlikte kahvaltıdan sonra ortadan kayboluyor, mağazaya gelecek olan yeni teslimatı denetliyor, mal dokümanlarını hazırlıyor, Seine’deki güverteye, oldukça nahoş tavernalara yapılan tanıtımları denetlemeye gidiyordu.</p>

  <p class="normal">“En azından yanına Murtagh’ı alsan,” demiştim, “birlikteyken, çıkabilecek olayları daha rahat halledersiniz.” Dayanıklı küçük soylu beyefendi etkisiz biriydi, kılık kıyafeti güvertede işe yaramaz kimsenin giydiği yarı kalitede ekose kumaştandı ama Murtagh ile birlikte Jamie’yi Wentworth Hapishanesi’nden kurtarmak için İskoçya’nın yarısını atla geçmiştik ve bu yüzden Jamie’nin sağlığı için dünyada ondan başka kimseye güvenemezdim.</p>

  <p class="normal">Öğlen yemeğinden sonra, Jamie hem sosyal hem de iş görüşmelerini yapıyordu, ikisi de günden güne artıyordu, hesap defterlerine ve muhasebe kayıtlarına sadece akşam yemeğinden önce, bir ya da iki saat bakabiliyordu. Çok meşguldü.</p>

  <p class="normal">Ama ben değildim. Baş aşçı, Madam Vionnet ile birkaç gün süren tatlı çatışmadan sonra evle ilgilenenin kendisi olduğunu söylemişti. Madam her sabah oturma odasına gelip günün menüsünü bana danışıyordu ve mutfağın ihtiyaçlarından olan meyve, sebze, yağ, şehrin dışından her sabah getirilen taze süt, Seine’den yakalanan balık ve sokakta satılan yosunlarla kaplanmış taze midye ile dolu listeyi harcama giderleriyle birlikte bana gösteriyordu. Yapılanın hatırına listeye şöyle bir bakıyor ve her şeyi kabul ediyor, bir gece önceki akşam yemeği için teşekkür ediyordum, yaptığım sadece buydu. Genelde çamaşır dolabının, şarap kilerinin ve kilerin anahtarının benden istenmesi dışında kendimle baş başa kalıyordum, ta ki akşam yemeği için hazırlanıp giyinene kadar.</p>

  <p class="normal">Jared’ın sosyal hayatı o evdeymiş gibi devam ediyordu. Hâlâ eğlenceler hakkında şüphelerim vardı ama her akşam küçük de olsa yemek daveti veriyorduk, asilzadeler, şövalyeler, leydiler, sürgündeki fakir James yanlısını, zengin tüccarlara ve eşlerine davet veriyorduk.</p>

  <p class="normal">Ama yine de akşam yemeği için yapılan yeme, içme hazırlıkları etkili bir iş sayılmazdı. Bu yüzden Jamie sonunda onun için hesapların kopyasının girdilerini yapmamı önerdi.</p>

  <p class="normal">“Kendini yemekten iyidir,” demişti ve yediğim tırnaklarıma bakmıştı. “Ayrıca mağazadaki yazıcıdan daha iyi bir el yazın var.”</p>

  <p class="normal">Böylece onun yanında çalışmaya başlamıştım, bir öğlen Bay Silas Hawkins iki fıçı Flaman konyağı siparişi vermek için geldiğinde büyük hesap defterlerinin başına çalışkanlıkla çökmüştüm. Bay Hawkins şişman ve zengin biriydi; Jared gibi göçmendi, Fransa’dan kendi memleketine konyak ihraç etmede uzmanlaşmış bir İngiliz’di.</p>

  <p class="normal">İçki içmeyen bir tüccarın, insanlara bol miktarda şarap ve içki satmasını daha zor bulduğunu düşünüyorum. Bay Hawkins bu konuda çok kısmetliydi çünkü kırmızı yanakları ve eğlence düşkünüymüş gibi güzel bir gülüşü vardı, Jamie bana onun kendi mallarından asla içmediğini, sert bira haricinde de nadiren içki içtiğini söylemişti, ayrıca yemeğe olan düşkünlüğü de gittiği tavernalarda bir efsane halini almıştı. Yumuşak güler yüzlülüğünün altında saklı düşüncelerini kimse bilemezdi.</p>

  <p class="normal">“Yokluğunda kuzenini özlüyorum,” demişti Jamie’ye, “ama işini yaptırmak için başkasına güvenmekte de iyi iş çıkarmış. Aile de işini devam ettirmek için bir İskoçyalıya güvenmiş.”</p>

  <p class="normal">Küçük parlak gözleri Jamie’nin kilt eteğine dikilmişti, salonunun koyu tahta kaplamalarının yanında Fraser’ın kırmızı parlaklığı göz alıyordu.</p>

  <p class="normal">“İskoçya’dan yeni geldiniz, değil mi?” diye sormuştu Bay Hawkins sıradan bir soruymuş gibi.</p>

  <p class="normal">“Hayır, bir müddet Fransa’daydım.” Jamie gülmüş ve sorunun yönünü değiştirmeye çalışmıştı. Bay Hawkins’den bir tüy kalem almıştı ama onun yazı stiline uygun olmadığını anlayınca onu bir kenara koyup yan masada küçük bir cam kaptan taze bir geyik tüyü almıştı.</p>

  <p class="normal">“Ah, kıyafetinizden Kuzey İskoçyalı olduğunuzu görüyorum. Son zamanlarda ülkenin bu kısmıyla ilgili meydana gelen hassas olaylar hakkında tavsiyelerde bulunacağınızı düşünmüştüm. Böyle dedikodular hemen duyulur, bilirsiniz.” Bay Hawkins sandalyesini Jamie’nin yanına yaklaştırmıştı.</p>

  <p class="normal">“Bu dedikodular, İskoçya’da meydana gelen herhangi bir olay değil mi?” Jamie titizlikle tüyün ucunu açmaya çalışıyordu. “Hassas derken eğer politikadan bahsediyorsanız, korkarım böyle şeylerle pek ilgim olmadığını söylemeliyim.” Küçük çakı, tüyün gövdesinden kıymık parçaları koparırken sert vuruş sesleri çıkartıyordu.</p>

  <p class="normal">Bay Hawkins kesesinden birkaç gümüş para çıkarmıştı.</p>

  <p class="normal">“Eğer öyleysen, tanıdığım ilk politikayla ilgilenmeyen İskoçyalısın.”</p>

  <p class="normal">Jamie işini bitirmiş, tüyün ucuna bakıyordu.</p>

  <p class="normal">“Evet, şey, beni ilgilendiren başka şeyler var. Tüketicilerle ilgili işlerle uğraşıyorum, siz de kendinizden bilirsiniz.”</p>

  <p class="normal">“Evet, öyle.” Bay Hawkins yığdığı paraları hesaplayıp iki küçük parayla yer değiştirmişti. “Charles Stuart’ın yakın zamanda Paris’e geldiğini duydum,” demişti. Yuvarlak içkici yüzü pek ilgilenmiyormuş gibi görünüyordu ama gözleri yuvalarından çıkacak gibiydi.</p>

  <p class="normal">“Ah, evet,” diye mırıldanmıştı Jamie, sesinin tonu bunun bilgi niyetine mi yoksa kibarlıktan dolayı mı böyle dediğini tam belli etmiyordu, aralarında pek fark yoktu. Ondan önce makbuzu almış ve her bir sayfayı büyük bir dikkatle imzalamıştı, harfleri karalamaktan çok bir alışkanlık olarak düzenle yazıyordu. Solak bir adamın bir çocuğu sağ elle yazmasına zorluyormuş gibiydi, harfler de her zaman zorlanırdı.</p>

  <p class="normal">“Bu konuda kuzeninin şefkatini paylaşmıyorsun, o zaman?” Hawkins tarafsız görünen Jamie’yi izliyordu.</p>

  <p class="normal">“Bir şüpheniz mi var, efendim?” Jamie başını kaldırmış, bakışlarıyla Bay Hawkins’in kafasını karıştırmıştı. Tıknaz tüccar bir an bu bakışa takılmış ve sonra havayı dağıtmaya çalışmıştı.</p>

  <p class="normal">“Asla,” demişti yavaşça. “Ama kuzeninizin II. James’e düşkün olduğu hallerine alışkınım, onları gizlemeye çalışmazdı. Sadece bütün İskoçlar Stuart’ın bu taht iddiasına karşı aynı zihniyetteler mi onu merak etmiştim.”</p>

  <p class="normal">“Eğer Kuzey İskoçyalılarla iş yapacak olursanız,” dedi Jamie yavaşça, bu sırada bir yandan da makbuzun bir kopyasını adama vermişti, “gökyüzündeki bulutların haricinde iki kişinin bir konuda hem fikir olduğunu nadiren görürsünüz.”</p>

  <p class="normal">Bay Hawkins gülmeye başlamıştı, yeleğinin altından göbeği sallanıyordu, kâğıtları ceketinin cebine sıkıştırmıştı. Jamie’nin bu araştırmacı takibe hevesli olmadığını görerek, misafirperver bir halde, elimde Madeira ve bisküvilerle içeriye girmiştim.</p>

  <p class="normal">Bay Hawkins bir an özenmiş gibi görünse de sonra üzülerek ikramı reddetmiş, ayağa kalkmak için sandalyesini geriye itmişti.</p>

  <p class="normal">“Hayır, hayır, teşekkürler, hanımefendi ama hayır. Arabella bu Perşembe limana girecek ve ben de Calais’de onu karşılamak zorundayım. Nakliyatın gitmesine izin vermeden önce yapacak bir sürü işim var.” Cebinden çıkarttığı bir deste sipariş ve makbuzlara yüzünü ekşiterek bakmıştı, bu yığına Jamie’nin ki de eklenmişti, sonra bunları seyahat çantasının içine koymuştu.</p>

  <p class="normal">“Ama,” demişti, yüzü aydınlanmış bir halde. “Yoldayken birkaç iş yapabilirim; buradaki ve Calais arasında olan otel ve halk evleriyle görüşebilirim.”</p>

  <p class="normal">“Burası ve sahil arasındaki bütün tavernalarla görüşmeye kalkarsanız, gelecek aya kadar Calais’e ulaşamazsınız,” demişti Jamie. Kendi kesesini almış ve para yığınını onun içine boşaltmıştı.</p>

  <p class="normal">“Çok doğru, bayım,” demişti Bay Hawkins ve pişmanlıkla kaşlarını çatmıştı. “Sanırım bir ya da iki kişi bırakmam gerekecek, böylece ben yokken işleri yürütecekler.”</p>

  <p class="normal">“Kesinlikle, eğer zamanınız bu kadar değerliyse Calais’e sizin yerinize gidecek birini yollayın.” diye öneride bulunmuştum.</p>

  <p class="normal">Etkilenmişçesine gözleri dönmüştü ama sevimli küçük ağzını bir keder kaplamıştı.</p>

  <p class="normal">“Yapabilirdim, hanımefendi. Ama nakliyatı taşıyacak olan Arabella, iyi bir görevliye verecek hiç bir şeyim yok. Yeğenim Mary gemide. Henüz on beş yaşında ve daha önce evinden hiç ayrılmadı. Paris’te kaybolacak diye yalnız başına bırakmaya dahi korkuyorum.”</p>

  <p class="normal">“Ben böyle düşünmüyorum,” diye nazikçe itiraz etmiştim. İsim çok tanıdık geliyordu ama sebebini bir türlü kestiremiyordum. Mary Hawkins. Tam olarak hiçbir şeyle bağdaştıramıyordum. Jamie Bay Hawkins’i kapıya kadar geçirmek için ayağa kalktığında bile hâlâ bunu düşünüyordum.</p>

  <p class="normal">“Yeğeninizin seyahatinin güzel olacağına inanıyorum,” demişti nazikçe. “Sonra eğitim için mi gelecek yoksa akraba ziyareti için mi?”</p>

  <p class="normal">“Evlilik için,” dedi amcası büyük bir gurula. “Kardeşim onu evlendirmek için büyük bir fırsat yakaladı, bu konuda çok kısmetli. Fransız asilzadelerinden biri.” Bununla şanını arttırmak istediği belli oluyordu. “Büyük kardeşim bir baronettir, bilirsiniz.”</p>

  <p class="normal">“On beş yaşında mı?” Şaşırmıştım. Erken yaşta evliliklerin yaygın olduğunu biliyordum ama on beş yaş? Ben on dokuzumda evlenmiştim - ve yirmi yedimde yeniden. Yirmi yedi yaşın nasıl bir cehennem olduğunu iyi biliyordum.</p>

  <p class="normal">“O zaman yeğeniniz nişanlısını uzun zamandır tanıyor olmalı, değil mi?”diye sormuştum dikkatli bir şekilde.</p>

  <p class="normal">“Onunla hiç tanışmadı. Aslında,” - Bay Hawkins daha bir yakınlaşmış, parmaklarını dudağına götürmüş ve sesini alçaltmıştı - “daha evlilik hakkında bir şey bilmiyor. Görüşmeler daha tamamlanmadı, görüyorsunuz ya.”</p>

  <p class="normal">Bunu duyunca dehşete düşmüştüm, bir şey söylemek için ağzımı açmıştım ama Jamie beni uyarmak için dirseğimi sıkmıştı.</p>

  <p class="normal">“Eğer beyefendi asilzadeyse, belki yeğeninizi sarayda görebiliriz,” demiş ve beni hızla kapıya doğru itmişti. Bay Hawkins mecburen ayağına basmamdan kurtulmak için geri çekilmişti ama hâlâ konuşmasına devam ediyordu.</p>

  <p class="normal">“Aslında olabilir, beyefendi Broch Tuarach. Sizin ve eşinizin yeğenimle tanışmasını bir onur sayarım. Sosyeteden şehirli bir bayanla tanışmak eminim ona da büyük yarar sağlayacaktır,” diye eklemişti. “Böyle şeyler iş arkadaşlığından tahmin edilemiyor.”</p>

  <p class="normal">Cehennemi tahmin edemiyorsun, demiştim içimden kızgınlıkla. Ailenden birini bir Fransız asilzadesine sıkıştırmak için her şeyi yaparsın sen, hatta yeğenini bile…</p>

  <p class="normal">“Yeğeninizin nişanlısı kim acaba?” diye sormuştum.</p>

  <p class="normal">Bay Hawkins’in yüzü kurnazlıkla parlamış, kulağıma kısık sesle fısıldamak için eğilmişti.</p>

  <p class="normal">“Aslında sözleşme imzalanana kadar söylememem lazım ama sizin gibi bir hanımefendiyi görüp de… Size Gascogne evinin bir ferdi olduğunu söyleyebilirim. Hem de yüksek mertebeden bir fert!”</p>

  <p class="normal">“Öyle mi?” demiştim.</p>

  <p class="normal">Bay Hawkins ellerini ovuşturarak aşırı bir sevinçle uzaklaşmıştı. Sonra hemen Jamie’ye dönmüştüm.</p>

  <p class="normal">“Gascogne! Demek istediği… ama o olamaz, değil mi? Geçen hafta yemeğe gelen, çenesinde iğrenç lekesi olan iğrenç yaşlı canavar değil, değil mi?”</p>

  <p class="normal">“Vikont Marigny?” demişti Jamie, tanımlamama gülerek. “Sanırım evet, o dul ve o evdeki tek bekar erkek o, bildiğim kadarıyla. O kadar da kötü olduğunu sanmıyorum. Sakalını büyütmenin tek yolu bu. Biraz güve yemiş o kadar,” diye kabul etti, “ama bu iğrenç herifin kötü bir aldatmacasına dayanıyor.”</p>

  <p class="normal">“O on beş yaşındaki bir kızla böyle… böyle… evlenemez! Hem de daha o kıza sormadan!”</p>

  <p class="normal">“Ah, sanırım evet, evlenir,” demişti Jamie, kızmaya başlamıştı. “Ne olursa olsun Sassenach, bu senin problemin değil.” İki kolumdan tutmuş ve beni sarsmaya başlamıştı.</p>

  <p class="normal">“Beni duyuyor musun? Biliyorum bu senin için çok tuhaf ama durumlar böyle. Ne de olsa isteğine karşı sen de evlendirildin. Daha buna alışmadın mı?”</p>

  <p class="normal">“Bazen, şüphe ediyorum!” diyerek kendimi hızlıca çekmeye çalışmıştım, kollarımı kurtarmak istiyordum ama o beni tutmuş ve gülümseyerek beni öpmüştü. Bir dakika sonra onunla kavga etmeyi kesmiştim. Kucağına kendimi bırakmıştım, teslim olmuştum, ama sadece bir anlığına. Mary Hawkins ile görüşüp bu önerilen evlilik hakkında ne düşündüğünü öğrenebiliriz diye düşünüyordum. Eğer o adının Vikont Marigny ile aynı kâğıtta yer almasını istemiyorsa... Sonra birden kaskatı kesilmiş ve Jamie’nin kollarından sıyrılmıştım.</p>

  <p class="normal">“Ne oldu?” demişti, endişeliydi. “Hasta mısın, hayatım? Bembeyaz olmuşsun!”</p>

  <p class="normal">Haklı olup olmadığıma dair endişeye kapılmıştım. Birden Mary Hawkins ismini nerede gördüğümü hatırlayıvermiştim. Jamie yanılmıştı. Bu benim sorunumdu. İsmin bir soyağacının başında ince bir el yazısıyla yazılmış halini görmüştüm, mürekkep eskiydi ve zamanla solmuştu. Mary Hawkins ihtiyar Vikont Marigny’nin eşi olamayacaktı. O Jonathan Randall ile bizim Kralımızın zamanında 1745 yılında evlenecekti.</p>

  <p class="normal">“Şey, o yapamaz değil mi?” demişti Jamie. “Jack Randall öldü.” Bardağa konyak doldurup bana vermişti.</p>

  <p class="normal">“Ayaklarını havaya kaldır, Sassenach,” demişti. “Hâlâ solgun görünüyorsun.” Söylediğine uymuş ayaklarımı kaldırmış ve koltuğa uzanmıştım. Jamie başımın yanına oturmuş, elini omzuma koymuştu. Parmakları sıcacık ve güçlüydü, omzuma masaj yapıyordu.</p>

  <p class="normal">“Marcus MacRannoch bana Randall’ın Wentworth Hapishanesi’nin zindanında hayvanlar tarafından ölene kadar ayaklar altında çiğnendiğini söylemişti.” Bunu yeniden anlatıyordu sanki tekrarlamayla kendini rahatlatıyor gibiydi. “Kan içinde kalan bir bez bebek gibi. Bay Marcus’un anlattığı şey buydu. Çok emin konuşmuştu.”</p>

  <p class="normal">“Evet.” Konyağımdan bir yudum almıştım, yanaklarıma canlılık geldiğini hissediyordum. “Bana da böyle söylemişti. Haklısın, Kaptan Randall öldü. Sadece öyle hatırladım.” Sol elime bakmıştım, ilk düğün yüzüğüm parıldıyordu. Jamie’nin İskoç gümüşü yüzüğü ise diğer elimin dördüncü parmağındaydı.</p>

  <p class="normal">“Ah.” Jamie hâlâ omzuma dokunuyordu. Başı öne eğilmişti ama benim bakışlarımı yakalamaya çalışıyordu. Jamie’yi Wentworth’tan kurtardığım günden beri ne Frank’ten ne de Jonathan Randall’ın ölümünden bahsediyorduk. O zamanlar önemsiz görünüyordu, elimizden geldiğince bu durumun artık bize tehdit oluşturmayacağını düşünmeye çalışıyorduk. O zamandan beri Jamie’ye Wentworth anılarını hatırlatmak istemiyordum.</p>

  <p class="normal">“Öldüğünü biliyorsun, değil mi, mo duinne?” Jamie sakince konuşuyordu, parmakları bileğimi okşuyordu, Frank’ten bahsettiğini biliyordum, bahsettiği Jonathan değildi.</p>

  <p class="normal">“Belki değildir,” demiştim, gözlerim hâlâ yüzükteydi. Elimi kaldırmıştım, yüzük zayıf öğleden sonra ışığında parlıyordu. “Eğer o öldüyse, Jamie - eğer var olmayacaksa, çünkü Jonathan da öldü, o zaman bana verdiği yüzüğü hâlâ niye takıyorum?”</p>

  <p class="normal">Jamie yüzüğe bakmıştı, dudağının kenarındaki ufak kasın seyirdiğini görebiliyordum. Yüzü de soluktu, görebiliyordum. Jonathan Randall’ın düşüncesinin onu incitip incitmediğini bilmiyordum.</p>

  <p class="normal">“Ölmeden önce Randall’ın hiç çocuğu olmadığından eminsin, değil mi?” diye sormuştu. “Bu sorumuza cevap olabilir.”</p>

  <p class="normal">“Olabilir,” demiştim. “Ama hayır, emin değilim. Frank,” - sesim ismi söyleyince titremişti ve Jamie’nin bileğimdeki tutuşu da sertleşmişti - “Frank Jonathan Randall’ın ölümü hakkında farklı şeyler söylemişti. O Jonathan Randall’ın Culloden arazisinde öldüğünü söylemişti, bu son Ayaklanmada ve oğlu, Frank’in altı nesil önceki büyükbabası, onun babası öldükten birkaç ay sonra doğmuştu. Onun dul eşi birkaç yıl sonra yeniden evlenmişti. Gayrimeşru bir çocuk olsa bile, bu Frank’in soyu olamaz.”</p>

  <p class="normal">Jamie’nin alnı kırışmıştı, kaşlarının arasında ince bir çizgi oluşmuştu. “Burada bir hata olabilir mi, o zaman çocuk Randall’ın olamaz? Frank, Mary Hawkins’in soyundan gelebilir, çünkü o hâlâ yaşıyor.”</p>

  <p class="normal">Çaresizce başımı iki yana sallamıştım.</p>

  <p class="normal">“Nasıl olduğunu bilmiyorum. Eğer Frank’ı tanısaydın... Sana hiç bahsetmemiştim. Jonathan Randall’ı ilk gördüğüm zaman, ilk başta onu Frank sanmıştım. Tabii ki de aynısı değildi ama benzerlik…ürkütücüydü. Hayır, Jack Randall Frank’ın atası olmalı.”</p>

  <p class="normal">“Anlıyorum.” Jamie’nin parmakları nemlenmişti.</p>

  <p class="normal">“O zaman…belki de yüzük hiçbir şey ifade etmiyordur, mo duinne,” demişti.</p>

  <p class="normal">“Belki de evet.” Yüzüğe dokunmuştum, etim kadar sıcaktı ve çaresizce ellerimden yere düşmüştü. “Ah, Jamie, bilmiyorum! Hiçbir şey bilmiyorum!”</p>

  <p class="normal">“Ben de, Sassenach.” Bana gülümsemeye çalışıyordu.</p>

  <p class="normal">“Bir şey var,” demişti. “Frank’in sana Jonathan Randall’ın Culloden arazisinde öldüğünü söylediğini anlatmıştın, değil mi?”</p>

  <p class="normal">“Evet. Aslında, Jack Randall’a bunu, Wentworth’da onu korkutmak için kendim de söylemiştim, beni karlar içinde dışarıya bıraktığı zaman, sana gelmeden önce.” Gözleri ve ağzı birden bir kasılmayla kenetlenince panikleyerek ayağa kalkmıştım.</p>

  <p class="normal">“Jamie! İyi misin?” Elimi başına koymaya çalışmıştım ama o dokunuşumdan kaçmış, ayağa kalkıp cama doğru gitmişti.</p>

  <p class="normal">“Hayır. Evet. İyiyim, Sassenach. Bütün sabah mektupları yazdım ve bu yüzden başım ağrıyor. Endişelenme.” Beni kendinden uzaklaştırmış, alnını pencerenin soğuk camına dayamış ve gözlerini sımsıkı kapamıştı. Konuşmaya devam ediyordu, sanki acıyı uzaklaştırmak ister gibiydi.</p>

  <p class="normal">“Eğer sen - ve Frank - Jack Randall’ın Culloden’da öldüğünü biliyorsanız... Ama biz de bunun olmadığını biliyoruz… O zaman bu yapılabilir, Claire.”</p>

  <p class="normal">“Ne yapılabilir?” Endişeli bir şekilde bekleyip duruyordum, yardım etmek istiyordum ama ne yapacağımı da bilmiyordum. Hiçbir şekilde kendisine dokunulmasını istemiyordu.</p>

  <p class="normal">“Bildiğin şey değişecek.” Başını camdan kaldırmış ve bana gülümsemişti. Yüzü hâlâ beyazdı ama anlık kasılmanın izleri yok olmuştu. “Jack Randall ölmesi gerektiği yerden önce öldü ve Mary Hawkins başka bir adamla evlenecek. Bu şu anlama geliyor senin Frank’in doğmayacak ya da belki başka bir şekilde doğacak.” Kendini rahatlamış hissediyordu. “Ve bu da demek oluyor ki yapmak istediğimiz şeyde başarılı olma şansımız var. Belki Jack Randall Culloden arazisinde ölmedi çünkü savaş hiç olmadı.”</p>

  <p class="normal">Yanıma gelip bana sarılmıştı. Ben de beline sarılmıştım, sıkıca, hiç kıpırdamadan. Başını eğmiş, alnını saçlarıma dayamıştı.</p>

  <p class="normal">“Bunun seni üzeceğini biliyorum, mo duinne. Ama iyi günlerin geleceğini bilmek seni rahatlatmıyor mu?”</p>

  <p class="normal">“Evet.” Gömleğine yaslanırken sonunda ona bunu fısıldayabilmiştim. Kendimi kollarına bırakmıştım, ellerim yanaklarındaydı. Gözlerinin arasındaki çizgi derinleşmişti, gözleri açıkça başka yere odaklanmıştı ama bana gülümsüyordu.</p>

  <p class="normal">“Jamie,” diye seslenmiştim, “haydi git de yat. D’Arbanvilleslere bu akşam gelemeyeceğimizi bildiren bir not gönderirim.”</p>

  <p class="normal">“Ah, hayır,” diye itiraz etmişti. “Ben iyiyim. Bir baş ağrısı sadece, Sassenach. Devamlı yazmaktan kaynaklanıyor, bir saatlik uyku iyi gelecektir. Şimdi gidip dinleneceğim.” Kapıya doğru yönelmişti, sonra bir an duraksayıp arkasına dönmüştü. Gülümsüyordu.</p>

  <p class="normal">“Eğer uykumda bağırırsam, Sassenach, sadece elini alnıma koy ve bana şöyle de, ‘Jack Randall öldü.’ Bu bana iyi gelecektir.”</p>

  <p class="normal">D’Arbanvilleslerde hem yemek hem de toplantı iyi geçmişti. Eve geç vakitte dönmüştük ve ben kafamı yastığa koyar koymaz derin bir uykuya dalmıştım. Deliksiz uyuyordum ama birden gece yarısı uyanıvermiştim, bir şeylerin ters olduğunu hissetmiştim.</p>

  <p class="normal">Gece soğuktu ve yorgan yere düşmüştü, üstümde sadece ince yünden bir örtü kalmıştı. Yarı uykulu dönüp Jamie’nin sıcaklığını hissetmek istemiştim. Ama o yoktu.</p>

  <p class="normal">Yatakta oturmuş ona bakınıyordum, sonunda onu görebilmiştim, pencerenin oradaki koltukta oturuyordu, başını ellerinin arasına almıştı.</p>

  <p class="normal">“Jamie! Ne oldu? Yine başın mı ağrıyor?” İlaç çantamı bulmak için mumu bulmaya çalışıyordum ama bir şey aramamı bırakıp ona doğru gitmemi sağlamıştı.</p>

  <p class="normal">Zor nefes alıyordu, sanki saatlerce koşmuş gibiydi ve çok da soğuktu, bedeni terden sırılsıklam olmuştu. Omuzlarına dokunuyordum, demir bir heykel gibi sert ve buz gibilerdi.</p>

  <p class="normal">Dokunuşumdan ürkmüş ve ayağa fırlamıştı, gözleri büyümüştü ve gecenin doldurduğu odada simsiyah görünüyorlardı.</p>

  <p class="normal">“Seni korkutmak istememiştim,” dedim. “İyi misin?”</p>

  <p class="normal">Uyurgezer olup olmadığından şüpheleniyordum çünkü ifadesi hiç değişmemişti. Öylece bana bakıyordu, gördüğü şey her neyse hiç hoşuna gitmemişti.</p>

  <p class="normal">“Jamie!” dedim sertçe. “Jamie, uyan!”</p>

  <p class="normal">Gözlerini kırpıştırmış ve bana bakmıştı, yüzündeki korkuyu görebiliyordum.</p>

  <p class="normal">“İyiyim,” dedi. “Uyanığım.” Kendini inandırmaya çalışıyormuş gibi konuşuyordu.</p>

  <p class="normal">“Ne oldu? Kâbus mu gördün?”</p>

  <p class="normal">“Bir rüya. Evet. Sadece bir rüya.”</p>

  <p class="normal">Bir adım atıp elimi koluna koymuştum.</p>

  <p class="normal">“Anlat bana. Eğer anlatırsan geçer gider.”</p>

  <p class="normal">Kollarıyla beni sımsıkı kavramıştı, ona dokunmamı ister gibi sımsıkı tutuyordu beni. Havada dolunay vardı ve ben vücudunun her kasının nasıl gerilmiş olduğunu fark edebiliyordum, taş gibi sert ve hareketsizdi ama bir yandan da öfkeden titriyordu, patlamaya hazır gibiydi.</p>

  <p class="normal">“Hayır,” dedi, hâlâ sesi sersemlemiş gibi çıkıyordu.</p>

  <p class="normal">“Evet,” dedim. “Jamie, konuş benimle. Anlat bana. Ne gördüğünü anlat bana.”</p>

  <p class="normal">“Hiç bir şey…görmedim. Hiçbir şey görmedim.”</p>

  <p class="normal">Jamie’yi odanın karanlık gölgelerinden pencereden yansıyan parlak ay ışığına doğru çevirmiştim. Işık iyi gelmiş gibiydi, nefes alıp verişi yavaşlamıştı ve kelimeler ağzından kararsız ve acı dolu parçalar halinde yavaş yavaş dökülmeye başlamıştı.</p>

  <p class="normal">Rüyasında Wentworth Hapishanesi’nin taşlarını görmüştü. Konuştukça Jack Randall’ın hayaleti odada geziyordu. Çıplak halde yatağa yatmıştı, yün örtünün üstündeydi.</p>

  <p class="normal">Hemen arkasından gelen atın nefes seslerini duymuştu, sırılsıklam olmuş tenini hissediyordu, ter vücudunun aşağılarına doğru kayıyordu. Öfkeden dişlerini sıkıyordu. Arkasındaki adam küçük hareketler yapıp kahkahalara boğuluyordu.</p>

  <p class="normal">“Ah, seni asmadan önce biraz vaktimiz var, evlat,” diye fısıldamıştı Jamie’ye. “Eğlenmek için bol zamanımız var.” Randall birden hareket etmişti, ani ve sert... Jamie istemsiz bir inilti çıkarmıştı.</p>

  <p class="normal">Randall’ın eli alnındaki saçlarda geziniyor, onları kulağının arkasına atıyordu. Sıcak nefesini kulağında hissedebiliyordu, kurtulmak için kafasını öteki tarafa çevirmişti ama o Jamie’yi takip ediyordu.</p>

  <p class="normal">“Sen hiç asılan bir adam gördün mü, Fraser?” Kelimeler devam ediyordu, onun cevap vermesini beklemiyorlardı, uzun, ince bir el yeleğine doğru uzanmış ve sonra karın boşluğuna vurmuştu, kelimeler adeta onunla dalga geçiyordu.</p>

  <p class="normal">“Evet, tabii ki de gördün. Fransa’daydın, zaman zaman kaçakların asıldığını görmüşsündür. Asılan bir adamın bağırsakları gevşer, değil mi? Ve halat birden boynuna dolanıp sıkmaya başlar.” El onu sımsıkı tutuyor, hafifçe, sertçe okşuyor ve ona vuruyordu. Eli yatağın kenarını sımsıkı tutuyordu, eğri büğrü yastıkta yüzünü bir o yana bir bu yana çevirip durmuştu ama kelimeler hâlâ onu takip ediyordu.</p>

  <p class="normal">“Bu senin başına gelecek, Fraser. Birkaç saat içinde ilişkiyi hissedeceksin.” Ses kahkahalara boğuluyordu, kendi kendine eğleniyordu. “Kıçın benim zevkimden yanarak kendi ölümüne gideceksin ve bağırsakların gevşediğinde bacaklarının arasında dolaşan benim kıvılcımım olacak ve darağacının altında damla damla yere akacak.”</p>

  <p class="normal">Hiç ses çıkartmıyordu, kendini kokluyordu, hapisteki yaraları kirden kabuk bağlamıştı, korku ve öfkenin oluşturduğu ter keskin kokuyordu. Ve arkasındaki adamın hayvanın leş kokusu da lavantanın hassas kokusuna bırakmıştı kendini.</p>

  <p class="normal">“Örtü,” demişti Jamie bana. Gözleri hâlâ kapalıydı, ay ışığında yüzünün gergin olduğu belli oluyordu. “Yüzümün altında sertti ve önümde duvarların taşlarını görebiliyordum. Kafamı toplayacak hiçbir şey yok yoktu… hiç bir şey göremiyordum. Bu yüzden gözlerimi sımsıkı kapattım ve yanağımın altındaki örtüyü düşünmeye çalıştım. Acının ve onun….haricinde hissedebildiğim tek şey oydu. Onu…tutabiliyordum.”</p>

  <p class="normal">“Jamie. Sana sarılmama izin ver.” Sessizce konuşuyordum, kanında hissedebildiğim öfkesini dindirmeye çalışıyordum. Kollarımı kavrayışı onları uyuşturacak kadar sertti. Ama ona daha fazla yaklaşmama izin vermiyordu, bana sarılmak istediği kadar beni kendinden uzakta tutuyordu.</p>

  <p class="normal">Birden beni bıraktı ve titremeye başladı, dolunayın yansıdığı cama doğru döndü. Gergindi, sanki boğuluyormuş gibi titriyordu ama sesi sakindi.</p>

  <p class="normal">“Hayır. Seni bu şekilde kullanamam, sevgilim. Sen bunun bir parçası olamazsın.”</p>

  <p class="normal">Ona doğru bir adım atmıştım ama ani bir hareketle beni durdurmuştu. Yüzünü yeniden cama çevirmişti, şimdi sakindi ve baktığı cam gibi donuktu.</p>

  <p class="normal">“Yatağına dön, sevgilim. Beni benimle bırak, birazdan iyi olurum. Şimdi endişelenecek bir şey yok.”</p>

  <p class="normal">Kollarını esnetmiş ve pencerenin çerçevesini tutmuştu, bedeniyle ışığı kapatıyordu.</p>

  <p class="normal">“Sadece bir rüyaydı. Jack Randall öldü.”</p>

  <p class="normal">Sonunda uykuya yenik düşmüştüm, Jamie hâlâ camın önündeydi ve aya bakıyordu. Şafak vaktinde uyandığım zaman Jamie uykuya dalmıştı, pencerenin önündeki koltuğa kıvrılmış, şalına sarılmış, sıcak tutsun diye pelerinimi de bacaklarına sarmıştı.</p>

  <p class="normal">Benim bakışlarım onu uyandırmıştı ve normal görünüyordu, sinir bozucu bir neşesi vardı. Ama ben gece olanları unutamazdım, bu yüzden kahvaltıdan sonra ilaç çantamın yanına gittim.</p>

  <p class="normal">Aklımdaki uyku toniği için gerekli olan bazı bitkiler eksikti. Ama sonra Marguerite’in bahsettiği birini hatırladım. Raymond Rue de Varennes’de bir aktardı. Bir cadı, diye söz etmişti. Görmeye değecek bir yer. O zaman sorun yoktu. Jamie bütün sabah mağazada olacaktı. Emrimde bir at arabası ve bir de hizmetçi vardı, gidip orayı görebilirdim.</p>

  <p class="normal">Temiz tahta tezgâh mağazanın iki yanını da kaplıyordu, bir kişinin iki kat yüksekliğindeki raflar yerden tavana kadar uzanıyordu. Bazı raflar cam kapılarla kaplanmıştı, sanırım nadir ve pahalı olan şeyleri korumak için yapılmıştı. Süslenmiş tombik Eros heykeli, dolapların üstünde terk edilmiş bir halde duruyordu.</p>

  <p class="normal">“Mösyö Raymond?” diye sormuştum tezgâhın arkasındaki genç bayana.</p>

  <p class="normal">“Maître (Usta) Raymond,” diye düzeltmişti genç kız. Görgüsüzce kırmızı burnunu koluna silmiş ve mağazanın gerisine doğru bir el hareketi yapmıştı, yarı açık kapının kirişinden sızan kahverengimsi kötü bulutlar havada süzülüyordu.</p>

  <p class="normal">Cadı ya da değil, Raymond bunun için uygun birisiydi. Duman çatının siyah kirişinden dolanarak şöminenin siyah dam taşına doğru süzülüyordu. Meraklı bir şekilde etrafı koklamaya başlamıştım. Mağazadaki diğer keskin kokuların arasında, ateş tarafından gelen ağır alkollü koku diğerlerinden ayırt edilebiliyordu. Yan tarafımdaki temiz şişelerin düzenli dizimi şüphelerimi daha da güçlendirmişti. İşi büyü ya da iksir olsun, Usta Raymond iyi kalitede kirazlı konyak yapımında gayet iyi iş çıkarıyordu.</p>

  <p class="normal">Damıtıcı ateşin önüne çökmüştü, şöminenin içine kömür parçalarını atıyordu. İçeri girdiğimi duyunca, doğruldu ve beni memnun bir gülümsemeyle karşıladı.</p>

  <p class="normal">“Nasılsınız?” diye sordum kibarca. Büyücünün mağarasına girmiş gibi bir his kaplamıştı içimi, öyle ki cevap olarak kurbağa gibi vıraklasa şaşırmayacaktım.</p>

  <p class="normal">Zaten Usta Raymond, büyük, güler yüzlü bir kurbağadan başka bir şeye benzemiyordu. Boyu kısaydı, fıçı göğüslü, çarpık bacaklıydı, bataklıkta yaşamanın sonucu olduğunu düşündüğüm kalın nemli bir derisi ve yuvarlak dost canlısı siyah gözleri vardı. Bunlar dışında rengi yeşil değildi, tek ihtiyacı olan biraz çirkinlikti.</p>

  <p class="normal">“Madonna!” dedi, yüzü sevinçten parlıyordu. “Senin için ne yapabilirim?” Dişlerinin hiçbiri yoktu. Şaşkınlık içinde ona bakıyordum.</p>

  <p class="normal">“Madonna?” dedi tekrar, soru sorarcasına bana bakıyordu.</p>

  <p class="normal">Ne kadar kaba davrandığımı fark eder etmez dudağımı ısırmıştım, kızarmış bir halde ve hiç düşünmeden, “Sadece güzel genç bir kız tarafından öpülüp öpülmediğinizi merak etmiştim,” dedim.</p>

  <p class="normal">Kahkahalarla gülmeye başladığında yüzüm daha bir kızarmaya başlamıştı. Kahkahalarla, “Birçok kez Madonna, Ama görüyorsun ya pek işe yaramadı. Vırak,” dedi.</p>

  <p class="normal">Yarı açık kapıdan bakan dükkândaki yardımcı kızın ilgisini çektiğimizi anlayınca çaresiz bir şekilde kahkahalarımızı yarıda kesmek zorunda kalmıştık. Usta Raymond onu uzaklaştırmak için bir el işareti yapmıştı, sonra cama doğru topallayarak yürümüş ve öksürerek kurşun camı açmış, dumanın çıkmasını sağlamıştı.</p>

  <p class="normal">“Ah, böyle daha iyi!” demişti, serin ilkbahar havası içeri girdiğinde derin derin nefes alıyordu. Bana dönmüş, omuzlarına dökülen gümüş rengi uzun saçlarını arkaya doğru atmıştı. “Şimdi Madonna. Arkadaş olduğumuza göre, ben bir şeyi yapmaya devam ederken sen biraz bekleyebilir misin?”</p>

  <p class="normal">Yüzüm hâlâ kızarıktı, bir seferde kabul etmiştim, o da ateşten yanmış raflarına geri dönmüştü, kutuları yeniden doldurmaya başladığında hâlâ gülüyordu. Ben de bunu fırsat bilerek çalışma odasına bakınmaya başlamıştım. Eşyaların dizimine şaşkınlıkla bakıyordum.</p>

  <p class="normal">Oldukça iri bir timsah, büyük bir olasılıkla içi doldurulmuştu, tavanda asılıydı. Sarı karın kabuğuna bakmıştım, sert ve parlaktı, sanki balmumuyla kaplanmıştı.</p>

  <p class="normal">“Bu gerçek mi?” diye sordum.</p>

  <p class="normal">Usta Raymond yukarıya bakıp gülümsemişti.</p>

  <p class="normal">“Benim timsahım mı? Ah, bundan emin olabilirsin, Madonna. Müşterilere güven verir.” Göz hizasına gelen raftan başını birden çekmişti. Burada beyaz porselen kavanozlar diziliydi, her biri altın yaldızlı çizgilerle süslenmişti, üstünde çiçek ve hayvan resimleri ve siyah süslü yazıyla yazılmış bir etiket vardı. Benim yakınımda olan üç kavanozda Latince etiket vardı, zor avlanan bir timsahın kanı ve aynı hayvanın karaciğeri ve ödü diye çevirmiştim, muhtemelen mağazanın tavanında uğursuzca sallanan hayvanındı.</p>

  <p class="normal">Kavanozlardan bir tanesini alıp tıkacını açmış ve koklamıştım.</p>

  <p class="normal">“Çalgıcı otu,” dedim, burnum uyuşmuştu. “Ve kekik. İçinde ceviz yağı da var, diye düşünüyorum ama böyle kötü kokması için ne kullanıyorsun?” Kavanozu eğmiş, içindeki pis tortulu siyah sıvıyı inceliyordum.</p>

  <p class="normal">“Ah, burnunuz oraya sadece süs için konmamış, Madonna!” Kocaman bir sırıtma kurbağaya benzeyen yüzünü adeta ikiye bölmüştü.</p>

  <p class="normal">“Siyah madde su kabağının çürümüş parçası,” diye bilgi verdi ve biraz daha yaklaşıp kısık sesle konuşmaya başladı. “Kokusu şey…tamamen kan gibi.”</p>

  <p class="normal">“Bir timsahın değil,” dedim ve yukarıya doğru bir bakış fırlattım.</p>

  <p class="normal">“Böyle bir sinizm, hem de genç birinde,” diye mırıldanmaya başladı Raymond. “Sarayın hanımefendi ve beyefendileri şükür ki doğaya güveniyorlar, bir aristokratın düşüncesiyle akıllarında beliren duyguya değil. Hayır, aslında bir domuzun kanı, Madonna. Domuzlar timsahlardan daha uygun.”</p>

  <p class="normal">“Evet,” diyerek ona katıldım. “Bu size oldukça pahalıya mal olmuş olmalı.”</p>

  <p class="normal">“Çok şükür, miras kaldı, şimdiki malzemelerim ve çok daha fazlası buranın önceki sahibinden.” Yumuşak siyah gözlerinin derinliklerinde inceden bir titreme görmüştüm, son zamanlarda ifade ayrımında oldukça hassaslaşmıştım, Jamie’nin işlerine yardımcı olur diye partideki yüzleri küçük bir ipucu yakalamak amacıyla devamlı izleyip duruyordum.</p>

  <p class="normal">Tıknaz küçük dükkân sahibi biraz daha yakına eğilmiş, bir elini gizlice elimin üstüne koymuştu.</p>

  <p class="normal">“Bir profesyonelsin, değil mi?” diye sordu. “Söylemeliyim ki görmüyorsun.”</p>

  <p class="normal">İlk tepkim elimi çekmek olmuştu ama dokunuşu o kadar rahatlatıcıydı ki; biraz kişisellikten uzak ama oldukça sıcak ve rahatlatıcı. Kurşun camın kenarlarında oluşan ayaza bir göz atmıştım ve işte bu diye düşünmüştüm. Eldiven giymemiş elleri oldukça sıcaktı, yılın bu mevsiminde hiç kimsenin elleri bu kadar sıcak olamazdı.</p>

  <p class="normal">“Bu sizin ‘profesyonel’ derken neyi kastettiğinize bağlı,” dedim. “Ben bir hekimim.”</p>

  <p class="normal">“Ah, hekim mi?” Sandalyesine yaslanmış ilgiyle bana bakıyordu. “Evet, ben de öyle düşünmüştüm. Başka bir şey? Falcılık yok mu, aşk iksiri falan?”</p>

  <p class="normal">Vicdan azabı duymuştum, Murtagh ile birlikte Jamie’yi Kuzey İskoçya’da aradığımızda fal baktığımız ve iki Çingene gibi akşam yemeklerimizde şarkı söylediğimiz günleri hatırlamıştım.</p>

  <p class="normal">“Başka bir şey yok,” dedim, yüzüm yine hafiften kızarmıştı.</p>

  <p class="normal">“Anı zamanda profesyonel bir yalancı değilsin,” dedi, şaşırmış bir şekilde bana bakıyordu. “Ne acı. Evet, size nasıl yardımcı olabilirim, Madonna?”</p>

  <p class="normal">İhtiyaçlarımı anlatmıştım, o da dinlerken arifane bir şekilde başını sallıyordu, kalın gri saçları omuzlarına doğru sallanıyordu. Mağazasının gizli odasında peruk falan takmıyordu, ya da saçlarını pudralamıyordu. Saçı geniş yüksek alnından geriye doğru fırçalanmıştı ve omuzlarına düz iniyordu, saçının bittiği yer çok keskindi, sanki kör bir makasla kesilmiş gibiydi.</p>

  <p class="normal">Konuşkan, bitki ve botanik kullanımında oldukça bilgili birisiydi. Oradan buradan kavanozlar alıp biraz sallıyor ve yaprakları koklamam ya da tadına bakmam için avcuna döküyordu.</p>

  <p class="normal">Sohbetimiz mağazadan yükselen seslerle kesilmişti. Zarif kıyafetli bir uşak tezgaha doğru yaslanmış, tezgahtar kıza bir şeyler söylüyordu. Ya da bir şeyler demeye çalışıyordu. Tam anlamıyla konuşmaları takip edebilmek benim için oldukça zordu ama kızın hareketlerinden az çok bir şeyler anlamıştım. Lahana ve sosisten bahsediliyordu, hiçbiri karşılıksız kalmayacaktı.</p>

  <p class="normal">Daha sonra mağaza dükkânının pat diye kapanan kapısı birden açılmıştı. Uşağın arkasında destekçisi içeri girmişti, rujla maskelenmiş bir hışımla yürüyen bir tipti.</p>

  <p class="normal">“Ah,” diye mırıldandı Raymond, mağazasında meydana gelen dramaya kolumun altından bakıyordu. “La Vicomtesse de Rambeau.”</p>

  <p class="normal">“Onu tanıyor musun?”</p>

  <p class="normal">“Evet, Madonna,” dedi Raymond, başını sallayarak. “Oldukça masraflı biridir.”</p>

  <p class="normal">Ne demek istediğini anlamıştım çünkü şüpheli leydi münakaşanın kaynağını delil olarak getirmişti, içinde bir çeşit turşuluk olan küçük kavanozdu. Leydi kavanozu nişan alıp düşündürücü bir güçle dosdoğru dolabın cam kapağına fırlatmıştı.</p>

  <p class="normal">Çarpışma hemen sessizliğe bürünmüştü. Vikontes tek bir noktaya odaklanmış ve cılız parmağını kıza doğrultmuştu.</p>

  <p class="normal">“Sen,” dedi, sesi metal gibi titriyordu, “siyah iksiri al getir. Çabuk.”</p>

  <p class="normal">Genç kız itiraz etmek için ağzını açmıştı sonra Vikontes’in başka bir silaha ulaştığını görünce arka odaya kaçmıştı.</p>

  <p class="normal">Bayanın içeri gireceğini tahmin ederek, Raymond kafasının üstündeki şişeye uzanmış ve içeri girer girmez kızın vermişti.</p>

  <p class="normal">“Bunu ona ver,” dedi, titreyerek. “Başka bir şey daha kırmadan.”</p>

  <p class="normal">Tezgâhtar kız ürkerek şişeyi vermek için geri dönmüştü, Raymond bana baktı, alaycı bir yüz ifadesi vardı.</p>

  <p class="normal">“Bir rakibi için zehir,” dedi. “En azından o öyle biliyor.”</p>

  <p class="normal">“Peki gerçekte neydi? Acı müshil mi?”</p>

  <p class="normal">Şaşırmış bir şekilde bana bakmıştı.</p>

  <p class="normal">“Bunda çok iyisin,” dedi. “Doğal bir yetenek mi, yoksa eğitimini mi aldın? Şey, her neyse. Evet, bu doğru, müshildi. Rakibi yarın hasta düşecek, Vikontes’in intikam tutkusunu tatmin etmek için göz göre göre acı çekecek ve onun mal satımının en iyisi olduğunu ona inandıracak, sonra o iyileşecek, başka sürekli bir rahatsızlık olmayacak ve Vikontes bunun papazın müdahalesiyle bir iyileşme olduğunu ya da kurbanla çalışan bir büyücünün işi olduğunu düşünecek.”</p>

  <p class="normal">“Peki mağazandaki zarar?” Öğleden sonra yansıyan ışık tezgâhın üstündeki cam parçalarına vuruyordu ve üstünde Vikontes’in ödeme için bıraktığı gümüş para görünüyordu.</p>

  <p class="normal">“Eşitlenecek,” dedi sakince. “Gelecek ay düşük ilacı için gelecek, o zaman sırf zararı ödetmekle kalmayacağım, aynı zamanda üç yeni dolap da yaptıracağım. Ve oda tartışmasız bunu yapacak.” Hafifçe gülümsemişti ama yüzünde hiç de gururlu bir ifade yoktu. “Sadece doğru zaman, bilirsiniz.”</p>

  <p class="normal">Siyah gözlerdeki titreme beni endişelendirmişti. Bunu hiç belli etmemiştim ama bildiğinden neredeyse emindim.</p>

  <p class="normal">“Vikontes’e vereceğin ilaç işe yarayacak mı?” diye sordum.</p>

  <p class="normal">“Sadece doğru zaman,” diye tekrar etti, alaycı bir şekilde başını yana eğdi. “Daha erken, her şey iyi olacak. Ama uzun süre beklemek tehlikeli.”</p>

  <p class="normal">Sesindeki uyarı oldukça netti. Ona gülümsedim.</p>

  <p class="normal">“Benim için değil,” dedim. “Sadece öğrenmek için.”</p>

  <p class="normal">Rahatlamıştı.</p>

  <p class="normal">“Ah. Ben öyle düşünmemiştim.”</p>

  <p class="normal">Sokağın aşağısından gelen gümbürtü Vikontes’in mavi-gümüş rengi arabasının geçtiğini haber veriyordu. Uşak el sallıyor ve arkasından bağırıyordu.</p>

  <p class="normal">“A la lanterne,” diye mırıldandım.</p>

  <p class="normal">“Kağnının kime seslendiğini sorma,” dedim, Raymond’a dönerek. “Seni çağırıyor.”</p>

  <p class="normal">Raymond şaşırmış bir halde bakıyordu.</p>

  <p class="normal">“Şey, yani arındırma için senin kullandığın bitkinin siyah nane olduğunu mu söylüyorsun? Ben kendim için beyaz kullanıyorum.”</p>

  <p class="normal">“Gerçekten mi? Neden?”</p>

  <p class="normal">Daha sonra Vikontes’i bir kenara bırakmış ve oturup işimizi tamamlamaya başlamıştık.</p>
</body>
</html>
