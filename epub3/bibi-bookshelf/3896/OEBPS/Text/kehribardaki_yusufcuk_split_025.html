<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kehribardaki_yusufcuk</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_27">19<br class="calibre2"/>
  Yemin</h2>

  <p class="normal">Şöminenin üstündeki saat can sıkıcı bir halde yüksek sesle ötüyordu. Aşağıdaki mutfakta çalışan hizmetçilerin gürültüsü ve tahta gıcırtılarının haricinde evin içindeki tek ses buydu. Benim için oldukça gürültülü bir akşam olmuştu ve yıpranan sinirlerimi rahatlatmak için tek ihtiyacım olan sessizlikti. Saatin kapağını açtım ve sesini kestim.</p>

  <p class="normal">Dönemin en meşhur akşam yemeği partisi olduğu inkâr edilemezdi. Burada bulunmayan talihli insanlar aylarca buradaki akşam yemeğinde olduklarını iddia edip çarpık dedikodularına kendilerinden de bir şeyler katacaklardı.</p>

  <p class="normal">Mary’ye gelincik şurubunu içirmek çaba isteyen bir işti. Daha sonra ilgim Jamie, General ve Bay Hawkins üçlüsü arasında devam eden tartışmaya kaydı. Alex’in bilinçdışı olması iyi olmuştu. Mary’nin yanındaki bedene bakıyordum. Tıpkı akrabaları onları azarlarken halk meydanında duran Romeo ve Juliet gibi duruyorlardı ama bu düşüncem çok geçmeden Bay Hawkins tarafından bozuldu.</p>

  <p class="normal">“Mahvettin!” diye bağırıyordu. “Yeğenimi sen mahvettin! Vikont onu asla almayacak! Adi İskoçyalı kalleş! Sen ve senin fahişe…” Sonra bana dönüp devam etti. “Kaltak! Pezevenkler! Pis alçakların zevki için iğrenç pençelerini masum genç kızlara batırıyorsun! Sen…” Sabrını uzun bir süre muhafaza eden Jamie elini Bay Hawkins’in omzuna koydu, onu kendine doğru çevirdi ve tombul çenesine bir yumruk indirdi. Bay Hawkins yere düştü ve duvara doğru sürüklendi.</p>

  <p class="normal">Jamie, şişman tüccarın düşüşünü izleyen General d’Arbanville’e buz gibi bir bakış atarak döndü ve elindeki şarap şişesini aldı.</p>

  <p class="normal">“Ah, devam et,” dedi arkamdan gelen bir ses. “Neden şimdi duruyorsun, Tuarach? Üçüne birden vur! Hepsini temizle!” General ve Jamie arkamda duran şık beyefendiye hoşnutsuz bir bakış attılar.</p>

  <p class="normal">“Defol git, St. Germain,” dedi Jamie. “Bu senin işin değil.” Sözlerini bezgin bir halde söylemişti ama sonra aşağıdaki kargaşadan duyulsun diye sesini yükseltti. Ceketinin omzundaki dikiş yeri sökülmüş ve gömleği de yırtılmıştı.</p>

  <p class="normal">St. Germain’nin ince dudaklarında hoş bir gülümseme belirdi. Öyle görünüyordu ki Kont hayatının en güzel vaktini geçiriyordu.</p>

  <p class="normal">“İşim değil mi? Böyle olaylar, nasıl olur da yurtsever bir adamın işi olmaz?” Şaşkın gözlerle onları izleyen kalabalığa döndü. “Ne de olsa, Majesteleri’nin bir misafiri, kerhaneyi devam ettirmek için misafir adı altında sapıklık yapıyor ama bunu…!” dedi, Jamie ona doğru bir adım attı. Elinde birdenbire beliren bıçak parlıyordu. Bileğinin üstüne dökülen kat kat dantel sanki sihir görevi görüyordu. Jamie yavaşça ceketini çıkartıyor, kavgaya hazırlanıyordu.</p>

  <p class="normal">“Kesin şunu!” dedi otoriter bir ses. Duverney büyüklerinden iki kişi ve genç bir adam kalabalığı yararak ilerliyorlardı. Genç Duverney döndü ve kollarını amirane bir şekilde merdivendeki insan sürüsüne salladı, yüzündeki öfkeyi görüp korkan kalabalık bir adım geriledi.</p>

  <p class="normal">“Sen,” dedi yaşlı Duverney, St. Germain’e bakıyordu. “Eğer dediğin gibi içinde yurtsever bir his barındırıyorsan, şunlardan bir tanesini aşağıya getirerek kullanabilirsin.”</p>

  <p class="normal">St. Germain bir an adama baktıktan sonra soylu bir şekilde omuz silkti ve hançerini ortadan kaldırdı. St. Germain bir yorum yapmadan döndü ve merdivenlere yöneldi. Önündekileri itiyor, çekilmelerini söylüyordu.</p>

  <p class="normal">Kral’ın polisleri geldiğinde ise misafirlerin büyük bölümü evden ayrıldı.</p>

  <p class="normal">Bu arada kendine gelen Bay Hawkins, Jamie’yi çocuk kaçırma ve kadın pazarlamaktan suçladı. Bir ara Jamie’nin ona yeniden vuracağını sandım. Kasları iyice gerilmişti ama sonra susmanın daha iyi olacağını düşünerek kendini rahat bıraktı.</p>

  <p class="normal">Birçok tartışma ve açıklamadan sonra, Jamie Bastille’deki karakol merkezine gitmeyi kabul etti, belki orada kendini daha iyi ifade edebilirdi.</p>

  <p class="normal">Rengi atmış, terlemiş ve açıkçası neler olduğunu anlayamayan Alex Randall da götürülmüştü. Yardımcısının kaderinin ne olacağını görmek için bekleyemeyen Dük faytonunu çağırdı ve polisler gelmeden oradan ayrıldı. Diplomatik misyonu ne olursa olsun böyle bir skandalda bulunmak kabul edilemezdi. Hâlâ kendinde olmayan Mary Hawkins ise amcasının evine yollandı.</p>

  <p class="normal">Neredeyse ben de suçlu konumunda karakola götürülecektim ama Jamie buna itiraz ederek hassas bir durumda olduğumu söyledi ve hapishaneye götürülmemem konusunda ısrar etti. Sonunda Jamie yeniden öfkelenince baş komiser insafa geldi ve sadece şehirden ayrılmamamın yeterli olacağını söyledi. Paris’ten kaçma düşüncesi çekici olsa da Jamie olmadan ayrılamaz ve hiçbir koşulda sözümden dönemezdim.</p>

  <p class="normal">İnsanlar giriş salonunda ellerinde fenerlerle, şapka ve pelerinleri giymiş bir halde toplandıkları sırada yüzü vahşice yaralanan Murtagh’ı gördüm. Nereye giderse gitsin Jamie’nin peşinden gideceği belliydi. En azından kocam yalnız olmayacaktı.</p>

  <p class="normal">“Endişelenme, Sassenach.” Bana sarıldı, kulağıma fısıldıyordu. “Çok yakında evde olacağım. Eğer ters giden bir şey olursa…” Biraz tereddüt ettikten sonra konuşmasına devam etti. “Buna gerek kalmayacak ama eğer bir arkadaşa ihtiyacın olursa, Louise de La Tour’a git.”</p>

  <p class="normal">“Tamam, giderim.” Polisler Jamie’yi götürmeden önce sadece yanağından öpecek kadar zamanım olmuştu.</p>

  <p class="normal">Evin kapısı açıldı ve Jamie’nin arkasını dönüp Murtagh’a baktığını gördüm. Sonra Murtagh ile göz göze geldik, sanki bir şey diyecek gibi ağzını açtı. Eli kılıcında olan Murtagh, Jamie’nin yanına gitti, neredeyse genç Duverney’i sokağa itecekti. Birbirlerine yırtıcı bakışlar attıktan sonra Jamie omuz silkip ellerini uzattı.</p>

  <p class="normal">Etrafındaki polisleri önemsemeden dışarıya adımını attı ama kapının yanındaki küçük bedeni görünce durdu. Eğildi ve ona bir şeyler söyledi, sonra doğrularak eve baktı ve bana gülümsedi. Yaşlı Mösyö Duverney’i hızlıca selamladıktan sonra onu bekleyen arabaya bindi ve gözden kayboldu. Murtagh da onunla birlikteydi.</p>

  <p class="normal">Fergus araba gözden kaybolana kadar sokakta durdu ve arkasından baktı. Sonra hızla basamakları çıktı ve beni elimden tutup çekti.</p>

  <p class="normal">“Gelin, leydim,” dedi. “Lordum dönene kadar sizi bana emanet etti.”</p>

  <p class="normal">Fergus salona girdi ve arkasından kapıyı kapattı.</p>

  <p class="normal">“Leydim, ben bir eve göz atacağım,” diye fısıldadı. “Her şey yerli yerinde mi bakmam gerek.” Endişelenmeme rağmen konuşmasını duyunca gülmeden edemedim çünkü Jamie’yi taklit ettiği oldukça belliydi. İdolü ona bir sorumluluk vermişti ve o da ciddiyetle görevini yapma konusunda kararlıydı.</p>

  <p class="normal">Oturma odasına kadar bana eşlik ettikten sonra Jamie’nin her akşam yaptığı gibi evi kontrol etmeye gitti; panjurların kapalı olup olmadığına bakıp, dış kapının kilidini kontrol etti ve ateşi söndürdü. Ateşi söndürmeye çalışırken yüzü is lekesi olmuş ve ardından yumruğuyla gözlerini ovalayınca tam bir rakuna benzemişti. “Dinlenseniz iyi olacak, leydim,” dedi. “Endişelenmeyin, ben buradayım.”</p>

  <p class="normal">Kahkaha atmamak için kendimi zor tutarak gülümsedim. “Uyuyamam, Fergus. Biraz burada oturacağım. Ama sen yatağına gitsen iyi olur, korkunç bir gece geçirdin.” Yatağa gitmesinde istekliydim ama evin erkeği imajına da zarar vermek istemiyordum, yorgun olduğu her halin belliydi. Küçük cılız omuzları düşmüş, gözünün altındaki lekeler gitgide daha çok kararmıştı.</p>

  <p class="normal">Esnemesine rağmen başını iki yana salladı.</p>

  <p class="normal">“Hayır, leydim. Sizinle kalacağım…eğer sizin için bir sakıncası yoksa?”</p>

  <p class="normal">“Bir sakıncası yok.” Zaten konuşamayacak ve yerinden kıpırdamayacak kadar yorgundu. Pufun üstündeki uykulu hali tıpkı bir kedi ya da bir köpeğin kıvrılıp uyumasını andırıyordu.</p>

  <p class="normal">Ağır ağır yanan ateşe bakıyordum, sakinlik hissi böyle bir şey olsa gerekti. Havuzu, orman yolunu hatta Manastır okulunun karanlık sakinliğini hayal etmeye çalışıyordum ama hiçbir şey işe yaramıyordu. Görüntülerin hepsi bu geceye aitti; karanlığın içinden korkuyla yaklaşan sert eller ve parıldayan dişler, Mary’nin, tıpkı Alex Randall’ınki gibi solmuş üzgün yüzü, çevresine öfke ve nefret saçan Bay Hawkins’in domuz gözleri, General’in ve Duverneylerin yüzündeki ani güvensizlik hissi, St. Germain’in olaydan aldığı haz ve fesatlıkla gözlerinin parlaması. Ve son olarak da fener ışığının altında kendine güvenli görünen ama bir o kadar kararsızlıkla dolu Jamie’nin gülümseyişi.</p>

  <p class="normal">Ya geri gelmezse? Onu götürdüklerinden beri içimde bastırmaya çalıştığım düşünce buydu. Ya mahkemede kendini temize çıkaramazsa? Ya yargıç da şu şüpheli yabancılardansa? Ya süresiz olarak mahkûm edilirse? Bu durum bütün işlerin iptal olmasına neden olurdu. Aklıma Jamie’nin onu Wentworth’da hücrede bulduğum hali gelmişti. Şu anki durum Charles Stuart’ın şarap işine girişmesini önemsiz kılıyordu.</p>

  <p class="normal">Yalnızdım ve düşünecek çok zamanım vardı ama düşüncelerim fazla ileriye gidemiyordu. “La Dame Blanche” neydi, kimdi? “Beyaz Leydi” ne demekti ve bu isim neden saldırganların kaçmasını sağlamıştı?</p>

  <p class="normal">Akşam yemeğindeki olayları düşününce, aklıma General’in Paris sokaklarını saran eşkıyaların bazılarının soylu kesimden olduğunu söylediği geldi. İçlerinden biri kaba görünüşlü olmasına rağmen Mary’ye ve bana saldıranların konuşması ve görüntüsü General’in söylediklerine uyuyordu. Bu adamı bir yerden tanıyıp tanımadığımı hatırlamaya çalışıyordum ama onunla ilgili her şey çok belirsizdi, hatıralarım karanlık ve pusla kaplıydı.</p>

  <p class="normal">Kont St. Germain’e benzemiyordu, özellikle de sesi çok farklıydı. Ama eğer Kont bu işe karıştıysa, belki yüzü gibi sesini de değiştirebilirdi. Ama aynı zamanda Kont’un böyle bir saldırıda yer almasının da imkânsız olduğunu düşünüyordum, iki saat sonra rahatlıkla yemek masasında karşıma oturup nasıl çorbasını içebilirdi ki.</p>

  <p class="normal">Ellerimi düş kırıklığıyla saçlarıma götürdüm. Sabahı beklemekten başka çarem yoktu. Sabah olur da Jamie gelmezse o zaman haber alabileceğim ve yardım edebilecek tanıdıklarla konuşmaya başlardım. Ama gecenin bu saatinde çaresizdim. Tıpkı kehribardaki yusufçuk gibi… Hareket etmeye mecalim yoktu.</p>

  <p class="normal">Parmaklarım süslü iğnelerime gitti ve bir tanesi elime battı, birden hızla çektim, bu sefer de karışık saçlarımın arasına karışmış ve kafama batmıştı.</p>

  <p class="normal">“Aaahh!”</p>

  <p class="normal">“Burada, leydim. Ben aldım.”</p>

  <p class="normal">Yanıma geldiğini duymamıştım ama Fergus’un saçımdaki küçük, zeki parmaklarını hissedebiliyordum. İğneyi çıkarıp bir kenara koydu ve sonra tereddütle ekledi. “Diğerleri leydim?”</p>

  <p class="normal">“Ah, teşekkürler, Fergus,” dedim. “Eğer sana zahmet olmazsa.”</p>

  <p class="normal">Kalın saçlarım yüzüme düşmeye başladı. Nefesim de saçlarım gibi yavaş yavaş rahatlamaya başlamıştı.</p>

  <p class="normal">“Endişeleniyor musunuz, leydim?” diye sordu yumuşak sesiyle.</p>

  <p class="normal">“Evet,” dedim artık yalandan cesaret gösterisi yapmak istemiyordum.</p>

  <p class="normal">“Ben de,” dedi.</p>

  <p class="normal">Son saç tokası da masanın üstündeydi ve en sonunda gözlerim kapalı sandalyeye çöktüm. Daha sonra bir dokunuş daha hissettim ve saçlarımın tarandığını fark ettim, karışık saçlarım yavaşça taranıyordu.</p>

  <p class="normal">“İzin verir misiniz, leydim?” diye sordu şaşırdığımı fark ederek. “Leydiler endişeli ya da üzgün olduklarında bunun iyi geldiğini söylerler.”</p>

  <p class="normal">Rahatlatıcı dokunuşlar sayesinde sakinleşmiştim.</p>

  <p class="normal">“Elbette,” dedim. “Teşekkürler.” Bir müddet sonra, “Hangi leydiler, Fergus?” diye sordum.</p>

  <p class="normal">Bir an için tereddüt etti ve saçımı bıraktı fakat sonra devam etti.</p>

  <p class="normal">“Eskiden uyuduğum yerdekiler, Madam Elise eğer sessiz olursam merdivenlerin altındaki gömme dolapta uyumama izin veriyordu. Bütün erkekler gittikten sonra sabaha karşı ortaya çıkar ve bazen leydilerle birlikte kahvaltı ederdim. Basit işlerinde onlara yardım ederdim ve benim dokunuşlarımdan çok hoşlandıklarını söylerlerdi,” dedi biraz gururlanarak,“ve saçlarını da ben yapardım.”</p>

  <p class="normal">“Hımm.” Tarağın yumuşak sesi rahatlatıcıydı. Saatin kaç olduğunu bilmiyordum ama sokağın sessizliği çok geç olduğunu gösteriyordu.</p>

  <p class="normal">“Madam Elise’nin yerine nasıl yerleştin, Fergus?” diye sordum esneyerek.</p>

  <p class="normal">“Ben orada doğdum, leydim,” diye cevap verdi. Tarağın dokunuşları yavaşlamış ve sesi uykulu gibi çıkmaya başlamıştı. “Leydilerden hangisinin benim annem olduğunu hep merak ettim ama onu asla bulamadım.”</p>

  <p class="normal">Oturma odasının açılan kapısının sesiyle uyandım. Jamie gelmişti, gözleri kızarmış, yorgunluktan yüzü solmuştu ama günün ilk ışıklarında yine de bana gülümsemeyi ihmal etmedi.</p>

  <p class="normal">“Geri gelmeyeceksin diye çok korktum,” dedim. Saçlarında duman ve mum yağı karışımı ekşi bir koku vardı ve ceketi soylu görüntüsünü kaybetmişti ama Jamie hâlâ sıcak ve sağlamdı. Onu kucakladığım zaman kokusu ya da görüntüsü hakkında tek kelime etmedim.</p>

  <p class="normal">“Ben de,” dedi, güldüğünü hissedebiliyordum. Kolları belimi sıkı sıkı sardı, sonra geriye yaslandı ve saçlarımı gözlerimin önünden çekti.</p>

  <p class="normal">“Tanrım, öyle güzelsin ki,” dedi yavaşça. “Saçların dağınık olsa ve uykusuz olsan bile... Güzel sevgilim. Bütün gece burada mı oturdun?”</p>

  <p class="normal">“Tek başıma değildim.” Kilimin üstüne kıvrılmış uyuyan Fergus’a baktım. Uykusunda yavaşça döndü ve ağzı bir parça aralandı. Neredeyse hâlâ bir bebek sayılırdı.</p>

  <p class="normal">Jamie elini onun omzuna koydu.</p>

  <p class="normal">“Gel bakalım küçük adam. Leydine yeterince eşlik ettin.” Çocuğu kaldırdı ve onu sırtına aldı, uykulu gözlerle bir şeyler mırıldanıyordu. “Sen iyi bir çocuksun, Fergus, dinlenmeyi hak ettin. Hadi yatağına bakalım.” Fergus’un gözlerinin şaşkınlıkla açıldığını gördüm, sonra rahatlamış bir halde tamam dercesine başını salladı.</p>

  <p class="normal">Jamie oturma odasına geri geldiğinde ateşi yeniden körüklemiştim. Harap olmuş ceketini kaldırıp attı, akşamki güzel elbise iyice yıpranmıştı.</p>

  <p class="normal">“İşte burada.” Ona bir kadeh şarap uzattım. Şarabı üç yudumda içti ve sonra alkolün etkisiyle titredi. Daha sonra koltuğa geçti ve bir kadeh şarap daha istedi.</p>

  <p class="normal">“Hayır,” dedim, “bana ne olduğunu anlatana kadar vermeyeceğim. Hapishanede değilsin, her şeyin yolunda olduğunu sanıyorum ama…”</p>

  <p class="normal">“Tam değil, Sassenach,” diye lafımı kesti, “biraz kötü olabilir.”</p>

  <p class="normal">Bay Hawkins, bu hazırlıksız soruşturmayı yönetmek için sıcak yatağından aceleyle kalkan yargıç Alex Randall yansız şahitlerden biri olamayacağı için huysuzlanmıştı. Ben de bir eş olarak diğer zanlılardan olabilirdim. Murtagh ise olanlardan habersizdi ve henüz bir çocuk olan Claudel yasal olarak şahit sayılmıyordu.</p>

  <p class="normal">Mösyö le Juge baş komisere huysuz bir bakış atmış ve gerçekleri anlatacak kişinin şu an için açıklama yapamayacak olan Mary Hawkins olduğuna karar vermişti. Bu nedenle Matmazel Hawkins ile görüşülene kadar bütün sanıkların Bastille’de tutulması gerektiğine karar verilmişti.</p>

  <p class="normal">“O zaman sen niye Bastille’de tutulmadın?” diye sordum.</p>

  <p class="normal">“Yaşlı Mösyö Duverney bana kefil oldu,” dedi Jamie ve beni oturduğu koltuğa çekti. “Bütün soruşturma boyunca bir kirpi gibi köşede oturdu. Sonra yargıç kararını verdiğinde ayağa kalkıp benimle birkaç sefer satranç oynama fırsatı yakaladığını ve benim ahlaki karakterimin böyle bir ahlaksızlığa sebep olacağına inanmadığını söyledi. Nasıl konuştuğunu tahmin edebilirsin. Onunla altı ya da yedi kez satranç oynamış bir adamın masum bir genç kızı evinde iğfal edecek kadar aklını çelemeyeceğini düşündüğünü söyledi.”</p>

  <p class="normal">“Çok mantıklı,” dedim. “Bunu demekle neyi kastettiğini anlıyor gibiyim çünkü eğer seni hapse atsalardı, seninle bir daha satranç oynayamaz.”</p>

  <p class="normal">“Ben de öyle düşünüyorum,” dedi sonra gerinip esnedi ve bana gülümsedi.</p>

  <p class="normal">“Ama şimdi evdeyim ve nedeni de beni ilgilendirmiyor. Gel, Sassenach.” İki eliyle belimden tuttu ve beni kucağına oturttu, kolları bedenimi sarıyor ve zevkle iç çekiyordu.</p>

  <p class="normal">“İstediğim tek şey,” diye mırıldanmaya başladı kulağımın dibinde, “bu kirli elbiseleri çıkarıp seninle şöminenin karşısında yatmak ve başımı omzuna koyup yarına kadar öylece uyumak.”</p>

  <p class="normal">“Peki ya hizmetçiler?” dedim. “Etrafımızda dolanıp duracaklardır.”</p>

  <p class="normal">“Hizmetçilerin canı cehenneme,” dedi. “Kapılar ne işe yarıyor?”</p>

  <p class="normal">Jamie bana sıkı sarılıyor, saçımı kokluyordu. Sonra derin bir iç çekti ve beni kucağından kaldırıp koltuğa oturttu.</p>

  <p class="normal">“Sadece yarım saat,” diye söz verdi bana fısıltıyla ve sonra, “Entrez!” dedi yüksek sesle.</p>

  <p class="normal">Kapı açıldı ve Murtagh içeri girdi. O da Jamie kadar uykusuzdu, bir gözüne kan oturmuştu. Diğeri çürümüş muz gibi karaydı.</p>

  <p class="normal">Küçük adam bir gece önceki çuval olayından sonra neredeyse tek kelime etmemişti. Fergus’un kısa bir araştırmadan sonra bıçağını alıp getirmesi üzerine nerede bulduğunu sormasının dışında, zorunlu kaçışımız boyunca sessizliğini korumuştu. Paris sokaklarının karanlığında aceleyle ilerlerken bize gardiyanlık yapmıştı. Eve geldiğimizde de hizmetçilerin sorularını bastırmada etkili olmuştu.</p>

  <p class="normal">Patronunun iyi karakterine şahitlik etmek zorunda kalsaydı, polis istasyonunda her şeyi açıklayabileceğini düşünüyordum. Yine de eğer ben bir Fransız yargıç olsaydım, Murtagh’a nasıl güvenebileceğim konusunda düşünürdüm. Ama şimdi Notre Dame’daki heykelcik gibi sessizce duruyordu.</p>

  <p class="normal">Bu kılıksız görünüşüne rağmen Murtagh saygınlığını hiçbir zaman kaybetmemişti ve şimdi de öyleydi. Dimdik duruyordu, sonra halıya kadar geldi ve onun bu haline şaşkınlıkla bakan Jamie’nin ayaklarının önünde diz çöktü.</p>

  <p class="normal">Küçük adam temkinli bir halde belinden hançerini çıkarttı. Zayıf, kırışık yüzü ifadesiz gibiydi ama siyah gözleri tereddüt etmeksizin Jamie’ye bakıyordu.</p>

  <p class="normal">“Seni yanılttım,” diye başladı küçük adam sessizce. “Ve şimdi, efendim olarak senden canımı almanı istiyorum çünkü ben artık bu utançla yaşayamam.”</p>

  <p class="normal">Jamie yavaşça doğruldu, gözlerindeki yorgunluk gitmiş gibiydi. Bir müddet sessiz kaldı, elleri dizindeydi. Sonra uzanıp bir elini Murtagh’ın başına koydu.</p>

  <p class="normal">“Savaşta kaybetmek utanılacak şey değildir, mo caraidh,” dedi yavaşça. “Büyük savaşçıların erdemi bunun üstesinden gelmeyi başarmalarında saklıdır.”</p>

  <p class="normal">Ama küçük adam başını inatla iki yana sallıyordu. “Hayır,” dedi. “Ben savaşta yenilmedim. Bana güvendin; eşin, doğmamış çocuğun ve küçük İngiliz leydisini korumam için bana güvendin. Tehlike yaklaştığında onu engellemek için hiçbir şey yapamadım. Gerçeği söylemek gerekirse bana vuran eli dahi görmedim.”</p>

  <p class="normal">“Vefasızlık…” diye başladı Jamie.</p>

  <p class="normal">“Ve şimdi bunun sebebini görebiliyorsun,” diye Jamie’nin lafını kesti Murtagh. Onu tanıdığımdan beri bu şekilde konuştuğunu görmemiştim. “Senin şanlı adın kirlendi, eşin saldırıya uğradı ve o küçük kız…” Dudakları titriyordu. “Bu acı beni boğuyor.”</p>

  <p class="normal">“Evet,” dedi Jamie, yumuşak bir sesle konuşuyordu. “Evet, görüyorum. Hislerini paylaşıyorum.” Jamie adama doğru eğildi ve hafifçe koluna dokundu. Ben ne hareket ediyor ne de konuşuyordum, bu benim sorunum değildi.</p>

  <p class="normal">“Ama ben senin efendin değilim,” diye devam etti Jamie. “Sen bana böyle bir yemin etmedin ve ben de sana sorumluluk yüklemedim.”</p>

  <p class="normal">“Evet, yaptın.” Murtagh’ın elinde tuttuğu hançerinin kabzası titriyordu.</p>

  <p class="normal">“Ama…”</p>

  <p class="normal">“Ben sana yemin ettim, Jamie Fraser. Sen daha bir haftalık ya vardın ya yoktun. Güzel annenin koynunda yatıyordun.”</p>

  <p class="normal">Jamie’nin gözleri fal taşı gibi açılmış, ben de şaşkınlıkla Murtagh’a bakmıştım.</p>

  <p class="normal">“Ellen’ın dizlerinin dibine çökmüştüm tıpkı şimdi sana yaptığım gibi,” diye devam etti yaşlı adam ve çenesini kaldırdı. “Ve Tanrı’nın adıyla ona yemin ettim, seni her zaman takip edeceğime, emirlerini yapacağıma ve sen büyüyüp bir yetişkin olduğun zaman ihtiyacın olduğu sürece senin arkanı kollayacağıma dair,” dedi ve yorgun gözlerini kapadı.</p>

  <p class="normal">“Evet. Sana oğlummuşsun gibi değer veriyorum ama şimdi sana ihanet ettim.”</p>

  <p class="normal">“Yapmadın bunu asla yapmadın.” Jamie’nin elleri Murtagh’ın omuzlarındaydı, onu sıkıca tutuyordu. “Hayır, hayatını senden alamam, benim sana hâlâ ihtiyacım var. Sana bunu kabul ettirebilirim.”</p>

  <p class="normal">Uzun bir tereddütten sonra adamın inatçı başı belli belirsiz evet dercesine sallandı.</p>

  <p class="normal">Jamie iyice gerilmiş elini hançerin kabzasının üzerine götürdü.</p>

  <p class="normal">“Anneme ettiğin yeminini kabul ediyorum. O adamları bulacaksın. Onları avlayacaksın, sonra da eşimin ve masum Mary Hawkins’in kanının intikamını alacaksın.”</p>

  <p class="normal">Bir müddet sonra elini hançerden çekti. Yaşlı adam, ilk defa benim varlığımı kabul etmişçesine başını bana doğru çevirdi ve, “Efendimin dediği gibi leydim, bunu yapacağım. İntikamınızı alacağım.”</p>

  <p class="normal">Ne diyeceğimi bilmiyordum. Cevap vermeye gerek yoktu. Murtagh hançerini dudaklarına götürdü ve onu öptü, sonra da kararlılıkla ayağa kalkıp yerine koydu.</p>
</body>
</html>
