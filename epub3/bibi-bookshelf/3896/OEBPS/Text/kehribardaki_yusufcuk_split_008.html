<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kehribardaki_yusufcuk</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_12">4<br class="calibre2"/>
  Culloden</h2>

  <p class="normal">“Ne kadar domuz suratlı, küçük, cimri bir yüz!” Brianna, Culloden Ziyaret Merkezi’nde fuayenin bir tarafında gözdağı verircesine duran kırmızı elbiseli mankene büyülenmiş bir şekilde dikkatle bakıyordu. Peruğu pudralanmış, düşük kaşlı ve sarkık pembe yanaklıydı.</p>

  <p class="normal">“Hımm, biraz şişkoydu,” diye şaşkın bir halde onun düşüncesine katıldı Roger da. “Cehennem generali, en azından şurada duran zeki kuzeniyle kıyaslarsak.” Roger fuayenin diğer tarafında duran uzun figürü, Charles Stuart’ı göstermişti. Beyaz şapkalı mavi kadife bonesinin altından soylu bir bakış atıyordu, Cumberland Dükü’nü önemsemeyen kibirli bir havası vardı.</p>

  <p class="normal">“Ona ‘Kasap Billy’ derlerdi.” Roger, Dük’ü gösteriyordu, beyaz dizlikli pantolonu ve altın örgü ceketi içinde vurdumduymaz görünüyordu. “Muhteşem bir sebep. Yaptıkları şeyin dışında” – alçak gökyüzünden sersemlemiş ilkbahar yeşili araziyi gösterdi – “Cumberland’ın askerleri Kuzey İskoçya’da görülen en berbat İngiliz terörünün sorumlusudur. Savaştan kurtulanları bu tepelere kovalamış, yakmışlar ve talan etmişlerdi. Kadınlar ve çocuklar açlıktan ölmeye mahkûm kalmışlardı ve erkekler Charlie için savaşıp savaşmadıklarını önemsemeden, hiçbir çaba sarf etmeden durdukları yerden ateş açmışlardı. Dük’ün çağdaşlarından bir tanesi ona şöyle demişti: ‘O bir çöl yaratmış, adına huzur koymuştu.’ Ve sanırım Cumberland Dükü buralarda hâlâ popüler değil.”</p>

  <p class="normal">Bu doğruydu. Ziyaretçi müzesinin papazı, Roger’ın arkadaşı, ona, Süslü Prens’in figürüne saygılı davranılırken, Dük’ün ceketinin düğmelerinin sürekli kaybolduğunu ve figürün kendisiyle bile alay ettiğini söylemişti.</p>

  <p class="normal">“Bir sabah erken geldiğini ve ışıkları açtığında onun asil karnına gerçek İskoç hançerini saplı olarak bulduğunu söylemişti,” dedi Roger, küçük figüre başını sallayarak bakarken. “Sanki ona gerçekmiş gibi davrandıklarını söylemişti.”</p>

  <p class="normal">“Ben de öyle düşünüyorum,” diye mırıldandı Brianna, kaşları kalkık bir halde Dük’e bakıyordu. “İnsanlar bu olayı hâlâ önemsiyorlar mı?”</p>

  <p class="normal">“Ah, evet. İskoçların hafızaları iyidir ve onlar asla böyle insanları affetmezler.”</p>

  <p class="normal">“Gerçekten mi?” Brianna ona şüpheyle baktı. “Sen İskoçyalı mısın, Roger? Wakefield bir İskoç adına benzemiyor ama Cumberland Dükü’nden bahsederken sesinde bir şey vardı…” Brianna’nın dudaklarına hilekâr bir gülümseme konmuştu. Roger ona şaka yapılıp yapılmadığından emin olmamasına rağmen ciddi bir şekilde cevap verdi.</p>

  <p class="normal">“Ah, evet,” dedi gülümseyerek. “Ben İskoçyalıyım. Wakefield benim gerçek adım değil, Papaz Efendi beni evlatlık aldığında bu adı koymuştu. O annemin amcasıydı, annem ve babam savaşta öldürülünce beni yanına aldı. Benim gerçek adım MacKenzie. Cumberland Dükü’nünki gibi.” Cama doğru bakarak kafasını sallıyordu, Culloden arazisinin anıtları acı bir şekilde önlerinde duruyordu. “Dışarıda MacKenzie adını taşıyan bir soy anıtı var, akrabalarımın birçoğu o anıtın altında.”</p>

  <p class="normal">Uzanıp altın apoletin sallanmasına izin verdi. “Çok milli duygularla yaklaşamıyorum ama unutamıyorum da.” Roger Brianna’ya elini uzattı. “Dışarı çıkalım mı?”</p>

  <p class="normal">Dışarısı çok soğuktu, sert rüzgâr sancaklara şiddetle çarpıyordu. Direğin üstündeki bayrak adeta uçuyordu. Biri sarı, biri kırmızı olan bayraklar ordularının arkasındaki iki kumandanın durduğu yeri gösteriyorlardı, savaşı bekleyen orduların.</p>

  <p class="normal">“Şey, yolun gerisinde, gördüğüm,” dedi Brianna. “Serseri bir kurşunun gelme şansı yok.”</p>

  <p class="normal">Roger onun titrediğini gördü ve onu biraz daha kendine doğru çekti. Ona dokunmanın verdiği hazla çıldıracağını düşünüyordu ama bunu gizleyerek tarihi monologa liderlik etmeyi denemeye karar verdi. “Şey, bu generalin nasıl geride durduğunu gösteriyor. Özellikle Charlie savaşın sonunda o kadar hızlı kaçmış ki, geride som gümüş piknik setini bırakmış.”</p>

  <p class="normal">“Piknik seti mi? Savaşa piknik seti mi getirmiş?”</p>

  <p class="normal">“Ah, evet,” dedi Roger, Brianna için İskoç olmak hoşuna gitmişti. Üniversitede Oxbridge konuşması altında aksanını yumuşatmakta zorluk çekiyordu ama şimdi o bunu öğrendiğinde yüzünde oluşan gülümseme hatırına kendini özgür bırakmıştı.</p>

  <p class="normal">“Ona neden Prens Charlie dendiğini biliyor musun?” diye sordu. “İngiliz halkı, bunu askerlerinin onu ne kadar çok sevdiğini gösteren bir takma ad olarak biliyorlar.”</p>

  <p class="normal">“Öyle değil mi?”</p>

  <p class="normal">Roger kafasını iki yana salladı. “Hayır. Askerleri onu Prens Tcharlach diye çağırırdı.” Bunu dikkatli bir şekilde hecelemişti. “Bu Gaelce Charles demektir. Tcharlach mac Seamus, Charles, James’in oğlu. Çok resmi ama saygılı. İngilizce’de ‘Charlie’ nasılsa Gaelce’ de de ‘Tcharlach’ odur.”</p>

  <p class="normal">Brianna gülümsedi. “O zaman Süslü Prens değil miydi?”</p>

  <p class="normal">“Hayır, o zaman değildi,” dedi Roger omuzlarını silkerek. “Şimdi ise öyle. Geçmişte yapılan küçük tarihsel hatalardan sadece bir tanesi. Bunun gibi bir sürü var.”</p>

  <p class="normal">“Ve sen de bir tarihçisin!” dedi Brianna şakayla karışık.</p>

  <p class="normal">Roger hafifçe gülümsedi.</p>

  <p class="normal">Savaş alanına giden çakıl döşeli yolda yavaşça dolanıyorlardı, Roger orada savaşan farklı alayların durumlarını göstererek savaşı ve kumandanlarla ilgili küçük hikâyeleri anlatıyordu.</p>

  <p class="normal">Onlar yürürken rüzgâr da yavaşlamış, arazinin sessizliği öne çıkmıştı. Onların da konuşması azalmıştı, arada sırada fısıltıyla sadece bugünden ve geçmişten bahsediyorlardı. Gökyüzündeki bulutlar griydi ve o taşın altındaki her şey dilsiz görünüyordu, sadece arazideki bitkilerin fısıltıları, onları besleyen iki kişinin sesinden bahsediyordu.</p>

  <p class="normal">“Burası Ölüm Kuyusu denilen yer.” Roger küçük bir filizin yanına eğildi. Taşların altındaki karanlık suların oluşturduğu küçük bir havuzdu. “Kuzey İskoçyalı beylerden biri burada ölmüştü ve adamları yüzündeki kanı buradaki suyla yıkamışlardı. Orada da soyun mezarlığı var.”</p>

  <p class="normal">Klan taşı olan büyük kaya parçası granittendi, lekelenmiş ve havadan dolayı rengi solmuştu. Arazinin yanında dağınık halde yayılan yumuşak çimlerin üstüne konulmuşlardı. Her birinin adı yazılıydı. Zamanla hava taşları öylesine aşındırmıştı ki bazılarının adları neredeyse okunmuyordu. MacGillivray. MacDonald. Fraser. Grant. Chisholm. MacKenzie.</p>

  <p class="normal">“Bak,” dedi Brianna, fısıltı halinde konuşuyordu. Taşlardan birini gösteriyordu. Üzerinde yeşil gri ince bir dal yığını vardı, birkaç bahar önceki çiçekler dallarla karışmıştı.</p>

  <p class="normal">“Süpürge otu,” dedi Roger. “Yazın çok olur, süpürge otu açtığı zaman her klan mezarlığında bunlardan görebilirsin. Her yerde beyaz süpürge otu olur. Beyaz şans içindir ve krallık için. Charlie’nin amblemidir ve bir de beyaz gül.”</p>

  <p class="normal">“Onları kim bırakıyor?” Brianna yola çömelmiş, nazik parmaklarıyla dallara dokunuyordu.</p>

  <p class="normal">“Ziyaretçiler.” Roger da onun yanına çöktü. Fraser mezarlığındakilere bakıyordu. “Ziyaret eden insanlar burada ölenlerin soyundan gelenler. Ya da onları hatırlamayı sevenler.”</p>

  <p class="normal">Brianna yan gözle ona baktı, saçları uçuşuyordu. “Sen hiç bunu yaptın mı?”</p>

  <p class="normal">Roger gülümseyerek dizlerinin arasından sarkan ellerine bakıyordu.</p>

  <p class="normal">“Evet. Çok duygusal ama yaptım.” Brianna arazinin diğer tarafında bulunan sık çalılıklara bakıyordu.</p>

  <p class="normal">“Hangisi süpürge otu göster bana,” dedi.</p>

  <p class="normal">Eve giderken, Culloden melankolisi yavaş yavaş ortadan kaybolmuş ama paylaşılan duygusal hisler havada asılı kalmıştı ama onlar eski birer arkadaş gibi konuşup gülüyorlardı.</p>

  <p class="normal">“Annemin bizimle gelmemesi çok kötü oldu,” dedi Brianna Randalllar’ın kaldığı pansiyon yoluna girerken.</p>

  <p class="normal">Roger, Claire Randall’ı çok sevmesine rağmen yine de onun gelmemesinden memnun kalmıştı. Üçünün bir kalabalık oluşturacağını düşünmüştü. Bir müddet sonra, “Annen nasıl? Umarım ciddi bir şey yoktur,” dedi.</p>

  <p class="normal">“Ah, hayır. Üzüntüden dolayı midesi ağrıyormuş, en azından onun söylediği bu.” Brianna bir an için kaşlarını çattı. Sonra Roger’a dönüp elini onun bileğinin üstüne koydu. Roger dizlerinden kasıklarına kadar bütün kaslarının titrediğini hissediyordu ve Brianna’nın söylediği şeyleri yakalamada zorluk çekmeye başlamıştı. O hâlâ annesinden bahsediyordu.</p>

  <p class="normal">“… iyi olduğunu düşünüyor musun?” diyerek bitirdi cümlesini. Brianna kafasını sallıyor ve saçlarının dalgalanmasıyla, arabanın zayıf ışığında bile bakır rengi iyice parlıyordu. “Bilmiyorum. Zihni çok karışık görünüyor. Hasta değil kesinlikle ama bir şey hakkında fazlasıyla endişeleniyor.”</p>

  <p class="normal">Roger birden midesinde ağır bir çukur hissetti.</p>

  <p class="normal">“Hımm,” dedi. “Belki işten uzak olduğu içindir. Eminim her şey yoluna girer.” Brianna gülümsedi. Artık pansiyonun önüne gelmişlerdi.</p>

  <p class="normal">“Bugün harikaydı, Roger,” dedi, hafifçe omzuna dokunarak. “Ama annemin projesinde bir yardımım dokunmuyor diye üzülüyorum. Bu pislik yığınında sana yardım etmemi ister misin?”</p>

  <p class="normal">Roger’ın ruhu aydınlanmaya başlamıştı. Ona gülümseyip, “Sanırım oranın düzenlenmesi gerekecek. Yarın gelip benimle birlikte garajı düzenlemeye ne dersin? Eğer pislik istiyorsan, bundan daha fazlasını bulamazsın.”</p>

  <p class="normal">“Harika,” deyip gülümsedi, arabaya yaslanmış ona bakıyordu. “Belki annem de gelip yardım eder.”</p>

  <p class="normal">Yüzünün sertleştiğini hissediyordu ama yine de nazik gülüşünü korudu.</p>

  <p class="normal">“Olur,” dedi. “Harika, ben de öyle umuyordum.”</p>

  <p class="normal">Ertesi gün papaz evine yardım etmeye gelen bir tek Brianna olmuştu.</p>

  <p class="normal">“Annem halk kütüphanesinde,” dedi. “Eski telefon rehberlerine bakıyor. Eskiden tanıdığı birini arıyor.”</p>

  <p class="normal">Bunu duyan Roger’ın kalbi hızlı atmaya başlamıştı. Bir gece önce Papaz Efendi’nin telefon rehberine göz atmıştı. “James Fraser” adında üç kişi vardı ve bir de ilk ismi farklı olan iki kişi vardı ama onun da orta ismi “J” ile başlıyordu.</p>

  <p class="normal">“Şey, umarım onu bulur,” dedi, ilgilenmiyormuş gibi görünmeye çalışarak. “Yardım etmek istediğinden gerçekten emin misin? Bu çok sıkıcı, pis bir iş.” Roger şüpheyle Brianna’ya bakıyordu. Brianna kafasını evet dercesine salladı. Hiç de bundan rahatsızmış gibi değildi.</p>

  <p class="normal">“Biliyorum. Bazen babama eski kayıtları temizlemesinde ve dipnotları bulmasında yardım ediyordum. Annemin projesi için en azından bu konuda sana yardımcı olmak isterim.”</p>

  <p class="normal">“Tamam.” Roger beyaz gömleğine bir göz attı. “Üstümü değiştireyim sonra işleri toparlamaya gideriz.”</p>

  <p class="normal">Garaj kapısı gıcırdadı ve sonra kaçınılmaza teslim olarak birden iki yana açıldı, toz bulutunun ve tahtaların ortasında kalakalmışlardı.</p>

  <p class="normal">Brianna tozdan kurtulmak için ellerini sallayıp duruyordu. En sonunda öksürerek, “Pöfff!” dedi. “Burası ne zamandır kullanılmıyor?”</p>

  <p class="normal">“Uzun süredir, sanırım.” Roger kesin bir cevap verememişti. Garajın içindeki feneri yaktı. Işık, karton kutuları, tahta kasaları, etiketleri soyulmuş eski sandıkları ve biçimsiz branda yığınları aydınlanmıştı. Orada burada, kabuklarından yeni çıkmış küçük dinozor iskeletlerini andıran mobilya ayakları vardı.</p>

  <p class="normal">Hurdaların içinde bir çeşit çatlak vardı. Roger yavaş yavaş buraya doğru ilerledi. Zaman zaman gölge ve toz yüzünden gözden kayboluyordu, neyse ki tavanda kesik kesik de olsa yanan fener sayesinde nerede olduğu belli oluyordu. Sonunda yukarda asılı duran kabloyu bulunca bir zafer çığlığı attı ve garaj birdenbire aydınlandı.</p>

  <p class="normal">“Buradan,” dedi Roger ve Brianna’yı elinden tutarak götürdü. “Arkada temiz bir yer var.”</p>

  <p class="normal">Arka duvara yaslanmış eski bir masa vardı. Belki de normalde Papaz Efendi’nin yemek odasının can alıcı eşyalarından biriydi. Dinlenmek için bu tozlu tapınağa gelmeden önce mutfak tezgâhı, masa, sehpa ve resim masası gibi farklı amaçlar için kullanılmıştı. Tepesinde örümcek ağı kaplamış bir cam parçası duruyor, boya sıçramış yüzeye loş bir ışık yansıtıyordu.</p>

  <p class="normal">“Burada çalışabiliriz,” dedi Roger ve yığınların arasından bir sandalye çekip büyük bir mendille üstündeki toz yığınını üstünkörü temizledi. “Hadi otur, ben camı açabilecek miyim bir ona bakacağım yoksa burada boğuluruz.”</p>

  <p class="normal">Brianna onu onaylarcasına kafasını salladı ama oturmak yerine hurdaların yanında dikilmeyi tercih etmişti. Roger eğilmiş pencere çerçevesini açmaya çalışırken arkasında duran Brianna’nın kutular üstündeki etiketleri okuyan sesini duyabiliyordu. “Burada 1930-33 yazıyor,” dedi. “Ve burada da 1942-46. Bunlar nedir?”</p>

  <p class="normal">“Günlük,” dedi Roger. Kirli eşikten dirseğiyle destek alırken homurdanıyordu. “Babam – Papaz Efendi, her zaman günlük tutardı. Her akşam yemeğinden sonra oturup günlüğünü yazardı.”</p>

  <p class="normal">“Yazacak çok şeyi vardı demek.” Brianna kutulardan birkaçını yukarı kaldırmış ve altındakilere bakmak için kenara yığmıştı. “Burada üzerlerinde ‘Kerse’, ‘Livingston’, ‘Balnain’, ‘Mahalleli’ yazan bir yığın kutu var, bunlar ne?”</p>

  <p class="normal">“Köylüler,” dedi Roger. Bir müddet ara verdi çünkü nefes nefese kalmıştı. Alnını silince gömleğinin kolunda kocaman bir kir izi çıktı. Neyse ki her ikisi de eski kıyafetlerini giymişlerdi. Bu pislikte araştırma yapmak için gayet uygun görünüyorlardı. “Bunlar çeşitli Kuzey İskoçya köyleri hakkında tarihi notlar olmalı. Bazı kutular kitap gibi şeylerle dolu. Kuzey İskoçya’daki bazı turist mağazalarında da bunlardan görebilirsin.”</p>

  <p class="normal">Eski araç takımının asılı olduğu askı tahtasına döndü ve pencereye saldırmak için büyük bir tornavida aldı.</p>

  <p class="normal">“<span class="ideitalik">Mahalle Kayıtları</span> yazanlara bak,” diye önerdi Roger. “Ya da Broch Tuarach çevresindeki köylere.”</p>

  <p class="normal">“Civardaki köyleri bilmiyorum,” dedi Brianna.</p>

  <p class="normal">“Ah, evet, unutmuşum.” Roger çerçevenin kenarına tornavidayı sokmuş, eski boyalı tahtayı oyuyordu. “Broch Mordha…hmm Mariannan ve… Aziz Kilda isimlerine bakabilirsin. Başkaları da var ama kapanmış ya da yıkılmış uygun kiliselerin bunlar olduğunu düşünüyorum.”</p>

  <p class="normal">“Tamam.” Brianna asılı olan bez brandayı bir kenara kaldırınca birden keskin bir çığlıkla geri çekildi.</p>

  <p class="normal">“Ne? Ne var?” Roger hemen ona doğru döndü, tornavida elinde hazır bekliyordu.</p>

  <p class="normal">“Bilmiyorum. Bu brandaya dokunduğumda altından bir şey fırladı,” dedi Brianna. Roger silahını aşağıya indirdi, rahatlamıştı.</p>

  <p class="normal">“Ah, onlar mı? Fare ya da sıçandır.”</p>

  <p class="normal">“Sıçan mı! Burada sıçan mı var?” Brianna’nın endişesi açıkça fark edilebiliyordu.</p>

  <p class="normal">“Şey, umarım yoktur, eğer öyleyse aradığımız kayıtları çoktan kemirip yok etmiş olabilirler,” diye cevapladı onu Roger. Sonra feneri Brianna’ya verdi. “Karanlık yerlerde bunu kullan, en azından bir sürprizle karşılaşmazsın.”</p>

  <p class="normal">“Sağ ol.” Brianna feneri aldı ama artık karton kutulara sadece gönülsüzce bir göz atmakla yetiniyordu.</p>

  <p class="normal">“Artık devam edebilirsin,” dedi Roger. “Ya da bir fareyle ilgili bir hiciv söylememi ister misin?”</p>

  <p class="normal">Brianna’nın yüzünde kocaman bir gülümseme belirmişti. “Fareyle ilgili bir hiciv mi? Nedir o?”</p>

  <p class="normal">Roger cevabını geciktirdi çünkü yine pencereyi zorlamaya başlamıştı. Gömleğinin kumaşından kasının gerildiğini hissedene kadar itmeye devam etti ve sonunda parçalayıcı bir sesle pencere yol vermiş havanın serin canlandırıcı sesi onun açtığı aralıktan içeriye giriverdi.</p>

  <p class="normal">“Tanrım, bu çok daha iyi.” Abartılı bir şekilde kendini serinletiyordu, bir yandan Brianna’ya da gülümsemeyi ihmal etmiyordu. “Şimdi, bununla uğraşabiliriz.”</p>

  <p class="normal">Brianna feneri ona vermiş ve bir adım geriye çekilmişti. “Sen kutuları bul, ben de onları ayırayım, ne dersin? Peki, bu fare hicvi nedir?”</p>

  <p class="normal">“Korkak,” dedi, brandanın altını aramak için eğilirken. “Fare hicvi eski bir İskoçya geleneğidir; evinde ya da ambarında fare veya sıçan varsa onların gitmesi için bir şiir yazar ya da bulundukları yerde yemeğin az olduğunu başka yerde daha fazlası olduğunu anlatan bir şarkı söylersin. Onlara nereye ve nasıl gideceklerini anlatırsın, fare iyi bir fareyse gider.”</p>

  <p class="normal">Çeşitli Jacobite etiketli kartonları kenara çekip onları masaya taşırken bir yandan da şarkısını söylüyordu.</p>

  <p class="normal">“Siz fareler, o kadar çoksunuz ki,</p>

  <p class="normal">Bol yemek istiyorsanız,</p>

  <p class="normal">Gidin fareler, haydi gidin.”</p>

  <p class="normal">Kutuları büyük bir gürültü çıkararak bıraktı. Brianna’nın gülümsemesine karşılık olarak önünde eğildi ve yığınların arasına dönerek gür sesiyle şarkısına devam etti.</p>

  <p class="normal">“Haydi gidin, Campbell’ın bahçesine,</p>

  <p class="normal">Bekçi kedinin olmadığı yere,</p>

  <p class="normal">Karalâhana yeşile dönmüş iyice.</p>

  <p class="normal">Gidin ve midenizi doldurun,</p>

  <p class="normal">Kalıp da çizmelerimi kemirmeyin,</p>

  <p class="normal">Gidin fareler, haydi gidin!”</p>

  <p class="normal">Brianna minnettar bir şekilde burnundan soluyordu. “Bunu şimdi mi yazdın?”</p>

  <p class="normal">“Tabii ki.” Roger gösterişli bir şekilde başka bir kutuyu daha masaya koydu. “İyi bir fare hicvi her zaman orijinal olmalıdır.” Kutular serisine bir bakış fırlatmıştı. “İyi bir performanstan sonra buranın hiçbir yerinde fare olmamalı.”</p>

  <p class="normal">“İyi.” Brianna cebinden iri bir çakı çıkartıp kutunun üstündeki bandı yırttı. “Bir gün pansiyona da gelmelisin. Annem banyoda bir fare olduğundan emin. Bir şey onun sabun çantasını kemiriyormuş.”</p>

  <p class="normal">“Sabun yiyen bir farenin nasıl bir şey çıkacağını Tanrı bilir. Sanırım benim aciz kabiliyetim bunun çok gerisinde.” Roger düşmekte olan eski bir ansiklopedi yığınının arkasından yırtık bir diz yastığı çıkardı ve Brianna’nın yanına bıraktı. “Sen mahalle kayıtlarını al, onları okumak biraz daha kolay olur.”</p>

  <p class="normal">Brianna ve Roger samimi bir arkadaşlık içinde sabaha kadar çalışmışlardı. İlginç yerleri okuyor, kitaplara zarar veren acayip parlak böcekleri kovuyor ve toz bulutunun içinde kalıyorlardı ama hâlâ ellerine proje için fayda sağlayacak bir şey geçmemişti.</p>

  <p class="normal">“Birazdan öğlen yemeği için ara versek iyi olacak,” dedi Roger sonunda. Fiona’nın merhametinin bolca olduğu eve gitmeyi çok istiyordu. Brianna’nın karnı da en az onunki kadar gurulduyordu.</p>

  <p class="normal">“Tamam. Eğer yorulmadıysan, yemekten sonra gelir devam ederiz.” Brianna durmuş vücudunu esnetiyordu, kıvrılmış eli eski garajın kirişine değiyordu. Ellerini kotunun iki yanına sildi.</p>

  <p class="normal">“Hey!” diye durdu birden kapının yanında. Onu takip eden Roger güçlükle durabilmişti, burnu neredeyse onun başına dokunacaktı.</p>

  <p class="normal">“Ne oldu?” diye sordu. “Yoksa başka bir fare mi?” Güneşin, genç kızın bakır altın parıltılı tek örgü halindeki saçlarını aydınlattığını fark etmişti. Onu saran küçük altın rengindeki toz bulutu ve öğlen ışığının altında orta çağda yaşamış kadınlara benzediğini düşündü.</p>

  <p class="normal">“Hayır. Şuna bak, Roger!” Yığınların ortasında duran karton kutuyu işaret ediyordu. Kutunun üstünde Papaz Efendi’nin kaleminden çıktığı belli olan bir yazı vardı: “Randall”</p>

  <p class="normal">Roger içinde heyecan ve endişe karışımı bir şeyler hissetti. Brianna’nın heyecanı ise neredeyse tavana sıçramıştı.</p>

  <p class="normal">“Belki aradığımız şey bu kutunun içindedir!” diye bağırdı heyecanla. “Annem babamın ilgilendiği bir şey olduğunu söylemişti, belki önceden Papaz Efendi’ye anlatmıştır.”</p>

  <p class="normal">“Olabilir.” İsmi görünce Roger’ın içini bir korku hissi kaplamıştı. Dizlerinin üstüne çöküp kutuyu kucağına aldı. “Haydi, bunu eve götürelim. Yemekten sonra orada bakarız.”</p>

  <p class="normal">Papaz Efendi’nin çalışma odasında açtıkları kutuda birçok tuhaf şey vardı. Birkaç mahalle kaydının fotokopisi, iki ya da üç ordu içtima listesi, sayısız mektup, gri kapaklı küçük bir not defteri, kenarları kıvrılmış eski fotoğraflar ve köşesinde “Randall” etiketi olan sert bir dosya.</p>

  <p class="normal">Brianna dosyayı alıp açtı. “Bu babamın soyağacı!” dedi. “Bak…” Dosyayı Roger’a uzattı. İçinde kalın parşömen kâğıdından iki kâğıt vardı, soyağacını belirten çizgiler aşağı yukarı çizilmişlerdi. Başlangıç tarihi 1633’dü ve son kayıt da ikinci sayfanın sonunda yer alıyordu.</p>

  <p class="normal">Frank Wolverton Randall ile Claire Elizabeth Beauchamp, 1937.</p>

  <p class="normal">“Sen doğmadan önce yapılmış,” diye mırıldandı Roger.</p>

  <p class="normal">Brianna onun omuzlarının üstünden dikkatlice bakıyordu, parmakları yavaşça kâğıdın üzerinde geziniyordu. “Ben bunu daha önce görmüştüm, babamda da bir kopyası vardı. Bana hep gösterirdi. Ayrıca beni de alta eklemişti, bu ondan önceki kopya olmalı.”</p>

  <p class="normal">“Belki Papaz Efendi onun için bir çalışma yapmıştır.” Roger dosyayı Brianna’ya geri vermiş ve masadaki kâğıt yığınlarını toplamaya başlamıştı.</p>

  <p class="normal">“Ve burada da senin için bir aile yadigârı var,” dedi. Kâğıdın başındaki yazıyı işaret etti. “Ordudaki komisyondan bir mektup, Majesteleri Kral II. George imzalı.”</p>

  <p class="normal">“İkinci George? Bu Amerikan Devrimi’nden önce.”</p>

  <p class="normal">“Epey önce. 1735 tarihli. Jonathan Wolverton Randall adına. Bu ismi biliyor musun?”</p>

  <p class="normal">“Evet,” dedi Brianna başını sallayarak ve saçı gözünün önüne düştü. Dikkatlice saçını geriye atıp mektubu aldı. “Babam ondan hep bahsederdi. Hakkında en çok şey bildiği birkaç atasından biri. Culloden’da Süslü Prens için çarpışan ordunun kumandanıymış,” dedi ve Roger’a bakıp göz kırptı. “Bu savaşta öldüğünü düşünüyorum. Orada yakılmamıştır, değil mi?”</p>

  <p class="normal">Roger kafasını iki yana salladı. “Ben öyle düşünmüyorum. Savaştan sonra oraları temizleyen İngilizlerdi. Cenaze töreni için subaylarını gemiyle evlerine göndermişlerdi.”</p>

  <p class="normal">Fiona’nın kapıda belirmesi üzerine konuşmayı kestiler.</p>

  <p class="normal">“Bay Wakefield,” diye seslendi. “Papaz Efendi’nin kamyonunu götürmek için bir adam geldi ama aracı çalıştıramıyormuş. Ona yardım edip edemeyeceğinizi soruyor?”</p>

  <p class="normal">Roger kendini suçlu hissediyordu. Test için akümülatörü garaja götürmüştü ve hâlâ arka koltuğunda duruyordu. Papaz Efendi’nin kamyonunun çalışmaması gayet doğaldı.</p>

  <p class="normal">“Bununla ilgilenmek zorundayım,” dedi Brianna’ya. “Korkarım biraz uzun sürebilir.”</p>

  <p class="normal">“Ah, tamam,” dedi Roger’a gülümseyerek. “Ben de gitsem iyi olur. Annem şimdiye kadar çoktan gelmiştir. Eğer zaman kalırsa Clava Cairns’e gitmeyi düşünüyorduk. Yemek için teşekkürler.”</p>

  <p class="normal">“Benim için – ve Fiona için bir zevkti.” Roger onunla birlikte gidemeyeceği için pişmanlık duyuyordu ama görev çağırıyordu. Masadaki dağılmış kâğıtlara bakıp gülümsedi ve sonra onları toplayıp tekrar kutuya koydu.</p>

  <p class="normal">“İşte burada,” dedi. “Bunlar sizin aile kayıtlarınız. Al bunları. Belki annenin ilgisini çeker.”</p>

  <p class="normal">“Gerçekten mi? Şey, teşekkürler Roger. Emin misin?”</p>

  <p class="normal">“Kesinlikle,” dedi. Soyağacını dikkatlice en üste yerleştirmişti. “Ah, bekle. Belki hepsini değil.” Gri not defterinin köşesi komisyon mektubunun altından görünüyordu. Onu aldı ve sonra kutuyu yeniden düzenledi. “Bu Papaz Efendi’nin günlüklerinden bir tanesine benziyor. Orada ne işi olduğunu bilmiyorum ama bunu da diğerlerinin yanına koysam iyi olur, tarih cemiyeti her şeyi tam ister.”</p>

  <p class="normal">“Ah, kesinlikle.” Brianna gitmek için kalktı ve kutuyu kucakladı ama bir yandan da tereddütle ona bakıyordu. “Benimle gelmek ister misin?”</p>

  <p class="normal">Roger ona gülümsedi. Saçında örümcek ağı vardı, hatta bir tanesi burnuna doğru bir köprü oluşturmuştu.</p>

  <p class="normal">“Maalesef gelemem,” dedi. “Yarın görüşelim mi?”</p>

  <p class="normal">Papaz Efendi’nin günlüğü Roger’ın aklından bir türlü çıkmıyordu. Can sıkan eski kamyonu çalıştırma işinden sonra mobilya muhammini ziyaret etti. Sıra, yığınların içinden değerli olanları ayırmaya gelmişti. Papaz Efendi’nin değerli mobilyalarını müzayede ile satışa çıkaracaktı.</p>

  <p class="normal">Papaz Efendi’nin eşyalarını elden çıkarmak Roger’ı huzursuz bir melankoliye sokmuştu. Bu işe yaramaz antikaları temizlerken aynı zamanda kendi gençliğini de söküp atıyordu. Akşam yemeğinden sonra çalışma odasına oturmaya gittiğinde günlüğü, Randallara olan merakı yüzünden almak zorunda kaldığını ya da yıllardır onun babası olan adamla küçük bir bağlantı bulmaya çalıştığını söyleyememişti.</p>

  <p class="normal">Günlük düzenli olarak yazılmıştı, kilise cemiyetine üye olanların bütün kayıtları ve Papaz Efendi Wakefield’ın da yıllardır yer aldığı cemiyet olaylarıyla ilgili her şey yazılmıştı. Soluk renkli gri not defterinin hissiyatı ve sayfaların görüntüsü Roger’a Papaz Efendi’nin siluetini anımsatmıştı. Sanki onu günlük olaylarını yazarken görür gibiydi, masada duran lambası kel başını parlatıyordu.</p>

  <p class="normal">“Bu disiplin işidir,” diyordu Roger’a. “Aklında olan şeyleri düzenli olarak yazmanda fayda var, biliyorsun Katolik rahipleri günün her saati hizmet ederler ve papazların kendi dua kitapları vardır. Ama korkarım benim böyle bir sadakat yeteneğim yok. Günlük olayları yazmak aklımı temizlemeye yardımcı oluyor. Böylece akşam dualarımı rahatlıkla temiz bir kalple yapabiliyorum.”</p>

  <p class="normal">Temiz bir kalp. Roger da böyle sakin olmayı diliyordu ama sakinlik Papaz Efendi’nin masasında bulduğu gazete kupürlerinden beri ona uğramıyordu.</p>

  <p class="normal">Roger kitaptan rastgele bir sayfa açtı ve yavaşça sayfaları çevirmeye başladı, “Randall” kelimesinin geçtiği yerleri arıyordu. Defterin kapsadığı tarih 1948 Ocak – Haziran ayları arasıydı. 1948 yılının Mayıs ayında, Claire Randall esrarengiz kayboluşundan geri dönmüştü. Papaz Efendi Randallları iyi tanırdı ve böyle bir olay kesinlikle günlüğünde yer alıyor olmalıydı</p>

  <p class="normal">Kendinden emin bir şekilde 7 Mayıs tarihli sayfayı açtı ve okumaya başladı.</p>

  <p class="normal1">Bu akşam W. Frank Randall’ı ziyaret et, bu iş eşi ile ilgili. Öyle acı verici ki! Onu dün çok zayıf gördüm ve gözlerdeki bakışı beni huzursuz etti, zavallı kadın.</p>

  <p class="normal1">Aklını oynatmak için bu bile yeterli, neyin içinde olursa olsun – ne olursa olsun. Bu konuyla ilgili korkunç dedikodular var. Dr. Bartholomew’in dikkatsizliği yüzünden herkes onun hamile olduğunu öğrendi. Bu hem Frank hem de onun için çok zor, elbette. Kalbim ikisinin yanında.</p>

  <p class="normal1">Bayan Graham bu hafta hasta – bundan daha iyi bir zaman seçemezdi. Dini kurum için yapılacak eşya satışı gelecek haftaya kaldı, veranda eski kıyafetlerle dolu…</p>

  <p class="normal">Roger sayfaları çeviriyordu, Randalllar hakkında başka şeyler arıyordu ve bulmuştu da, bir sonraki hafta.</p>

  <p class="normal">10 Mayıs</p>

  <p class="normal1">Frank Randall’a akşam yemeğine gidilecek. Hem onunla hem de eşiyle açıkça görüşmek en iyisi. Dedikoduların bazılarını bastırma umuduyla saatlerce onunla oturdum. Gitgide daha da acı veriyor, onun delirdiği hakkında söylentiler dolaşıyor. Claire Randall’ı tanıyorum, ahlaksız olarak düşünülmesindense deli olarak düşünülmesi onu daha fazla mı kırar bilemiyorum, bundan emin değilim.</p>

  <p class="normal1">Onunla yaşadıkları hakkında defalarca konuşmaya çalıştım ama nafile, bununla ilgili hiçbir şey konuşmuyor. Her şeyden konuşuyoruz ama onun aklının bambaşka bir yerde olduğu belli.</p>

  <p class="normal1">Bu pazar günü, bu korkunç dedikodularla ilgili vaaz vereceğim, gerçi bir yandan da bu vaazın durumu daha kötü bir hale getirmesinden korkuyorum.</p>

  <p class="normal1">12 Mayıs</p>

  <p class="normal1">…Claire Randall’ın deli olduğu söylentileri bitmek bilmiyor. Bu dedikoduları sürekli işitmeme rağmen davranışlarında en ufacık bir dengesizlik yok.</p>

  <p class="normal1">Bazı korkunç sırlar taşıdığını düşünüyorum; tutmaya kararlı olduğu sırlar. Bununla ilgili Frank ile konuştum. O da suskun ama onun Frank’e bir şeyler anlattığından eminim. Eğer bunu açığa çıkartırsam, yardım edebilirim. Elimden ne gelirse yapacağım.</p>

  <p class="normal">14 Mayıs</p>

  <p class="normal1">Frank Randall beni ziyaret etti. Çok şaşırtıcı. Benim yardım edip edemeyeceğimi sordu ama niye sorduğunu ve neler bildiğini bilmiyorum. Bu onun için çok önemli görünüyor. Kendini çok sıktığı belli oluyor.</p>

  <p class="normal1">Claire’in sağlığı seyahat etmek için oldukça uygun – bu hafta onu Londra’ya götüreceğini ima etti. Üniversite adresine mektup yollayacağımdan emin olmak istedi; eşine hiçbir imada bulunulmayacaktı.</p>

  <p class="normal1">Jonathan Randall ile ilgili birkaç bilgi bulmuştum. Frank’e dediğim gibi James Fraser’la ilgili hiçbir ipucu yok. Tam bir sır perdesi.</p>

  <p class="normal">Tam bir sır perdesi. Roger bir şeyden birkaç şey çıkarmaya çalışıyordu. Frank Randall Papaz Efendi’den ne yapmasını istemişti? Jonathan Randall ve James Fraser hakkında bir şeyler bulmasını mı? Bu çok açıktı. O zaman Claire eşine James Fraser ile ilgili bir şeyler söylemiş olmalıydı. Ona bir şeyler anlatmıştı ama her şeyi değil.</p>

  <p class="normal">1746 yılında Culloden’da ölen bir İngiliz ordusu kumandanı ile ilgili nasıl bir bağlantı olabilirdi, 1945’de Claire’in kaybolma gizemiyle bu adamın adıyla ve dahası Brianna’ya olan hamileliğiyle olan bağlantısı anlaşılmazdı</p>

  <p class="normal">Günlüğün geri kalan kısmı mahallede olan olayları anlatıyordu; Derick Gowan’ın kronikleşmiş sarhoşluğu, mayıs ayının sonuna doğru ölü olarak Ness Gölü’nden çıkarılan cemiyet üyesinin cinayetinin sonuçlandırılması, Maggie Brown ve William Dundee’nin acele düğünü, bir ay önce kızları June’un vaftizi, Bayan Graham’ın apandis ameliyatı, Herbert mahallesindeki bayanlardan gelen yemek akını sonucu Papaz Efendi’nin bunların üstesinden gelme girişimi ve Papaz Efendi’nin köpeği bundan en kârlı çıkan olması.</p>

  <p class="normal">Günlüğü okuyan Roger kendi kendine gülüyordu, Papaz Efendi’nin kalabalığa olan ilgisi yaşlı papazın kelimelerinde can bulmuştu. Kitaba göz gezdirirken az daha Frank Randall’ın düşündüren ricasını unutuyordu.</p>

  <p class="normal">18 Haziran</p>

  <p class="normal1">Frank Randall’dan kısa bir not geldi, eşinin sağlığının biraz tehlikede olduğunu söylüyordu. Hamilelik tehlikeliymiş ve benden dua etmemi istiyor.</p>

  <p class="normal1">Dua edeceğimin garantisini verirken, her ikisine de iyi dileklerimi sundum ve ona daha fazla bilgi verdim. Bunun ona ne sağlayacağını söyleyemem ama bu onun kararı. St. Kilda’daki Jonathan Randall’ın mezarında şaşırtıcı bir keşifle karşılaştığımı anlatmış ve ona taşın fotoğrafını isteyip istemediğini sormuştum.</p>

  <p class="normal">Hepsi buydu. Randallları ya da James Fraser’ı anlatan başka bir şey yoktu. Roger kitabı yere bırakmış şakaklarına masaj yapıyordu. Yana yatık yazılan el yazısını okumak başını ağrıtmıştı.</p>

  <p class="normal">James Fraser ile ilgili düşüncelerinin doğrulanmasının yanında her şey birbirine girmişti. Önemi arttıkça daha bir anlaşılmaz oluyordu her şey. Tanrı aşkına Jonathan Randall’ın bu işle ne ilgisi vardı ve bu adam neden St. Kilda’da yakılmıştı? Komisyon mektubu Jonathan Randall’ın doğum yerini Sussex’de bir malikâne olarak gösteriyordu. İskoçya’nın uzak bir kilise avlusunda ne işi vardı? Doğru, Culloden’dan o kadar uzak değildi ama niçin gemiyle Sussex’e gönderilmemişti?</p>

  <p class="normal">“Başka bir isteğiniz var mı, Bay Wakefield?” Fiona’nın sesi onu işe yaramaz düşüncelerinden uyandırmıştı. Oturdu, gözlerini kırpıştırdı ve Fiona’nın elinde bir süpürge ve toz bezi tuttuğunu gördü.</p>

  <p class="normal">“Ne? Yok, hayır, teşekkürler Fiona. Ama sen bu şeylerle ne yapıyorsun? Gecenin bu saatinde temizlik yapmayacaksın sanırım?”</p>

  <p class="normal">“Şey, kilise hanımları,” diye açıkladı Fiona. “Hatırlarsınız, aylık toplantılarını burada yapabileceklerini söylemiştiniz ve toplantı da yarın. Biraz ortalığı toplamamın iyi olacağını düşünmüştüm.”</p>

  <p class="normal">Kilise hanımları mı? Roger kırk tane ev hanımını düşününce birden ürkmüştü. Her yerde sempati gösterisi, kazak, hırka, elbise ve incilerin bol olduğu bir çığın papaz evine çökmesinin düşüncesi bile çileden çıkmasına yetmişti.</p>

  <p class="normal">“Siz de hanımlarla çay saatine katılacak mısınız?” diye sordu Fiona. “Papaz Efendi hep katılırdı.”</p>

  <p class="normal">Brianna Randall ile eğlence ve kilise hanımlarıyla çay, Roger bunların ikisini aynı anda düşünemiyordu bile.</p>

  <p class="normal">“Şey, hayır,” dedi aniden. “Benim…benim yarına bir sözüm var.” Eli Papaz Efendi’nin masasının üstünde duran telefona uzandı. “Eğer izin verirsen Fiona, bir görüşme yapmam gerekiyor.”</p>

  <p class="normal">Brianna kendi kendine gülerek yatak odasında dolanıyordu. Kitabımı okumayı bırakıp soran gözlerle ona baktım.</p>

  <p class="normal">“Telefon Roger’dan mıydı?” diye sordum.</p>

  <p class="normal">“Nereden bildin?” Bir anlığına şaşırmışçasına baktı ama sonra sırıttı ve sabahlığını çıkarttı. “Ah, çünkü Inverness’da tanıdığım tek erkek o, değil mi?”</p>

  <p class="normal">“Hiçbir erkek arkadaşının bu kadar uzak bir mesafe varken seni arayacağını sanmıyorum,” dedim ve sonra masadaki saate göz attım. “Hele bu saatte. Şimdi hepsi futbol maçındadır.”</p>

  <p class="normal">Brianna söylediklerimi önemsemedi, battaniyenin altından ayakları görünüyordu. “Roger yarın bizi St. Kilda denilen yere davet etmek için aramış. İlginç bir kilise olduğunu söylüyor.”</p>

  <p class="normal">“Duymuştum,” dedim esneyerek. “Pekâlâ, neden olmasın? Bitki kesme aletimi de yanıma alırım. Belki burçak çiçeğinden de bulabilirim – bir araştırması için Dr. Abertnathy’ye bu konuda söz vermiştim. Ama eğer bütün gün mezar taşlarını okuyarak geçireceksek, ben zamanında dönerim. Geçmişi irdelemek oldukça ağır bir iş.”</p>

  <p class="normal">Brianna’nın yüzüne hafif bir gölge düştü, onun bir şey demek istediğini düşünüyordum. Ama sonra başını onaylarcasına salladı ve ışığı kapatmaya gitti ama hâlâ dudağının kenarında asılı kalmış gizli bir gülümseme vardı.</p>

  <p class="normal">Karanlıkta uzanmış onun küçük sarsılmalarının ve dönüşlerinin ahenkli uyku moduna geçişini izliyordum. St. Kilda demek. Oraya hiç gitmemiştim ama bu yeri biliyordum. Brianna’nın söylediğine göre eski bir kiliseymiş. Tenha, turistlerin gezdikleri yerlerin dışında ve hatta araştırmacıların bile nadiren gittikleri bir yermiş. Belki beklediğim şey için iyi bir fırsat olabilirdi.</p>

  <p class="normal">Roger ve Brianna ile birlikte orada olabilirdim, yalnız, biraz rahatsız edilme korkusu vardı. Ama belki St. Kilda’nın ölü üyelerinin arasında bütün bunları onlara anlatmak en uygunu olurdu. Roger daha Lallybroch askerlerinin geri kalan kısmının nerede olduğunu kanıtlamadı ama en azından Culloden’da canlı kalanlardan olduğu belli ve şimdi gerçekten bilmeye ihtiyacım olan şey de bu. Bu işin sonunda Bree’ye de anlatabilirim.</p>

  <p class="normal">Görüşmenin yaklaştığını düşündükçe ağzım kuruyordu. Bunun için hangi kelimeleri kullanacaktım? Nasıl olacağını gözümde canlandırmaya çalışıyordum. Anlatacağım şeye nasıl tepki göstereceklerdi? Zihnimde olayı canlandırma çalışmam başarısızlıkla sonuçlandı. Dahası Frank’e, Papaz Efendi Wakefield’e mektup yazmayacağıma dair söz verdiğim için de pişmanım. Eğer yazsaydım, belki şu an Roger her şeyi biliyor olacaktı. Belki de bilmeyecekti, Papaz Efendi bana inanmayabilirdi.</p>

  <p class="normal">Kıpır kıpırdım, yerimde dönüp duruyor, ilham gelmesini bekliyordum ama bedenimi inanılmaz bir bezginlik sarıyordu. Sonunda vazgeçip sırtüstü yattım ve gözlerimi yumdum. Düşüncelerim Papaz Efendi’nin ruhunu çağırdığında, İncil’e ait alıntılar yorulan zihnimde belirivermişti; yarın kâfi. Papaz Efendi’nin sesi kulağıma mırıldanır gibiydi. Yarın kâfi kötülük orada. Ve sonra uykuya daldım.</p>

  <p class="normal">Zifiri karanlıkta uyandım, kalp atışlarım bir davul çalar gibi bedenimi sarsıyordu. “Yüce Tanrım!” diye haykırarak uyandım.</p>

  <p class="normal">İpek geceliğim terden yapış yapıştı. Aşağıya baktığımda bulanık bir halde de olsa göğüs uçlarımın dışarıya fırlayacak gibi olduklarını görebiliyordum, mermer gibi sertlerdi. Titreme veren kasılmalar hâlâ ayak bileklerime ve uyluklarıma doğru yayılıyordu, tıpkı bir depremin artçı şokları gibi. Umarım çok bağırmamışımdır. Belki de bağırmadım. Brianna’nın nefes alıp verişini duyabiliyordum, kulağa endişesiz ve düzenli geliyordu.</p>

  <p class="normal">Kendimi yatağa geri attım. Güçsüzlükten titriyordum, ıslak şakaklarıma doğru bir yanma hissi vardı.</p>

  <p class="normal">“Yüce Tanrım,” diye mırıldanıyordum, kalp atışlarım normale dönene kadar derin derin nefes alıp verdim.</p>

  <p class="normal">Uykumun bölünmesi, rüyalarımın devamlı yarıda kalmasına sebep oluyordu. Anneliğin ilk dönemlerinde, staj, ihtisas döneminde ve gece nöbetlerinde, bilinçsizce uykuya dalıyordum. Uzandığım zaman film fragmanlarından farksız, parlak, karanlıkta rahatsız edici rastgele ateşlenen fişekleri anımsatan rüyalar görüyordum; yeniden gelmek üzere hücum etmeye hazırlanan rüyalar.</p>

  <p class="normal">Son yıllarda, bir şeyin devamını andıran normal seyirlerde rüyalar görmeye başlamıştım. Her zamanki gibi rüyalardı – ya kâbus ya da güzel bir rüya – gördüğüm rüyalardan uzun sahneler aklımda dolanıp duruyordu. Ve bu tarz rüyalara alışıktım.</p>

  <p class="normal">Bu rüyalar çoğunlukla saten çarşafların yumuşak dokunuşu gibi dalga dalga geliyordu ve eğer beni uyandırıyorlarsa, yeniden uykuya dalıyordum ve sabaha kadar hafızamdan silinmiyorlardı.</p>

  <p class="normal">Ama bu seferki farklıydı. Çok şey hatırlamıyordum ama beni sımsıkı saran duygulu elleri belli belirsiz hatırlıyordum; sert ve ısrarcı, kur yapmadan ama mecbur bıraktıran saran eller. Ve bir ses, neredeyse bağıran bir ses kulağımın içinde yankılanıyor, kalp atışlarımın sesine karışıyordu.</p>

  <p class="normal">Sıçramanın etkisiyle elimi göğsüme koymuştum, ipeğin altındaki yumuşak göğüslerimi hissediyordum. Brianna’nın nefesi ahengine kaldığı yerden devam ediyordu. Daha o küçükken bu sesi dinlediğimi hatırlıyorum; yavaş, güven veren bir ritim, daha ufacık bir kalp atışı olsa bile adeta karanlıktan fidana doğru bir sesleniş.</p>

  <p class="normal">Elimin altında hissettiğim kalp atışlarım yavaşlıyordu. Bir çocuğu göğsünüze doğru tuttuğunuz zaman küçük kafası emmek için hemen göğüslerinizin üzerine gelir.</p>

  <p class="normal">Bebekler yumuşacıktır. Kim bakarsa baksın onlarda narin, hassas bir ten görür ve gül yaprağını andıran bu yumuşaklığın dokunmaya davetiye verdiğini bilir. Onunla birlikte yaşayıp onu sevdiğiniz zaman, yumuşaklığın maneviyata dönüştüğünü hissedersiniz. Yuvarlak yanakları muhallebi gibi titrektir, küçücük elleri kemiksiz gibi görünür. Eklemleri erimiş lastik gibidir ve varlığından dolayı onu tutkuyla sert bir şekilde öptüğünüz de dudaklarınız adeta içeriye batar ve sanki hiç kemiği olmayan bir bedeni olduğunu fark edersiniz. Kendinize doğru tuttuğunuz zaman ezilip büzülürler, sanki bedeninizin içine süzülmek isterler.</p>

  <p class="normal">Ama her çocukta güçlü olmanın küçük bir belirtisi en başından beri mutlaka vardır. Bu şey <span class="ideitalik">benlik</span>tir ve kişiliğin özünü şekillendirir.</p>

  <p class="normal">İkinci sene, kemikler sertleşir ve çocuk ayağa kalkmaya başlar. Kafatası, içindeki yumuşaklığı korumak için bir kask gibi serttir. Ve <span class="ideitalik">benlik</span> de büyüyordur.</p>

  <p class="normal">Onlara bakarken, ağaç özü gibi sağlam büyüdüklerini görürsünüz.</p>

  <p class="normal">Yüz kemikleri altı yaşındayken belli olur, ruhu da yedi. Kapsülleşme süreci devam eder, ergenliğin parlak deniz kabuğunda bu zirveye ulaşırlar ve bütün yumuşaklıklar sonradan buluğ çağındakilerin kendine uygun olanı seçmeye çalıştıkları birçok yeni kişilik, sedef katmanının altında gizlidir.</p>

  <p class="normal">Sonraki yıllarda, sağlamlık özden yayılır. <span class="ideitalik">Benlik</span> duygusu kehribardaki böcek gibi hazır, duyarlı ve tam olana kadar ruh kendine uygun olanı bulup keşfeder.</p>

  <p class="normal">Sanırım ben bu dönemi aşalı çok oldu, yumuşaklığın bütün izini kaybettim ve orta yaşın paslanmaz çelik basamağına bıraktım kendimi. Ama şimdi Frank’in ölümünün beni birçok yerden çatlattığını düşünüyorum. Ve dahası bu çatlaklar gitgide genişliyor. Öyle ki artık inkârlarla da geçiştiremiyorum. Kızımı İskoçya’ya getirdim, umarım Brianna İskoç dağlarının sırtı gibi sert kemikleriyle, <span class="ideitalik">benlik</span> duygusu merkezine ulaşılırken kendini sağlam tutacak kadar güçlüdür.</p>

  <p class="normal">Ama benim özüm artık kendini <span class="ideitalik">benlikten</span> daha fazla ayrı tutamıyor ve içimdeki yumuşaklığa kalkan olacak bir korumam da yok. Artık ne olduğuma ve Bree’nin de ne olacağına dair bir fikrim yok. Sadece ne yapmam gerektiğini biliyorum o kadar.</p>

  <p class="normal">Geri geldiğimde, Kuzey İskoçya’nın serin havasında bir rüya daha gördüm. Ve rüyamdaki ses kulaklarımda ve kalbimde yankılanıyordu, sözlerini Brianna’nın nefesiyle tekrarlamaya devam ediyordu.</p>

  <p class="normal">“Sen benimsin,” diyordu ses. “Benim! Ve gitmene izin vermeyeceğim.”</p>
</body>
</html>
