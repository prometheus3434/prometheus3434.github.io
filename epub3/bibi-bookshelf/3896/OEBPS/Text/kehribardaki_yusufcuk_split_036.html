<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kehribardaki_yusufcuk</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_37">29<br class="calibre2"/>
  Isırgan Otu</h2>

  <p class="normal">“İskoçya.” Derin bir iç çektim, kahverengi soğuk dereleri ve Lallybroch’un koyu çam ağaçlarını, Jamie’nin malikânesini düşünüyordum. “Gerçekten eve gidebilir miyiz?”</p>

  <p class="normal">“Gitmek zorunda olduğumuzu sanıyorum,” dedi biraz suratsız bir halde. “Kral’ın af duyurusunda eylül ortasında Fransa’dan ayrılmam gerektiği yazıyor yoksa Bastille’e geri dönecekmişim. Muhtemelen Majesteleri Inverness’e ayak basar basmaz asılmamam için İngiliz Krallığı ile bir af emri ayarlamıştır.”</p>

  <p class="normal">“Roma’ya ya da Almanya’ya gitmeliyiz,” diye bir öneride bulundum. Aslında Lallybroch’dan başka bir yere gitmek istemiyordum, gidip Kuzey İskoçya’da huzur içinde yaşamak istiyordum. Kraliyet sarayını ve hilelerini düşündükçe kalbim sıkışıyordu. Ama eğer Jamie zorunda olduğumuzu düşünüyorsa…</p>

  <p class="normal">Başını iki yana salladı, çoraplarını düzeltirken kırmızı saçları yüzüne düşüyordu.</p>

  <p class="normal">“Hayır, ya İskoçya ya da Bastille,” dedi. “Yolculuğumuz ayarlandı bile.” Doğruldu ve gülümseyerek saçlarını gözünün önünden çekti. “Sandringham Dükü’nün – ve muhtemelen Kral George’un - bana güvenli bir şekilde göz kulak olacakları bir yerde olmamı istediklerini hayal ediyorum. Roma’da ajanlık ya da Almanya’da para kazanmak yok. Jared’e hürmeten ayrılmadan önce eve gelmesi için üç haftalık bir zaman istedim.”</p>

  <p class="normal">Yatak odamın penceresinin yanına oturmuş Fontainebleau ormanlarının yeşil denizine bakıyordum. Yazın sıcak durgun havası aşağıya çökmüş ve bütün enerjiyi tüketmişti.</p>

  <p class="normal">“Memnun olmadığımı söyleyemem.” Derin bir iç çektim ve yanağımı bir anlık serinlik için cama dayadım. Dünkü yağmurun mirası saçlarıma ve elbisemin tenime yapışmasını sağlayan nem olmuştu. “Bunun güvenli olacağını düşünüyor musun? Yani, Şimdi Kont öldü ve Manzetti’den aldığı para yok oldu, sence Charles vazgeçecek mi?”</p>

  <p class="normal">Jamie kaşlarını çattı, kirli sakalının ne duruma geldiğini görmek için eliyle çenesini sıvazlıyordu.</p>

  <p class="normal">“Son iki hafta içinde Roma’dan mektup alıp almadığını bilmeyi isterdim,” dedi, “ve eğer öyleyse, içindekinin ne olduğunu da. Ama evet, başardığımızı sanıyorum. Avrupa’daki hiçbir bankacı Stuartlara tek kuruş borç vermez, bundan kesinlikle eminim. İspanyalı Philip’in kızartacak başka bir balığı var ve Louis…” Omuz silkti. “Mösyö Duverney ve Sandringham Dükü arasında, Charles’ın bu yöndeki umutlarının bir fakirinkinden bile daha az olduğunu söyleyebilirim. Tıraş olayım mı, ne dersin?”</p>

  <p class="normal">“Bence gerek yok,” dedim. İçtenlikle sorulan soru utanmama sebep olmuştu. Bir gece önce aynı yatağı paylaşmıştık ama ikimiz de çok bitkin haldeydik ve çardakta aramızda örülen ince perde aşk yapma girişimini sağlamak için oldukça narin görünüyordu. Bu şartlar altında ilk adımın ondan gelmesini beklemek zorundaydım.</p>

  <p class="normal">Gömleğini bulmak için döndüğünde ışığın omuzlarında oynaştığını gördüm ve ona dokunma arzum daha da arttı. Onu hissetmek, bir kez daha bana karşı hevesli olduğunu görmek istiyordum.</p>

  <p class="normal">Gömleğinin yakasından başını çıkardığında gözleri benimkilerle buluştu. Bir an öylece kaldı, bana bakıyor ama konuşmuyordu. Köşkün sabah sesleri tamamen duyulabilirdi, dışarının büyüyen sessizliği etrafımızı sarıyordu; hizmetçilerin telaşı, Louise’in yükselen ince sesi…</p>

  <p class="normal">Burada olmaz, Jamie’nin gözleri böyle söylüyordu. Bunca insanın ortasında olmaz.</p>

  <p class="normal">Aşağıya baktı ve dikkatlice gömleğinin düğmelerini ilikledi. “Louise atları yürüyüşe çıkarıyor mu?” diye sordu, gözleri hâlâ gömleğindeydi. “Birkaç kilometre ötede bir tepe var; sanırım onu biz yürüyüşe çıkartabiliriz. Hem hava da iyi gelir, orası serindir.”</p>

  <p class="normal">“Sanırım çıkarıyor,” dedim. “Ben bir sorayım.”</p>

  <p class="normal">Öğleden önce tepelere geldik. Tam tepe de sayılmazdı, eski şehir kalıntıları gibi tepenin etrafını saran sarımsı çimlerle kaplı bir kireç taşı tepesiydi. Açık renkli tepe geçen zaman ve havanın etkisiyle yarılmış ve çatlamıştı. Binlerce tuhaf küçük bitki türemişti.</p>

  <p class="normal">Atları bir yere bağlayıp yüksek taş yığınlarının hemen altındaki çimenlerle kaplı geniş düz bir kireç taşı sığınağına tırmandık. Dağınık çalıların oluşturduğu küçük bir gölge vardı ama yukarı çıktıkça genişliyordu, havada hafif bir esinti vardı.</p>

  <p class="normal">“Tanrım, ne sıcak!” dedi Jamie. Eteğinin kopçasını çözüp çıkardı, sonra da gömleğini çıkartmaya başladı.</p>

  <p class="normal">“Ne yapıyorsun, Jamie?” diye sordum gülümseyerek.</p>

  <p class="normal">“Soyunuyorum,” diye cevap verdi, oldukça sakindi. “Sen niye soyunmuyorsun? Benden daha çok terledin ve burada seni görecek kimse yok.”</p>

  <p class="normal">Bir müddet tereddütten sonra dediği şeyi yaptım. Burası tamamen gözlerden uzaktaydı. Koyunlar için çok sert ve kayalıktı, bir çobanın buraya gelme ihtimali oldukça uzaktı. Yalnız ve birlikteydik, Louise’den ve onun gereksiz hizmetçi kalabalığından uzaktaydık… Terden yapışmış elbiselerimi çıkartırken Jamie de şalını yere seriyordu.</p>

  <p class="normal">Tembelce gerindi ve geriye doğru uzandı, kollarını başının altına koymuştu. Çakıl parçalarında ve yeşillik kalıntılarında gezinen meraklı karıncaların saldırısına tamamen açıktı.</p>

  <p class="normal">“Sende keçi postu var sanırım,” dedim. “Çırılçıplak halde yere nasıl bu şekilde uzanabiliyorsun?” Onun kadar çıplak olan ben ise, benim için yere serdiği şalın üzerine rahat bir şekilde uzandım.</p>

  <p class="normal">Omuz silkti, gözlerini yummuştu. Işık yattığı yeri aydınlatıyordu.</p>

  <p class="normal">“Oluyor işte,” dedi ve sessizliğe gömüldü, nefesinin sesi bana ulaşacak kadar yakındı, üzerimizden esen rüzgârın iniltisine karışıyordu.</p>

  <p class="normal">Karnımın üstüne yuvarlandım, çenemi kollarımın üstüne koymuş onu izliyordum. Omuzları geniş, kalçaları dardı. Rahatça yatarken bile kasları gergin görünüyordu. Küçük sıcak esinti kollarının altındaki tarçın renkli tüylerini yavaşça hareketlendiriyor ve başını destekleyen bileklerindeki bakır altın tüylerini dalgalandırıyordu. Hafif rüzgâr çok iyi gelmişti, ağustos güneşi omuzlarımı ve baldırlarımı yakıyordu.</p>

  <p class="normal">“Seni seviyorum,” dedim yavaşça, beni duysun diye söylememiştim ama bunu söylemek çok zevkliydi.</p>

  <p class="normal">Ama o duydu ve imalı bir şekilde gülümsedi. Bir müddet sonra, yanıma şalın üstüne yuvarlandı. Birkaç çimen kalıntısı sırtına ve kalçalarına yapışmıştı. Elimi uzatıp onları temizledim, teni dokunuşumla ürpermişti.</p>

  <p class="normal">Omzunu öpmek için eğildim, teninin sıcak kokusunu ve hafif tuzlu tadının zevkini çıkartıyordum.</p>

  <p class="normal">Beni geri öpmek yerine, biraz geri çekildi. Bir dirseğiyle destek alarak yattı ve bana bakmaya başladı. Yüzünde anlayamadığım bir ifade vardı ve bu beni huzursuz etmişti.</p>

  <p class="normal">“Düşüncelerine göre çok az bir tepki,” dedim, sırtında parmağımı gezdirirken. Dokunmamam için iyice geriye çekildi ve derin bir nefes aldı.</p>

  <p class="normal">“Şey, ben merak ediyorum…” diye başladı ve sonra sustu. Aşağıya bakıyordu, çimlerin arasından fışkırmış küçük bir çiçekle oynuyordu.</p>

  <p class="normal">“Neyi merak ediyorsun?”</p>

  <p class="normal">“Nasıl…olduğunu…Louis ile?”</p>

  <p class="normal">Bir anlığına kalbim durdu diye düşündüm. Yüzümdeki bütün kanının çekildiğini hissedebiliyordum çünkü konuşmaya çalışırken dudaklarım uyuşmuştu.</p>

  <p class="normal">“Nasıl…olduğunu mu?”</p>

  <p class="normal">“Evet,” dedi. “O bir kral. Belki farklı…olduğunu düşünebilirsin. Bilirsin işte…özel, belki?”</p>

  <p class="normal">Yüzündeki gülümseme kaybolmuş ve yüzü benimki kadar bembeyaz olmuştu. Yeniden aşağıya bakmaya başlamıştı, üzgün bakışlarımla karşılaşmak istemiyordu.</p>

  <p class="normal">“Sanırım merak ettiğim tek şey,” diye mırıldandı. “Şey… şey… benden farklı mı?” Dudağını ısırdığını gördüm sanki bu sözlerin söylenmemiş olmasını diliyordu ama artık bunun için çok geçti.</p>

  <p class="normal">“Ne kadar lanet bir şey olduğunu biliyor musun?” dedim. Kendimi sersem ve korunmasız hissediyordum.</p>

  <p class="normal">Başını iki yana salladı, hâlâ alt dudağını ısırıyordu. Sonunda bunu fark edip dişlerini çektiğinde ısırdığı yerde koyu kırmızı bir iz kaldığını gördüm.</p>

  <p class="normal">“Claire,” dedi yavaşça. “Ah, Claire. İlk andan beri tüm benliğini bana verdin ve benden hiçbir şey istemedin. Asla yapmadın. Sana dürüstlükten bahsettiğim zaman yalan söylemenin senin içinde olmadığını da söyledim. Sana dokunduğum zaman…” Kalçama dokundu ama ben böyle bir şey beklemediğim için ürktüm.</p>

  <p class="normal">“Seni ne zamandır seviyorum?” diye sordu, çok sessiz konuşuyordu. “Bir sene mi? Seni ilk gördüğüm andan beri. Bedenini kaç kez sevdim?” Parmağıyla bana yeniden dokunuyordu, dokunuşu bir kelebeğin ayağı kadar nazikti, kolumda, omzumda, göğüs kafesimde geziniyordu. Dokunuşundan ürperip geri çekilene kadar onunla yüz yüze kalmıştım.</p>

  <p class="normal">“Eskiden dokunduğum zaman hiç ürpermezdin,” dedi, gözleri parmağının dokunduğu yere odaklanmıştı, göğsümün kıvrımlarına bakıyordu. “İlk anda bile, eğer o zaman olsaydı bu beni şaşırtmazdı. Ama hiç yapmadın. İlk andan beri bana her şeyini verdin, hiçbir şey istemedin.”</p>

  <p class="normal">“Ama şimdi…” dedi ve elini geri çekti. “İlk başta bunun bebeği kaybettiğin için olduğunu düşündüm, belki benden çekiniyordun ya da bunca aradan sonra tuhaf hissediyordun. Ama sonra sebebinin bunların hiç biri olmadığını anladım.”</p>

  <p class="normal">Uzun süre bir sessizlik oldu. Yerin serinliğine karşı kalbimin devamlı acıyla attığını hissedebiliyor ve rüzgârın etkisiyle biraz aşağıdaki çam ağaçlarının konuşmalarını duyabiliyordum. Çok uzaklarda kuşlar ötüşüyordu. Keşke ben de onlardan bir tanesi olabilseydim diye düşündüm.</p>

  <p class="normal">“Neden?” diye sordu yavaşça. “Neden bana yalan söyledin?”</p>

  <p class="normal">Çenemin altında birleştirdiğim ellerime bakıp yutkundum.</p>

  <p class="normal">“Eğer…” diye başladım ve yeniden yutkundum. “Eğer Louis’e izin verdiğimi…sana anlatsaydım, bunu soracaktın. Unutamayacağını düşündüm…belki beni bağışlayacaktın ama asla unutmayacaktın ve bu bizim aramızda her zaman bir engel olarak kalacaktı.” Bir kez daha güçlükle yutkundum. Hava sıcak olmasına rağmen ellerim üşümüştü. Midemde adeta bir buz kütlesi varmış gibi hissediyordum.. Ama eğer ona şimdi doğruyu anlatmam gerekiyorsa hepsini anlatmalıydım.</p>

  <p class="normal">“Eğer sorsaydın… Ve sordun, Jamie, sordun! Şimdi Bunu anlatmak zorundayım. Korkuyorum…” Sesim giderek kısılıyordu, konuşamıyordum ama o susmamı istemiyordu.</p>

  <p class="normal">“Korktuğun nedir?” diye teşvik ediyordu.</p>

  <p class="normal">Yavaşça kafamı ona çevirdim ama gözlerine bakamıyordum.</p>

  <p class="normal">“Bunu neden yaptığımı söylemeye korkuyorum,” dedim yavaşça. “Jamie…Bastille’den çıkman için bunu yapmak zorundaydım. Eğer yapmam gerekseydi daha kötüsünü de yapardım. Ama sonra…birinin sana söyleyip gerçeği öğreneceğini biliyordum ve az da olsa bunu düşünüyordum. Sana çok kızgındım Jamie. Hem düello hem de bebek için. Ve bununla yüzleşmemi sen sağladın… Louis’e gittim. Seni bir daha görmemek için seni uzaklaştıracak bir şey yapmak istedim. Tam olmasa da…yaptım çünkü canını yakmak istiyordum,” diye fısıldadım.</p>

  <p class="normal">Dudakları titredi, kenetlenmiş ellerine bakıyordu. Aramızdaki uçurum, öyle tehlikeli bir halde örülmüştü ki, giderek büyüyor ve aşılmaz bir hale geliyordu.</p>

  <p class="normal">“Öyle, evet, acıttın.”</p>

  <p class="normal">Dudakları adeta kenetlendi ve bir müddet hiç konuşmadı. Sonunda başını kaldırdı ve gözlerimin içine baktı. Gözlerinden kaçınmak istiyordum ama yapamadım.</p>

  <p class="normal">“Claire,” dedi yavaşça. “Ne hissetmiştin? Bedenimi Jack Randall’a verdiğim zaman ne hissetmiştin? Wentworth’da beni almasına izin verdiğimde?”</p>

  <p class="normal">Küçük bir şok tüm bedenimi sarmıştı. Bu duymayı beklediğim en son soruydu. Cevap vermeden önce bir süre düşündüm.</p>

  <p class="normal">“Ben…bilmiyorum,” dedim yavaşça. “Ben bunu hiç düşünmedim. Kızmıştım elbette. Öfkeliydim. Ve rahatsız oldum. Senin için korktum da. Ve…senin için üzüldüm.”</p>

  <p class="normal">“Kıskandın mı? Bunu daha sonra sana anlattığımda, istemediğim halde beni tahrik ettiğini anlattığımda?”</p>

  <p class="normal">Derin bir nefes aldım, göğüslerimi gıdıklayan çimenleri hissedebiliyordum.</p>

  <p class="normal">“Hayır. Ne de olsa bunu yapmak istemek…senin elinde değildi.” Dudağımı ısırdım ve aşağıya baktım. Omuzlarımın üstündeki sesi sakin ve durgundu.</p>

  <p class="normal">“Louis ile yatmak istediğini sanmıyorum. İstedin mi?”</p>

  <p class="normal">“Hayır!”</p>

  <p class="normal">Bir çimeni tutmuş, yavaşça kökünden çekmeye çalışıyordu. “Ben de kızdım. Rahatsız oldum ve üzüldüm.” Çimen en sonunda gıcırdayan ufak bir sesle kökünden çıkıp serbest kalmıştı. “Bu benim başıma geldiği zaman,” diye devam etti, neredeyse fısıldıyordu, “Bu düşünceye katlanamayacağını sanmıştım ve seni suçlayamazdım da. Benden uzaklaşman gerektiğini biliyordum ve seni uzaklaştırmaya çalıştım, yüzünde nefreti ve acıyı görmek istemiyordum.” Gözlerini yumdu, çimeni yukarı kaldırdı ve dudağına sürttü.</p>

  <p class="normal">“Ama sen gitmedin. Beni aldın ve bağrına bastın. Hatta beni iyileştirdin. Buna rağmen beni sevdin.” Derin bir nefes aldı, düzensiz bir nefesti, sonra başını yeniden bana doğru çevirdi. Gözleri yaşla dolmuş parlıyordu ama akmalarına izin vermiyordu.</p>

  <p class="normal">“Senin bana yaptığın gibi belki ben de senin için bunu yapabilirim diye düşündüm. Ve bu yüzden sonunda Fontainebleau’ya geldim.”</p>

  <p class="normal">Zorla birkaç kez gözlerini kırpıştırdı, gözleri normale dönmüştü.</p>

  <p class="normal">“Bana hiçbir şey olmadığını söylediğinde, biraz da olsa sana inandım çünkü öyle olmasını çok istiyordum. Ama sonra…bunu söylemeliydim, Claire. Bunu içimde saklayamazdım ve bana yalan söylediğini biliyordum. Sana olan sevgime güvenmediğini düşündüm.”</p>

  <p class="normal">Çimeni yere bıraktı dinlenmesi için başını ellerine dayadı.</p>

  <p class="normal">“Benim canımı yakmak istediğini söyledin. Evet, Kral ile yattığın düşüncesi canımı göğsümdeki izden daha fazla yakmıştı ya da çıplak sırtıma yediğim kamçıdan daha fazla. Ama sana olan sevgime güvenmediğini bilmek karnımdaki bağırsakların bıçakla temizlenmesini hissetmek için cellâdın tuzağında uyanmak gibi bir şeydi. Claire…” Bir süre sustu, konuşacak gücü bulmaya çalışıyordu.</p>

  <p class="normal">“Bu acının öldürücü olup olmadığını bilmiyorum ama Claire… Ama sana baktığım zaman kalbimdeki kanın çekildiğini hissediyorum.”</p>

  <p class="normal">Aramızdaki sessizlik gittikçe büyüyordu. Kayalardaki bir böceğin seslenişi havada yankılanıyordu.</p>

  <p class="normal">Jamie bir kaya gibi hareketsizdi, yüzü baktığı yer gibi boştu. Bu yüze ve arkasında gizlenen düşünceye dayanamıyordum. Çardaktaki çaresiz öfkenin imasını şimdi görebiliyordum. Kalbim bu azapla boşluğa düşmüş gibiydi, böyle korkunç bir bedele hâkim olabilmiştim, şimdi sırf gazap değil güven ve sevinci de kontrol altında tutuyordum.</p>

  <p class="normal">Bizi ayıran bu sessizliğin dinmesi için çaresizce dua ediyordum; biraz çaba aramızda kaybolan güvenin yenilenmesini sağlayabilirdi. Jamie kalkıp oturdu ve huzur dolu vadiye bakmaya başladı.</p>

  <p class="normal">Sessizliktense şiddet daha iyi, diye düşündüm. Aramızdaki uçuruma uzanmış ve elimi koluna koymuştum. Güneşten ısınmış, dokunuşumla canlanmıştı.</p>

  <p class="normal">“Jamie,” diye fısıldadım. “Lütfen.”</p>

  <p class="normal">Başı yavaşça bana doğru çevrildi. Sessizce bana bakarken gözleri kısılsa da yüzü hâlâ sakindi. Sonunda o da uzandı ve bileğimi tuttu.</p>

  <p class="normal">“Sana vurmamı ister misin?” diye sordu sessizce. Bileğimi daha sıkı tutmaya başlayınca farkında olmadan elimi çektim ve ondan kurtulmaya çalıştım. Ama o elimi tekrar yakaladı ve beni çimenlere doğru çekip bedenimi kendine yaklaştırdı.</p>

  <p class="normal">Titrediğimi hissediyordum, kollarımdaki tüyler diken diken oldu. En sonunda zor da olsa konuşabilmiştim.</p>

  <p class="normal">“Evet,” dedim.</p>

  <p class="normal">Yüzündeki ifade anlaşılmazdı. Gözleri hâlâ gözlerimdeydi, bir yandan da kayaların arasında bir şey arıyordu. En sonunda ısırgan otunun dikenli sapını tutup çekti, bitkiyi kökünden koparmıştı.</p>

  <p class="normal">“Gascony köylüleri sadakatsiz eşlerini ısırgan otuyla döverler,” dedi. Yaprakları saplarından ayırdı ve göğsümü bitkinin çiçeğiyle ovalamaya başladı. Ani acı nefesimi kesmiş, göğsüm kıpkırmızı olmuştu.</p>

  <p class="normal">“Seni böyle cezalandırayım mı?”</p>

  <p class="normal">“Eğer sen…eğer sen istiyorsan.” Dudaklarım öyle bir titriyordu ki kelimeler ağzımdan zor dökülüyordu. Isırgan otunun kökünün üzerindeki toprak kırıntısı göğüslerimin arasından yuvarlandı ve göbek deliğime kadar ilerledi. Kalp atışlarım hızlanmıştı. Göğsümdeki iz ateş gibi yanıyordu. Gözlerimi yumdum ve bir demet ısırgan otu ile dövülmenin nasıl bir şey olduğunu hayal etmeye çalıştım.</p>

  <p class="normal">Birden bileğimdeki eli gevşedi. Gözlerimi açtığımda, Jamie’yi karşımda bağdaş kurmuş otururken buldum. Dudaklarında belli belirsiz hüzünlü bir gülümseme vardı.</p>

  <p class="normal">“Seni hak ettiğin şekilde dövdüm, Sassenach ama sen beni kendi hançerimle bağırsaklarımı deşmekle tehdit ettin. Şimdi bana ısırgan otlarıyla seni kamçılayıp kamçılamayacağımı sorabilirsin.” Yavaşça başını iki yana salladı. “Sence gururum fazla mı değerli?”</p>

  <p class="normal">“Evet! Evet, lanet olası öyle!” Onu omuzlarından tutup sert ve acemice öptüm. Bu hareketim ikimizi de şaşırtmıştı.</p>

  <p class="normal">Beni kendine çekti, kolları beni sıkıca sarıyor, dudağı benimkine cevap veriyordu. Daha sonra beni yere yatırdı ve ağırlığıyla altında hareketsiz kalmamı sağladı. Elleriyle kollarımı iki yandan tutuyor, beni bir tutsak gibi hapsediyordu.</p>

  <p class="normal">“Tamam,” diye fısıldadı. Gözleri adeta gözlerimi deliyordu, onları kapatmamam için bana meydan okuyor ve bakışlarını görmem için beni zorluyordu. “Tamam. Senin istediğin gibi seni cezalandıracağım.” Amirane bir komutla kalçalarını bana doğru oynatmaya başladı ve bacaklarımı onun için açtığımı hissettim, tecavüzü karşılamak için kapılarımı iyice açmıştım.</p>

  <p class="normal">“Asla,” diye fısıldıyordu. “Asla. Asla başka bir adam olmayacak, sadece ben! Bana bak! Söyle! Bana bak, Claire!” Güçlü bir şekilde içime giriyordu, inledim ve başımı yana çevirdim ama o yüzümü ellerinin arasında tutuyor, gözlerine bakmam için beni zorluyordu.</p>

  <p class="normal">“Asla,” dedi bir kez daha. “Sen benimsin. Benim karım, kalbim, ruhum.” Üzerimdeki ağırlığı hâlâ sabitti, tıpkı göğsümde duran bir kaya parçası gibiydi ama bedenlerimizin sürtüşmesi beni ona doğru itiyordu, daha fazlasını istiyordu. Daha fazlasını.</p>

  <p class="normal">“Bedenim,” dedi, istediğim şeyi verdiğinde güçlükle nefes alıyordu. Altında sıçrıyor, sanki kaçmak istiyordum. Sırtım yay gibi gerilmişti, içine girmek için kendimi ona doğru bastırıyordum.</p>

  <p class="normal">Altımdaki çimenlik sert ve dikenliydi, ezilmiş sapların acısı beni içine alan adamın kokusu gibi sertti. Göğüslerim altında dümdüz olmuştu, bir öne bir arkaya sürtündüğümüzde göğsündeki tüylerin beni gıdıkladığını hissediyordum. Daha şiddetlenmesi için kıvranıyor, beni aşağı doğru bastırdığında uyluklarının şiştiğini hissediyordum.</p>

  <p class="normal">“Asla,” diye fısıldadı, yüzüyle benim yüzüm arasında pek mesafe yok gibiydi.</p>

  <p class="normal">“Asla,” dedim ve başımı çevirdim, bakışlarının derinliğinden kaçmak için gözlerimi kapamıştım.</p>

  <p class="normal">Küçük ritmik hareketler devam ederken nazik amansız bir baskı ona bakmama sebep oldu.</p>

  <p class="normal">“Hayır, Sassenach,” dedi yavaşça. “Gözlerini aç. Bana bak. Bu benim olduğum kadar senin de cezan. Bana ne yaptığına bak çünkü ben sana ne yaptığımı biliyorum. Bana bak.”</p>

  <p class="normal">Ve sonunda baktım, onun tutsağı olmuş, ona bağlanmıştım. Maskesini düşürüp içinin derinliklerini, ruhunun yaralarını bana gösterdiğinde ona bakıyordum. Eğer yapabilseydim onun acısı ve kendi acım için ağlayabilirdim. Ama gözleri benimkini hapsetmişti. Gözyaşı yoktu ve tuzlu deniz gibi engindi. Bedeni bedenimi esir almıştı.</p>

  <p class="normal">O benim içimde gezintiye çıkarken ben de onun içinde gezintiye çıktım. Aşkın küçük fırtınası beni sarsmaya başladığında o da bir çığlık attı ve tek vücut olarak birlikte dalgaları aştık, gözlerimizden birbirimizi görüyorduk.</p>

  <p class="normal">Öğle sonrası güneşi, beyaz kireç taşının üstünde sıcacıktı, çatlak ve deliklerde geniş gölgeler oluşmuştu. Sonunda aradığım şeyi bulmuştum. Dalından bir aloe sapı kopardım ve taze yaprağını alıp serin yeşilliği Jamie’nin avcundaki ize sürdüm.</p>

  <p class="normal">“Daha iyi değil mi?” diye sordum.</p>

  <p class="normal">“Çok.” Yüzünü buruşturdu. “Tanrım, şu ısırganlar gibi acıtıyor!”</p>

  <p class="normal">“Acıtırlar.” Korsajımın yakasını çektim ve nazik dokunuşlarla aloe suyunu göğsüme sürdüm. Bir seferde serinlik yayılmıştı.</p>

  <p class="normal">“Önerimi kabul etmediğin için memnunum,” dedim, yandaki ısırgan otu demetine bir göz atarak.</p>

  <p class="normal">Gülümsedi ve diğer eliyle kalçamı okşadı.</p>

  <p class="normal">“Evet, ucu ucuna kurtuldun, Sassenach. Beni böyle baştan çıkartmamalısın.” Sonra ılımlı bir şekilde eğildi ve beni kibarca öptü.</p>

  <p class="normal">“Hayır, mo duinne. Sana bir kez yemin ettim ve onu da söyledim. Sana kızgınlıkla el kaldıramam. Ne de olsa yeterince canını yaktım.”</p>

  <p class="normal">Bu acı hatırayla ürperdim.</p>

  <p class="normal">“Jamie,” dedim, dudaklarım titriyordu. “Bebek. Senin suçun değil. Öyleymiş gibi hissediyordum ama değil. Ben düşündüm ki…ben eninde sonunda onun olacağını düşünüyorum, sen Jack Randall ile dövüşsen de dövüşmesen de.”</p>

  <p class="normal">“Öyle mi? Ah…şey.” Kolu sıcacıktı ve beni rahatlatıyordu. Başımı omzuna yasladım. “Bunu senden duymak az da olsa beni rahatlattı. Çocuk değil demek istediğim, Frank’ten bahsediyorum. Beni bunun için affedebileceğini düşünüyor musun?” Mavi gözleri bana baktığında sıkıntılıydı.</p>

  <p class="normal">“Frank mi?” Şaşkınlıktan şok olmuştum. “Ama… affedilecek bir şey yok ki.” Sonra aklıma gelen bir düşünce beni sarstı. Belki de Jack Randall’ın hâlâ yaşadığını bilmiyordu, ne de olsa düellodan hemen sonra tutuklanmıştı. Ya bilmiyorsa… Derin bir nefes aldım. Nasıl olsa öğrenecekti, belki benden duyması daha iyi olurdu.</p>

  <p class="normal">“Jack Randall’ı öldürmedin, Jamie,” dedim.</p>

  <p class="normal">Şaşırmıştım, çünkü ne şoka uğramış ne de şaşırmıştı. Başını iki yana salladı, öğle sonrası güneşi saçlarına vuruyordu. Saçı henüz arkadan bağlanmıyordu ama yine de oldukça uzamıştı, devamlı gözlerine düşen saçlarını geriye itip duruyordu.</p>

  <p class="normal">“Bunu biliyorum, Sassenach,” dedi.</p>

  <p class="normal">“Biliyor musun? Ama… ne…” Hüsrana uğramıştım.</p>

  <p class="normal">“Sen…bunu bilmiyor musun?” diye sordu tereddütle.</p>

  <p class="normal">Güneşin sıcaklığına rağmen bir an üşüdüğümü hissettim.</p>

  <p class="normal">“Neyi bileceğim?”</p>

  <p class="normal">“Onu öldürmedim. Ama yaraladım.”</p>

  <p class="normal">“Evet, Louise onu çok kötü yaralandığını söyledi. Ama iyileştiğini de söyledi.” Birden Bois de Boulogne’deki son sahne aklıma gelmişti, karanlık beni almadan önce en son gördüğüm sahneydi. Jamie’nin keskin kılıcının ucu yağmurdan sırılsıklam olmuş, tenine doğru kayıyordu. Ani kırmızı leke kıyafetini karartmıştı…ve bıçağı hızla aşağıya doğru inerken parlıyordu.”</p>

  <p class="normal">“Jamie!” dedim, gözlerim korkudan büyümüştü. “Yapmak istediğin şeyi…yapmadın!”</p>

  <p class="normal">Aşağıya bakıyordu, iz olan elini eteğine sürtüyordu. Başını iki yana salladı.</p>

  <p class="normal">“Ben çok aptalım, Sassenach. Küçük adama yaptıklarından sonra onu cezalandırmazsam kendimi erkek olarak düşünemezdim ve kendi kendime hep bunu düşündüm. <span class="ideitalik">O hayvanı öldüremezsin, söz verdin. Onu öldüremezsin.</span>” Belli belirsiz gülümsüyor, avcundaki ize bakıyordu.</p>

  <p class="normal">“Bu düşünceyi aklımdan hiç çıkarmadım. <span class="ideitalik">Sen onu öldüremezsin.</span> Ve öldürmedim de. Ama öfkeden yarı deliye döndüm. Sana verdiğim sözün ötesinde onu neden öldürmemem gerektiğini de devamlı kendime hatırlatıyordum. Ama onu yerde önümde diz çökmüş görünce gözümde Wentworh anıları ve Fergus canlandı, kılıç elimde adeta hayata geçti.” Birden sustu.</p>

  <p class="normal">Beynimden kanın çekildiğini hissettim ve yavaşça bir kayaya oturdum.</p>

  <p class="normal">“Jamie,” dedim. Çaresizce omuz silkti.</p>

  <p class="normal">“Evet, Sassenach,” dedi, hâlâ bakışlarımdan kaçıyordu, “söyleyeceğim tek şey, yaralamak için en iyi yer olduğu.”</p>

  <p class="normal">“Tanrım.” Öylece oturuyordum, bu açıklamadan sonra kendimi sersem gibi hissediyordum. Jamie sessizce yanımda oturuyor, eline bakıyordu. Sağ elinin arkasında hâlâ küçük pembe bir iz vardı. Wentworth’da Jack Randall’ın çiviyle yaptığı yaranın izi.</p>

  <p class="normal">“Bundan dolayı benden nefret edecek misin, Claire?” Sesi öyle yumuşaktı ki, hatta neredeyse belirsizdi.</p>

  <p class="normal">Başımı iki yana salladım ve gözlerimi yumdum.</p>

  <p class="normal">“Hayır.” Yeniden gözlerimi açtım, yüzü oldukça yakınımdaydı, sıkıntıyla kaşlarını çatmıştı. “Şimdi ne düşündüğümü bilmiyorum, Jamie. Gerçekten bilmiyorum. Ama senden nefret edemem.” Elimi elinin üzerine koydum ve nazikçe sıktım. “Sadece…bir dakikalığına beni kendimle baş başa bırak, tamam?”</p>

  <p class="normal">Kuru elbiselerimi giydim ve ellerimi açıp önüme koydum. Biri gümüş, biri altındı. İki evlilik yüzüğüm de oradaydı ve bunun ne anlama geldiğini bilmiyordum.</p>

  <p class="normal">Jack Randall bir daha baba olamayacaktı. Jamie bundan emin gibi görünüyordu ve ben de bunu hiç sorgulamıyordum. Ama Frank’in yüzüğünü hâlâ takıyordum, ilk kocam olan adamı hatırlıyordum, onunla ilgili düşünceleri, anıları toplamaya çalışıyordum. Kimdi? Ne yapıyordu? Eğer o var olmayacaksa bu nasıl mümkün oluyordu?</p>

  <p class="normal">Başımı iki yana salladım, rüzgârdan uçuşan buklelerimi kulağımın arkasına koyuyordum. Bilmiyordum. Şansın olup olmadığını da bilmiyordum. Ama biri geleceği değiştirsin ya da değiştirmesin - ve öyle görünüyor ki biz değiştirmiştik - geçmişi değiştiremeyeceğimden emindim. Ne olduysa olmuştu ve artık değiştirmek için benim yapacağım bir şey kalmamıştı. Jack Randall hiçbir çocuğun babası olamayacaktı.</p>

  <p class="normal">Arkamdan bir taş aşağı doğru yuvarlandı ve küçük taşların yanında yerini aldı. Jamie’nin elbisesini giydiği yere dönüp baktım.</p>

  <p class="normal">Jamie yere eğildi, düşen karışıklığın içinden çıkıntıları bulmaya çalışıyordu. Büyük kayanın kenarından onu görebiliyordum, kayaya hançeriyle vurduğu darbelerden oluşan tozlar rüzgârla üstüme doğru geliyordu.</p>

  <p class="normal">Sonra Jamie gözden kayboldu. Kayanın diğer tarafından ortaya çıkmasını umuyor, omuzlarıma vuran güneşin tadını çıkartırken onu bekliyordum. Ama görünürlerde yoktu, birkaç dakika sonra iyice endişelenmeye başladım. Kayıp düşmüş ya da başını bir kayaya çarpmış olabilirdi.</p>

  <p class="normal">Ayakkabılarımı bağlamak uzun sürecekti ve o da hâlâ geri gelmemişti. Eteğimi toplayıp tepeye baktım, çıplak ayaklarımla yere dikkatlice basıyordum.</p>

  <p class="normal">“Jamie!”</p>

  <p class="normal">“Buradayım, Sassenach.” Sesi arkamdan geliyordu. Neredeyse dengemi kaybediyordum. Kolumdan tuttu ve beni taşların arasında temiz bir yere oturttu.</p>

  <p class="normal">Paslı sudan ve dumandan kirlenmişti. Ve daha fazlası vardı.</p>

  <p class="normal">“Bak,” dedi yavaşça.</p>

  <p class="normal">Gösterdiği yere, mağaranın düz geniş duvarının karşısına baktım ve görmemi istediği şeyi gördüm.</p>

  <p class="normal">Renkli hayvanlar dörtnala koşuyordu. Yaban öküzleri, geyikler toplanmış kuyruklarını uçarcasına havaya kaldırıyorlardı ve kayanın sonunda kuşların izleri vardı, yerdeki hayvanların üstünde hücum için bekliyorlardı.</p>

  <p class="normal">Kayanın çizgileri hoş bir zarafetle kırmızı, siyah ve koyu sarı renklerle yapılmıştı. Daha sonra güneş ortaya çıktı, toprakta yürüyen her şey gibi onlar da canlı görünüyordu.</p>

  <p class="normal">Bana seslenene kadar gözlerimi Jamie’den ayırmadım.</p>

  <p class="normal">“Sassenach! Buraya gelir misin?” Sesinde bir tuhaflık vardı ve aceleyle ona doğru gittim. Mağaranın yanındaki küçük girişte durmuş, aşağıya bakıyordu.</p>

  <p class="normal">Bir kaya çıkıntısının arkasında yatıyorlardı, sanki yaban öküzlerini kovalayan rüzgârdan korunmak için bir sığınak aramışlardı.</p>

  <p class="normal">İki tanesi mağaranın dolgun toprağında birlikte yatıyorlardı. Mağaranın kuru havasında gizlenmişlerdi, kemikleri dayanmıştı ama etleri çoktan toza dönüşmüştü. Küçük kahverengi deri kalıntısı bir iskeletin üstüne yapışmıştı. Kırmızıya dönüşmüş bir tutam tüy varlığımızla yavaşça kımıldadı.</p>

  <p class="normal">“Tanrım,” dedim yavaşça, sanki onları rahatsız edecekmişim gibi. Jamie’ye biraz daha yakınlaştım. Kolunu belime sardı.</p>

  <p class="normal">“Burada… öldürüldüklerini mi… düşünüyorsun? Kurban olarak, belki?”</p>

  <p class="normal">Jamie başını iki yana salladı, küçük yığınlara ve çürümüş kemiklere dalgın dalgın bakıyordu.</p>

  <p class="normal">“Hayır,” dedi. O da sessizce konuşuyordu, sanki bir kilise mabedindeydi. Döndü ve arkasına baktı, taşların ötesinde geyikler atlıyor turna kuşları süzülüyordu.</p>

  <p class="normal">“Hayır,” dedi yeniden. “Halkın böyle canavarlık yaptığını… Onlar böyle şeyler yapmazlar.” Yeniden, ayaklarımıza dolanan iki iskeletin olduğu yere döndü. Yere çömeldi, nazikçe parmağını kemiklerin üzerinde gezdiriyordu, fildişi yüzeye dokunmamak için dikkatli davranıyordu.</p>

  <p class="normal">“Nasıl yattıklarını görüyor musun?” dedi. “Buraya düşmüşler ve hiç kimse de onları yere yatırmamış. Kendileri böyle yatmış.” Eli iri iskeletin uzun kol kemiğinde geziniyordu, kaburga yığınlarının oraya geldiğinde karanlık bir gölgedeki büyük bir güve gibi çırpındı.</p>

  <p class="normal">“Koluyla dişiyi sarmış,” dedi. “Uylukları onun arkasında çukurlaşmıştı ve onu kendine doğru sardığı başı onun omzundaydı.”</p>

  <p class="normal">Eli kemiklerin üzerinde geziniyordu, bana onlar hakkında bilgi veriyordu, hayal gücüyle yeniden onları ete büründürüyordu, böylece ben de onların nasıl olduklarını hayal edebiliyordum. Son bir kez ama sonsuza kadar kucaklaşmışlardı. Parmaklarının küçük kemikleri ayrılmıştı ama kıkırdakların ortası hâlâ birleşikti. Son bekleyişlerinde el ele tutuşmuşlardı.</p>

  <p class="normal">Jamie ayağa kalktı ve mağaranın girişini aradı, akşamüzeri güneşi koyu kırmızı duvarı aydınlatıyordu.</p>

  <p class="normal">“Orada.” Mağaranın girişinin yanında bir yer gösteriyordu. Kayalar tozdan ve geçen zamandan ötürü kahverengileşmişti ama mağaranın derinliklerindekiler gibi erozyondan ya da sudan pas tutmamışlardı.</p>

  <p class="normal">“Bir zamanlar giriş burasıydı,” dedi. “Kayalar düşmüş ve burayı gizlemişler.” Geriye döndü ve elini âşıkları ışıktan koruyan kaya çıkıntısına koydu.</p>

  <p class="normal">“Mağaradaki yollarını ararken el ele tutuşuyorlarmış,” dedim. “Karanlık ve toz içindeki mağarada dışarıya çıkmak için bir yol aramışlar.”</p>

  <p class="normal">“Evet.” Alnını taşa dayadı ve gözlerini yumdu. “Işık yok olmuş ve içerdeki hava azalmış. Bu yüzden yere yatıp karanlıkta ölmeyi beklemişler.” Tozlu yanaklarından yaşlar süzülüyordu. Bir elimle gözlerimin altını sildim ve onun diğer elini tuttum, parmaklarım dikkatlice onun elini sarıyordu.</p>

  <p class="normal">Bana döndü, konuşmuyordu. Beni kendine doğru çekerken derin bir iç çekti. Ellerimizle birbirimizin ellerini azalan güneş ışığının altında okşuyor, tenimizin altındaki görünmez kemiklerimizin sağlamlığıyla yeniden ete bürünmenin önemini düşünüyorduk, hayat ne kadar da kısaydı.</p>
</body>
</html>
