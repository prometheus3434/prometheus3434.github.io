<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kehribardaki_yusufcuk</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_39">31<br class="calibre2"/>
  Mektuplar</h2>

  <p class="normal">Bu talihsiz karşılamadan sonra, olaylar hızla gelişmeye başladı. Lallybroch Jamie’yi hemen kabul etmişti, sanki daha önce hiç buradan ayrılmamıştı ve ben de kendimi fazla çaba sarf etmeden çiftlik hayatına çekilmiş bir halde bulmuştum. Değişken bir ağustos havası vardı, sık sık yağmur yağıyordu. Ev hayat doluydu, herkes hasat zamanı için acele ediyor, kış gelmeden bütün hazırlıkları bitirmeye çalışıyordu.</p>

  <p class="normal">Kuzey İskoçya çiftliğine göre Lallybroch oldukça uzaktı. Tam bir yol bile yoktu. Posta, kayalık ve süpürge otu kaplı yokuşları aşan, dış dünyayla bağlantıyı sağlayan elçilerle bize ulaşıyordu. Öyle bir dünya ki bazen anılarda gerçek değilmiş gibi görünüyordu, sanki Versay’in aynalarının arasında hiç dans etmemişim gibi geliyordu. Ama Fransa’dan mektuplar gelip onları okuyunca, Rue Tremoulins boyunca erik ağaçlarını görebiliyor ya da L’Hôpital des Anges’in yukarısında bulunan katedral çanının sesini duyabiliyordum.</p>

  <p class="normal">Louise’in bebeği sağlıklı bir şekilde doğmuştu; bir oğlandı. Bol açıklamalı ve altı çizili mektupları melek yüzlü Henri’nin âşık olunası tanımlamalarıyla doluydu. Varsayılan ya da gerçek babasından hiçbir haber yoktu.</p>

  <p class="normal">Charles Stuart’ın mektupları bir ay sonra gelmişti, bebekten hiç bahsetmiyordu ama Jamie’ye göre her zamankinden daha tutarsızdı, belirsiz planlar ve muhteşemlikleri anlatıyordu.</p>

  <p class="normal">Kont Mar mantıklı ve ihtiyatlı yazıyordu ama yine de onun Charles’a olan genel kızgınlığı belli oluyordu. Süslü Prens terbiyesini takınmıyordu. Bütün sadık arkadaşlarına kaba ve küstah davranıyordu, ona yardım etmek isteyenleri önemsemiyor, onları aşağılıyor ve onlarla çılgınca konuşuyordu. Ayrıca içkiyi fazla kaçırmaya başlamıştı. Charles Stuart’ın bu tavrının durum itibariyle oldukça muhteşem olduğunu düşünüyordum. Sanırım, aslında oğlunun doğumunu önemsemiyor değildi.</p>

  <p class="normal">Valide Hildegarde zaman zaman yazıyordu, kısa aydınlatıcı bilgileri günlük işinin arasında birkaç dakika içinde bir nota sıkıştırıp yolluyordu. Her mektup aynı sözlerle bitiyordu; “Bouton da sana sevgilerini yolluyor.”</p>

  <p class="normal">Usta Raymond yazmıyordu ama sık sık benim adıma gönderilmiş bir paket geliyordu. Bu imzasız paketin içinde tuhaf şeyler vardı; bitkiler, küçük kesme kristaller; taş koleksiyonu, her biri Jamie’nin baş tırnağı kadardı. Her birinin bir yüzünde küçük bir figür oyulmuştu, üzerleri küçük derilerle örtülmüştü. Ve tabii kemikler de vardı. Küçük bir yılanın omurga kemiği, deri kayışına eklenmişti, çeşitli hayvan dişleri bir kolye gibi dizilmişti.</p>

  <p class="normal">Zaman zaman yumuşak taşları cebimde taşıyordum, onları parmaklarımın arasında hissetmek hoşuma gidiyordu. Eski taşlardı; bunları iyi biliyordum. En azından Roma zamanındandı; belki de daha önceki bir zamandandı. Üzerlerindeki yaratıkların bazılarına bakınca, onları her kim oyduysa bunlara sihir manası yüklediğini düşünüyordum. Bunların Kabala işaretleri olup olmadığını bilmiyordum ama sevimli görünüyorlardı, ben de onları tutmaktan hoşlanıyordum.</p>

  <p class="normal">Evle ilgili günlük görevlerimi zevkle yapıyor, malikânenin etrafında yürüyüş yapmaktan da çok hoşlanıyordum. Bu ziyaretlerde yanımda büyük bir sepet taşıyordum, içinde çeşitli şeyler vardı, çocuklar için tedavi edici ilaçlardan genel olarak kullanılan ilaçlara kadar her şey vardı. Yoksulluk ve fakirlikten dolayı sık sık hastalıklar meydana geliyordu ve ne Forth William’ın kuzeyinde ne de Inverness’in güneyinde hekim vardı.</p>

  <p class="normal">Diş eti kanamaları ve tipik skorbüt deri püskürtmeleri gibi bazı hastalıkları seve seve tedavi edebiliyordum. Diğerlerini tedavi etmek içinse benim gücümden fazlasına ihtiyaç vardı.</p>

  <p class="normal">Rabbie MacNab’in alnına elimi koymuştum. Şakaklarındaki kabarık saçları nemlenmişti ve nabzı oldukça yavaş atıyordu.</p>

  <p class="normal">“Şimdi daha iyi,” dedim ama annesi hâlâ gergin ve tetikteydi, sürekli yatağın başında duruyordu.</p>

  <p class="normal">“Meryem Ana’ya şükürler olsun,” diye mırıldanıyordu Mary MacNab, “ve size de, leydim.”</p>

  <p class="normal">“Ben bir şey yapmadım ki,” diye itiraz ettim. Bu aslında işin edebiyat kısmıydı; genç Rabbie’ye yaptığım tek hizmet annesinin onu rahat bırakmasını sağlamaktı. Aslında Mary’nin horoz kanıyla karışık buğday kepeği ile çocuğu beslemesi, kuş tüylerini çocuğun burnuna sürtmesi ya da yüzüne soğuk su çarpması gibi çabalarını yok etmek için bir hayli güç gerekmişti. Bunların hiçbiri sara nöbeti geçiren birine iyi gelmezdi. Geldiğim zaman annesi en etkili ilaçları uygulamada kabiliyetsiz olduğunu düşünerek pişmanlık duyuyordu.</p>

  <p class="normal">“Böyle olduğu zaman beni çok korkutuyor,” dedi Mary MacNab. “En son onun için Peder MacMurtry’i çağırmıştım, uzun zaman onun için dua etti ve şeytanları dışarıya çıkartmak için delikanlıya kutsal su serpti. Ama hayır, onlar yine geri geldiler.” Ellerini birbirine kenetlemiş bir arada tutuyordu, sanki oğluna dokunmayı ister gibiydi ama bunu yapmaya gücü yoktu.</p>

  <p class="normal">“Bu şeytan işi değil,” dedim. “Bu sadece bir hastalık ve kötü bir hastalık da değil.”</p>

  <p class="normal">“Evet, leydim, sen böyle söylüyorsun,” diye mırıldandı, benimle çelişmek istemiyordu ama tamamen buna inanmıyordu.</p>

  <p class="normal">“O iyi olacak.” Umutlarını yeşertmeden kadını rahatlatmaya çalışıyordum. “Bu krizleri her zaman geçirir miydi?” Krizler iki sene önce ortaya çıkmıştı -muhtemelen babasının kafasına vurup oluşturduğu darbeler sonucu diye düşünmeye başlamıştım- ve nöbetler sık değildi ve oluştuklarında da annesini korkutmak için oldukça etkililerdi.</p>

  <p class="normal">Başını isteksizce evet anlamında salladı, inanmadığı her halinden belli oluyordu.</p>

  <p class="normal">“Evet…bazen başını bir yerlere vuruyor, çırpınıyor.”</p>

  <p class="normal">“Evet, bu riskli,” dedim. “Eğer yine böyle yaparsa, onu sert cisimlerden uzak tut ve yalnız bırak. Biliyorum bu kötü görünüyor ama gerçekten iyi olacak. Bırak kriz kendiliğinden geçsin ve bittiğinde onu yatağa yatır da dinlensin.” Bu sözlerin sınırlı değerde olduğunu biliyordum, ne kadar gerçek oldukları önemli değildi. Gönül rahatlığı için somut bir şeylere ihtiyaç vardı.</p>

  <p class="normal">Gitmek için arkamı döndüğüm sırada, eteğimin cebinin derinliklerinde bir tıkırtı sesi duydum ve birden aklıma bir fikir geldi. Cebime elimi atıp Raymond’un bana yolladığı küçük yumuşak büyülü taşlardan iki ya da üç tanesini çektim. İçlerinden süt beyaz olanını aldım, bir tarafında kıvranan bir adam figürü vardı. Bu yüzden ihtiyacım olan bu diye düşündüm.</p>

  <p class="normal">“Bunu onun cebine dik,” dedim ve taşı kadının eline bıraktım. “Bu onu… onu şeytanlardan koruyacak.” Boğazımı temizledim. “Onun için endişelenmene gerek yok, başka bir kriz olsa bile bunu atlatacaktır.”</p>

  <p class="normal">Sonra oradan ayrıldım, aceleyle edilen teşekkür selinin ortasında kendimi oldukça aptal ama bir o kadarda mutlu hissediyordum. İyi bir hekim ya da daha çok, becerikli bir şarlatan olup olmadığımdan emin değildim. Ama Rabbie için pek bir şey yapamadıysam bile, en azından annesine yardım etmiş ya da onun kendisine yardımcı olmasını sağlamıştım. İyileşme iyileşenden gelir; hekimden değil. Bana Raymond’un öğrettiği en önemli şey buydu.</p>

  <p class="normal">Günlük işlerimi yapmak için evden ayrıldım, çiftliğin sonunda batı tarafına yakın iki kır evini daha ziyaret edecektim. Uzun dönüş yolculuğundan önce birkaç dakikalığına dinlenmek için iri bir kayın ağacının altına oturdum. Güneş batmaya başlamıştı ama daha Lallybroch’un batı kısmında sıralanan çam ağaçlarına ulaşmamıştı. Saat hâlâ akşamüzerini gösteriyordu ve hayat ağustosun son renkleriyle parlıyordu.</p>

  <p class="normal">Kayın ağacının yumuşak gövdesine sırtımı yasladım ve gözlerimi yumdum.</p>

  <p class="normal">Küçük çiftçilerin kır evlerinin boğucu sınırları başıma ağrıtmıştı. Başımı ağacın yumuşaklığına bıraktım, yavaş ve derin nefes almaya başladım, ciğerlerimi temiz havayla dolduruyordum ve her zaman yaptığım gibi içimden “kendimi bırakıyorum” cümlesini tekrar edip duruyordum.</p>

  <p class="normal">Bu benim uydurduğum, Usta Raymond’un bana L’Hôpital des Anges’de gösterdiği iyileşme hissinin kopyasını yaptığı eksik bir girişimdi. Bakışları çağırmak ve içimdeki acının her birini hissetmek, çeşitli organlara ve sistemlere bakıp onların tam çalıştığını hissetmeyi hayal etmek.</p>

  <p class="normal">Sessizce oturuyordum, ellerim gevşek bir halde kucağımdaydı ve kalp atışlarımı dinliyordum. Yokuş çıktığım için hızlı çarpıyordu ama sonra düzene girdi. Sonbahar rüzgârı ensemdeki saçları havalandırıyor ve ateş gibi yanan yanaklarımı serinletiyordu.</p>

  <p class="normal">Oturuyordum, gözlerim kapalıydı, zihnimde damarlarımı izliyordum, kalbimin kalın gizli duvarlarından, akciğer atardamarına doğru gidiyordu ve akciğer kesesi oksijen yükünü boşaltırken hızlıca kızarıyordu. Sonra, ana atar damarın kavisine doğru yanma artıyordu ve devir yukarıya, aşağıya ve dışarıya, şah damarına, böbreğe ve ana atara doğru ilerliyordu. En küçük kılcal damarlar da tenin altında çiçekleniyordu. Bedenimin sistemlerine dağılan kanı izliyor, sağlıklı ve huzurlu olmanın muhteşem hissini hatırlamaya çalışıyordum.</p>

  <p class="normal">Hâlâ oturuyor ve yavaşça nefes alıyordum. Bitkinliği ve üstümdeki ağırlığı hissediyordum, sanki yeni sevişmiş gibiydim. Tenim güçsüzlüğü hissediyordu, dudaklarım hafiften şişti ve elbiselerimde Jamie’nin ellerinin dokunuşları vardı. Beni tedavi etmek için onun adını çağırmam tesadüf eseri değildi. İhtiyacım olan, zihnimin ya da bedenimin sağlıklı olup olmamasından çok onun aşkıydı. Bir nefes gibi, kan gibi onun aşkına muhtaçtım. Zihnim ona ulaşmıştı, uyuyordu ya da uyanıktı, onu bulmuş ve tatmin olmuştum. Bedenim kızarıyor ve parıldıyordu, tamamen hayata dönmüştü ve Jamie’yi istiyordu.</p>

  <p class="normal">Baş ağrım geçti. Bir müddet daha oturduktan sonra ayağa kalkıp tepeden aşağıya, eve doğru yürümeye başladım.</p>

  <p class="normal">Aslında hiçbir zaman tam bir evim olmamıştı. Beş yaşındayken öksüz kalmış ve sonraki on üç sene boyunca Lamb Amcam ile birlikte akademik serseri bir hayat yaşamıştım. Tozlu ovada çadırlarda, tepelerde mağaralarda, boş bir piramidin temiz ve süslenmiş odasında… Quentin Lambert Beauchamp, bir trafik kazası erkek kardeşini canından edip beni ona sürüklemeden çok önce onu ünlü eden arkeolojik çalışmalar yaptığı geçici kamplar serisinde hayatını yaşıyordu. Öksüz bir yeğen gibi önemsiz detaylar üzerinde durmaktan çok hoşlanmayan Lamb Amca beni hemen yatılı bir okula kaydettirmişti.</p>

  <p class="normal">Savaşmadan kaderin kaprislerini kabul edemeyen ben ise oraya gitmeyi reddetmiştim. Ve kendince önlem almak için benim içimde bir şeyler olduğunu fark eden Lamb Amca yatakhanenin bir düzine emir ve rutin işlerinden beni sonsuza dek çıkarmış ve onunla birlikte serseriliğe sürüklemişti.</p>

  <p class="normal">Gezgin hayatım Frank ile devam etmişti. Tarlalardan üniversiteye bir geçiş yapmıştım. Bir tarihçinin kazısı çoğunlukla dört duvar arasında gerçekleşirdi. 1939’da savaş başlayınca beni daha küçük bir karmaşadan büyüğüne sürüklemişti.</p>

  <p class="normal">Pembroke Hastanesi’nin genç hemşireler bölümünde en son kiraladığım daireden Fransa’daki alan istasyonuna ve sonra savaş bitmeden önce yeniden Pembroke Hastanesi’ne gelmiştim. Ve sonra İskoçya’ya gelmeden önce Frank ile birlikte geçirdiğimiz bu kısa birkaç ay içinde yeniden birbirimizi keşfetmeye çalışmıştık. İlk ve son kez olarak birbirimizi kaybetmemiz, taş halkanın içine doğru deli gibi yürüyüp diğer taraftan geçerek şimdiki varlığımı bulmamla olmuştu.</p>

  <p class="normal">Lallybroch’da üst kattaki yatak odasına gidip Jamie’nin yanında uyurken yüzüne şafak ışığının vurmasını izlemek ve burasının onun doğduğu yatak olmasını fark etmek bir yandan tuhaf bir yandan da muhteşemdi. Evin bütün sesleri, erken kalkan hizmetçilerin merdiven altında çıkardıkları ayak seslerinden damtaşındaki yağmur gürültüsüne kadar olan bütün sesleri o daha önce binlerce kez duymuştu. Bu sesleri o kadar sık duymuştu ki, artık fark etmiyordu.. Ama ben duyuyordum.</p>

  <p class="normal">Annesi Ellen, son günlerinde kapının yanına bir gül ağacı dikmişti. Gül ağacının zengin kokusu evin duvarlarının yukarısına, yatak odasının camından içeriye doğru sürükleniyordu. Geçerken sanki kendisi gelip oğluna dokunuyormuş gibi oluyordu. Bana da dokunuyordu, hoş geldin demek için.</p>

  <p class="normal">Lallybroch evinin ötesinde tarlalar, ağıllar, köyler ve küçük çiftlikler vardı. Jamie meşe ve karaçamlara tırmanıp tepelerden akan akarsuda balık tutardı. Burası onun yeriydi.</p>

  <p class="normal">Ama o karmaşık ve değişik bir hayat yaşamıştı. Tutuklanmış ve kanun dışı olarak kaçmıştı. Paralı bir askerin yurtsuz hayatı gibiydi. Yeniden yakalanmış, tutuklanmış, işkence görmüş ve ve sonunda sürgün edilmişti. Ama ilk on dört yılını tek bir yerde yaşamıştı. Ve o yaşta bile adetlere göre iki yıllığına annesinin erkek kardeşine Dougal MacKenzie’ye büyütülmesi için gönderilmişti. Toprağında sonsuza dek yaşamak için kiracılarına ve malikânesine bakmak ve büyük bir organizasyonunun bir parçası olmasının beklenilmesi hayatın bir parçasıydı. Devamlılık onun kaderiydi.</p>

  <p class="normal">Lallybroch sınırlarının, hatta İskoçya’nın kayalı sahillerinin ötesinde yokluğunda yararlandığı tecrübeler de olmuştu. Jamie krallarla konuşmuş, yasalara ve ticarete soyunmuş, macera, şiddet ve büyü de görmüştü. Ev sınırlarını ihlal ettiğinde, kaderi onu tutmaya yetebilir miydi? İşte bunu merak ediyordum.</p>

  <p class="normal">Tepeden aşağıya indiğimde, aşağıda onu gördüm, küçük tarlanın birinin sınırlarını oluşturan kuru taş duvarındaki bir çatlağı onarırken yerdeki iri kaya parçalarını savuruyordu. Yanında bir çift tavşan vardı, bağırsakları neredeyse temizlenmiş ama derileri yüzülmemişti.</p>

  <p class="normal">“Ev bir denizcidir, denizden bir ev ve tepelerdeki avcı evi.” Yanına geldiğimde bir alıntı yapmış ve gülümsemiştim.</p>

  <p class="normal">Jamie de bana gülümsedi.</p>

  <p class="normal">“Bana deniz deme, Sassenach. Bu sabah değirmen havuzunda bir parça odunla yüzen iki küçük delikanlı gördüm ve sabah kahvaltımı neredeyse oracıkta çıkartıyordum.”</p>

  <p class="normal">Bir kahkaha attım. “O zaman bir daha Fransa’ya gitmeyi düşünmezsin?”</p>

  <p class="normal">“Tanrım, hayır. Konyak için bile düşünmem.” Duvarın tepesindeki taşı aldı ve yerine koydu. “Eve gidelim mi?”</p>

  <p class="normal">“Evet. Tavşanları almamı ister misin?”</p>

  <p class="normal">Başını iki yana salladı ve almak için eğildi. “Hayır, gerek yok. Patatesler için yeni kiler yapımında Ian’ın yardıma ihtiyacı var, sonra da onun yanına giderim.”</p>

  <p class="normal">Lallybroch’da ekilen ilk patatesin hasadı birkaç gün içinde alınacaktı ve – benim pısırık, acemi tavsiyem üzerine - küçük kiler onları koymak için kazılmaya başlanmıştı. Ne zaman patates tarlasına baksam duygularım karmakarışık olurdu. Diğer bir yandan da üzerini kaplayan genişlemiş asma yapraklarıyla gurur duyuyordum. Benim tavsiyem üzerine önemli bir arpa tarlası patates tarlasına dönüştürülmüştü, bu ürün o zamana kadar Kuzey İskoçya’da bilinmiyordu.</p>

  <p class="normal">Patatesin Kuzey İskoç hayatının en önemli besin kaynağı olacağını biliyordum, yulaf ve arpa tahıllarına nazaran bozulması daha uzun sürüyordu.</p>

  <p class="normal">Diğer insanlar için riske girerek uygulama yapılıp yapılmayacağını merak ediyordum. Jamie bunu rutin olarak yapıyordu, malikânenin ve kiracıların işlerini üstleniyordu, sanki bunun için doğmuştu.</p>

  <p class="normal">“Kiler bitmek üzere mi?”</p>

  <p class="normal">“Ah, evet. Ian kapıyı yaptı ve çukur da neredeyse kazıldı. Sadece altta biraz yumuşak toprak kaldı ve Ian orada durduğu zaman kancası içinde takılı kalıyor.” Ian sağ bacağı için tahta kancayı taktığı zaman çok iyi iş yapıyordu ama bazen bunun gibi sakarlıkları da olabiliyordu.</p>

  <p class="normal">Jamie arkamızdaki tepeye düşünceli gözlerle baktı. “Bu gece kileri bitirip örtmemiz gerek, şafaktan önce yağmur yağacak”</p>

  <p class="normal">Bakışlarının yöneldiği yere dönüp ben de baktım. Yokuşta hiç bir şey yoktu, sadece çimenler, süpürge otları, birkaç ağaç ve dağınıklığın içinde cılızca sıralanmış granit kayalar vardı.</p>

  <p class="normal">“Nasıl oluyor da bunu söyleyebiliyorsun?”</p>

  <p class="normal">Jamie gülümsedi ve çenesiyle tepeyi işaret etti. “Oradaki küçük meşe ağacını görüyor musun? Ve yanındaki diş budak ağacını?”</p>

  <p class="normal">Ağaçlara bakıyordum, şaşırmıştım. “Evet. Ne var?”</p>

  <p class="normal">“Yapraklar, Sassenach. Her iki ağacında her zamankinden daha aydınlık olduğunu görüyor musun? Havada nem olduğu zaman meşenin ya da diş budağın yaprakları döner böylece sen de alt kısmını görebilirsin. Böylece ağacın gölgesi daha aydınlık görünür.”</p>

  <p class="normal">“Sanırım, evet,” diye kabul ettim şüpheyle. “Tabii eğer ağacın normal rengini bilirsen.”</p>

  <p class="normal">Jamie bir kahkaha attı ve kolumu tuttu. “Müzik kulağım yok, Sassenach ama gözlerim var. Ve ben bu ağaçları her hava koşulunda on binlerce kez görmüşümdür.”</p>

  <p class="normal">Tarladan çiftlik evine giden bir yol vardı ve biz de sessizce çoğunu yürümüştük, sırtımıza vuran akşamüzeri güneşinin tadını çıkartıyorduk. Havayı kokladım ve Jamie’nin yağmurun gelmek üzere olduğu konusunda haklı olduğunu düşündüm. Normalde sonbaharın yoğun bir kokusu olurdu. Bunları kendi kendime öğrenmek zorundayım diye düşünüyordum. Lallybroch’un ritmine, manzarasına ve kokusuna uyum sağlamaya başlıyordum. Belki zamanla ben de Jamie kadar usta olabilirdim.</p>

  <p class="normal">“Fransa’yı özledin mi, Sassenach?” diye sordu birden.</p>

  <p class="normal">“Hayır,” dedim, sorusunu duyunca şaşırmıştım. “Neden?”</p>

  <p class="normal">Omzunu silkti, bana bakmıyordu. “Şey, tepeden aşağıya seni kolunda sepetle inerken görünce düşündüğüm tek şey bu oldu, kahverengi saçlarına vuran güneşle öyle zarif görünüyordun ki… Sanki buranın bir parçasıymışsın gibi. Ve birden aklıma bu geldi. Lallybroch küçük bir yer. Fransa gibi burada da muhteşem bir hayat yok; Hôpital’de uğraştığın gibi ilginç işler burada yok.” Utangaç bir halde aşağıya, bana bakıyordu.</p>

  <p class="normal">“Sanırım, zamanla burada sıkılmandan endişeleniyorum.”</p>

  <p class="normal">Düşünmediğim bir şey olmamasına rağmen cevap vermeden önce sustum.</p>

  <p class="normal">“Zamanla,” dedim. “Jamie, hayatım boyunca bir sürü şey gördüm ve birçok yerde bulundum. Geldiğim yerle ilgili zaman zaman özlediğim birçok şey var. Londra’da otobüsle tur atmayı seviyorum ya da telefon açıp uzaktaki biriyle konuşmayı. Musluğu açıp sıcak suyun akışını izlemeyi de seviyorum, taşımıyorsun ya da kazanda ısıtmıyorsun. Bunların hepsini seviyorum ama bunlara ihtiyacım yok çünkü onlara sahip olduğum zaman onları istemiyorum. Gösterişli elbiselerin hepsi çok güzel ama dedikodu, entrika, endişe, aptalca partiler ve görgü kurallarının küçük saçmalıkları olunca…hayır. Ben kendi isteğime göre yaşamayı ve istediğim şeyi söylemeyi seviyorum.”</p>

  <p class="normal">Jamie bunu duyunca kahkahayı bastı.</p>

  <p class="normal">“İş konusuna gelince… burada da benim için iş var.” Kolumdaki bitki ve ilaç sepetine bir göz attım. “Burada da çalışabilirim. Ve eğer Valide Hildegarde’yi ya da diğer arkadaşlarımı özlersem, telefon kadar hızlı değil ama her zaman mektuplaşabilirim.”</p>

  <p class="normal">Güneş parlıyordu ve ışık yüzünü aydınlatıyordu.</p>

  <p class="normal">“Jamie… Sen neredeysen ben de orada olmak istiyorum. Başka bir şey istemiyorum ben.”</p>

  <p class="normal">Bir an öylece durdu ve sonra öne eğilip nazikçe beni alnımdan öptü.</p>

  <p class="normal">“Bu çok komik,” dedim, aşağıdaki eve ulaşmamızı sağlayan küçük tepeye gelmiştik. “Ben de senin için aynı şeyleri düşünüyordum. Fransa’da yaptığın onca şeyden sonra burada mutlu olup olmadığını merak ediyordum.”</p>

  <p class="normal">Gülümsedi, hafif bir kederle eve bakıyordu.</p>

  <p class="normal">“Şey, burası evim, Sassenach. Benim yerim.”</p>

  <p class="normal">Koluna nazikçe dokundum. “Ve sen burası için doğdun, öyle mi demek istiyorsun?”</p>

  <p class="normal">Derin bir nefes aldı ve bu küçük tarlayı evin yanındaki bahçeden ayıran tahta çitin üzerine elini koydu.</p>

  <p class="normal">“Aslında bunun için doğmadım, Sassenach. Haklara bakarsak, buranın toprak sahibi Willie’ydi. Eğer o yaşasaydı, sanırım ben bir asker ya da belki Jared gibi tüccar olurdum.”</p>

  <p class="normal">Jamie’nin büyük kardeşi Willie on bir yaşındayken çiçek hastalığından ölmüştü, altı yaşındaki küçük kardeşini, Lallybroch’un beyi olarak tek başına bırakmıştı.</p>

  <p class="normal">Yarı omuz silker gibi tuhaf bir hareket yaptı sanki omzunun üstündeki gömleğinin baskısını hafifletmenin yollarını arıyordu. Kendini beceriksiz ya da kendinden emin olmadığını hissettiği zamanda bu hareketi yapardı ve aylardır böyle yaptığını görmemiştim.</p>

  <p class="normal">“Ama Willie öldü. Ve ben bey oldum.” Bana bakıyordu, yüzünden hafiften utandığı belli oluyordu, kesesine uzanıp içinden bir şey çıkarttı. Willie’nin doğum günü hediyesi olarak onun için oyduğu kiraz kerestesinden yapılmış küçük yılan avcunun içinde duruyordu, başı bükülmüştü sanki onu takip eden kuyruğu görmek onu şaşırtmış gibiydi.</p>

  <p class="normal">Jamie küçük yılanı nazikçe okşamıştı. Yılanın kıvrımları alacakaranlıktaki terazi takım yıldızı gibi parlıyordu.</p>

  <p class="normal">“Bazen aklımda Willie ile konuşuyorum,” dedi Jamie. Avcunun içindeki yılanı büküyordu. “Eğer yaşasaydın, kardeşim, olman gerektiği gibi bey sen olsaydın, sen de benim yaptığım şeyleri yapar mıydın? Ya da daha iyi bir yol bulur muydun?” Bana bakıyordu, hafiften kızarmıştı. “Kulağa tuhaf geliyor değil mi?”</p>

  <p class="normal">“Hayır.” Parmağımla yılanın yumuşak kafasına dokundum. Çayır kuşunun sesini duyuyorduk, sesi bir kristal gibi inceydi.</p>

  <p class="normal">“Ben de aynısını yapıyorum,” diye cevap verdim bir müddet sonra. “Lamb Amca’mla konuşuyorum. Ve ailemle. Özellikle annemle. Eskiden onu düşünmezdim, gençken rüyamda ara sıra sevimli sesiyle şarkı söyleyen tatlı sıcak birini görürdüm. Ama hastalanınca… Faith’den sonra, bazen orada olduğunu hayal ediyorum. Benim yanımda.” Bu kaybın üzerinden uzun zaman geçmişti.</p>

  <p class="normal">Jamie kibarca yüzüme dokundu, gözünün köşesinde biriken ama henüz akmamış olan gözyaşını sildi.</p>

  <p class="normal">“Bazen ölümün bizi yaşattığını düşünüyorum çünkü biz de onları yaşatıyoruz,” dedi. “Haydi, Sassenach. Biraz yürüyelim, akşam yemeğine daha vakit var.”</p>

  <p class="normal">Kolumu koluna aldı, beni sıkıca tutuyordu. Çiti döndük ve yavaşça yürümeye başladık.</p>

  <p class="normal">“Ne demek istediğini anlıyorum, Sassenach,” dedi Jamie. “Bazen ahırda ya da tarladayken babamın sesini duyuyorum. Hatta çoğunlukla onu düşünmezken. Ama başımı çevirdiğimde sanki dışarıdan onun sesi geliyor, kiracılardan biriyle şakalaşıyor ya da arkamda bir atı ehlileştiriyor.”</p>

  <p class="normal">Birden kahkaha attı ve başını salladı.</p>

  <p class="normal">“Bir keresinde onu burada da duymuştum.”</p>

  <p class="normal">Önemsiz bir yerdi, yere paralel olan taş çitin tahta bir kapısı vardı.</p>

  <p class="normal">“Gerçekten mi? Peki burada sana ne söylerdi?”</p>

  <p class="normal">“Genelde, <span class="ideitalik">Eğer konuşacaksan Jamie, geriye dön ve eğil</span>, derdi.”</p>

  <p class="normal">İkimiz de güldük. Daha yakına eğildim, tahtaya bakıyordum.</p>

  <p class="normal">“O zaman giriştiğin yer burası? Ama ben hiç diş izi görmüyorum,” dedim.</p>

  <p class="normal">“Hayır, o kadar kötü değil,” dedi, gülüyordu. Yıpranmış diş budak ağacından yapılan çitte elini gezdirdi.</p>

  <p class="normal">“Bazen parmaklarımıza kıymık batardı, Ian ve benim. Sonra eve giderdik ve Bayan Crook ya da Jenny kıymıkları çıkarırdı, her zaman azar işitirdik.”</p>

  <p class="normal">Akşam ışığıyla aydınlanan ilk katın camının olduğu malikâneye bir bakış attı. Karanlık gölgeler pencerenin önünden geçmişti. Mutfak camında küçük, hızlı hareket eden gölgeler vardı, Bayan Crook ve diğer hizmetçiler akşam yemeği için hazırlık yapıyorlardı. İri, uzun ve çit gibi zayıf olan bir beden salon camlarından birinde birden karartı halinde göründü. Ian bir müddet orada bekledi ve Jamie’nin onu çağırdığını duyunca ışıkta silueti belli oldu. Sonra perdeleri çekti ve cama çıktı.</p>

  <p class="normal">“Ian benim yanımda olduğu zaman mutlu oluyorum,” dedi Jamie, hâlâ eve doğru bakıyordu. “Haylazlık yaptığımız zaman beraber kırbaçlanıyorduk demek istiyorum.”</p>

  <p class="normal">“Acı arkadaşlığı sever mi?” dedim ve gülümsedim.</p>

  <p class="normal">“Biraz. Aramızda bir suçu paylaşacağımız zaman kendimi o kadar kötü hissetmezdim. Ama çok gürültü yapma konusunda ona her zaman güvenmişimdir.”</p>

  <p class="normal">“Ne, bağırmak için mi diyorsun?”</p>

  <p class="normal">“Evet. O her zaman bağırırdı ve korkunç bir şekilde bunu sürdürürdü ben de bunu yapacağını bildiğim için kendi gürültümden dolayı utanmazdım, eğer ben de bağıracaksam tabii.” Artık yüzünü görmek için hava oldukça kararmıştı ama hâlâ utandığı ya da rahatsız olduğunu belirten yarı omuz silkme hareketini görebiliyordum.</p>

  <p class="normal">“Tabii ki yapmamaya çalışıyordum ama her zaman başarılı olamıyordum. Babam kırbacı hak ettiysem, bunun hakkının verilmesi gerektiğini düşünürdü. Ve Ian’ın babasının sol eli ağaç tomruğu gibiydi.”</p>

  <p class="normal">“Bilirsin,” dedim, eve bakıyordum, “Bunu daha önceden düşünmemiştim ama baban niye seni burada kırbaçlıyordu, Jamie? Evde yeterince oda var, ya da ahır var.”</p>

  <p class="normal">Jamie bir an sessiz kaldı ve sonra yeniden omuz silkti.</p>

  <p class="normal">“Sormadım. Ama sanırım Fransa Kralı’nınki gibi bir şeydi.”</p>

  <p class="normal">“Fransa Kralı mı?”</p>

  <p class="normal">“Evet.”dedi. “Halkın ortasında yıkanmak, giyinmek ya da büyük abdestini yapmak zorunda olduğun gibi bir şey olup olmadığını bilmiyorum ama sana şunu söyleyebilirim ki orada durup kıçının haşlanmasına sebep olan şeyi neden yaptığını kiracılardan birinin babasına açıklamak zorunda kalmak oldukça aşağılayıcı bir tecrübe.”</p>

  <p class="normal">“Öyle olmalı,” dedim. “Çünkü sen bir bey olacaksın, değil mi? Bu yüzden o işi burada yapıyordu, değil mi?”</p>

  <p class="normal">“Sanırım, evet. Kiracılar adaletten anladığımı bilecekler - en azından sonunda kabul edeceğimi.”</p>
</body>
</html>
