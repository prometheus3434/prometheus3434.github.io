<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kehribardaki_yusufcuk</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_38">30<br class="calibre2"/>
  Lallybroch</h2>

  <p class="normal">Eski silindir taşlarla yapıldığı için buraya Broch Tuarach deniyordu, yüzlerce yıl önce yapılmıştı. Malikânede yaşayan insanlara ‘Lallybroch’ deniyordu. Anladığım kadarıyla bunun anlamı ‘tembel kule’ demekti, ‘Kuzey Yüzlü Kule’ terimli silindir şeklindeki yapıya uygun olsun diye söylenmişti.</p>

  <p class="normal">“Nasıl yüzü kuzeye dönük oluyor?” diye sordum. Fundalık ve taşlarla kaplı uzun yokuştan yavaşça aşağıya ilerliyor, tek sıra halindeki atlara önderlik ediyorduk. “Bir yüzü yok ki.”</p>

  <p class="normal">“Ama bir kapısı var,” diye açıkladı Jamie. “Kapısı kuzeye bakıyor.” Birden ayağının altındaki taş kayınca arkasında önderlik ettiği atlara işaret vermek için ıslık çaldı. Her bir toynak diğer adımı riske atmadan önce nemli toprakta kayıyordu. Inverness’den alınan atlar iri ve güzel hayvanlardı. Dayanıklı küçük Kuzey İskoçya midillileri dik yamaçlarda iyi işe yarıyorlardı ama bu atların hepsi kısraktı. Yani beslemek içindi, iş için değil.</p>

  <p class="normal">“Tamam,” dedim, küçük bir derenin üstünden dikkatlice geçerken. “Yeterince iyi. Peki ‘Lallybroch’? Neden tembel kule deniyor?”</p>

  <p class="normal">“O da biraz buna dayanıyor,” diye cevap verdi Jamie. Başının arkasını görebiliyordum, ayaklarına odaklanmıştı. Yokuştan esen öğle sonrası rüzgârı saçlarını havalandırıyordu. “Onu evden göremezsin ama batı tarafında durursan, kuzeye doğru olduğunu görürsün. Ve eğer kapının üstündeki yüksek bir yerden bakarsan eğim yüzünden altındaki duvarı göremezsin.”</p>

  <p class="normal">“Evet, sanırım hiç kimse on üçüncü yüzyılda dikey çizgileri duymamıştır,” dedim. “Şimdiye kadar nasıl düşüp çökmediği merak konusu.”</p>

  <p class="normal">“Ah, yüzlerce kez düştü,” dedi Jamie, rüzgâr artınca sesini yükseltmişti. “Orada yaşayan halk yeniden yaptı, muhtemelen sebebi de bu.”</p>

  <p class="normal">“Gördüm! Gördüm!” Fergus’un sesi heyecandan tiz çıkmıştı. Ata binmesine izin verilmişti çünkü yok denecek kadar az olan kilosu ata büyük bir zorluk çıkartacak gibi durmuyordu, ama bir yandan kötü bir durumdu. Arkaya bir göz attığımda eyerine çöküp heyecanla aşağı yukarı sıçradığını gördüm. Sabırlı, at bu duruma biraz homurdansa da onu çalılara fırlatıp atmaktan kaçınmıştı. Argentan’daki Percheron tayıyla yaşadığı maceradan beri Fergus ata binme şansını zor buluyordu ve at aşığı olan küçük arkadaşıyla dalga geçen Jamie sonunda ona teslim oluyor ve Paris sokaklarında dolaşırken onu kendi eyerine alıyordu, ara sıra Jared’ın arabalı atlarından bir tanesine binmesine izin veriyordu. İri yaratıklar Fergus’un tekme ve bağrışlarını kulaklarını dikerek şaşkınlıkla dinliyordu.</p>

  <p class="normal">Onun gösterdiği yere bakarken gözlerim buğulandı. Fergus haklıydı. Buradan tepelerin üstüne yerleşen eski taş yapılı karanlık şekil görünüyordu. Modern malikâne görmek için oldukça aşağıdaydı. Beyaz taşlarla yapılmıştı ve güneş duvarlarından olduğu kadar etrafını saran tarlalardan da yansıyordu. Arpa tarlaların olduğu alana kurulan malikâne bir tarlanın sonuna kurulan yelkesen şeklindeki bir sıra ağaç yüzünden tam olarak görünmüyordu.</p>

  <p class="normal">Jamie’nin aşağıdaki Lallybroch çiftliğini görmüş gibi oraya odaklandığını görebiliyordum. Bir süre öylece sessiz durdu. Konuşmuyordu ama ben omuzlarının dikleştiğini fark ettim. Rüzgâr saçlarını ve şalını yakalamış havaya savuruyordu.</p>

  <p class="normal">Bu bana gemilerin doldurulduğu yolu hatırlattı, Le Havre limanından ayrılırlarken topraktan nakliye yoluna dönüyorlardı. İskelenin sonunda durmuş, nakliye ve iş için gelip gidenleri, koşuşturmaları izlemiştim. Martılar direklerin arasında suya dalıyorlar ve bağrışıyorlardı, sesleri bağrışan denizcilerinki gibi boğuk çıkıyordu.</p>

  <p class="normal">Jared Munro Fraser yanımda duruyordu, sevecen bir halde deniz yoluyla gelen zenginlik akışını izliyordu, bazıları onundu. Gemilerinden bir tanesi, Portia, bizi İskoçya’ya getirmişti. Jamie bana Jared’ın bütün gemilerinin adlarının metreslerinin adı olduğunu söylemişti, gemi başı süsleri de leydilere benziyordu. Jamie’nin bana şaka yapıp yapmadığından emin değildim. Eğer değilse Jared dolgun vücutlu kadınları tercih ediyor olmalı diye düşündüm.</p>

  <p class="normal">“İkinizi de çok özleyeceğim,” dedi Jared, bunu bir saat içinde dördüncü kez söylemişti. Neşeli, burnu kalkık ve her zamankinden daha iyimser görünse de gerçekten üzgün görünüyordu. Almanya seyahati başarılı geçmiş, sermayesine büyük bir elmas eklemişti.</p>

  <p class="normal">“Ah, evet,” dedi, başını sallıyordu. “Her ne kadar leydileri yanımda tutmayı sevsem de, Jamie’nin memlekete dönme sevincini ondan esirgeyemem. Belki bir gün ben de sizi ziyarete gelirim, hayatım. İskoçya’ya ayak basmayalı uzun zaman oldu.”</p>

  <p class="normal">“Biz de sizi özleyeceğiz,” dedim, samimiydim. Özleyeceğim başka insanlar da vardı - Louise, Valide Hildegarde, Bay Gerstmann. Ve hepsinden öte Usta Raymond. Ama yine de İskoçya’ya, Lallybroch’a dönmeyi dört gözle bekliyordum. Paris’e geri dönme gibi bir isteğim yoktu ve orada görmeyi istemediğim insanlar da vardı. Fransalı Louis bunlardan biriydi.</p>

  <p class="normal">Charles Stuart da diğeri. Paris’teki II. James yanlılarının ihtiyatlı davranışı Jamie’nin ilk izlenimini doğrulamıştı. Charles’ın övündüğü “büyük girişim”in küçük iyimser ateşi solmuş ve Kral James’in sadık destekçileri hükümdarlarına gerçeği göstermişti. Yıkılmaz sadakatin inatçı dayanıklılığının bir harekete öncülük etme şansı yok gibi görünüyordu.</p>

  <p class="normal">Charles sürgün hayatını huzur içinde yaşayabilir diye düşünüyordum. Bizim görevimiz bitmişti. Eve gidiyorduk.</p>

  <p class="normal">“Eşyalarınız gemide,” dedi somurtkan bir İskoç sesi. “Geminin kaptanı şimdi gelebileceğinizi söylüyor, akıntıyla birlikte denize açılacağız.”</p>

  <p class="normal">Jared Murtagh’a döndü ve sonra iskeleden aşağıya, bir sağa bir sola bakındı. “Delikanlı nerede?” diye sordu.</p>

  <p class="normal">“Şuradaki tavernada. Körkütük sarhoş olmaya gitti.”</p>

  <p class="normal">Jamie’nin Kanal’ı nasıl atlatmayı planladığını merak ediyordum. Fırtınanın olacağını belirten kırmızı gökyüzü şafağına bakıp Jared’dan özür dileyerek ortadan kayboldu. Murtagh’ın başıyla işaret ettiği yöne doğru bakarken bir meyhanenin girişinin yanında bir kazığın üstünde oturan Fergus’u gördüm.</p>

  <p class="normal">İlk başta inanmasa da, sonradan kuzenin kabiliyetsizliğini öğrenip neşelenen Jared bu haberi duyunca sırıttı.</p>

  <p class="normal">“Ah, öyle mi?” dedi. “Sanırım biz ona gelene kadar en son rıhtımdan o ayrılacak. Eğer gelmezse, güverte iskelesine zorla taşınacak.”</p>

  <p class="normal">“Bunu ne için yaptı?” diye sordum Murtagh’a biraz kızgınlıkla. “Onun için biraz afyon ruhu aldığımı ona söyledim.” Taşıdığım ipek çantaya hafifçe vurdum. “Hızlıca onu yere serecektir.”</p>

  <p class="normal">“Evet. Eğer baş ağrısı çekecekse, hiç değilse içkinin zevkine vararak çekmek istediğini söyledi. Ve bir de viskinin sizin pis siyah ilaçlarınızdan daha iyi olduğunu,” dedi Murtagh. Başıyla çantamı işaret ettikten sonra Jared’a baktı. “Eğer ona yardım etmemi kast ediyorsanız, haydi gidelim.”</p>

  <p class="normal">Portia’nin ön kamarasında, kaptanın yatağında oturmuş, sahil şeridi geri çekilirken dalgaların düzenli iniş çıkışlarını izliyordum, eşimin başı dizlerimdeydi.</p>

  <p class="normal">Bir gözünü hafifçe aralamış bana bakıyordu. Saçlarını okşuyordum. Bira ve viski kokusu onu parfüm gibi onu sarmıştı.</p>

  <p class="normal">“İskoçya’ya ayak bastığımızda kendini gerçekten cehennemdeymişsin gibi hissedeceksin,” dedim ona.</p>

  <p class="normal">Diğer gözünü de açmış, dikkatle ahşap tavana yansıyan dalgaların dansına bakıyordu. Sonra koyu berrak mavi bir havuzu andıran gözlerini bana dikti.</p>

  <p class="normal">“Şimdi ya da sonra, Sassenach,” dedi ve gözlerini yumdu.</p>

  <p class="normal">Atlar da bizim gibi aceleci görünüyordu, ahırın ve yemeğin yakında olduğunu anlamış ve adımlarını biraz daha hızlandırmışlar, kulaklarını beklentiyle kaldırmışlardı.</p>

  <p class="normal">Atım yavaşça başını ayaklarını yere gömüp kayarak durduğunda ben de yıkanır ve biraz yemek yerim diye düşünüyordum, toynakları kırmızı toprağa bulanmıştı. Kısrak başını şiddetli bir şekilde sağdan sola sallayıp duruyordu. Burnundan soluyor, kişniyordu.</p>

  <p class="normal">“Hey, tatlım, neyin var? Burnuna arı mı kaçtı?” Jamie kendi atından aşağıya indi ve gri kısrağın yularını tutmak için aceleyle yanına gitti. Altımdaki geniş sırtın titrediğini ve kasıldığını hissederek ben de aşağıya inmiştim.</p>

  <p class="normal">“Nesi var böyle?” Şüpheyle kısrağa bakıyordum, Jamie’nin yularını tutuşuna karşı kendini geri çekiyor, kızgınlıktan yanan gözleriyle yelesini sallıyordu. Diğer atlar da, sanki onun huzursuzluğu bulaşmış gibi, ayaklarını yere vurup yön değiştirmeye başlamışlardı.</p>

  <p class="normal">Jamie boş yola doğru bir bakış attı.</p>

  <p class="normal">“Bir şey görüyor.”</p>

  <p class="normal">Fergus ayağa kalktı elini gözlerine siper ederek yola baktı. Sonra elini aşağıya indirdi, bana baktı ve omuz silkti.</p>

  <p class="normal">Kısrağın huzursuzlaşmasına neden olan hiçbir şey yoktu - etrafımızdaki yol ve tarlalar bomboştu, tahıllar olgunlaşmış ve son yaz ayının güneşinde kurumuşlardı. Yakınlarda bir ağaç korusu vardı, düşmüş baca kümesi kalıntılarının oluşturduğu küçük taş yığınlarının ötesindeydi. Kurtlar da temiz alanda tamamen sessizdi ve ne tilki ne de porsuk bu mesafeden bir atı rahatsız edebilirdi.</p>

  <p class="normal">Öndeki kısrağı ikna etme girişimlerini bırakan Jamie atın yarım daire çizmesine izin verdi. Kısrak inatla geldiğimiz yönün tersine gitmeye çalışıyordu.</p>

  <p class="normal">Jamie Murtagh’a diğer atları da yoldan çekmesini söyledi ve sonra eyerine atlayıp öne eğildi. Bir eliyle kısrağın yelesini tutuyordu, öne doğru eğilmesini sağladı ve kulağına yavaşça bir şeyler fısıldadı. İlk durduğu yere gelene kadar tereddüt etmiş ama direnmemişti. Oraya gelince yeniden durdu, titriyordu.</p>

  <p class="normal">“Tamam, o zaman,” dedi Jamie, teslim olmuştu. “İstediğin gibi olsun.” Atın başını çevirdi ve tarlalara gitmesine izin verdi. Biz de arkalarından gidiyorduk, tarlaların içinden geçerken atlar boyunlarını eğip tahılları yiyorlardı.</p>

  <p class="normal">Tepenin altındaki küçük granit çıkıntının etrafına toplanırken, ileriden bizi uyarırcasına kısa bir havlama sesi geldi. Yola çıktığımızda siyah beyaz bir çoban köpeği gördük, gözünü bize doğru dikmiş, kuyruğunu yukarıya kaldırmıştı.</p>

  <p class="normal">Bir kere daha kısa bir şekilde havladı. Daha sonra kızılağaç kümesinin arasından siyah beyaz uzun zayıf bir adam çıktı.</p>

  <p class="normal">“Ian!”</p>

  <p class="normal">“Jamie!”</p>

  <p class="normal">Jamie kısrağın dizginlerini yine bana verdi ve yolun ortasında kayınbiraderiyle buluştu, iki adam omuzlarından tutup birbirlerine sarıldılar, gülüyorlar ve birbirlerinin sırtlarına vuruyorlardı. Kuşkudan kurtulan köpekler etraflarında mutlu bir şekilde sıçrayıp oynuyor, kuyruklarını sallıyorlardı.</p>

  <p class="normal">“Yarın sabaha kadar gelmenizi beklemiyorduk,” dedi Ian, yüzü sevinçten parlıyordu.</p>

  <p class="normal">“İyi rüzgâr vardı,” dedi Jamie. “Ya da en azından Claire bana böyle olduğunu söyledi, ben kendim pek fark edemedim.” Geriye bakıp bana bir bakış attı, sırıtıyordu. Ian elimi tutmak için yanıma gelmişti.</p>

  <p class="normal">“Güzel kardeşim,” dedi resmi bir şekilde. Sonra gülümsedi, yumuşak kahverengi gözlerinde sıcaklık vardı. “Claire.” Etkileyici bir şekilde parmaklarımdan öptü ve ben de elini sıktım.</p>

  <p class="normal">“Jenny temizlik ve yemek yapmaktan deliye döndü,” dedi, hâlâ bana gülümsüyordu. “Bu gece yatak bulursanız şanslısınız, temizlenmesi için bütün yatakları dışarıya attı.”</p>

  <p class="normal">“Süpürge otu üstündeki üç geceden sonra yerde uyumak beni pek rahatsız etmez,” diye ona teminat verdim. “Jenny ve çocuklar iyi mi?”</p>

  <p class="normal">“Ah, evet. Yine doğum yapacak,” diye ekledi. “Şubatta.”</p>

  <p class="normal">“Yine mi?” dedik Jamie ve ben aynı anda. Ian’ın yanakları kızarmıştı.</p>

  <p class="normal">“Tanrım, küçük Magie daha bir yaşında bile değil,” dedi Jamie.. “Önlem alma gibi bir duygu yok mu sende?”</p>

  <p class="normal">“Bende mi?” dedi Ian öfkeyle. “Bununla ilgili bir şeyler yaptığımı mı düşünüyorsun?”</p>

  <p class="normal">“Evet, eğer sen yapmıyorsan, yapan kişiyle ilgilenmen gerektiğini düşünmeyelim,” dedi.</p>

  <p class="normal">Ian’ın yumuşak kahverengi saçlarının aksine yanakları kızarmış ve koyu gül rengine dönmüştü. “Lanet olası neyi kast ettiğimi biliyorsun,” dedi. “İki aydır Genç Jamie ile birlikte tekerlekli karyolada uyuyordum ama Jenny…”</p>

  <p class="normal">“Ah, kız kardeşimin ahlaksız olduğunu mu söylüyorsun?”</p>

  <p class="normal">“İstediklerini elde etme konusu olduğunda erkek kardeşi gibi inatçı olduğunu söylüyorum,” dedi Ian. Şakayla Jamie’nin karın boşluğuna vurdu. Jamie iki büklüm olmuş gülüyordu.</p>

  <p class="normal">“Eh, artık eve geldim,” dedi. “Onu kontrol etme konusunda sana yardım edebilirim.”</p>

  <p class="normal">“Ah, öyle mi?” dedi Ian şüpheli bir şekilde. “Bunu izlemeleri için bütün kiracıları çağıracağım.”</p>

  <p class="normal">“Birkaç tane koyununu mu kaybettin?” Jamie köpekleri ve Ian’ın yolda tozun içine düşen uzun asasını gösteren bir el hareketiyle konuyu değiştirmişti.</p>

  <p class="normal">“On beş tane koyun ve bir tane de koç,” dedi Ian, başını evet anlamında sallıyordu. “Jenny’nin merinos sürüsü, özel bir yün için onları besliyor. Koç tam bir baş belası, kapıyı kırdı. Yukarıdaki tahıl tarlalarının orda olduklarını düşünüyorum ama hiç iz yok.”</p>

  <p class="normal">“Yukarda onları görmedik,” dedim.</p>

  <p class="normal">“Ah, orada olmazlar,” dedi Ian. “Hayvanların hiçbiri kır evinin ötesine geçmez.”</p>

  <p class="normal">“Kır evi mi?” Nazikliği bırakıp sabırsızlanmaya başlayan Fergus yanımdaki atını kışkırtıyordu. “Ben hiç kır evi görmedim lordum. Sadece taş yığını vardı.”</p>

  <p class="normal">“Orası MacNab’ın kır evinden kaldı, delikanlı,” dedi Ian. Fergus’a gözlerini kısarak bakıyordu. “Ve sen de mutlaka oradan uzak durmalısın.”</p>

  <p class="normal">Ronald MacNab bir sene önce Jamie’yi devriye bekçilerine söyleyerek ona ihanet eden bir kiracıydı, o gün içinde ihanetinden dolayı ölü olarak bulunmuştu. Hatırlıyordum, evinin külleri arasında ölmüştü, Lallybroch halkı tarafından yakılmıştı. Birkaç dakika önce önünden geçtiğimiz baca taşları sadece bir taş yığını gibi görünüyordu. Yutkundum, boğazımın gerilerinde acı bir tat hissettim.</p>

  <p class="normal">“MacNab?” dedi Jamie yavaşça. “Ronnie MacNab?”</p>

  <p class="normal">MacNab’in ihanetini ve ölümünü Jamie’ye anlattım ama bunun anlamını ona anlatmamıştım.</p>

  <p class="normal">Ian evet dercesine başını salladı. “Evet. Orada öldü, İngilizlerin seni götürdüğü gece, Jamie. Bir kıvılcımla sazdan çatı tutuştu ve o da zamanında dışarıya çıkamayacak kadar sarhoştu.” Direk olarak Jamie’nin gözlerine bakıyordu, bütün şakalaşma yok oldu.</p>

  <p class="normal">“Öyle mi? Peki eşi ve çocukları?” Jamie’nin bakışları Ian’ınkiler gibiydi; soğukkanlı ve anlaşılmaz.</p>

  <p class="normal">“Güvendeler. Mary MacNab evde, mutfak hizmetçisi ve Rabbie de ahırda çalışıyordu.” Ian gayri ihtiyari bir şekilde onu omuzlarından tuttu ve kır evine doğru baktı. “Mary ara sıra buraya geliyor; oraya giden tek kişi o.”</p>

  <p class="normal">“Peki ona düşkün müydü?” Jamie de bakışlarını kır evine doğru çevirdi bu yüzden yüzünü göremiyordum ama sırtından gerildiğini hissedebiliyordum.</p>

  <p class="normal">Ian omzunu silkti. “Ben öyle sanmıyorum. Ronnie sarhoş ve hırçındı bu yüzden ihtiyar annesi bile ona pek düşkün değildi. Hayır, Mary onun ruhu için dua etmeyi bir görev sayıyor, ona iyi gelir diye düşünüyor,” diye ekledi.</p>

  <p class="normal">“Ah.” Jamie düşüncelere dalmış gibi sustu ve sonra tepeye doğru döndü.</p>

  <p class="normal">“Jamie,” dedim ama o çoktan geriye gitmeye başlamıştı, ağaçlığın yanındaki küçük alana doğru gidiyordu. Tuttuğum dizginleri şaşkınlıkla olanları izleyen Fergus’a verdim.</p>

  <p class="normal">“Burada atlarla kal,” dedim. “Onunla gitmek zorundayım.” Ian benimle gelmek için doğruldu ama Murtagh bir el hareketiyle onu durdurdu. Jamie tepeye doğru giderken ben de tek başıma onu takip ediyordum.</p>

  <p class="normal">Jamie uzun ve güçlü adımlarıyla iyi bir yürüyüşçüydü ve benden önce küçük alana varmıştı. Kır evi buradan hâlâ görülebiliyordu. Yeni yetişen bitkiler yandaki arpalardan daha dağınıktı, ağaçların gölgesinde yeşil ve vahşi duruyorlardı.</p>

  <p class="normal">Yangından geriye çok az iz kalmıştı. Kömürleşmiş odunların iri olanları açık olan ocak taşının yanındaki çimenlikte duruyordu. Ortadan yok olmuş duvarların sınırlarına basmamak için adımlarını dikkatli atan Jamie alanın etrafında dolaşmaya başladı. Ocak taşını üç kez turladı, devamlı ters yöne doğru yürüyordu. Onu takip eden şeytanı şaşırtmak istiyordu.</p>

  <p class="normal">Ben bir kenarda durmuş onu izliyordum. Bu gizli bir yüzleşmeydi ama bununla tek başına yüzleşmesine izin veremezdim ve bana bakmamasına rağmen varlığımdan hoşnut olduğunu biliyordum.</p>

  <p class="normal">Sonunda düşen taş yığınlarının yanında durdu. Uzandı ve elini yavaşça taşın üzerine koydu. Gözlerini yumdu, sanki dua ediyordu. Sonra durdu ve yumruğu büyüklüğündeki bir taşı alıp dikkatlice yığınların üzerine koydu, sanki hayaletin huzursuz ruhunu ölçmek istiyordu. Haç işareti yapıp döndü ve sakin adımlarla bana doğru geldi.</p>

  <p class="normal">“Arkaya bakma,” dedi sessizce ve kolumdan tuttu.</p>

  <p class="normal">Arkama bakmadan ilerledim.</p>

  <p class="normal">Jamie, Fergus ve Murtagh, Ian ve köpeklerle birlikte koyunları aramaya gitmiş ve beni elimde atların dizginleriyle aşağıya, eve gitmem için bir başıma bırakmışlardı. Başarılı bir at sürücüsü olmaktan çok uzaktım ama bu kadar kısa bir mesafeyi tek başıma gidebilirim diye düşünmüştüm, tabii başıma beklenmedik bir olay gelmediği sürece.</p>

  <p class="normal">Bu sefer ilk Lallybroch’a gelişimizden farklı olacaktı. O zaman ikimiz de kaçaktık. Ben gelecekten, o da geçmişinden kaçıyordu. Evimiz mutluydu ama yüzeysel ve güvensizdi, Jamie’nin tutuklanması ihtimali vardı. Şimdi Sandringham Dükü’nün araya girmesi sayesinde Jamie doğum hakkı varlığını almaya gelmişti ve ben de onun yasal olarak eşiydim.</p>

  <p class="normal">O zaman geldiğimizde, perişan bir haldeydik, beklenmiyorduk ve ev halkı için büyük bir engel oluşturuyorduk. Bu sefer geleceğimiz resmi bir halde bildirilmişti, Fransa’nın hediyesi olarak. Karşılanmamızın samimi olacağından eminken, Ian ve Jamie’nin kız kardeşi Jenny’nin bizim tamamen dönüşümüzü nasıl karşılayacaklarını da merak ediyordum. Ne de olsa birkaç senedir malikânenin beyi ve hanımı olarak yaşıyorlardı, Jamie’nin babasının ölümünden ve onu kanun dışı ve sürgün hayatı yaşamasına sebep olan korkunç olaylardan beri.</p>

  <p class="normal">Kazasız belasız son tepeyi de aştım, malikâne ve ek binaları ayaklarımın altındaydı. Birden kısrağım yeniden huysuzlanmaya başladı ve at korku içinde şaha kalkıp sıçrarken onu dizginlerinden tutmaya çalışıyordum.</p>

  <p class="normal">Bunun için onu suçlayamazdım çünkü evin köşesinden iki büyük kabarık nesne ortaya çıkmış, şişman bulutlar gibi yerde yuvarlanıyorlardı.</p>

  <p class="normal">“Kes şunu!” diye bağırdım. Bütün atlar yoldan çıkıyordu. Jamie’nin yetiştirmek için aldığı yeni sermayelerinin bacaklarını kırdırırsam ne güzel bir karşılama olur diye düşünmeye başlamıştım.</p>

  <p class="normal">Bulutlardan yavaşça yükseliyordu. Daha sonra Jenny Fraser taşıdığı kuş tüyü yataklar yığını arasından görünüverdi, koşarken siyah bukleleri uçuşuyordu.</p>

  <p class="normal">Bir an bile tereddüt etmeden yakınındaki hayvanın dizginlerini tuttu ve onu sert bir şekilde aşağıya çekti.</p>

  <p class="normal">“Çüşş!” dedi. At otoriter sesi fark edip hemen durmuştu. Daha sonra diğer atlar da sakinleşmeye başladılar ve ben de eyerimden yavaşça aşağıya kaydım, yanımıza bir kadın ve tecrübeli ellerle diğer hayvanları sakinleştiren dokuz, on yaşlarında bir çocuk gelmişti.</p>

  <p class="normal">Genç Rabbie MacNab’ı hemen tanımış ve bu kadının da annesi Mary olduğu sonucuna varmıştım. Atların yarattığı karmaşa ve yatak yığını fazla bir sohbete müsaade etmiyordu ama yine de Jenny’ye kısaca sarılmak için küçük bir fırsatım olmuştu.</p>

  <p class="normal">Bir an kucaklaşmış bir halde durduk, birbirimize sıkı sıkı sarılıyorduk. Aklıma en son kucaklaştığımız an gelmişti. Jamie’yi aramak için gecenin bir körü karanlık ormana geldiğimiz zamandı ve o da yeni doğmuş kızının yanına dönmüştü.</p>

  <p class="normal">“Küçük Maggie nasıl?” diye sordum.</p>

  <p class="normal">Jenny gururla karışık bir tavır takınarak, “Yeni yürümeye başladı ve evde terör estiriyor,” dedi. Sonra boş yola bir göz attı. “Ian ile karşılaştınız mı?”</p>

  <p class="normal">“Evet, Jamie, Murtagh ve Fergus onunla birlikte koyunları aramaya gittiler.”</p>

  <p class="normal">“Bizden daha iyiler,” dedi, gökyüzüne kısa bir bakış attıktan sonra. “Birkaç dakika içinde yağmur başlayacak. Atları Rabbie’ye bırakalım da ahıra götürsün, sen de yataklara bir el at, yoksa bu gece hepimiz ıslak yerde uyuyacağız.”</p>

  <p class="normal">Çılgın bir koşuşturma ardından yağmur başladığında ben ve Jenny güvenli bir halde salonda oturuyorduk. Fransa’dan getirdiğimiz paketleri açıyor, hayranlıkla küçük Maggie’nin erken gelişen bedenine bakıyorduk. Neşeli bir on ayı kaçırmıştık. Erkek kardeşi Genç Jamie tam dört yaşındaydı. Eli kulağında yolcu da annesinin önlüğünün altındaki ufak şişlikten ibaretti ve ben ara sıra annesinin elinin karnına gittiğini görüyor ve onu gördükçe içimde küçük bir ıstırap hissediyordum.</p>

  <p class="normal">“Fergus diye birinden bahsettin,” dedi Jenny. “O kim?”</p>

  <p class="normal">“Ah, Fergus? O şey… O…” Tereddüt etmiştim, Fergus’u nasıl tanıtacağımı bilmiyordum. Çiftlikte çalışacak bir işçinin yan kesici olduğunu söylemek pek iyi bir fikir gibi görünmüyordu. “O Jamie’nin,” dedim sonunda.</p>

  <p class="normal">“Ah, öyle mi? O zaman ahırda kalabilir sanırım,” dedi Jenny. “Jamie ile konuşmak lazım.” Pencereden dışarıya baktı. “Umarım kısa sürede koyunları bulurlar. Çok güzel bir yemek planım var ve bozulmasını istemiyorum.”</p>

  <p class="normal">Karanlık çökmüştü. Mary MacNab adamlar dönmeden sofrayı kurmaya başlamıştı. Çalışırken onu izliyordum; kahverengi saçlı ve solgun bakışlıydı. Rabbie ahırdan dönüp mutfağa gittiğinde ve yemeği sorduğunda endişeli bakışları solgun bir gülümsemeye dönüştü.</p>

  <p class="normal">“Beyler geldiği zaman, mo luaidh,” dedi. “Bunu biliyorsun. Git ve elini yüzünü yıka. Hazırlan.”</p>

  <p class="normal">Sonunda erkekler geldiği zaman Rabbie’den daha çok yıkanmaya ihtiyaçları varmış gibi görünüyorlardı. Yağmurdan sırılsıklam olmuş, dizlerine kadar çamura bulanmışlardı. Yavaşça salona girdiler. Ian şalını omuzlarından çıkardı ve onu ocak siperine astı, suları üyere damlıyordu. Fergus çiftlik hayatıyla ani bir halde tanışınca yorulmuştu, yerde uyuşmuş bir halde oturuyordu.</p>

  <p class="normal">Jenny neredeyse bir senedir görmediği erkek kardeşine bakıyordu. Yağmurdan ıslanmış saçlarından çamurlanmış ayaklarına kadar onu baştan aşağı süzdü ve kapıya doğru bir bakış attı.</p>

  <p class="normal">“Dışarıya çık ve botlarını çıkar,” dedi. “Ve eğer yüksek tarladan geliyorsan, geri dönerken kapı dikmesine işemen gerektiğini de hatırlarsın. Hayaletleri evden uzak tutman için gerekli,” dedi sessizce ve Mary MacNab’ın yemekleri getirmek için gittiği kapıya kısa bir bakış attı.</p>

  <p class="normal">Koltuğa çökmüş olan Jamie tek gözünü açtı ve koyu mavi gözüyle kız kardeşine bakıyordu.</p>

  <p class="normal">“İskoçya’ya neredeyse ölü bir halde adım attım, sonra dört gün boyunca buraya gelmek için tepeleri aştım ve geldiğim zaman kavrulmuş boğazımdan bir yudum su geçmesi için daha eve adımımı atmadan kayıp koyunları avlamak için çamurlara bulandım. Ve buraya geldiğimde de sen beni kapı dikmesine işemem için dışarıya yolluyorsun!” Gözünü yeniden yumdu ve ellerini göbeğinin üzerinde kavuşturdu. Koltuğa iyice gömülmüştü.</p>

  <p class="normal">“Jamie, hayatım,” dedi kız kardeşi tatlılıkla. “Akşam yemeğini istiyor musun? Yoksa onunla köpekleri mi besleyeyim?”</p>

  <p class="normal">Uzun bir müddet hareketsiz kalmıştı, gözleri hâlâ kapalıydı. Sonra teslim olmuş bir iç çekişle zar zor ayağa kalktı. Ian’a seslendi ve çoktan kapıya çıkmış olan Murtagh’ı takip etmeye başladılar. Jamie giderken Fergus’u ayağa kaldırdı ve uykulu çocuğu da yanlarında sürükledi.</p>

  <p class="normal">“Eve hoş geldin,” dedi Jamie üzgün bir ses tonuyla. Ateşe ve viskiye hüzünlü bir bakış attı ve sonra bir kez daha kendini gecenin kollarına attı.</p>
</body>
</html>
