<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kehribardaki_yusufcuk</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_29">21<br class="calibre2"/>
  Zamansız Diriliş</h2>

  <p class="normal">Arabamız Dük’ün Rue St. Anne’deki kiralık evine doğru yol almaya başladığında aklım hâlâ bankacıdaydı. Kavak ağaçları ve geniş araba yolu olan, büyük, güzel bir evdi.</p>

  <p class="normal">“Charles’ın Manzetti’den aldığı borcu St. Germain ile birlikte bir yatırımda kullandığını düşünüyor musun?” diye sordum.</p>

  <p class="normal">“Olabilir,” diye cevap verdi Jamie. Resmi davet için domuz derisi eldivenlerini giymişti, sağ elinin dördüncü parmağına denk gelen yerdeki kalın deriyi düzleştirdi. “Babası parayı Paris’te geçinmek için aldığını düşünüyor.”</p>

  <p class="normal">“Ama Charles parayı ordu için kullanmaya çalışıyor,” dedim, Charles Stuart’a karşı bir hayranlık duygusu belirmişti. Araba nihayet eve ulaştığında uşak kapıyı açmak için geldi.</p>

  <p class="normal">“En azından parayı kullanmaya çalışıyor,” dedi Jamie ve arabadan inmem için bana elini uzattı. “Tek bildiğim, evlenmek için Louise de La Tour ve piçiyle birlikte kaçmak istediği.”</p>

  <p class="normal">Başımı salladım. “Ben öyle düşünmüyorum. Sırf Usta Raymond’un dün bana söylediği değil. Ayrıca, Louise onu ne zamandır görmediğini de söyledi, yani o ve Jules…şey…”</p>

  <p class="normal">Jamie homurdandı. “En azından, onuru var.”</p>

  <p class="normal">“Olup olmadığını bilmiyorum,” dedim ve merdivenleri çıkarken koluna girdim. “Eşiyle uyuduğunu öğrendiğinde Charles’ın çok sinirlendiğini, ona saldırdığını ve o zamandan beri de onu görmediğini söyledi. Zaman zaman ona tutkulu mektuplar yazıp, hak ettiği yere geldiğinde gelip onu ve çocuğu alacağına dair yeminler ediyormuş ama Louise onu görmesine izin vermiyormuş. Jules’ın gerçeği öğrenmesinden korkuyor.”</p>

  <p class="normal">Jamie İskoçça bir şeyler mırıldandı.</p>

  <p class="normal">“Tanrım, boynuzlanmayan bir adam var mı?”</p>

  <p class="normal">Yavaşça koluna dokundum. “Diğerlerinden daha fazla.”</p>

  <p class="normal">“Öyle mi düşünüyorsun?” dedi gülümseyerek.</p>

  <p class="normal">Kapı, kel kafalı, tertemiz üniformalı, kısa boylu, tombul bir kahya tarafından büyük bir saygıyla açıldı.</p>

  <p class="normal">“Lordum,” dedi Jamie’ye reverans yaparken, “ve leydim. Sizi bekliyorduk. Hoş geldiniz, lütfen içeriye girin.”</p>

  <p class="normal">Dük bizi ana salonda karşıladığında oldukça sevinçli görünüyordu.</p>

  <p class="normal">“Önemli değil, önemli değil,” dedi, Jamie geçen akşamki, akşam yemeğinde çıkan tatsızlık yüzünden özür dilediği zaman. “Lanet olası telaşlı adamlar şu Fransızlar. Olur olmaz her şeyi yaygaraya veriyorlar. Şimdi, şu büyüleyici teklife bir bakalım, ne dersiniz? Sizin saygıdeğer eşiniz de…hımm… şey inceleyerek biraz neşelenir…ne dersiniz?” Birkaç büyük tabloya, kaliteli kitaplığa ya da Dük’ün enfiye kutusu koleksiyonunda bulunan cam eşyalara bakarak eğlenip eğlenmeyeceğim konusunda açık bir soru soruyordu.</p>

  <p class="normal">“Teşekkürler,” diye mırıldandım, yüzümde büyüleyici bir gülümseme vardı. Büyük Boucher’e dikkatimi vermiş gibi yapıyordum, bakımsız bir bahçede taşın üstünde oturan oldukça çıplak bir kadın tasvir edilmişti. Eğer bu zamanın kadın anatomisiyse, Jamie’nin benim kalçalarım için derin düşüncelere dalmasının neden kaçınılmaz olduğunu anlayabiliyordum.</p>

  <p class="normal">“Ne kadar değerli bir korse, değil mi?”</p>

  <p class="normal">“Ne?” Jamie ve Dük şaşırmışlardı, bizim ziyaretimizin sözde sebebi olan yatırım kâğıtlarına bakıyorlardı.</p>

  <p class="normal">“Beni boş verin,” dedim. “Sadece tabloya bakıyordum.”</p>

  <p class="normal">“Eğlenmenize çok memnun oldum, madam,” dedi Dük kibarca ve yeniden kâğıtlara gömüldü. Dük kendi işleriyle ya da Stuart durumları ile ilgili bir şeyler söylemek ister diye Jamie, bu özel bilgileri almak amacıyla ziyaretin can sıkıcı ve zahmetli kısmıyla da ilgileniyormuş gibi görünüyordu.</p>

  <p class="normal">Bu ziyarette ben kendi kendimeydim. Baylar yoğun tartışmalarını yaparken, ben de kapıya doğru yöneldim, kaliteli kitaplığa bakıyor gibi yapıyordum. Daha sonra Alex Randall’ı bulmak için gizlice koridora süzüldüm. Mary Hawkins’in yıkımını onarmak için elimden gelen her şeyi yapacaktım. Bu sosyal ahlak kuralları çerçevesinde, ne Alex Mary’yi amcasının evinden çağırabilirdi ne de Mary onunla iletişim kurabilirdi. Ama ben onların Rue Tremoulins’de buluşmalarını kolaylıkla sağlayabilirdim.</p>

  <p class="normal">Arkamdaki sohbet gizli mırıltılara dönüşmüştü. Başımı koridora doğru uzattığımda etrafta dolaşan bir uşak olmadığını gördüm. Ama yine de çok uzakta olamazlardı. Evin büyüklüğünü düşünürsek, düzinelerce çalışan olmalıydı. Büyük olduğundan dolayı Alexander Randall’ı bulmak için evin diğer yerlerini de gezmeye ihtiyacım vardı. Rastgele bir yön seçtim ve koridor boyunca yürümeye başladım.</p>

  <p class="normal">Koridorun sonunda bir şey görür gibi oldum ve seslendim. Kimse cevap vermedi ama ben cilalı parkelerde gizlice ilerleyen bir ayak sesi duyduğuma emindim.</p>

  <p class="normal">Bu bir uşak için fazlasıyla meraklı bir davranıştı. Koridorun sonunda durdum ve etrafıma bakındım. Koridorun bir tarafında kapı vardı, diğer tarafındaki uzun pencere ise yola ve bahçeye açılıyordu. Çoğu kapı kapalıydı ama bana yakın olanı hafiften aralıktı.</p>

  <p class="normal">Sessizce hareket edip kapıya doğru bir adım attım. Kulağımı kapıya dayayıp içerden ses geliyor mu diye baktım. Hiçbir şey duymadım, sonra bütün cesaretimi toplayıp kapıyı açtım.</p>

  <p class="normal">“Senin burada ne işin var?” diye bağırdım hayretle.</p>

  <p class="normal">“Ah! Korkuttun beni! Tanrım, öleceğimi sandım.” Mary Hawkins’in yüzü bembeyaz olmuş, koyu ve büyük gözleri korkuya kapılmıştı.</p>

  <p class="normal">“Eğer amcan seni burada bulursa öldürür. Bundan haberi var mı?”</p>

  <p class="normal">Başını iki yana salladı. “Hayır. H-hiç kimseye bir şey söylemedim. Küçük bir at arabasıyla geldim.”</p>

  <p class="normal">“Neden, ne uğruna?”</p>

  <p class="normal">Gizlenmek için sığınak arayan korkak bir tavşan gibi etrafa bakınıyordu.</p>

  <p class="normal">“Alex’i bulmak zorundayım. O-onunla konuşmak zorundayım. Onu görmek için, eğer o… eğer o…” Elleri sıkıca birbirine kenetlenmişti ve ben onun konuşmak için ne kadar çaba sarf ettiğini görebiliyordum.</p>

  <p class="normal">“Önemli değil,” dedim. “Anlıyorum. Ne amcan ne de Dük bunu isteyecektir. Ekselansları burada olduğunu bilmiyor, değil mi?”</p>

  <p class="normal">Dilsiz gibi yine başını iki yana salladı.</p>

  <p class="normal">“Tamam,” dedim. “Evet, ilk olarak yapmamız gereken şey…”</p>

  <p class="normal">“Madam? Nasıl yardımcı olabilirim?”</p>

  <p class="normal">Mary yabani tavşan gibi ürkmüş ve ben de bir an için kalbimin boğazımda attığını hissetmiştim. Lanet olası uşaklar, hiçbir zaman doğru zamanda doğru yerde olmayı beceremiyorlardı.</p>

  <p class="normal">“Evet,” dedim, kendime geldikten sonra kibirli bir şekilde. “Bay Alexander Randall’a ziyaretçisi olduğunu söyler misiniz, lütfen?”</p>

  <p class="normal">“Bunu yapamayacağım Madam, üzgünüm,” dedi uşak.</p>

  <p class="normal">“Neden?” dedim.</p>

  <p class="normal">“Çünkü, Madam,” diye cevap verdi, “Bay Alexander Randall artık Ekselansları için çalışmıyor. Kovuldu.” Uşak Mary’ye baktı ve sonra sesini alçaltarak konuşmasına devam etti. “Mösyö Randall’ın gemiyle İngiltere’ye döndüğünü duydum.”</p>

  <p class="normal">“Hayır! Gitmiş olamaz, bunu yapamaz!”</p>

  <p class="normal">Mary kapıya doğru atıldı ve Jamie içeri girerken neredeyse ona çarpıyordu. Mary ürkmüş bir halde geri çekildi. Jamie şaşkınlıkla ona bakıyordu.</p>

  <p class="normal">Sonra arkasında beni gördü. “Ah, Sassenach buradasın. Seni gelip bulmak için izin aldım. Ekselansları bana Alex Randall’ın…”</p>

  <p class="normal">“Biliyorum,” diye lafını kestim. “Gitmiş.”</p>

  <p class="normal">“Hayır!” diye inliyordu Mary. “Hayır!” Kapıya yönelmişti, ikimiz de onu durduramadan koridora çıktı, ayak sesleri cilalı parkede inanılmaz bir gürültü çıkarıyordu.</p>

  <p class="normal">“Lanet olası aptal!” Ayakkabılarımı çıkardım, eteğimi topladım ve arkasından hızlıca çıktım. Çoraplı ayaklarımla onun yüksek topuklu pabuçlarıyla olduğundan daha hızlıydım. Belki biriyle karşılaşıp yakalanmadan önce onu yakalayabilirdim, böylece peşinden gelecek olan skandalı da önlemiş olurdum.</p>

  <p class="normal">Koridoru dönerken gözden kaybolan eteğinin hışırtısını takip ediyordum. Yerler halıyla kaplıydı. Eğer acele etmezsem, gittiğini belli eden ayak seslerini duymadan onu kaybedebilirdim. Son köşeyi döndüğüm sırada birden bir adama çarptım.</p>

  <p class="normal">Adam da şaşkın gözlerle bana bakıyordu, sonra dik durmam için beni kolumdan tuttu.</p>

  <p class="normal">“Özür dilerim,” dedim, nefes nefese kalmıştım. “Ben düşündüm ki siz… Ahh, Yüce Tanrım!”</p>

  <p class="normal">Alexander Randall ile karşılaştığım zaman verdiğim tepkinin aynısıydı. Dudakları aynı Alex’inki gibiydi. Ama bu gözler sadece bir adama ait olabilirdi.</p>

  <p class="normal">Şok öyle etkiliydi ki, zihnimde birden bir sürü çelişkili düşüncenin oluşmasına yol açtı. Özür dileyip ondan kurtulmaya çalışıyordum. Onu o koridorda bırakıp takibime devam etmek istiyordum, hâlâ Mary’yi yakalama umudum olabilirdi.</p>

  <p class="normal">“Bu tuhaf çarpışma sizinle karşılaşmama sebep oldu, Madam,” dedi. Hâlâ dirseğimden tutuyordu, beni kendinden uzaklaştırdı ve gözlerini kısarak koridorun loş ışığında yüzümü görmeye çalıştı. Yüzüme ışık vurduğunda, suratındaki benzi atmış ifadeyi görmüştüm. “Lanet olsun, bu sensin!” diye bağırdı.</p>

  <p class="normal">“Öldüğünü sanıyordum,” dedim. Jonathan Randall’ın demir gibi tutuşundan kendimi kurtarmaya çalışıyordum.</p>

  <p class="normal">Beni soğukkanlılıkla incelemek için bir kolumu bıraktı. Zayıf, ince yüzü sağlıklıydı, beş ay önce otuz ton ağırlığındaki hayvanlar tarafından çiğnenme izlerinden eser yoktu. Alnındaki toynak izi de o kadar belli olmuyordu.</p>

  <p class="normal">“Şunu söylemeliyim ki Madam ben de sizinle aynı duyguları paylaşıyorum. Ben de sizin sağlığınız hakkında benzer bir yanlış anlamaya maruz kaldım. Ne de olsa siz bir cadısınız, bir kurda dönüşmek için ne yaptınız?” Yüzündeki temkinli bakışta batıl bir saygı da vardı. Ne de olsa soğuk bir kış akşamı kurt sürülerinin ortasında kaldığınızda, doğal olarak hemen oracıkta yenmeniz beklenir. Avuçlarım terliyor, kalbim davul gibi çarpıyor ve hafif bir mide bulantı hissediyordum. Muhtemelen o da aynı durumdaydı.</p>

  <p class="normal">“Bilmek ister misiniz?” dedim onu kızdırmaya çalışarak. Parmakları kolumu daha sıkı tutmaya başladı ve dudakları iyice gerilmişti. Zihninden bir sürü düşünce geçtiğini görebiliyordum, olasılıkları tahmin etmeye çalışıyordu.</p>

  <p class="normal">“Eğer seninki değilse, Sör Fletcher’in adamları zindandan kimin cesedini çıkardı?” diye sordum, onun soğukkanlılığından yararlanmaya çalışarak. Bir görgü şahidi bana Randall’ın büyükbaş hayvanlar tarafından ezildiğini söylemişti. Randall keyifsiz bir halde bana gülümsedi. Nefes alış verişi her zamankinden biraz daha hızlıydı ve gözlerinin çevresi benim hatırladığımdan daha koyuydu.</p>

  <p class="normal">“O benim emir erimdi; Marley. Hem sen benim soruma cevap vermiyorsan, ben niye seninkine cevap vereyim?” Beni baştan aşağı süzüyor, dikkatlice dış görünümümü inceliyordu; ipek elbise, saç süsleri, mücevher ve çoraplı ayaklar.</p>

  <p class="normal">“Fransız bir adamla mı evlendin?” diye sordu. “Her zaman senin Fransız bir ajan olduğunu düşünmüştüm. Düşünüyorum da yeni eşin seni daha iyi…”</p>

  <p class="normal">Koridoru dönüp arkamdan gelen ayak seslerinin kaynağını görünce kelimeleri boğazında düğümlendi. Eğer onu sinirlendirmek istiyorsam, işte şimdi bunu başarmış olmalıydım. Hâlâ kolumu tutan eli etime batıyordu ve ben aynı bir elektrik çarpması gibi onu saran şokun etkisini hissedebiliyordum.</p>

  <p class="normal">Arkamda gördüğü şeyin ne olduğunu biliyor ve dönmeye korkuyordum. Koridorda derin bir sessizlik vardı; pencereye çarpan selvi ağacının dalları denizin dibindeki dalgaların sessiz uğultusunu andırıyordu. Yavaşça kolumu ondan kurtarınca, kolu sanki cansız bir parçaymış gibi yanına düştü. Koridorun sonundaki odadan gelen sesleri duymama rağmen arkamdan hiçbir ses gelmiyordu. Kapının kapalı kalması için dua ediyor ve Jamie’nin üstündeki silahlarını hatırlamaya çalışıyordum.</p>

  <p class="normal">Zihnim bomboştu, daha sonra ucu düğmeli kılıcı gözümde canlandı, gardıroba kancasıyla asılıydı, güneş ışınları sırlı kabzasına vuruyordu. Ama hançeri yanındaydı, küçük bıçağını alışkanlıktan hep çorabının içinde taşırdı. İki erkeğin arasında duruyordum, tıpkı köşeye kıstırılmış… Yavaşça yutkundum ve ona döndüm.</p>

  <p class="normal">Sessizce duruyordu, arkamda bir direkten farkı yoktu. Onun yanındaki uzun pencerelerden biri açıktı ve selvi ağacının yapraklarının kara gölgesi bir kayanın üstündeki sular gibi çağıldıyordu. Zaten onun da kayadan bir farkı yoktu. Bu gözler her ne yaşadıysa gizliydi.</p>

  <p class="normal">Hiç konuşmadı ama bir müddet sonra eli bana uzandı. Sonunda aklımı bu eli tutacak kadar başıma toplayabilmiştim. Eli soğuk ve sertti, sanki bir tahtaya dokunuyordum.</p>

  <p class="normal">Beni yanına çekti ve kolumdan tuttu. Ne konuşuyor ne de yüzündeki ifade değişiyordu. Koridorun dönemecine geldiğimizde Randall arkamızdan seslendi.</p>

  <p class="normal">“Jamie,” dedi. Sesi şokun etkisiyle kısılmış ve yalvarıyormuş gibi çıkmıştı.</p>

  <p class="normal">Jamie durdu ve ona bakmak için arkasına döndü. Randall’ın yüzü bir ölü gibi bembeyazdı, öfkeden yanaklarına küçük birer kızarıklık konmuştu. Peruğunu çıkarmış ellerinin arasında tutuyordu ve siyah saçları terden şakaklarına yapışmıştı.</p>

  <p class="normal">“Yanlışın var,” dedi. Sesinde duygudan eser yoktu. Yukarıya baktım, yüzünün de bu sese uyduğunu görebiliyordum ama nabzı öfkeden hızlıca atıyordu, yakasının üstündeki yara izi sıkıntı ve öfkeden kızarmıştı.</p>

  <p class="normal">“Formalitelere göre, ben Lord Broch Tuarach diye çağırılırım ve formalitelerinin gereksinimleri dışında benimle asla bu şekilde konuşamazsın - ta ki kılıcımın ucunda hayatını bağışlamam için bana yalvarana kadar. İşte o zaman adımı söyleyebilirsin, o da senin son cümlen olur.”</p>

  <p class="normal">Araba hâlâ kapıda bekliyordu. Jamie’ye bakmaya korkarak arabaya bindim ve kendimi bacaklarımı saran sarı ipek elbisemin katlarına gömdüm. Araba kapısının kapanması birden o yöne bakmama sebep olmuştu ama ben daha kapıya bakamadan ani bir çekişle araba ilerlemeye başladı.</p>

  <p class="normal">Dizlerimin üstünde oturmuş, arka camdan bakıyordum. Jamie gitmişti. Yolda hiçbir şey hareket etmiyor, sadece selvi ve erik ağaçlarının dalları sallanıyordu.</p>

  <p class="normal">Çılgınca arabanın zeminini tekmeliyordum ama arabacı aksine daha hızlı gitmeleri için atlarına bağırıyordu. Bu saatte fazla trafik yoktu ve biz sanki arkamızdan şeytan geliyor gibi dar sokaklardan dörtnala geçiyorduk.</p>

  <p class="normal">Rue Tremoulins’e geldiğimizde arabadan aşağıya zıpladım. Öfkeden kudurmuş bir haldeydim.</p>

  <p class="normal">“Niye durmadın?” diye sordum arabacıya. Omzunu silkti, tepkimden etkilenmemiş bir halde tepedeki yerinde oturuyordu.</p>

  <p class="normal">“Efendim benden gecikme olmadan direk eve gelmemi istedi, Madam.” Kırbacı aldı ve hafifçe atın kuyruk sokumuna vurdu.</p>

  <p class="normal">“Bekle!” diye bağırdım. “Geri dönmek istiyorum!” Ama o bir kaplumbağa gibi kafasını omuzlarına çekmiş, beni duymuyordu.</p>

  <p class="normal">Öfkeyle kapıya yöneldim, Fergus oradaydı, ince kaşlarını bana soru sorarmışçasına kaldırdı.</p>

  <p class="normal">“Murtagh nerede?” diye sordum. Küçük adam Jamie’yi bulabilecek ve onu durdurabilecek tek kişiydi.</p>

  <p class="normal">“Bilmiyorum, Madam. Belki aşağıdadır.” Küçük çocuk, tavernaların sırayla dizildiği, silahlı bir adamın bile yalnız başına gitmeye cüret edemeyeceği nehir ağzındaki Rue Gamboge’yi işaret etti.</p>

  <p class="normal">Elimi Fergus’un omzuna koydum.</p>

  <p class="normal">“Koş ve onu bul, Fergus. Olabildiğin kadar hızlı ol!”</p>

  <p class="normal">Sesimin telaşlı olduğunu fark ederek, merdivenlerden indi ve hemen gitti. “Dikkatli ol!” dememi bile beklememişti. Ama Fergus Paris’in sokaklarını benden daha iyi biliyordu; hiç kimse kalabalık tavernalara eski bir yankesiciden daha iyi sokulamazdı. En azından ben onun eski bir yankesici olduğunu umut ediyordum.</p>

  <p class="normal">Tek bir şey için endişe ediyordum, Jamie’nin Randall’a son sözünü söylemeden önce Fergus’un yakalanıp yaptıkları için asılmasından korkuyordum.</p>

  <p class="normal">Kesinlikle Dük’ün evine gitmiş olamazdı. İmkanı yoktu. Kılıcı yanında değildi. Daha önce onu kavgada görmüştüm, soğukkanlı davranabilir ve duygularından sıyrılabilirdi. Ve bu yüzden, her şeye rağmen, formalitelere sadık kalacaktı.</p>

  <p class="normal">Koridorda durdum, pelerinimi çıkarttım ve saçlarımı düzeltmek için aynanın karşısına geçtim. Beauchamp’ı düşündüm. Eğer düello yaparsa ihtiyacı olan ilk şey ne olurdu?</p>

  <p class="normal">Bir kılıç mı? Hayır, bu olamazdı. Kendi kılıcı merdivenlerin oradaydı, gardıropta asılıydı ve hayatı gibi önemli bir şey için kendininkinin dışında bir kılıç kullanabileceğini hayal bile edemiyordum. Amcası Dougal MacKenzie bu kılıcı ona Jamie on yedi yaşındayken vermişti, kılıcı nasıl kullandığını görmüş ve sol elle kılıç kullanmanın taktiklerini anlatmıştı. Her şeyi bu kılıçla öğrenmişti. Dougal ona saatlerce süren sol el egzersizleri yaptırıyordu. Jamie bana avcunun kabzasıyla birleşmesiyle İspanya yapımı bu metalin adeta hayata geldiğini ve onsuz kendini çıplak hissettiğini söylemişti. Ve bu onun çıplak gideceği bir savaş değildi.</p>

  <p class="normal">Hayır, eğer bir kılıca ihtiyacı olsaydı, onu almak için eve gelirdi. Sabırsızca elimi saçlarımda gezdiriyor, düşünmeye çalışıyordum. Lanet olsun, düellonun şartları neydi ki? Kılıca varana kadar neler oluyordu? Bir davet tabii ki. Jamie’nin koridordaki sözleri bir davet miydi?</p>

  <p class="normal">Bir müddet sonra aklıma geldi. İlki davetti, ikincisi bir yerin ayarlanmasıydı - polisin ya da Kral’ın bekçilerinin dikkatini çekmeyen uygun bir yer. Bir de ikinci bir kişiye ihtiyacı olacaktı. Ah, doğru ya, ikinci kişiyi bulmaya gitmişti: Murtagh.</p>

  <p class="normal">Jamie Fergus’dan önce Murtagh’ı bulduysa, diğer formalitelerin düzenlenmesi gerekiyordu. Kalbimin davul gibi atmasına ve korsemin beni sıkmasına rağmen biraz daha rahat nefes almaya başlamıştım. Hizmetçilerin hiçbiri görünürlerde yoktu. Korsemin bağcığını açıp gevşettim, artık rahatlıkla nefes alabiliyordum.</p>

  <p class="normal">“Koridorda soyunma alışkanlığının olduğunu bilmiyordum,” dedi arkamdan alaycı bir ses.</p>

  <p class="normal">Birden irkildim, kalbim adeta yerinden sıçramıştı. Adam salonun kapısında duruyordu. Kolları destek almak için kapı pervazını tutuyordu. Neredeyse Jamie kadar iri bir adamdı; aynı gergin hareketler, aynı soğukkanlılık. Ama saçları çok daha koyuydu. Dougal MacKenzie düşüncelerimi okumuşçasına evime gelmişti.</p>

  <p class="normal">“Senin burada ne işin var?” Onu birden görmenin şoku geçmesine rağmen kalbim hâlâ davul gibi çarpıyordu. Kahvaltıdan beri hiç bir şey yememiştim ve ani bir mide bulantısı beni sarstı. Öne atıldı ve beni kolumdan tutup sandalyeye oturttu.</p>

  <p class="normal">“Otur, tatlım,” dedi. “Göründüğü üzere pek iyi görünmüyorsun.”</p>

  <p class="normal">“Çok dikkatlisin,” dedim. Gözümün önünde küçük parlak noktalar dans ediyordu. “Affedersin,” dedim nazikçe ve başımı dizlerimin arasına koydum.</p>

  <p class="normal">Jamie. Frank. Randall. Dougal. Yüzleri bir bir aklımda beliriyor, isimleri kulağımda çınlıyordu. Avuçlarım terlemişti. Bu şoku üzerimden atmaya çalışıyordum. Jamie, Randall ile yüzleşmemeliydi, şu an en önemli sorunumuz buydu. Düşünmek ve önlem almak için fazla zaman yoktu. Ama nasıl bir önlem? Bilinçaltımın bu soruyla mücadele etmesini bir kenara bırakarak yavaş nefes almaya çalıştım, dikkatimi yanındaki kişiye vermem gerekiyordu.</p>

  <p class="normal">“Tekrar soruyorum,” dedim ve arkama yaslandım. “Burada ne arıyorsun?”</p>

  <p class="normal">Kaşları şaşkınlıkla yukarı kalktı.</p>

  <p class="normal">“Akrabalarımı ziyaret edemez miyim?”</p>

  <p class="normal">Boğazımdaki ekşi tadı hâlâ hissedebiliyordum ama en azından ellerimin titremesi kesilmişti.</p>

  <p class="normal">“Bu şartlar altında, evet,” dedim. Ayağa kalktım ve korsemin bağcığının açık olmasını önemsemeden konyak şişesine yöneldim. Bana eşlik eden Dougal tepsiden bir bardak aldı ve bana içki doldurdu.</p>

  <p class="normal">“Teşekkürler,” dedim bardağı alırken.</p>

  <p class="normal">“Şartlar demek? Hangi şartlar bunlar?” Cevap ya da izin beklemeden, kendine de içki doldurdu ve kadehini kaldırdı. “Majesteleri’ne.”</p>

  <p class="normal">Hafifçe gülümsediğimi hissettim. “Kral James demek istedin sanırım?” İçkimden küçük bir yudum aldım, sıcak aromatik koku gözlerimi yakıyordu. “Paris’e gelmen Colum’u senin düşüncene yönlendirmek istediğin anlamına mı geliyor?” Dougal MacKenzie II. James yanlısıydı. Kardeşi Colum Leochlu MacKenzieler’in aile reisiydi. Bacakları sakatlayan bir hastalıktan dolayı kötürüm olmuş, savaşta ailesine önderlik yapamamıştı ve bu yüzden savaş sırasında aile reisi Dougal olmuştu. Dougal savaşta önderlik ederken, savaşın nerede yapılacağını söyleme yetkisi ise Colum’daydı.</p>

  <p class="normal">Dougal sorumu önemsemeden, içkisini bitirdi ve bir tane daha doldurdu. Bu seferki içkisini yudumlarken tadını alarak içtiği belli oluyordu. Son yudumunu içtikten sonra dudaklarına bulaşan içkiyi keyifle yaladı.</p>

  <p class="normal">“Fena değil,” dedi. “Colum için bir şeyler almalıyım. Geceleri uyumasına yardımcı olmak için şaraptan daha kuvvetli şeylere ihtiyacı var.”</p>

  <p class="normal">Bu benim soruma verilmiş kapalı bir cevaptı. Colum’un durumu kötüleşiyordu. Bu hastalığın acısı bedenini tüketiyordu, Colum uyumasına yardımcı olsun diye akşamları şarap içiyordu. Şimdi ise konyağa ihtiyacı vardı. Rahatlaması için haşhaşa ihtiyacı olana kadar ne kadar zaman geçecekti merak etmeye başlamıştım.</p>

  <p class="normal">Bu duruma geldiği zaman da aile reisi saltanatlığının sonuna gelmiş olacaktı. Fiziksel bir eksiği olmasına karşın güçlü bir karakteri vardı. Ama Colum güçlü ilaçlarla aklını kaybederse, ailenin yeni bir reise yani Dougal’a ihtiyacı olacaktı.</p>

  <p class="normal">Bardağımın kenarından ona baktım. Utanmadan, yüzünde hafif bir gülümsemeyle bakışlarıma karşılık verdi. Yüzü kardeşine ve yeğenine çok benziyordu, güçlü ve cesur görünüyordu, çıkık elmacık kemikleri ve bıçak gibi dümdüz bir burnu vardı.</p>

  <p class="normal">On sekiz yaşında ailenin reisliğini üstleneceğine dair yemin etmesine rağmen o bu yemini yaklaşık otuz yıldır tutuyordu. Ve Colum ölene ya da reisliği daha fazla devam edemeyene kadar bu yemini tutacaktı. İşte o zaman reislik mantosunu omuzlarına alıp MacKenzie ailesinin erkeklerine öncülük edebilirdi.</p>

  <p class="normal">“Şartlar…” dedim, onun ilk sorusuna dönerek. “Ölüme terk ettiğin ve eşini ayartmaya çalıştığın bir adamı en iyi tatları tatmak için çağırmaya geldiğini düşünen biri olduğunu sanmıyorum.”</p>

  <p class="normal">Dougal MacKenzie bu sözlerim üzerine kahkaha atmaya başladı. Bu adamın neye endişelendiğini bilmiyordum ama böyle bir olay olduğunda görmeyi çok isterdim.</p>

  <p class="normal">“Ayartma mı?” dedi ve alaycı bir ifadeyle gülümsedi. “Sana evlenme teklifi ettim.”</p>

  <p class="normal">“Hatırladığım kadarıyla ırzıma geçmek istedin,”diye vurguladım. Aslında bir kış önce Wentworth Hapishanesi’nden Jamie’yi kurtarma önerimi reddettikten sonra – zorla - bana evlenme teklifi etmişti. Asıl mal varlığı, Jamie öldüğünde bana kalacak Jamie’nin Lallybroch Mlikânesi idi ama Dougal evliliğin aylık kazanç elde etme düşüncesine karşıydı. Fakat bedenimle eğlenme zevkine düşkündü.</p>

  <p class="normal">“Jamie hapishanedeyken,” diye konuşmasına devam etti, her zamanki gibi beni önemsememişti, “onu dışarı çıkarmanın bir yolu yoktu ve vatan haini damgasını yeme tehlikesi altında olan bir adam buna cüret edemezdi. Bunu anlayacak ilk kişi oydu. Akraba olarak onun eşini korumak benim görevim. Ben lordun manevi babası değil miyim?” Başını geriye attı ve içkisini kafasına dikti. Dougal benimle evlenme niyetinde olduğunu söylediğinde, bu teklifi kafamdan silmeye karar vermiştim. Ne de olsa Dougal MacKenzie’yi bir daha görmeyi ummuyordum.</p>

  <p class="normal">Eski tecrübelerimden, fırsatları değerlendirmeyi bilen bir adam olduğunu biliyordum. Jamie asılmak üzereyken, beni ve mirası korumayı denemeden önce yargının infazını bile beklememişti. Colum ölürse ya da hiçbir iş yapamaz hale gelirse, Dougal bir hafta içinde MacKenzie reisi olabilirdi. Ve eğer Charles Stuart aradığı desteği bulursa, Dougal da yanında olurdu. Ne de olsa tahtın arkasında olma gibi bir yetkiye sahipti.</p>

  <p class="normal">Colum’un Fransa’da iş kurma niyeti vardı; şarap ve kereste. Şüphesiz Dougal’ın Paris’e gelmesinin asıl sebebi buydu, diğeri de sözde sebebiydi. Ama onun başka sebeplerinin de olduğundan emindim. Ve Prens Charles Edward Stuart’ın şehirde bulunması da bunlardan bir tanesiydi.</p>

  <p class="normal">Dougal MacKenzie için söylenecek tek şey onunla karşılaştığınızda aklını hemen harekete geçirmesiydi, her an kendini ortaya çıkartmak için uğraşırdı. Bu sırada aklıma yeni bir fikir geldi.</p>

  <p class="normal">“Şey, olması gereken olur. Yine de seni gördüğüme sevindim,” dedim boş kadehimi tepsiye koyarken.</p>

  <p class="normal">“Gerçekten mi?” Kalın koyu kaşlarını kuşkuyla kaldırdı.</p>

  <p class="normal">“Evet.” Ayağa kalktım ve koridora doğru bir el hareketi yaptım. “Ben korsemin bağcığını bağlarken, sen de bana pelerinimi getirir misin? Benimle birlikte polis istasyonuna gelmene ihtiyacım var.”</p>

  <p class="normal">Şaşkınlıktan çenesi düşmüştü. Bunu görünce içimde bir umut yeşerdi. Dougal MacKenzie’yi şaşırtabildiysem, bir düelloyu da engelleyebilir miydim?</p>

  <p class="normal">“Ne yapmak istediğini bana anlatacak mısın?” diye sordu Dougal, araba Cirque de Mireille’yi tırmanırken neredeyse yaklaşan faytona ve kabak satan el arabasına çarpıyordu.</p>

  <p class="normal">“Hayır,” dedim, kısaca, “ama yapmak zorunda olduğumu düşünüyorum. Jack Randall’ın hayatta olduğunu biliyor muydun?”</p>

  <p class="normal">“Onun öldüğünü duymadım ki.” Dougal ilk defa mantıklı bir şey söylemişti.</p>

  <p class="normal">Bu beni düşüncelere sevk etti. Ama o haklıydı. Randall’ın öldüğünü düşünmüştük çünkü Sör Marcus MacRannoch Jamie’nin Wentworth Hapishanesi’nden kurtulma sürecinde, kendi komutan olduğu için Randall’ın emir erinin çiğnenmiş bedeni hakkında yanılgıya düşmüştü. Doğal olarak Randall’ın ölüm haberi de Kuzey İskoçya’ya yayılmamıştı. Dağılan düşüncelerimi toplamaya çalıştım.</p>

  <p class="normal">“Ölmemiş,” dedim. “Ama Paris’te.”</p>

  <p class="normal">“Paris’te mi?” Bu onun ilgisini çekmiş, gözleri başka bir düşünceyle aydınlanmıştı.</p>

  <p class="normal">“Jamie nerede?” diye sordu hemen.</p>

  <p class="normal">En sonunda bunu sormuş olmasına sevinmiştim. Wentworth’da Jamie ve Randall’ın arasında neler geçtiğini bilmiyordu - hiç kimse Jamie’yi Randall’dan kurtardığımı bilmeyecekti - İngiltere kucağından uzakta Jamie’nin bu adamla burada karşılaşması sonunda olabilecekleri hakkında yeterli bilgiye sahipti. Randall’ın önceki davranışlarını düşününce olacakları tahmin etmek hiç de zor değildi.</p>

  <p class="normal">“Bilmiyorum,” dedim, camdan dışarıyı izliyordum. Les Halles’i geçiyorduk, balık kokusu burnuma doldu. Kokulu mendilimi çıkarıp burnumu ve ağzımı kapattım. Kokladığım keklik üzümünün güçlü keskin kokusu tezgâhtaki düzinelerce yılan balığının pis kokusuna karışmasa da ona katkıda bulunuyordu.</p>

  <p class="normal">“Bugün Sandringham Dükü’nün evinde Randall ile karşılaştık. Jamie beni arabayla eve yolladı ve o zamandan beri onu görmedim.”</p>

  <p class="normal">Dougal ne pis kokuyu ne de tezgâhlarından bağıran balıkçı kadınların boğuk gürültüsünü umursuyordu. Kaşlarını çatarak bana baktı. “Adamı öldürmeye niyeti yok değil mi?” Başımı iki yana salladım ve kılıcından bahsettim.</p>

  <p class="normal">“Bir düellonun olmasına izin veremem,” dedim ve rahat konuşabilmek için mendili ağzımdan çektim. “Buna izin vermeyeceğim!”</p>

  <p class="normal">Dougal düşünceli bir halde başını salladı.</p>

  <p class="normal">“Evet, bu tehlikeli olur. Randall’ı kolaylıkla alt edemeyeceğinden değil, ona ben öğrettim, biliyorsun,” dedi gururla. “Ama düellonun cezası…”</p>

  <p class="normal">“Biliyorum,” dedim.</p>

  <p class="normal">“Tamam,” diye devam etti yavaşça. “Ama neden polis? Önceden delikanlıyı yakalatmak niyetinde değilsindir, herhalde? Hem de kendi kocanı?”</p>

  <p class="normal">“Jamie’yi değil,” dedim. “Randall’ı.”</p>

  <p class="normal">Yüzüne kocaman bir gülümseme yayıldı.</p>

  <p class="normal">“Ah, öyle mi? Bunun işe yarayacağını düşünüyor musun?”</p>

  <p class="normal">“Birkaç gece önce bir arkadaşım ve ben…saldırıya uğradık,” dedim ve o an aklıma gelince yine birden irkildim. “Adamlar maskeliydi, onların kim olduğunu söyleyemem ama içlerinden biri Jonathan Randall’ın kilosu ve boyundaydı. Yani demek istediğim bugün Randall ile evde karşılaştığımızda onun bize saldıran adamlardan biri olduğunu fark ettim.”</p>

  <p class="normal">Dougal donuk bakışlarla bana bakıyordu.</p>

  <p class="normal">“Hırsızlık mı?” diye sordu.</p>

  <p class="normal">“Hayır,” dedim.</p>

  <p class="normal">“Ah.” Arabanın sedirine yaslandı, hâlâ bana bakıyordu. “Zarar vermediler değil mi?” Ben yanından geçtiğimiz sokağa bakarken onun gözlerinin de elbisemin boyun kısmından kalça kıvrımlarına kadar gezindiğini hissedebiliyordum.</p>

  <p class="normal">“Ben değil,” dedim. “Ama arkadaşım…”</p>

  <p class="normal">“Anlıyorum.” Bir an sessiz kaldıktan sonra dalgın dalgın konuşmaya başladı. “<span class="ideitalik">Şeytanın Çırakları</span> diye bir şey duydun mu?”</p>

  <p class="normal">Başımı ona doğru çevirdim. Çömelen bir kedi gibi köşeye yayılmış güneşten dolayı kısık gözlerle beni izliyordu.</p>

  <p class="normal">“Hayır. O ne demek?” diye sordum.</p>

  <p class="normal">Omzunu silkti ve doğruldu. Quai des Orfévres’in yığınına yaklaştığımızda bakışlarını benden çekti, yığın Sen Nehri’nin parlaklığında gri tatsız bir halde duruyordu.</p>

  <p class="normal">“Bir çeşit topluluk. Ailenin genç erkekleri ilginç şeylerle…yani ahlak bozucu, nasıl açıklayabilirim bilmiyorum.”</p>

  <p class="normal">“Haydi, devam et,” dedim. “Çıraklarla ile ilgili daha başka ne biliyorsun?”</p>

  <p class="normal">“Sadece şehirdeki bir tavernada duyduğum şeyler,” dedi. “Bu topluluk, üyelerinden pek çok şey bekliyordu ve başlangıç değeri biraz…yüksek.”</p>

  <p class="normal">“Ne gibi başlangıç?” Gözlerimle onu cesaretlendirmeye çalışıyordum. Cevap vermeden önce gülümsedi.</p>

  <p class="normal">“Birincisi, bakirelik. Diğeri de evli kadınların göğüsleri.” Göğüslerime kısa bir bakış fırlattı. “Arkadaşın bakire mi, ya da bakire miydi?”</p>

  <p class="normal">Vücudum ilk başta ateş gibi sonra buz gibi oldu. Yüzümü mendille sildim ve sonra onu pelerinimin cebine sıkıştırdım. Ellerimin titremesini kontrol etmekte güçlük çekiyordum.</p>

  <p class="normal">“Öyleydi. Başka ne duydun? Bu grupta kimlerin olduğunu biliyor musun?”</p>

  <p class="normal">Dougal başını iki yana salladı. Şakaklarındaki koyu kırmızı saçlarının arasında gümüş rengi çizgiler vardı.</p>

  <p class="normal">“Sadece dedikodu. Vikont de Busca, Charmisse’nin en genç oğlu, belki Kont St. Germain. Peh! Sen iyi misin, tatlım?”</p>

  <p class="normal">Afallamış bir halde öne eğildim.</p>

  <p class="normal">“İyiyim,” dedim ve derin bir nefes aldım. “Çok iyi.” Mendili yeniden çıkarttım ve alnımdaki soğuk terleri sildim.</p>

  <p class="normal">“Size zarar vermek niyetinde değiliz, madam.” Zihnimin karanlık köşesindeki ses kinayeli bir şekilde yankılanıyordu. Yeşil gömlekli adam orta boylu, esmer, ince ve dar omuzluydu. Eğer bu tarif Jonathan Randall’a uyuyorsa, bu St. Germain’e de uyardı. Sesini çıkartabilir miydim? Normal bir adam Rue du Faubourg St. Honoré’de meydana gelen saldırıdan tam iki saat sonra, akşam yemeğinde mantıklı bir halde benim karşıma oturup kremalı somon balığı yiyebilir miydi?</p>

  <p class="normal">Akıllıca düşünmeye çalışıyordum. Neden olmasın ki? Ne de olsa ben yapabilmiştim. Hem Kont’un normal bir adam olduğunu düşündürecek özel bir sebebim de yoktu. Ve tabii bir de eğer dedikodular doğruysa.</p>

  <p class="normal">Araba durdu. Düşünmek için çok fazla zaman kalmamıştı. Mary’nin başına gelenlerden sorumlu olan adamın özgür olmasını ve Jamie’nin en çok tiksindiği düşmanına karşı güvenliğini garanti altına alabilir miydim? Derin bir nefes aldım. Bu çok küçük bir şans, diye düşündüm. Hayat kutsaldı, adalet ise sırasını bekleyebilirdi.</p>

  <p class="normal">Arabacı indi ve kapıyı açmak için yaklaştı. Dudaklarımı ısırdım ve Dougal MacKenzie’ye baktım. Bakışları titrek bir halde benimkilerle buluştu. Ondan ne bekliyordum?</p>

  <p class="normal">“Hikâyeme arka çıkacak mısın?” diye sordum aniden.</p>

  <p class="normal">Quai des Orfévres’in yükselen yığınlarına bakıyordu. Parlak güneş ışığı açık kapıdan içeriye süzülüyordu.</p>

  <p class="normal">“Bunu yapmak istediğinden emin misin?” diye sordu.</p>

  <p class="normal">“Evet.” Dudaklarım kurumuştu.</p>

  <p class="normal">Koltuktan aşağıya in ve bana elini uzattı.</p>

  <p class="normal">“O zaman Tanrı’ya dua et de ikimiz de hücreyi boylamayalım.”</p>

  <p class="normal">Bir saat sonra, polis istasyonunun dışındaki sokağa adımımızı attık. Kimse bizim Quai des Orfévres’e geldiğimizi anlamasın diye arabayı eve yollamıştım. Dougal bana kolunu uzatınca ben de mecburen kabul etmek zorunda kaldım. Yer çamurluydu ve sokaktaki çakıllar yüksek topuklu ayakkabılarla yürümeyi zorlaştırıyordu.</p>

  <p class="normal">“Çıraklar,” dedim, Sen nehri boyunca uzanan banklardan Notre Dame kulelerine doğru yavaşça yürürken. “Gerçekten de Kont St. Germain’nin bizi…bizi Rue du Faubourg St. Honoré’de kıstıran adamlardan biri olduğunu düşünüyor musun?” Zihnimde birbirine geçmiş düşünceler ve yorgunluk yetmiyormuş gibi bir de açlıktan yeniden titremeye başladım. Kahvaltıdan beri bir şey yemiyordum ve artık etkisini göstermeye başlamıştı. Sinirlerim iyice zayıflamıştı, aslında tek ihtiyacım olan bütün bunların geçeceğini düşünmek ve buna inanabilmekti.</p>

  <p class="normal">Dougal’a hiç bakmıyordum, bütün ilgimi ayakta durmaya vermiştim. Rue Elise’ye döndük. Çakıllar parlak ve ıslaktı, üzerilerine her çeşit pislik bulaşmıştı. Büyük bir sepeti çeken bir kapıcı boğazını temizlemek için önümüzde durdu ve sokağın ortasında gürültülü bir şekilde aksırarak ayaklarımın ucuna balgamını çıkarttı. Yeşil topak taşa yapıştı ve sonra yavaşça çakılın olmadığı bir boşlukta yüzmeye başladı.</p>

  <p class="normal">Dougal araba için sokağın bir aşağısına bir yukarısına bakıp duruyordu. “Söyleyemem, bu adam hakkında çok kötü şeyler duydum ama onunla tanışma şerefine erişmedim.” Dönüp bana baktı. “Ama sen onu tanıyorsun,” dedi. “Jack Randall’ı bir saat içinde Bastille’e götürürler. Ama er ya da geç onu serbest bırakacaklardır ve bu zaman içerisinde Jamie’nin sinirlerinin yatışacağını hiç sanmıyorum. Aptalca bir şey yapmaması için onunla konuşmamı ister misin?”</p>

  <p class="normal">“Hayır! Tanrı aşkına, sen buna karışma!” dedim kendimden beklenmeyecek kadar yüksek bir sesle.</p>

  <p class="normal">“Tamam, o zaman,” dedi yavaşça. “Onunla başa çıkmayı sana bırakıyorum. Bir kaya gibi inatçıdır...ama nasıl yapacağını biliyorsun diye düşünüyorum.” Bunu yan yan bakarak ve alaycı bir sırıtışla söylemişti.</p>

  <p class="normal">“Başa çıkabilirim.” Yapabilirdim. Yapmak zorundayım. Dougal’a anlattığım her şey doğruydu. Hepsi gerçekti. Ve bu zamana kadar da öyle olmuştu. Aptalca davranışa sebep olacak aceleci düşüncesini durdurma umudunu gözden çıkarabilirdim, Jamie’nin hapsedilme şansını riske atsam bile, Randall’ı öldürmesine yardım edebilir ve bunu yaparken de büyük zevk alırdım ama bir şey dışında. Bir düşünce Jamie’nin gururundan daha ağır basıyordu; insanlık hissi. Bu hissi tehdit edilen ruhunun huzurundan daha derindi. Frank.</p>

  <p class="normal">Bütün gün kafamı kurcalayan tek düşünce buydu, devamlı çöküntüyü hoş karşılayacağım bir noktaya geliyordum. Aylardır, Randall’ı ölü ve çocuksuz düşünmüş, Frank’in hayatı için endişelenmiştim. Ama yine aynı aylarda sol elimin dördüncü parmağındaki altın halkanın varlığıyla da kendimi rahat hissediyordum.</p>

  <p class="normal">Sol elimde Jamie’nin gümüş yüzüğü olmasına karşı, Rank’in yüzüğü şüpheler rüyalarıma geldiği zaman gecenin karanlık saatlerinde tılsım gibi parlıyordu. Eğer bu yüzüğü takıyorsam, onu bana veren adam yaşayabilirdi. Bunu kendime binlerce kez söylemiştim. Frank’e sebep olacak soyun babası olmadan bir adamın nasıl öldüğünü bilmemem önemli değildi. Yüzük oradaydı ve Frank yaşayacaktı.</p>

  <p class="normal">Bu yüzüğün neden hâlâ parladığını şimdi anlıyordum, demir halka şimdi parmağım kadar soğuktu. Randall hayattaydı, evlenebilirdi ve Frank’in hayatını oluşturacak bir çocuğun babası olabilirdi. Tabii Jamie ilk önce onu öldürmezse.</p>

  <p class="normal">Birkaç adım attıktan sonra Dük’ün koridorunda gerçekle yüzleştim. Frank’in hayatının değeri Jamie’nin ruhuydu ve ben ikisi arasında nasıl bir seçim yapacaktım?</p>

  <p class="normal">Gelen küçük atlı araba, Dougal’ın seslenmelerini önemsememiş ve hiç durmadan hızlıca geçmişti. Geçerken de tekerlekleri Dougal’ın ipek çoraplarına ve benim elbisemin kenarına çamur sıçratmıştı.</p>

  <p class="normal">Dougal yol alan arabanın arkasından bir yumruk salladı.</p>

  <p class="normal">Sonra bana dönüp, “Evet, şimdi ne yapıyoruz?” diye sordu.</p>

  <p class="normal">Ayağımın dibinde süzülen gri ışıkta belli oluyordu. Dilimde onun sümüksü soğuk yapışkanlığını hissedebiliyordum. Dougal’ın koluna sarıldım, çınar dalı gibi sertti. Soğuktan, balık kokusundan ve yanımdaki suda süzülen sümükten başım iyice dönmeye başlamıştı. Gözlerimin önünde siyah noktalar uçuşuyordu.</p>

  <p class="normal">“Şimdi,” dedim. “Kusacağım.”</p>

  <p class="normal">Rue Tremoulins’e döndüğümde neredeyse güneş batmak üzereydi. Bacaklarım titriyordu ve merdiven basamağına ayağımı koymaya bile mecalim yoktu. Pelerinimi çıkarmak için direk yatak odasına çıktım, Jamie’nin eve dönüp dönmediğini merak ediyordum.</p>

  <p class="normal">Döndüm. Kapının eşiğinde ölü gibi durmuş, odayı inceliyordum. İlaç çantam ağzı açık masanın üstünde duruyordu. Sargı bezlerini kesmek için kullandığım makas yarı açık şekilde makyaj masamın üstündeydi. Arada sırada L’Hôpital des Anges’de çalışan bir bıçakçı tarafından bana verilen bu makas çok güzeldi. Kabzası yaldızlıydı, leylek başı şeklinde süslenmişti ve makasın gümüş bıçağı da leyleğin uzun gagasıydı.</p>

  <p class="normal">Makyaj masasına doğru birkaç adım attım, ipeksi saç tutamları masanın üstüne yayılmışlardı.</p>

  <p class="normal">“Lanet olsun,” dedim. Buradaydı ama şimdi gitmişti. Ve kılıcı da yoktu.</p>

  <p class="normal">Saç telleri karmakarışık bir halde masaya, pufa ve yere dağılmıştı. Masanın üstünden bir tutam kesilmiş saç alıp elimde tuttum ve tıpkı işlenmiş ipek gibi yumuşak saçlarını parmaklarımın arasında okşamaya başladım. Ani paniğin etkisiyle omuzlarım kaskatı olmuştu. Jamie’nin Rohanların evinin arkasındaki fıskiyenin orada, Paris’te yaptığı ilk düellosunda nasıl savaştığını anlatmasını hatırladım.</p>

  <p class="normal1">Arkadaki saçlarımı tutan bağcık açıldı ve aynı anda rüzgâr da birden yüzüme çarptığı için ne yaptığımı zor görüyordum.</p>

  <p class="normal">Bunun bir daha olmasına izin vermeyecekti ve şimdi bunun kanıtlarını görebiliyordum. Bir tutam saç elimdeydi, yumuşak ve hâlâ canlıydı. Kendi içinde girdiği soğuk mücadeleyi, görüşünü engelleyecek bütün yumuşaklığı kesip atarken demir bıçağın ona verdiği hissi hayal edebiliyordum. Hiçbir şey onunla Jonathan Randall’ı öldürmenin arasına giremezdi.</p>

  <p class="normal">Ben hariç. Saçları hâlâ elimdeydi. Sokakta onu görme umuduyla pencerenin yanına gidip dışarıya baktım. Ama Rue Tremoulins sessizliğe bürünmüştü, hiçbir şey hareket etmiyordu. Görünürde erik ağaçlarının gölgesinden ve sohbet eden uşak ve bekçiden başka hiçbir şey yoktu.</p>

  <p class="normal">Akşam yemeği hazırlıkları yapan hizmetçilerin seslerini duyabiliyordum. Bu akşam hiç kimse davetli değildi ve bu yüzden aşırı bir telaş yoktu. Yalnız olduğumuzda sade bir yemek yiyorduk.</p>

  <p class="normal">Yatağa oturup gözlerimi yumdum, ellerim şişen karnımın üstündeydi. Saçları daha sıkı tutuyordum, böyle yaparak Jamie’yi güvende tutuyormuşum gibi hissediyordum.</p>

  <p class="normal">Bunu başarabilir miydim? Jamie’den önce polisler Jack Randall’ı bulabilir miydi? Ya aynı zamanda orada olurlarsa ya da Jamie’yi Jack Randall’ı düelloya davet ederken yakalarlarsa? Saçları durmadan ellerimin arasında okşuyordum. En azından ikisi de güvende olacaklar. Belki hapishanede ama bu diğer tehlikelerin yanında küçük bir detaydı.</p>

  <p class="normal">Ya Randall’ı ilk Jamie bulursa? Dışarıya bir göz attım, iyice karanlık çökmüştü. Düello şafak vaktinde yapılıyordu ama Jamie’nin sabahı bekleyip beklemeyeceğini bilmiyordum. Belki de şimdi gözden uzak, kılıçların konuştuğu, ölümcül darbelerin alındığı bir yerde yüz yüzeydiler.</p>

  <p class="normal">Ölümcül bir savaş olacağı kesindi. Bu iki adamı ölüm noktasına getiren şey neydi? İlk ölen kim olacaktı? Jamie mi yoksa Randall mı ve onunla birlikte Frank mi? Jamie kılıçta oldukça iyiydi ama Randall silahı da seçebilirdi. Ve silahlarla olan başarısı kaderinden daha çok onu kullanma yeteneğiyle alakalıydı. En iyi silahlar bile tutukluk yapmaya meyilliydi ya da başka aksilikler çıkabiliyordu. Birden gözümün önüne Jamie’nin görüntüsü geldi. Çimlerin üzerinde sessizce topallıyor, boş göz yuvasından kanlar akıyordu ve barutun kokusu ilkbahar havasını bastırıyordu.</p>

  <p class="normal">“Sen ne yaptığını sanıyorsun, Claire?”</p>

  <p class="normal">Başımı öyle hızlı yukarı kaldırdım ki birden dilimi ısırdım. Gözleri iyi durumdaydı, dik dik bana bakıyordu. Daha önceden saçlarını böyle kırpık görmemiştim. Yabancı biri gibi olmuştu. Yüzü daha sert ve güçlü bir görünüm kazanmıştı.</p>

  <p class="normal">“Ne yapıyorum ne demek? Elimde bir tutam saçla burada oturmuş, senin ölüp ölmediğini merak ediyorum! Yaptığım şey bu!”</p>

  <p class="normal">“Ölmedim.” Gardırobun karşısına geçip kapağını açtı. Kılıcı yanındaydı ama Sandringhamlara giderken giydiği kıyafetleri değiştirmişti, şimdi üzerinde eski ceketi vardı, bu ceketi kollarının rahat hareket edebilmesini sağlıyordu.</p>

  <p class="normal">“Evet, farkındayım,” dedim. “Bunu bana söylemeye geldiğin için çok düşüncelisin.”</p>

  <p class="normal">“Kıyafetlerimi almaya geldim.” Sandığın çekmecesinde temiz iç çamaşırı ararken sandalyeye iki gömlek ve uzun pelerinini koydu.</p>

  <p class="normal">“Kıyafetlerini mi? Sen hangi cehenneme gittiğini sanıyorsun?” Onu yeniden gördüğüm zaman neyle karşılaşacağımı bilmiyordum ama bunu da ummuyordum.</p>

  <p class="normal">“Bir pansiyona.” Bana baktı ve sonra açıklama için iki kelimeden daha fazlasına ihtiyacım olduğunu anladı. Döndü ve bana baktı.</p>

  <p class="normal">“Seni arabayla eve yolladığım zaman, kendime hâkim olana kadar biraz yürüdüm. Sonra eve gelip kılıcımı aldım ve Randall’ı düelloya davet etmek için Dük’ün evine geri döndüm. Ama kâhya bana Randall’ın tutuklandığını söyledi.”</p>

  <p class="normal">Bana bakan gözleri okyanus derinlikleri kadar soğuktu. “Bastille’e gittim. Senin bana Randall hakkında suç duyurusunda bulunduğunu söylediler. Onlara önceki gece sana ve Mary’ye saldıranın o olduğunu söylemişsin. Neden Claire?”</p>

  <p class="normal">Ellerim titriyordu ve tuttuğum saçları düşürdüm.</p>

  <p class="normal">“Jamie,” dedim, sesim titriyordu, “Jamie, Jack Randall’ı öldüremezsin.”</p>

  <p class="normal">“Güvenliğim için endişelendiğin için mi yoksa bana güvenmediğin için mi böyle dediğini bilmiyorum. Ama her iki durumda da, endişelenme. Onu öldürebilirim. Kolaylıkla.” Son sözünü sessizce söylemişti.</p>

  <p class="normal">“Demek istediğim bu değildi! Jamie…”</p>

  <p class="normal">“Neyse ki,” diye devam etti, sanki beni duymuyordu, “Randall’ın tecavüz gecesinde bütün gece Dük’ün evinde olduğunu ispat edecek şahitleri var. Polisler orada olan misafirlerle görüşüp Randall’ın masum olduğunu öğrenir öğrenmez, onun gitmesine izin vereceklerdir. O serbest kalana kadar bir pansiyonda kalmam daha iyi. O zaman onu bulabilirim.” Gözleri gardıropta takılı kalmıştı ama başka bir şey düşündüğü belliydi. “Beni bekliyor olacaktır,” dedi yavaşça.</p>

  <p class="normal">Valizine gömlekleri ve çamaşırlarını yerleştirdi ve pelerinini koluna attı. Tam kapıya doğru gidiyordu ki, yataktan zıplayıp onu kolundan tuttum.</p>

  <p class="normal">“Jamie! Tanrı aşkına, Jamie, dinle beni! Jack Randall’ı öldüremezsin çünkü ben izin vermiyorum!”</p>

  <p class="normal">Şaşkınlıkla bana bakıyordu.</p>

  <p class="normal">“Frank yüzünden,” dedim ve kolunu bırakıp geri çekildim.</p>

  <p class="normal">“Frank,” diye tekrarladı, kulaklarındaki uğultuyu silmek için başını iki yana sallıyordu. “Frank.”</p>

  <p class="normal">“Evet,” dedim. “Eğer sen Jack Randall’ı öldürürsen, sonra Frank…hayata gelmeyecek. Frank doğmayacak. Jamie, masum bir adamı öldüremezsin!”</p>

  <p class="normal">Normalde solgun olan yüzü konuştuğum zaman iyice beyazlamıştı.</p>

  <p class="normal">“Masum bir adam mı?”</p>

  <p class="normal">“Frank masum bir adam! Jack Randall umurumda değil…”</p>

  <p class="normal">“Evet, anlıyorum!” Çantasını kaptı ve kapıya doğru yöneldi, pelerini kolundan sarkıyordu. “Tanrım, Claire! Beni ona orospuluk yapmaya mecbur eden bir adamdan intikam almamı engellemeye mi çalışıyorsun? Beni dizlerinin üstüne oturtup kendi kanımla lekelenmiş kanını yalatmaya zorlayan kimdi? Tanrım, Claire!” Ona ulaşmaya çalıştığımda bir hışımla kapıyı açtı ve kendini koridora attı.</p>

  <p class="normal">Hava kararmaya başladığı için hizmetçiler mumları yakmışlardı. Koridor yumuşak bir aydınlığa bürünmüştü. Onu kolundan tutmuş, hızlıca çekiştiriyordum.</p>

  <p class="normal">“Jamie! Lütfen!”</p>

  <p class="normal">Kolunu birden çekti. Neredeyse ağlayacaktım ama gözyaşlarımı tutmasını başardım. Çantasını yakalayıp elinden çektim.</p>

  <p class="normal">“Lütfen, Jamie! Bekle, sadece bir yıl! Çocuğun Randall’dan olduğu gelecek aralık ortaya çıkacak! Bundan sonrası önemli değil. Ama lütfen benim hatırım için, Jamie, bekle!”</p>

  <p class="normal">Yaldız kenarlı masanın üstündeki şamdanın ışığının altında Jamie’nin devasa gölgesi karşı duvara vuruyordu. Jamie ellerini yumruk yumruk yapıp gölgeye baktı, sanki bir devle yüzleşecekti. Suratında donuk ve bir o kadar da tehditkâr bir ifade vardı.</p>

  <p class="normal">“Evet,” diye fısıldıyordu, sanki kendi kendine konuşur bir hali vardı. “Ben büyük bir adamım. Büyük ve güçlü. Birçok şeye katlanabiliyorum. Buna da katlanabilirim.” Sonra bana döndü ve bağırmaya başladı.</p>

  <p class="normal">“Birçok şeye katlanıyorum! Çünkü yapabiliyorum ama bu yapmak zorunda olduğum anlamına mı geliyor? Herkesin zayıflığını ben mi çekmek zorundayım? Kendi başıma kalamayacak mıyım?”</p>

  <p class="normal">Koridorda bir aşağı bir yukarı volta atmaya başladı, gölgesi çılgınca onu takip ediyordu.</p>

  <p class="normal">“Bana sormuyorsun! Sen ve senin insanların! Sen kim bilir, ne… ne…” Öksürmeye başladı, sinirden konuşamıyordu.</p>

  <p class="normal">Yürürken elini taş duvara vurdu ve yumruğu kireç taşı duvarı ezdi.</p>

  <p class="normal">Arkasına döndü ve bana iyice yaklaştı, ağır ağır nefes alıyordu. Öylece duruyordum, ne hareket etmeye ne de konuşmaya cesaretim vardı. Bir ya da iki kez başını hızlıca aşağı yukarı salladı, sanki bir şeylere karar veriyor gibiydi, bir müddet sonra hançerini hızlıca kabzasından çekti ve burnumun ucunda tuttu. Sakince konuşuyordu.</p>

  <p class="normal">“Seçimini yap, Claire. Ya o ya ben.” O bıçağı yavaşça döndürdükçe mum ışığı da parlayan metalin üstünde dans ediyordu. “O yaşarken ben yaşayamam. Eğer onu öldürmemi istemiyorsan, o zaman şimdi beni öldür, kendi ellerinle!” Elimi yakaladı ve hançeri zorla elime tutuşturdu. Gömleğinin yakasını yırtıp boğazını açtı ve sonra elimi yukarıya kaldırdı.</p>

  <p class="normal">Bütün gücümle elimi geri çektim ama bıçağın ucunu yumuşak köprücük kemiğinin çukuruna dayamıştı bile. Randall’ın bıraktığı mavimsi izin hemen aşağısında duruyordu.</p>

  <p class="normal">“Jamie! Kes şunu! Kes şunu hemen!” diye bağırıyor, gücümün yettiğince diğer elimle bileğini aşağıya indirmeye çalışıyordum. Titreyen elleri parmaklarımı çekmeme yardımcı oldu. Bıçak yere fırladı ve Aubosson halısının kaplı olduğu köşeye çarptı.</p>

  <p class="normal">Önümde buz gibi duruyordu, yüzü kireç gibi beyazdı ve gözleri öfkeden parlıyordu. Elimin altındaki kolunu sımsıkı tutuyordum.</p>

  <p class="normal">“Lütfen inan bana, lütfen. Başka bir yolu olsaydı bunu yapmazdım.” Hıçkırığımı bastırmak için titrek ama derin bir nefes aldım.</p>

  <p class="normal">“Hayatını bana borçlusun, Jamie. Bir kez değil, hem de iki kez. Wentworth’da seni asılmaktan ben kurtardım, Manastır’da ateşin yükseldiği zaman seni ben kurtardım. Hayatını bana borçlusun, Jamie!”</p>

  <p class="normal">Cevap vermeden önce bana öylece baktı. Konuşmaya başladığında, sesi yine sakin çıkmıştı ama ümitsiz gibiydi.</p>

  <p class="normal">“Anlıyorum. Şimdi suçunu mu itiraf ediyorsun?” Gözleri öyle koyu maviydi ki sanki kalbindeki ateşi dışarıya yansıyordu.</p>

  <p class="normal">“Yapmak zorundayım! Yoksa bunun sebebini başka türlü anlatamayacağım.”</p>

  <p class="normal">“Sebep? Ah, sebep. Hayır, bunun anladığım şeyin sebebi olduğunu söyleyemem.” Kollarını arkasında kavuşturdu ve başı önde, koridoru bir aşağı bir yukarı yürümeye başladı.</p>

  <p class="normal">Koridor resimlerle donatılmıştı. Bazıları aydınlıkta kendilerini sunarken, diğerleri gizleniyormuş gibi karanlık köşelere yerleştirilmişlerdi. Jamie onların arasında dolaşıyordu.</p>

  <p class="normal">Koridor ikinci katın bir uzantısıydı, halı ve goblenlerle kaplıydı, koridorun sonundaki duvarda büyük renkli camlar vardı. Jamie koridorun sonuna kadar yürüdü ve sonra geçit törenindeki bir askerin hassasiyetiyle dönüp yavaşça volta atmaya devam etti. Aşağı yukarı, aşağı yukarı, tekrar ve tekrar.</p>

  <p class="normal">Bacaklarım titriyordu. Koridorun sonuna yakın bir koltuğa oturdum. Her yerde hazır olan hizmetçilerden biri yaklaşıp Madam şarap ya da bisküvi ister misiniz diye sordu. Bütün nezaketimle onu uzaklaştırdım.</p>

  <p class="normal">Jamie sonunda gelip benim önümde durdu, ayaklarını iki yana açtı, elleri hâlâ arkasındaydı. Konuşmadan önce yüzüne bakmam için beni bekliyordu.</p>

  <p class="normal">“Bir yıl, o zaman.” Tek dediği buydu. Döndü ve ben koyu yeşil kadife koltuktan kalkmaya çalışırken birkaç adım uzaklaştı. Sonunda kalkmayı başardığı zaman birden bana döndü ve üç adımda büyük renkli pencereye ulaşıp sağ eliyle bir yumruk attı.</p>

  <p class="normal">Cam milyonlarca küçük renkli parçaya ayrıldı. Çerçevesi titriyordu. İlkbahar havası rüzgarla beraber içeri giriyordu.</p>

  <p class="normal">Jamie bir müddet öylece kaldı, iki elini diyaframına bastırıyordu. Koyu kırmızı leke gittikçe büyüyordu. Ona doğru gittiğimde bir kez daha kendini hızlıca benden çekti ve konuşmadan uzaklaştı.</p>

  <p class="normal">Tekrar koltuğa oturdum. Ayaklarımın bağı çözülmüş gibiydi. Gözlerim kapalıydı ve üşüyordum. Şakaklarımdaki saçlar ıslaktı ve nabzımın bir kuşunki gibi hızlı hızlı attığını hissedebiliyordum.</p>

  <p class="normal">Beni affedebilecek miydi? Gözlerindeki ihanet ifadesini hatırladıkça kalbim sıkışıyordu. “Bunu nasıl söyleyebiliyorsun?” demişti. “Sen, sen, kim bilir…” Evet, ben biliyordum ve bu düşüncenin beni Frank’ten kopardığı gibi Jamie’den de koparabileceğini biliyordum.</p>

  <p class="normal">Ama Jamie beni ister affetsin ister affetmesin, eğer ben bir zamanlar sevdiğim bir adamı mahkûm edersem, kendimi asla affetmeyeceğimi biliyordum.</p>

  <p class="normal">“Babaların günahını,” diye mırıldanıyordum kendi kendime. “Babaların günahını çocuklar çekmemeli.”</p>

  <p class="normal">“Madam?”</p>

  <p class="normal">Korkudan sıçradım, gözlerimi açtığımda aynı zamanda oda hizmetçisinin de ürkerek geriye çekildiğini gördüm.</p>

  <p class="normal">“Madam, iyi görünmüyorsunuz. Size bir şeyler…”</p>

  <p class="normal">“Hayır,” dedim, olabildiğimce sakin görünmeye çalışarak. “Ben iyiyim. Biraz burada oturmak istiyorum. Lütfen yalnız bırakın.”</p>

  <p class="normal">Genç kız sadece bana yardım etmek istiyordu. Oui, Madame! dedi ve koridorun aşağısına doğru gitti. Karşı duvarda asılı olan bahçe içindeki tutkulu aşk sahnesine boş bakıyordum. Birden bir üşüme geldi ve pelerinimi üstüme çektim, giymek için zaman yoktu sonra gözlerimi tekrar kapattım.</p>

  <p class="normal">Yatak odamıza gittiğim zaman saat gece yarısını geçiyordu. Jamie oradaydı, küçük masanın önüne oturmuş, odadaki tek ışık kaynağı olan şamdanın etrafında tehlikeli bir halde uçuşan bir çift neuropterayı izliyordu. Pelerinimi yere atıp yanına gittim.</p>

  <p class="normal">“Bana dokunma,” dedi. “Yatağa git.” Dalgın bir halde konuşuyordu, ona yakınlaşmaya devam ettim.</p>

  <p class="normal">“Ama elin…” dedim.</p>

  <p class="normal">“Önemli değil. Yatağa git,” diye tekrarladı.</p>

  <p class="normal">Sağ elinin eklemleri olduğu gibi kana bulanmıştı, gömleğinin manşeti de aynı durumdaydı ama ben belinde bıçağı vardır diye dokunmaya cesaret edemiyordum. Onu böceklerin ölüm dansını seyretmesiyle baş başa bırakıp yatağa gittim.</p>

  <p class="normal">Şafak vaktine yakın uyandım, odadaki mobilyalara günün ilk ışıkları vuruyordu. Jamie bıraktığım gibi duruyordu, hâlâ masanın başında oturuyordu. Mumlar sönmüş, böcekler gitmişti ve Jamie’nin başı ellerinin arasındaydı, vahşice kırpılmış saçlarının arasındaki parmakları buruş buruş olmuştu. Gün ışığı odanın bütün renklerini çalmıştı.</p>

  <p class="normal">Yataktan çıktım, işlemeli ince geceliğimle üşüyordum. Arkasına gittiğimde yerinden kımıldamadı ama orada olduğumu biliyordu. Eline dokunduğum zaman, masaya düşmesine izin verdi ve başını geriye atarak koynumda dinlendirdi. Elini okşarken derin derin iç çekiyor, sinirinin geçtiğini hissedebiliyordum. Ellerim boynuna omuzlarına dokunuyordu, ince kıyafetlerinden üşüdüğünü hissedebiliyordum. Sonunda önüne geçebildim. Bana uzanıp belimden tuttu ve beni kendine doğru çekti.</p>

  <p class="normal">“Üşüyorum,” dedim sonunda yavaşça. “Gelip beni ısıtır mısın?”</p>

  <p class="normal">Bir müddet sonra, başını salladı ve tökezleyerek ayağa kalktı. Onu yatağa getirdim ve üstündekileri çıkartıp yorganı üstüne çektim. Kolunun kıvrımına yattım, beni göğsüne bastırdı, teninin soğukluğu geçmişti.</p>

  <p class="normal">Denemek için elimi göğsüne koydum ve göğsü şevkten yanana kadar elimi bir ileri bir geri gezdirdim. Elimi tuttu ve beni durdurdu. Beni kendinden uzaklaştıracak diye çok korktum ve yaptı da ama bana daha sıkı sarılmak için.</p>

  <p class="normal">Gün ışığı gittikçe güçleniyordu. Jamie zamanın çoğunu yüzüme bakarak geçirmişti. Şakaklarımdan çeneme kadar yüzümü okşuyor, başparmağını boynumda, köprücük kemiğimde gezdiriyordu.</p>

  <p class="normal">“Tanrım, seni öyle seviyorum ki,” diye fısıldadı, sanki kendi kendine konuşuyor gibiydi. Beni öptü ve sakatlanan eliyle bir göğsümü kavradı, beni almak için hazırlanıyordu.</p>

  <p class="normal">“Ama elin…”</p>

  <p class="normal">Bu gece bunu ikinci söyleyişimdi.</p>

  <p class="normal">“Önemli değil,” dedi ikinci kez.</p>
</body>
</html>
