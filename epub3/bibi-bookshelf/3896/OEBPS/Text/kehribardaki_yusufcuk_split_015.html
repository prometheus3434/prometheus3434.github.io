<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kehribardaki_yusufcuk</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_18">10<br class="calibre2"/>
  Rüyalar</h2>

  <p class="normal">Güneşin, tozun ve zihnimdeki kopuk sahnelerin oluşturduğu pusun etkisiyle titreyerek kalktım.</p>

  <p class="normal">Frank bana doğru eğildi, yüzü endişeliydi. Elimi tutuyordu ama o değildi. Tuttuğum el Frank’inden daha büyüktü ve parmaklarım bileğindeki sert tüyleri hissedebiliyordu. Frank’in elleri ise bir kız eli gibi yumuşacıktı.</p>

  <p class="normal">“İyi misin?” Ses Frank’in sesiydi, yavaş ve görgülü.</p>

  <p class="normal">“Claire!” Bu ses derin ve sertti, Frank’in sesi değildi. Görgülü de değildi. Korku ve ıstırap doluydu.</p>

  <p class="normal">“Jamie.” Hatırlamaya çalıştığım resimle uyum sağlayan adı bulabilmiştim. “Jamie! Sakın…” Dimdik oturdum. Endişeli yüzlerin oluşturduğu bir halkanın ortasındaydım, iki ya da üç saray adamı başımdaydı, bir yer de Kral’a aitti, bana doğru eğilmiş, sempatik bir ilgiyle bakıyordu.</p>

  <p class="normal">İki adam iki tarafıma tozların içinde diz çökmüşlerdi. Jamie büyüyen gözleri ve solgun yüzüyle sağ tarafımdaydı. Ve sol tarafımda ise…</p>

  <p class="normal">“İyi misiniz, Madam?” Açık ela gözler endişeli bir şekilde bana bakıyordu. O tabii ki de Frank değildi. Jonathan Randall da değildi. Bu genç, Kaptan’dan daha gençti, aralarında rahat bir on yaş vardı. Belki de benim yaşıma yakındı, yüzü soluk ve kırışıksızdı. Dudakları aynı keskin hatlara sahipti ama Kaptan’daki gaddar ifadeye sahip değildi.</p>

  <p class="normal">“Sen…” dedim, ona doğru eğilmiştim. “Sen…”</p>

  <p class="normal">“Alexander Randall, Ekselansları, Madam,” diye cevap verdi ve olmayan şapkasıyla selam verir gibi başıyla bir hareket yaptı. “Tanıştığımızı hatırlamıyorum?” dedi, bana şüpheyle bakıyordu.</p>

  <p class="normal">“Ben, ee, şey, hayır, tanışmıyoruz,” dedim, Jamie’nin koluna yaslanmıştım. Kolu bir demir gibi sertti ama elimi tutan eli titriyordu, saklamak için elini eteğimin bir katının altına koymuştum.</p>

  <p class="normal">“Normal bir tanışma olmadı ama, Bayan…hayır Leydi Broch Tuarach, değil mi?” Yüksekten gelen tiz ses yukarıya bakmamı sağlamıştı, kızarık melek yüzlü Sandringham Dükü, Kont de Sévigny ve Dük d’Orléans’ın omuzlarının üstünden ilgiyle bakıyordu. Gücünün yettiği aralıktan hantal bedenini ittirmişti ve ayağa kalkmam için bana bir el uzatmıştı. Tatlı avcum hâlâ onun elindeydi, Alexander Randall kafası karışmış bir halde bakan Ekselanslarına reverans yaptı.</p>

  <p class="normal">“Bay Randall sekreterim olarak benim emrimde, Leydi Broch Tuarach. Papazlık soylu bir şeydir ama maalesef kutsal amaç şarabın parasını ödemiyor, değil mi Alex?” Genç adam kızarmıştı ama yine de kibarca işi ile ilgili bilgi vermeye başlamıştı. Sonradan onun genç bir papaz olduğunu belli eden siyah takımı ve beyaz atkısını fark ettim.</p>

  <p class="normal">“Papaz olduğum doğrudur, Leydim. Bununla birlikte büyük bir şükranlıkla onun işlerini de hallediyorum.” Dudaklarının hafif gerginliği şükranlığının o kadar derin olmadığını gösteriyordu. Dük’e baktım, güneş ışığında kamaşan gözlerini bulmaya çalışıyordum, ifadesi anlaşılmazdı.</p>

  <p class="normal">Bu küçük tablo Kral’ın iki uşağı çağırdığını belli eden el çırpışıyla bozuldu, Louis’in yanına gelen hizmetçiler itirazlarıma rağmen iki kolumdan tutup beni zorla tahtırevana oturttular.</p>

  <p class="normal">“Kesinlikle hayır, Madam,” dedi. “Eve gidin ve dinlenin; yarınki baloda hasta olmanızı istemeyiz?” Gözlerini yüzümden alamıyordu, teşekkür edebilmek için aklını yeterince başına toplayan Jamie’ye reverans yaptı. “Lordum teşekkürlerinizi ancak sevgili eşinizle dans etmeme izin verirseniz kabul edebilirim.”</p>

  <p class="normal">Jamie’nin dudakları gerilmişti ama reverans yapıp şöyle dedi. “Eşim onur duyacaktır, Majesteleri.” Bana gülümsüyordu. “Yarın akşam baloya katılacak kadar iyi olursa, siz Majesteleri ile dans etmeyi dört gözle bekliyor olacak.” Sonra resmi izni beklemeden döndü ve başını tahtırevanı taşıyanlara çevirdi.</p>

  <p class="normal">“Eve,” dedi.</p>

  <p class="normal">Çiçek kokuları arasında sıcak ve sarsıcı bir yolculuktan sonra sonunda evdeydik, ağır ipek elbisemin kasnağını çıkarttım.</p>

  <p class="normal">Jamie’yi boş şöminenin yanında otururken buldum, gözleri kapalıydı, elleri dizindeydi, bir şey düşünüyordu. Rengi, çizgili gömleği gibi soluktu, şöminenin gölgesinde bir hayalet gibi parlıyordu.</p>

  <p class="normal">“Tanrım,” diye mırıldandı. “Yüce Tanrım, azizlerin aşkına, bu kadar benzerlik. Adamın katili olmaktan kıl payı kurtuldum. Fark ettin mi Claire, eğer sen bayılmasaydın… Yüce Tanrım, adamı öldürmekten bahsediyorum, o kadar çok istedim ki...” Bu düşünce onu ürpertmişti.</p>

  <p class="normal">“Buraya gel, ayaklarını yükseğe kaldırmalısın,” dedim. Ağır, oymalı pufu ona doğru çekiyordum.</p>

  <p class="normal">“Hayır, şimdi iyiyim,” dedi ve pufu itti. “O…Jack Randall’ın kardeşi mi?”</p>

  <p class="normal">“Bu ihtimal oldukça yüksek,” dedim. “Başka kimse ona bu kadar benzeyemez.”</p>

  <p class="normal">“Sandringham için çalıştığını biliyor muydun?”</p>

  <p class="normal">Başımı iki yana salladım. “Bilmiyordum, adından ve rahip olduğundan başka bir şey bilmiyorum. Frank onunla pek ilgilenmezdi çünkü o onun direk atası değildi.” Frank’in adını söylerken sesim titremişti.</p>

  <p class="normal">Jamie küçük içki şişesini bırakıp yanıma geldi. Beni kaldırdı ve göğsüne yasladı. Gömleğinden Versay’in bahçe kokusu yayılıyordu. Başımın tepesini öptü ve yatağa yöneldi.</p>

  <p class="normal">“Gel uzan Claire,” dedi yavaşça. “Bugün ikimiz için de uzun bir gündü.”</p>

  <p class="normal">Alexander Randall ile karşılaşmak Jamie’nin rüya görmesine neden olacak diye korkuyordum. O kadar sık olmuyordu ama bazen yanımdan kalktığını hissediyordum. Sonra yataktan sendeleyerek sıçrayıp bütün geceyi pencerenin yanında geçiriyordu, sanki bütün o teselliden ya da engellerden kaçar gibiydi. Sabah olunca Jack Randall ve evdeki diğer iblisler kutularına hapsediliyordu ve her şey yeniden düzeliyordu.</p>

  <p class="normal">Jamie hemen uykuya dalmıştı, günün stresi şimdiden yüzünden yok olmuştu, mumu söndürdüğüm zaman yüzü huzurlu ve rahatlamış görünüyordu.</p>

  <p class="normal">Soğuk bacaklarıma yayılan sıcak dalgalanmalarla kıpırdamadan öylece yatmak çok keyifliydi, ama sırtımın, boynumun, bacaklarımın ağrısı uykunun yumuşaklığını bölüyordu. Bilinçaltım yine ortaya çıkmıştı, sarayın dışında yaşanan sahne devamlı tekrarlanıyordu, siyah saçlının bana bakışı, açık alnı, yapışık kulakları ve köşeli çenesi büyük bir yanılgıya sebep olmuştu, bu durum kalbimi hem sevindiriyor hem de neşelendiriyordu. O olduğunu düşündüğüm Frank. Frank. Uykuya daldığımda gördüğüm yüz Frank’in yüzüydü.</p>

  <p class="normal">Konferans salonu Londra Üniversitesi’nin bir amfisiydi. Eski ağaç tavan ve modern yer döşemeleri, hareketli ayaklar altında da muşamba vardı. Sıralar da eski yumuşak tahta sıralardı. Yeni sıralar sadece fen sınıflarında vardı. Tarih dersi altmış yıllık yaralı tahtalarda işleniyordu. Ne de olsa konu aynıydı ve değişmiyordu, neden yer değişsin ki?</p>

  <p class="normal">“Sanat eserleri,” - Frank’in sesiydi - “ve kullandığımız eşyalar.” Uzun parmakları gümüş bir şamdanın kenarına dokunuyordu, pencereden yansıyan güneş metalin üzerine kıvılcımlar yayıyordu, sanki parmakları elektrikliydi.</p>

  <p class="normal">İngiltere Müzesi’nden ödünç alınan eşyalar masanın üstünde tek sıra halinde duruyordu, ön sırada oturan öğrencilere oldukça yakındı. Altın monte edilmiş İngiliz parfüm şişesi, oyma kapaklı yaldızlı yazı takımı, kırık boynuz kaşık ve iki kuğu içki bardağıyla küçük bir mermer saat.</p>

  <p class="normal">Sıralı eşyaların arkasında bir dizi tablo masada düz bir şekilde duruyor, yüzeye yansıyan ışık simalarını belirsizleştiriyordu.</p>

  <p class="normal">Frank’in siyah saçlı başı eşyalara eğilmişti, dikkatini oraya vermişti. Toprak pipoyu kaldırmış, hemen kırılacak bir yumurta kabuğuymuş gibi tek elle tutuyordu.</p>

  <p class="normal">“Tarihin belli dönemlerinde,” diye söze başladı, “tarihi kendi döneminde ele alırız, o dönemde yaşamış insanların yazılı ifadeleri mevcuttur. Ya da o zamanki insanların nasıl yaşadığını anlatan dönemsel eşyalar vardır.”</p>

  <p class="normal">Pipoyu ağzına koymuş, nefesini dışarıya üflemiş ve komik bir şekilde kaşlarını kaldırmıştı. İzleyicilerden boğuk bir kıkırdama yükselmişti. Frank de gülümsemiş ve pipoyu yerine koymuştu.</p>

  <p class="normal">Zeki bakışlı kahverengi saçlı bir çocuğu kaldırdı. Başarılı bir hoca hilesiydi. Sanki sınıfta ikisinden başka kimse yokmuş gibi, izleyicilerden birini seçti. Bir müddet sonra başka birine yönelmişti. Salondaki herkes her an onun odağı olabilecekleri hissine kapılmıştı.</p>

  <p class="normal">“Güzel eşyalardı.” Parmağı saat üstünde dönen kuğuların üzerinde geziniyordu. Kuğuların ikisi de boyunlarını eğmişti. “Değerleri korumamız gerekir ama bu yamalı çay örtüsünü ya da eskimiş şekerliği kim ister ki?” Gözlüklü tatlı sarışın bayan buna cevaben gülümsemiş ve kıkır kıkır gülmüştü.</p>

  <p class="normal">“Ama bu işe yarar bir eşyaydı. Dokümanlarda kayıt edilmeyen eşyalar kullanılmış, kırılmış ya da ikinci kere düşünülmeden bırakılmıştır, bu o zamanki insanların nasıl yaşadığını anlatır. Örneğin bu pipoların çokluğu toplumun bunu ve tütünü ne kadar sık kullandığını gösterir, yüksek tabakadan,”- parmağı enfiye kutusunun üstündeydi -”düşük tabakaya.” Şimdi de sevecenlikle uzun pipo sapına dokunuyordu.</p>

  <p class="normal">Bir kadın, onun her söylediği sözü not alıyordu. Gülen ela gözlerinin yanında çizgiler vardı.</p>

  <p class="normal">“Her şeyi not almak zorunda değilsiniz, Bayan Smith,” dedi.</p>

  <p class="normal">Kadın kızarmış ve kalemini yere bırakmıştı ama yine de Frank’in zayıf esmer yüzüne bakıp utangaç ama arkadaş canlısı bir şekilde gülümsedi. Şimdi öğrencilere hâkimdi, sınıfta sıcak bir ortam vardı, parlak ışıltılı nesneler dikkat çekiyordu. Şikâyet etmeden ya da dikkatlerini kaybetmeden onu izliyorlardı. Yoğun ama mantıklı bir tartışma başlamıştı. Boynundaki gerginlik artık geçmişti çünkü öğrencilerin dikkatini toplayınca gevşemişti.</p>

  <p class="normal">“Tarihin en iyi tanıkları onu yaşayan kişilerdir, değil mi?” Gülmüş ve kırık boynuz kaşığı eline almıştı. “Eşyaların üstündeki yazıları en iyi şekilde hazırlamak insanın doğasında vardır çünkü yazılan bir şeyin okunacağını bilirsiniz. İnsanlar önemli olduğunu düşündükleri şeyler üzerinde konsantre olmaya meyillidirler ve onu halk kullanımı için düzenlerler. Kraliyet tören detaylarını eşit ilgiyle kayıt eden azimli birini bulmak oldukça zordur.”</p>

  <p class="normal">Frank iyice rahatlamış, masaya yaslanmıştı.</p>

  <p class="normal">“Sevimli eşyalar ve eski sanat eserleri çoğunlukla sunulan parçalardır. Ama lazımlık, kaşık, ucuz pipo gibi eşyaların insanlar tarafından gerçekten kullandığını biliriz.”</p>

  <p class="normal">“Peki, bu insanlar hakkında elimizde ne var? Tarihi insanları bizden farklılarmış gibi düşünürüz, bazen mitolojik olarak ele alırız. Ama bazıları bunlarla oynuyordu,” dedi ve parmağıyla kutuyu okşadı. “Bir leydi bunu kullanmıştı,” derken parfüm şişesini öne doğru sürükledi. “Parfümü kulağının arkasına, bileklerine sürüyordu… Bayanlar başka nereye parfüm sürer?” Başını birden kaldırmış ve ön sıradaki balıketli sarışın genç kıza gülümsemişti. Genç kadın kızarmış, kıkırdıyordu. Daha sonra hafifçe V yakalı bluzunun yakasına dokundu.</p>

  <p class="normal">“Ah, evet. Orası. Bunun sahibi bayan da öyle yapıyordu.”</p>

  <p class="normal">Hâlâ kıza gülümsüyordu. Parfüm şişesinin kapağını açtı ve burnuna götürdü.</p>

  <p class="normal">“O nedir, Profesör? Arpége?” Bu öğrenci o kadar çekingen değildi. Frank gibi siyah saçlıydı, gri gözlerinden onunla flört ettiği açıkça belli oluyordu.</p>

  <p class="normal">Frank gözlerini kapattı ve derin bir nefes aldı.</p>

  <p class="normal">“Hayır. Bu L’Heure Bleu. Benim favorim.”</p>

  <p class="normal">Masaya geri döndü. Saçları alnına düştü ve eli minyatürlerin olduğu sırada geziniyordu.</p>

  <p class="normal">“Ve şimdi de sıra özel portrelere geldi. Sanat aynı zamanda insanların kendisini de görmektir. Ama onlar bizim için ne kadar gerçekçi?”</p>

  <p class="normal">Küçük oval şeyi kaldırdı ve sınıfa çevirip arkasına yapıştırılan küçük etiketi okumaya başladı.</p>

  <p class="normal">“Nathaniel Plimer tarafından yapılan bir Leydi, 1786 yılı imzalı. Kıvırcık, kahverengi saçları tepede toplanmış, pembe bir elbise giymiş, bir de fırfır yakalı kombinezonu var. Arka fonda bulutlu bir gökyüzü görüyoruz.”</p>

  <p class="normal">“Horace Hone tarafından yapılmış bir erkek portesi.1780 yılında yapılmış, saçları kuyruk örgü haline getirilmiş, kahverengi bir ceket, mavi yelek ve patiska jabo giymiş.”</p>

  <p class="normal">Resimdeki adam yuvarlak yüzlüydü. Çiziminden on sekizinci yüzyıla ait bir tablo olduğu anlaşılıyordu.</p>

  <p class="normal">“Sanatçıları biliyoruz,” dedi ve portreyi yere bıraktı. “İşlerine imzalarını atıyorlar ya da teknikleriyle, kullandıkları malzemelerle kişiliklerinden izler bırakıyorlardı. Ama resimlerini yaptıkları insanlar? Onları görüyoruz ama onlar hakkında bir şey bilmiyoruz. Tuhaf saç şekilleri, tuhaf kıyafetleri ile tanıdığınız insanlara benzemiyorlar, değil mi? Ve ressamların kullandıkları teknik... Hepsi birbirine benziyor. Çoğu şişman suratlı ve soluk yüzlü, onlar hakkında söylenecek fazla bir şey yok. ” Bir portre daha aldı.</p>

  <p class="normal">“Bir erkek…”</p>

  <p class="normal">Elinde tuttuğu tabloda Jamie’nin mavi gözleri, iyi taranmamış karışık saçlarının altında parlıyordu. Saçı alışılmadık bir şekilde örülmüş ve ucuna kurdele takılmıştı. Geniş ağzı neredeyse konuşacak gibiydi.</p>

  <p class="normal">“Ama onlar gerçek insanlardı.” Frank’ın sesi ısrarcıydı. “Onlar da sizin yaptığınız çoğu şeyi yaptı, ressamlara gitmek ya da motor sürmek gibi,” - sınıfta kıkırdamalar oldu - “çocuklarıyla ilgileniyor, sevdikleri eşleri vardı...şey bazen onlarla…” Sınıftakiler gülmeye başlamışlardı.</p>

  <p class="normal">“Bir leydi,” dedi. Bir portre daha gösteriyordu. Resme bakınca bir an için titredi. “Kahverengi kıvırcık saçları omuzlarına dökülüyor, incilerden yapılmış bir kolyesi var. Tarih yok. Ressam bilinmiyor.”</p>

  <p class="normal">Bu bir aynaydı, portre değildi. Yanaklarım kızarmıştı ve dudaklarım titriyordu çünkü Frank’in parmakları çenemde ve zarif boynumda geziniyordu. Sesini duyunca gözlerim doldu ve yaşlar yanaklarımdan aşağıya süzülmeye başladı. O ise hâlâ ders anlatıyordu. Portreyi yerine koydu, şimdi ahşap tavana bakıyordum.</p>

  <p class="normal">“Tarih yok. Ressam adı yok. Ama bu…bu, gerçek.”</p>

  <p class="normal">Zor nefes alıyordum, portrenin üzerine konulan bardak yüzünden boğulduğumu düşünüyordum. Bardağın baskısı yumuşak ve nemliydi, başımı çevirmeye çalışıyordum. En sonunda uyandım. Gözyaşlarımla ıslanan yastığı hissedebiliyordum. Jamie omuzlarımı tuttu, sıcacıktı.</p>

  <p class="normal">“Sevgilim. Sadece rüya görüyorsun. Yanındayım.”</p>

  <p class="normal">Yüzümü çıplak omuzlarının sıcaklığına gömdüm, yaşların yanaklarımdan ve çenemden süzüldüğünü hissedebiliyordum. Sert koluna sıkıca yapıştım, Paris’in gece sesleri yavaşça kulağıma geliyordu, beni yeniden hayata getirmişlerdi, kendime gelmiştim.</p>

  <p class="normal">“Üzgünüm,” diye fısıldadım. “Ben şey hakkında rüya görüyordum…”</p>

  <p class="normal">Sırtımı okşuyordu. Yastığın altındaki mendile uzanmaya çalıştı.</p>

  <p class="normal">“Biliyorum. Onun adını sayıklıyordun.”</p>

  <p class="normal">Başımı yeniden omzuna yasladım. Kendi kokusu, yorgan ve temiz çarşafların kokusuna karıştı.</p>

  <p class="normal">“Üzgünüm,” dedim yeniden.</p>

  <p class="normal">Homurdanmaya benzer bir ses çıkardı, gülmüyordu.</p>

  <p class="normal">“Şey, kıskanmadığımı söyleyemem,” dedi. “Rüyalarında onu görmeni anlayabiliyorum. Ya da onun için döktüğün gözyaşlarını.” Parmağı yanağımdan akan bir gözyaşını takip etti ve sonra mendille sildi.</p>

  <p class="normal">“Gerçekten mi?”</p>

  <p class="normal">“Bu çok doğal, belki bir gün benim için de yas tutabilirsin,” dedi yumuşak bir ses tonuyla.</p>

  <p class="normal">Yüzümü göğsüne bastırdım.</p>

  <p class="normal">“Senin için ağlamayacağım çünkü bunu yapmak zorunda kalmayacağım. Ben seni kaybedemem, kaybedemem!” Düşüncesi bile beni mahvetmeye yetiyordu.</p>

  <p class="normal">“Geri döneceğim diye endişelenmiyorsun, değil mi? Frank’i…rüyamda gördüğüm için böyle düşünmüyorsun, değil mi?”</p>

  <p class="normal">“Hayır.” Sesi yumuşaktı. Beni sıkıca saran kolları beni sahiplendiğini anlatan hızlı bir cevaptı.</p>

  <p class="normal">“Hayır,” dedi yeniden. “Biz birbirimize bağlandık, sen ve ben... Ve dünyadaki hiçbir güç beni senden ayıramaz.” Saçlarımı okşamaya başladı. “Evlendiğimizde sana ettiğim yemini hatırlıyor musun?”</p>

  <p class="normal">“Evet, hatırlıyorum. Kanımın kanı, canımın canı…’”</p>

  <p class="normal">“Tek vücut olmak için tüm bedenimi sana veriyorum,” diye tamamladı Jamie. “Evet, ben bu yemini tutacağım Sassenach ve sen de.” Bana doğru döndü, bir eli hafif şiş olan karnımı tutuyordu.</p>

  <p class="normal">“Kanımın kanı,” diye fısıldadı, “ve canımın canı. Beni içinde yaşıyorsun, Claire ve beni bırakamazsın, ne olursa olsun. Sen benimsin, her zaman, bunu iste ya da isteme, beni iste ya da isteme. Benimsin ve ben seni asla bırakmayacağım.”</p>

  <p class="normal">Karnımın üstündeki elini tuttum.</p>

  <p class="normal">“Beni asla bırakamazsın.”</p>

  <p class="normal">“Elbette,” dedi, yüzünde hafif bir gülümseme vardı. “Tabii ki yeminimi tutacağım.” Beni kollarıyla sardı ve başını omuzlarıma koydu. Kulağıma fısıldarken sıcak nefesini hissedebiliyordum.</p>

  <p class="normal">“Ve ruhumu hayatımın sonuna kadar sana veriyorum.”</p>
</body>
</html>
