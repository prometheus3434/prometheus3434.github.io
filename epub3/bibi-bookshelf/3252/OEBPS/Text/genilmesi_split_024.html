<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>genilmesi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik2" id="calibre_toc_19"><span class="idebold">SON SÖZ</span></h1>

  <p class="normal">Bu kitabın adının "geçinilmesi zor insanlarla geçinme sanatı" olarak seçilmesinin en önemli nedeni geçinilmesi zor insanlarla geçinmenin gerçekten de bir sanat olmasından kaynaklanmaktadır. Geçinilmesi zor insanlarla geçinmek bilgi, beceri ve ustalık gerektirir. Ancak insanın kendisini tanıması, eşduyum kurabilmesi, etkili iletişim ve ilişki kurabilmesi ile mümkündür. Geçinilmesi zor insanlarla geçinemeyen kişiler (eğer geçinmek istiyorlarsa) geçinemedikleri kişiyi suçlamak ve onu değiştirmeye çalışmak yerine öncelikle ne yapabileceğini düşünmeli, iletişim ve ilişki kurma tarzlarını gözden geçirmelidirler. Geçimsizliğin kaynağı açıkça karşı taraf olsa bile "her şeye karşın nasıl geçinebilirim" sorusuna yanıt aramalıdır.</p>

  <p class="normal">İnsanlar arasındaki ilişkilerde çatışma ve anlaşmazlık yaratan farklılıkların olması son derece doğal bir durumdur. Bu farklılıkların olmaması gerektiği ya da olumsuz bir durum olduğu düşünülmemelidir. Farklılıklar bir tarafın "iyi", diğer tarafın ise "kötü" olduğu anlamına gelmemektedir.</p>

  <p class="normal">İnsanlarla etkili ve başarılı iletişim ve ilişki kurma konusunda herkesin bir çok tavsiyesi vardır ve herkes kolayca bir çok şey söyleyebilir. Fakat asıl zor olan bu bilgilerin uygulamaya dönüşmesidir. Uygulamaya geçmenin zor olmasının bir nedeni de herkesin kendisine özgü bir çare bulmak zorunda olmasıdır. Her türlü tavsiyenin (bu kitaptakiler dahil) yalnız bir öneri olduğu, içlerinden herkesin kendine uygun olanları seçip alması gerekmektedir. Fakat kendine özgü çare bulmanın da ancak kendi deneyimleri yanında başkalarının bu konularla ilgili bilgi ve deneyimlerinden yararlanarak bulunabileceği unutulmamalıdır. Diğer yandan bu arayış kişinin kendisini değiştirme ve dönüştürme çabasını getirmiyorsa, özellikle yalnız karşıdakinin değişmesinin hesabı içinde yapılıyorsa hiçbir işe yaramayacak demektir. Karşıdakini değiştirmek ideal bir çözüm olarak görülebilir, fakat bunun gerçekleşme olasılığı çoğu zaman olanaksıza yakındır.</p>

  <p class="normal">Bu kitapta da geçinilmesi zor insanlarla geçinebilmek için bir çok tavsiye bulunmaktadır. Bunların mutlaka uygulanması gereken ve kesin olarak sonuç verecek tavsiyeler olmadığı; sizin ve geçinmeye çalıştığınız kişinin kişilik yapısına ve aranızdaki ilişkinin niteliklerine uygun düşen tavsiyeler ile en yararlı sonuçların elde edileceği unutulmamalıdır. Farklı bakış açıları ortaya çıkabileceği için ilerleyen zamanlarda kitabı (en azından sizi ilgilendiren bölümlerini) yeniden (belki de bir çok kez) okumak gerekmektedir. Diğer yandan tavsiyelerin her kişilik yapısında uygulanabilen öneriler olmadığı sürekli dikkate alınmalıdır. Örneğin "kendinize yanlış yapma hakkı tanıyın" sözü, çekingen ve obsesif kompulsif kişiler için yararlı bir tavsiye olmakla birlikte, antisosyal kişilik yapısındaki bir kişi için çok yanlış bir tavsiyedir.</p>

  <p class="normal">Bu kitabı okuduktan sonra bugünden yarına çok şeyin değişmesi beklenmemelidir. Değişim için kararlı bir şekilde çaba harcanması gerekmektedir. Bir insanın alışageldiği davranış biçimi kolayca değiştirilemez. Değişim için önce anlamak, sonra sırasıyla istemek, uygulamak ve sonuçları gözlemek gerekmektedir. Fakat bu döngünün sürekli işlemesi gerektiği, çoğu zaman da iç içe işlediği unutulmamalıdır. Bu döngü sırasıyla ele alınırsa, insanın (1)kendisini, karşısındaki insanı ve o kişiyle olan ilişkisini doğru değerlendirmiş ve anlamış olmasını, (2)nasıl bir değişiklik olmasını istediğini ve bunun mümkün olup olmadığını değerlendirmesini ve mümkün olduğunu düşündüklerini yapmak için istekli olmasını, (3) gerçekleştirmek istediği değişim için gerekli olanları yapmasını, (4) yeni ilişki ve iletişim biçiminin sonuçlarını gözlemesini gerektirmektedir.</p>

  <p class="normal">Mutlu ve huzurlu bir yaşam insanın kendisini tanıması, diğer insanlarla iletişim ve ilişkilerini yönlendirebilmesi ile mümkündür.</p>
</body>
</html>
