<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>genilmesi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik2" id="calibre_toc_10"><span class="idebold">ANTİSOSYAL KİŞİLİK YAPISI</span></h1>

  <p class="normal">Toplumun yazılı (yasa, yönetmelik vs) ya da yazılı olmayan (ahlak kuralları, gelenek ve görenekler) kurallarını çiğneyen; istek, gereksinim ve dürtülerini erteleyemeyen; öfkelendiğinde öfkesini denetleyemeyen; çok kolay yalan söyleyen; vicdani duyguları gelişmemiş, bencil kişilerdir.</p>

  <p class="indentmetin"><span class="ideitalik">Ahmet’in karıştığı kavgaların kim bilir kaçıncısıydı bu. Kahvede televizyon seyrederken hakemin haksız yere verdiği penaltı nedeniyle çıkan kavgada kaşı patladığı için hastaneye gitmek zorunda kalmış ve kaşına dikiş atılmıştı. Neden böyle bir kavgaya karıştığını soranlara, olup bitenden hakemin ve Futbol Federasyonunun sorumlu olduğunu söylüyordu. Oğlundan dert yanan babası, Ahmet’in çocukluğundan beri haylaz, tembel, yaramaz ve uslanmaz bir çocuk olduğunu; hayvanlara her türlü eziyeti yaptığını, kedilerin kuyruklarına teneke kutular bağladığını, sineklerin kanatlarını kopardığını ve onları ateşe attığını söylüyordu. Ahmet’in okula başlayınca da uslanmadığını sık sık okuldan kaçtığı ve disiplinsiz olduğu için okul müdürünün kendisini bir çok kez okula çağırdığını ve sonunda ortaokul ikinci sınıfta devamsızlık nedeniyle okuldan atıldığını büyük bir üzüntü ile anlatıyordu. Askere gidene kadar çoğu zaman işsiz olan Ahmet, çok değişik işlere girip çıkmasına karşın bunların hiç birinde dikiş tutturamamıştı. Ya verilen parayı az bulduğundan ya da patronunun tutumundan işleri bıraktığını söylüyordu. Bu arada birkaç kez karakolluk olmuş, fakat komiserin anlayışlı yaklaşımıyla mahkemeye çıkmaktan kurtulmuştu. Kız arkadaşına laf attığını iddia ederek hiç tanımadığı birisini yumrukladığında ise olay zor kapatılmıştı. Ahmet’in ara ara esrar kullandığını öğrenen annesi ise en çok bu duruma üzüldüğünü ve oğlunun arkadaş kurbanı olduğunu söylüyordu. Askerlikte çok zorlanan Ahmet, komutanı iyi niyetli olmasa kaç kere kaçak durumuna düşecek, belki de cezaevini boylayacaktı. Askerliği bitirince anne ve babası "sorumluluk sahibi olunca belki adam olur" düşüncesiyle onu evlendirmişti. Fakat adam olmak bir yana, Ahmet’in eşinin ve iki çocuğunun maddi ve manevi bütün sorumlulukları anne ve babasına kalmıştı. Ahmet eşi ve iki çocuğu ile hiç ilgilenmiyor, çocuğunun hasta olduğu günlerde bile arkadaşları ile eğlenmeye gidiyordu.</span></p>

  <p class="normal"><span class="idebold">Kişilik Özellikleri</span></p>

  <p class="normal"><span class="ideitalik">Toplumun her türlü kuralını hiçe sayarlar</span></p>

  <p class="normal">Geçmişte psikopat olarak adlandırılan bu kişiler toplumun her türlü kuralını hiçe sayarlar. Bu özelliklerine ilk çocukluk yıllarından itibaren rastlanır; daha ilkokul çağlarında evden kaçtıkları, okuldan kaçtıkları, hayvanlara eziyet ettikleri, arkadaşlarına zarar verdikleri, kolayca (ayaküstü) yalan söyledikleri, okul malına ya da komşu malına zarar verdikleri, dolandırıcılık ve sahtekarlık yaptıkları görülür. Sık sık karakolluk olmalarına ve cezaevine düşmelerine karşın bunlardan ders almaz, aynı tutum ve davranışları sürdürürler.</p>

  <p class="normal"><span class="ideitalik">Dürtüseldirler</span></p>

  <p class="normal">Dürtülerini engelleme ya da dürtülerinin doyumunu erteleme yetenekleri gelişmemiştir. Öfkelendiklerinde kendilerini denetleyemez, kendilerine ve başkalarına zarar verici davranışta bulunurlar. Kolayca saldırganlaşır, sonuçlarını hesaba katmadan kavga çıkarırlar. İçlerinden geçenin o anda gerçekleşmesi için ellerinden ne geliyorsa yaparlar. Her an haz peşindedirler. Alkol ve keyif veren çeşitli maddelere düşkündürler ve sık sık kullanırlar.</p>

  <p class="normal">Can sıkıntısına katlanamazlar. Bütün dertleri hoş / keyifli zaman geçirmektir.</p>

  <p class="normal"><span class="ideitalik">Suçluluk duygusu yaşamazlar</span></p>

  <p class="normal">"Vicdan"ları hiç gelişmemiştir. Vicdan azabı yaşamazlar; utanma, pişmanlık ya da suçluluk gibi duygular onlara yabancı duygulardır. Vicdan azabı yaşamak bir yana bazıları da insanlara kötü davranmaktan ve onları zor durumlarda bırakmaktan haz alabilirler.</p>

  <p class="normal"><span class="ideitalik">Çok kolay yalan söylerler</span></p>

  <p class="normal">Kendilerini haklı çıkarmak için ve yaptıklarına bir kılıf bulabilmek için çok kolay yalan söylerler. Yalan söylemekten hiçbir rahatsızlık duymadıkları gibi başkasını kandırmış olmaktan büyük bir keyif alırlar. Hiçbir zaman dürüst davranmaz ve verdiği sözleri tutmazlar.</p>

  <p class="normal"><span class="ideitalik">Sorumluluk duyguları gelişmemiştir</span></p>

  <p class="normal">Topluma, içinde bulunduğu gruba ve ailesine karşı sorumluluk hissetmezler. Bencildirler. Ailesine ve iş arkadaşlarına yükümlülüklerini ve sorumluluklarını hiç önemsemezler. Kendilerinin anlık istek ve gereksinimlerini her şeyin üstünde tutarlar. Örneğin ailesine karşı bir sorumluluğu (hasta olan çocuğuyla ilgilenmek) yerine getirmektense arkadaşlarına takılıp eğlenmeyi tercih ederler.</p>

  <p class="ortayazi"><span class="idebold">Başkalarının da istekleri, gereksinimleri ve hakları<br class="chapter" />
  olduğunu düşünemezler. Hemen her zaman<br class="chapter" />
  haz veren etkinliklerin peşindedirler.</span></p>

  <p class="normal">Harcamalarını karşılayabilmek için eşini, çocuklarını ve yakınlarını sömürürler ya da yasa dışı yollardan para kazanmanın yollarını bulurlar. Çocuklarını ya da eşini en kötü ortamlarda çalıştırırken kendisi zevk ve eğlence peşinde koşabilir.</p>

  <p class="normal">İş yerinde üzerlerine düşen görevleri çoğu zaman tam olarak yerine getirmez, zorlu ve yorucu işlere gelemezler. Bu nedenle çoğu zaman belli bir işte uzun süre çalışamazlar.</p>

  <p class="normal">Olup bitenlerde sorumlulukları olsa bile bunu hiçbir zaman kabul etmezler. Sorumluluğu kolayca başkasına atarlar. Her zaman kendilerini haklı çıkaracak bir şeyler ve kendince mantıklı açıklamalar bulurlar.</p>

  <p class="normal"><span class="ideitalik">Eylemlerinin sonuçlarını hiç düşünmezler</span></p>

  <p class="normal">Yaptıklarının diğer insanları nasıl etkilediğini, gelecekte ne tür sonuçlar yaratacağını değerlendiremezler. Eylemlerinin sonuçlarını hiç düşünmez ya da düşünüyor gibi görünseler de hiç aldırmazlar.</p>

  <p class="normal"><span class="ideitalik">Eşduyum kurma becerileri gelişmemiştir</span></p>

  <p class="normal">Antisosyal kişilik yapısına sahip kişilerin eşduyum kurma becerileri gelişmemiştir. Başkalarının yaşadığı duyguları ya fark etmez ya da önemsemezler.</p>

  <p class="normal"><span class="ideitalik">Mazeret bulma konusunda ustadırlar</span></p>

  <p class="normal">Olumsuz davranışlarına mazeret bulma konusunda çok ustadırlar. Buldukları gerekçeler ile hem kendileri için hem çevrelerindeki insanlar için yaptıkları davranışlara haklılık payı kazandırmaya çalışırlar.</p>

  <p class="normal">Bir çok gerçekdışı gerekçeler ile davranışlarının hoş görülmesi için çaba harcarlar. Buldukları gerekçeler, mazeretler ve akla yatkın açıklamalar ile insanları etkileyebilirler. Örneğin hırsızlık suçundan tutuklu olan antisosyal kişilik yapısına sahip bir kişi hırsızlık yapmasını, çocukluğunun kötü geçmesine ve çocukluk yıllarında hiçbir oyuncağı olmamasına ve bir çok gün aç kalmasına bağlayarak karşıdaki insanları etkilemeye çalışabilir.</p>

  <p class="normal"><span class="ideitalik">İlk görünümleri yanıltıcıdır</span></p>

  <p class="normal">İlk anda bir çok insana yardımsever, ilgili, cana yakın ve cömert görünürler. Fakat bu görünümün aldatıcı olduğu, bu kişilerin aslında bencil, istekleri anında olsun isteyen, haz peşinde koşan, sorumluluk duygusu gelişmemiş ve denetimsiz kişiler oldukları kısa bir zaman sonra anlaşılır. Yanılma özellikle zeki ve sosyokültürel düzeyi yüksek antisosyal kişilik yapısına sahip kişilerde daha çok yaşanmaktadır.</p>

  <p class="normal"><span class="idebold">Dünyayı ve kendilerini algılayış biçimleri</span></p>

  <p class="normal">Dünyayı gücü olanın her şeyi elde edebileceği ve güçsüzlerin her zaman ezilmeye mahkum oldukları bir yer olarak görürler. Kendilerini güçlü, diğer insanları zayıf ve çaresiz insan olarak algılarlar. Dünya onlar için keyif almak üzere gelinen bir yerdir. Kendilerinin her şeyi yapma hakları olduğunu düşünürler. Herkesin çıkar için birbirini kullanabileceğini düşünürler.</p>

  <p class="normal"><span class="idebold">Geçinilmesi zor insan olarak antisosyal kişilik</span></p>

  <p class="normal">Antisosyal kişilik özellikleri, hemen her zaman toplumsal düzeni ve kişiler arası ilişkileri bozan nitelikler taşır. Verdikleri sözü tutmamaları, kolayca yalan söylemeleri, kendi çıkarından ve alacağı hazdan başka bir şey düşünmemeleri, diğer insanların istek ve gereksinimlerini hiçe saymaları, umursamaz, acımasız ve kavgacı tutumları bu kişilere geçinilmesi zor insan özelliği verir.</p>

  <p class="normal"><span class="idebold">Antisosyal kişilik yapısına sahip birisine nasıl davranmalı</span></p>

  <p class="normal">• Yeterince tanımadığınız ya da yeni tanıştığınız antisosyal kişilik yapısına sahip kişi, size son derece çekici bir insan gibi görünebilir. Bu nedenle başkalarının onun hakkında anlattıklarını abartı ya da haksızlık olarak düşünmeyin, ciddiye alın ve dikkatli olun. Bir çıkarı söz konusu olduğunda size de kötülük yapmaktan çekinmeyeceğini unutmayın.</p>

  <p class="normal">• Onları değiştirmeye çalışmak yerine, üzerlerine düşen görevleri yerine getirmeleri için çaba harcamanız daha yararlı olacaktır.</p>

  <p class="normal">• Antisosyal kişilik yapısına sahip olanların tutum ve davranışlarını maskeleyen telafi edici davranışları vardır. "Delikanlı", sosyal, her şeye açık, konuşkan ve anlayışlı görünümlerine aldanmayın.</p>

  <p class="normal">• Kesin kurallar koyarak, bunları tavizsiz uygulamaya çalışın.</p>

  <p class="normal">• Yaşadıklarından ders almış gibi görünse de hiçbir zaman bütünüyle değişmiş olabileceğini düşünmeyin.</p>

  <p class="normal">• Maddi ve manevi her türlü ilişkide temkinli davranın ve önlemlerinizi önceden alın.</p>

  <p class="normal">• Kim olursanız olun (ister eşi, ister çocuğu, ister anne ve babası) size her zaman bir kötülük yapabileceğini unutmayın.</p>

  <p class="normal">• Söylediklerine ve söz vermesine inanmayın. Söylediklerine değil, yaptıklarına ve eylemlerine bakın.</p>

  <p class="normal">• Gerektiğinde yardım isteyebileceğiniz bir yakını olup olmadığını öğrenin.</p>

  <p class="normal">• Antisosyal kişilik yapısına sahip bir kişi için güçlü olmak çok önem taşıdığından, onlarla gereksiz bir güç savaşına girmekten uzak durun.</p>

  <p class="normal">• Vicdanınızın olup bitenleri gerçekçi bir biçimde değerlendirmenizi engelleyebileceğini sürekli kendinize hatırlatın.</p>

  <p class="normal">• Yaşananlardan ya da onun yaptıklarından dolayı kendinizi suçlamayın.</p>

  <p class="normal"><span class="idebold">Siz antisosyal kişilik yapısına sahipseniz</span></p>

  <p class="normal">• Antisosyal davranışlarınızın cezaevine düşmenize, sevdiğiniz insanları kaybetmeye ve eşinizin ya da çocuklarınızın başına kötü bir şeyler gelmesine yol açabileceğini kendinize sürekli olarak hatırlatın.</p>

  <p class="normal">• Antisosyal kişilik yapısına sahip kişiler antisosyal davranışlarını görseler bile, kendi davranışlarına bir kılıf bulmakta ustadırlar. Bu durum onların aynı davranışı sürdürmelerini etkileyen önemli bir etmendir. Bu nedenle kılıf ve bahane aramak ya da yaratmak yerine, mümkün olduğunca davranışlarınızın diğer insanlar üzerindeki etkilerine odaklanın.</p>

  <p class="normal">• Öfkenizi denetleyemediğinizi sürekli aklınızda tutarak, öfkenizi yatıştırmanın yollarını bulun. Öfkenizin artacağını hissettiğiniz anlarda o ortamdan uzaklaşmak, öfkeyi yatıştırmak için en kolay uygulanabilen yöntemlerden birisidir.</p>

  <p class="normal">• Sık sık sevdiğiniz insanları, onların nasıl olduğunu, neler yaşadığını, neler hissettiğini düşünün.</p>

  <p class="normal">• Ailenizle daha çok zaman geçirmek için kendinizi zorlayın.</p>

  <p class="normal">• Arkadaş çevrenizi gözden geçirin, gerekirse değiştirmeyi deneyin.</p>

  <p class="normal"><span class="idebold">Antisosyal kişilik yapısına sahip kişileri en iyi anlatan atasözleri ve deyimler</span></p>

  <p class="normal">• <span class="ideitalik">"Vur patlasın çal oynasın"</span></p>

  <p class="normal">Yaşamları tamamen zevk ve eğlence üzerine kuruludur.</p>

  <p class="normal">• <span class="ideitalik">"Atın ölümü arpadan olsun"</span></p>

  <p class="normal">Kendilerine zarar vereceğini bilseler bile haz ve zevk veren bir şeyi yapmaktan çekinmezler.</p>

  <p class="normal">• <span class="ideitalik">"Özü sözü bir"</span></p>

  <p class="normal">Antisosyal kişilik yapısına sahip kişilerin söyledikleri ile yaptıkları çoğu zaman bir birine uymaz. Defalarca söz vermesine karşın aynı davranışı tekrar tekrar yapar ve bu davranışı ile ilgili olarak her seferinde de ustaca makul gerekçeler bulurlar.</p>

  <p class="normal">• <span class="ideitalik">"Acı patlıcanı kırağı çalmaz"</span></p>

  <p class="normal">Antisosyal kişilik yapısına sahip kişiler bu atasözünü kulanarak (geçmişte çok acı yaşadıklarını ve bundan sonra yaşanabilecek acıların kendilerini etkilemeyeceğini düşünürler) kolayca riskli tutum ve davranışlara girerler.</p>

  <p class="normal">• <span class="ideitalik">"Minareyi çalan kılıfını hazırlar"</span></p>

  <p class="normal">Yaptıkları her türlü kötülüğe kılıf, gerekçe ve bahane bulmakta ustadırlar.</p>

  <p class="normal">• <span class="ideitalik">"Lafla peynir gemisi yürümez"</span></p>

  <p class="normal">Bir çok konuda iddialı, parlak düşünceleri vardır. Ne yapılması gerektiğini herkesten çok bilmelerine karşın, bir gerekçe uydurarak hemen her zaman gereğini yapmaktan kaçınırlar. Başka bir deyişle atasözünün tersine "Lafla peynir gemisi yürütmeye" çalışırlar.</p>

  <p class="normal">• <span class="ideitalik">"Tembele iş buyur, sana akıl öğretsin"</span></p>

  <p class="normal">Düzenli işleri olmamasına ve hiçbir görevi gereği gibi yapmamalarına karşın başkalarına bol bol akıl verirler.</p>
</body>
</html>
