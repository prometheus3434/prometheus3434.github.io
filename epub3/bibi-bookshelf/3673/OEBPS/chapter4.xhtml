<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
	<title>İri Memeler ve Geniş Kalçalar</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:7475e036-2ad0-9835-172e-f49c4d72ddd9"/>
</head>
<body xmlns:epub="http://www.idpf.org/2007/ops" class="chapter" epub:type="chapter"><div style="display:none;"><a id="GBS.0431.01"/></div>
	<section class="container">
		<h1>Dördüncü Bölüm</h1>
		<section class="subchapter" epub:type="subchapter">
			<h2>1</h2>
			<p>Barış döneminin ilk karı, ölenlerin kemiklerinin üzerini örttü, aç vahşi güvercinlerin karda tökezlerken attığı mutsuz çığlıklar dul kadınların belli belirsiz çığlıklarını andırıyordu. Kardan sonraki ilk sabah gök, şeffaf bir buz parçasına dönüştü, güneş doğudan kıpkırmızı yükselirken yerle göğün arası engin bir altın sırra dönüştü. Kar, her yeri kaplamıştı, insanlar<a id="GBS.0431.02"/> evlerinden çıktığında nefesleri pembe bir sis gibi çıktı ağızlarından, ayak basılmamış kara çıkıp sırtlarında yükleriyle koyun ve inek sürülerini güderek köyün doğusundaki o geniş mi geniş vahşi topraklardan yola koyuldular, sonra güneye yönelip yengeç ve istiridyenin bol yetiştiği Mo Nehri’nden geçerek elli dönümlük şaşırtıcı dağlık alana vardılar, oradan da Gaomi Kuzeydoğu Bucağı’nın o olağanüstü<a id="GBS.0431.03"/> “Kar Pazarı”na koşturdular; kar üzerine kurulan pazarda kara ilişkin alım satımlar yapar, atalarına çeşitli adaklarda bulunur ve bir festival düzenlerlerdi.</p>
			<p>Bu, insanların düşüncelerini bastırıp kendilerine saklamaları gereken bir ayindi, eğer ağzınızı açıp da içinizden geçenleri söylerseniz bu felakete davetiye çıkarmak olurdu. “Kar Pazarı”nda gözlerinizle bakabilir, burnunuzla koklayabilir,<a id="GBS.0431.04"/> elinizle dokunabilir, beyninizi kullanıp düşünebilir ama zihninizden geçenleri ağzınızdan çıkaramazdınız. Eğer ağzınızı açıp konuşursanız ardından başlarına ne geleceğini şimdiye kadar hiç kimse sorgulamadığından kimse de cevap verememişti bu soruya, herkes sanki cevabı çoktan biliyor gibiydi, üstü konuşmadan kapanmış bir anlaşmaydı bu.</p>
			<p>Gaomi Kuzeydoğu Bucağı’ndaki katliamdan kurtulanların<a id="GBS.0431.05"/> hepsi –bunların çoğu kadın ve çocuklardan oluşuyordu– üzerlerinde yeni yıl giysileriyle karlara basa basa dağlık bölgeye yürüyordu. Soğuk kar kokusu, iğne gibi burunlarına batıyordu, kadınlar mantolarının geniş ve kat kat pamuklu olan yenleriyle burunlarını ve ağızlarını kapatmışlardı, görünüşe göre karın o soğuk kokusunun burunlarına girmesini önlemeye çalışıyorlardı, bense kadınların ağızlarını,<a id="GBS.0432.01"/> ağızlarından bir şey kaçırmamak için örttüğünden adım gibi emindim. Karla örtülmüş engin topraklarda karın ezilirken çıkardığı sesler yankılanırken insanlar kurallara uyup konuşmamayı deniyordu ama yanlarındaki hayvanların hiç de öyle bir dertleri yoktu. Koyunlar meledi, inekler möledi, savaştan bir şekilde sağ kurtulmuş olan yaşlı atlarla sakat katırlar kişnedi. Vahşi ve kuduz köpekler o sert ve<a id="GBS.0432.02"/> inatçı pençeleriyle cesetleri parçalarken güneşe doğru kurt gibi uludular. Köydeki kuduz salgınından kurtulan tek köpek olan kör köpek, sahibi Taoist Rahip Men Shengwu’nun peşinden utangaç bir tavırla karda ilerliyordu. Dağlık bölgenin tuğladan yapılmış pagodasının önündeki üç odalı sazdan kulübenin sahibi Men Shengwu idi. Yüz yirmi yaşındaydı, “tahıl yemekten sakınmak” diye bilinen büyülü bir yöntemi<a id="GBS.0432.03"/> uygulardı, söylenilene göre neredeyse on yıldır ağzına bir lokma bir şey koymamıştı, yine söylenilene göre ağustosböcekleri gibi sadece sabah çiyiyle besleniyordu.</p>
			<p>İhtiyar Men köylülerin gözünde yarı insan yarı tanrıydı. Hafif ama çevik adımlarla gizemli bir şekilde yürürdü, ampul gibi parlayan kel bir başı vardı, beyaz sakalları çalıları andırıyordu. Dudakları küçük bir katırınkilere benziyordu<a id="GBS.0432.04"/> ve dişleri inci gibi parlıyordu. Yüzü ve burnu kırmızıydı, beyaz kaşları kuş kanadını andırıyordu. Köye yılda bir kez o da kış gündönümü festivalinde inerdi. Her yıl “Kar Pazarı”nda –şimdi “Kar Festivali” demek daha uygun düşer– “Kar Prensi”ni seçmek gibi özel bir görevi vardı. “Kar Prensi”, “Kar Pazarı”ndaki kutsal görevleri yerine getirmek için seçilirdi ve hatırı sayılır maddi ödüller kazanırdı,<a id="GBS.0432.05"/> bu yüzden köydeki her aile kendi oğullarının “Kar Prensi” olarak seçilmesini dört gözle beklerdi.</p>
			<p>O yılın “Kar Prensi” bendim –Shangguan Jintong. İhtiyar Men, Gaomi Kuzeydoğu Bucağı’nın on sekiz köy ve kasabasını dolaşıp sonunda beni seçmişti ve bu benim hiç de sıradan biri olmadığımın kanıtıydı. Annem bu kez sevinç gözyaşları döktü. Ne zaman sokağa çıksam beni gören kadınlar bana saygıyla<a id="GBS.0433.01"/> bakıyordu. “Kar Prensi, Kar Prensi, kar ne zaman yağacak?” diye tatlı dille sorarlardı bana. “Ben de bilmiyorum. Karın ne zaman yağacağını nereden bilebilirim ki?” “Kar Prensi karın ne zaman yağacağını bilmiyor mu? Ah, demek göğün sırlarını açığa çıkarmak istemiyorsun!”</p>
			<p>Herkes karın yağmasını dört gözle bekliyordu, özellikle de ben. İki gün önce akşamüzeri gökte kırmızı bulutlar toplanmaya<a id="GBS.0433.02"/> başladı, dün kar yağmaya başladı, önce küçük taneler halinde yağdı, sonra taneler büyüdü, kaz tüyü ve ponpon şeklini aldılar. Birbiri ardına yağan kocaman ve yuvarlak kar taneleri güneşin önünü kapattı. Kar yağdığı için hava erken kararıyordu. Bataklıkta tilkiler ve envai çeşit köpek havlıyor, cadde ve ara sokaklarda hayaletler dolanıp inliyordu. Ağır ve ıslak kar taneleri pencerelerin kâğıt kaplamalarına<a id="GBS.0433.03"/> çarpıyordu. Beyaz canavarlar pencere kenarlarına tüneyip kalın kuyruklarıyla pencere çerçevelerine vuruyordu. O gece heyecandan uyuyamadım, gerçek mi yoksa hayal mi olduklarına bir türlü karar veremediğim bir sürü tuhaf şey gördüm. Gördüklerimi kimseye anlatmayacağım çünkü gördüklerim onları görmemiş olan birine çok sıradan gelebilir.</p>
			<p>Gün daha yeni yeni aydınlanmaya başladığında annem bana<a id="GBS.0433.04"/> elimi ve yüzümü yıkamam için su kaynatmıştı bile. Annem ellerimi yıkarken bana küçük eniğinin patilerini bir güzel yıkayacağını söyledi. Büyük bir dikkatle tırnaklarımı kesti. Ardından sanki kendi markasını tescillemek ister gibi kırmızı bir boya sürdüğü parmağıyla alnımın tam ortasını damgaladı. Annem kapıyı açtığında İhtiyar Men’in çoktandır kapının dışında beklediğini fark ettik. Beyaz bir cübbe<a id="GBS.0433.05"/> ve beyaz bir şapka getirmişti. İkisi de beyaz satenden yapılmıştı ve ışıl ışıl parlıyorlardı, onlara dokunmak bile içimi bir hoş etti. Bana bir de beyaz atkuyruğundan yapılmış, <em>hossu</em> denilen ve sahibini her türlü arzudan uzak tutmaya yarayan fırça gibi bir şey getirmişti. Beni kendi elleriyle giydirdi, ardından avluya çıkarıp karda birkaç adım attırdı.</p>
			<p>“Harika!” dedi İhtiyar Men, “Gerçek anlamda<a id="GBS.0434.01"/> bir Kar Prensi oldun şimdi.”</p>
			<p>Son derece gururlandım, annem ve büyük ablam da çok mutlu oldular. Sha Zaohua hayran hayran bana bakıyordu. 8. ablamın yüzüne çiçek gibi bir gülümseme yerleşmişti. Sima Liang’sa alaycı bir tavırla sırıtıyordu.</p>
			<p>İki adam, beni sol tarafına bir ejderha, sağ tarafınaysa bir Zümrüdüanka figürü işlenmiş olan tahtırevanda taşıdılar. En önde profesyonel bir tahtırevan<a id="GBS.0434.02"/> taşıyıcısı olan Wang Taiping yürüyordu, onun arkasından ağabeyi Wang Gongping vardı, o da profesyonel bir tahtırevan taşıyıcısıydı. Wang kardeşlerin ikisi de biraz kekemeydi. Birkaç yıl önce askerlikten yırtmak için Wang Taiping kendi işaretparmağını kesmişti, Wang Gongping’se testislerine kroton yağı döküp fıtığı varmış gibi göstermişti. Onların sahtekârlığının farkına varan köy muhtarı Du Baochuan<a id="GBS.0434.03"/> iki kardeşe av tüfeğini doğrultup onlara iki seçenek vermişti: Birincisi vurulmaktı tabii ki, ikincisiyse cephe hattına gidip sedye taşıcılığı yapmaktı, hem yaralı askerleri hem de cephaneleri taşıyacaklardı. İkisi de kekeme olduklarından bir türlü cevap veremediler. Kilisenin yapımı sırasında iskeleden düşüp bir bacağı topal kalan babaları Wang Dahai oğulları yerine karar verip ikinci yolu<a id="GBS.0434.04"/> seçti. Bu iki profesyonel tahtırevan taşıyıcısı tahtırevanları çevik bir hareketle kaldırıp hızla taşıdıklarından ötürü üstlerinden övgüler aldılar ve onurlandırıldılar. Terhis edilecekleri zaman sıhhiye tabur komutanları Lu Qianli bizzat kendi elleriyle onlar için bir tavsiye mektubu yazdı. Onlarla birlikte terhis olan Du Baochuan’ın erkek kardeşi Du Jinchuan birden hastalanıp ölüverdi. İki kardeş<a id="GBS.0434.05"/> Du Jinchuan’ın cesedini yedi yüz elli kilometre boyunca tahtırevanla köye taşıdılar. Du Baochuan’ın evine gelene kadar yolda bin bir güçlüğe göğüs gerdiler. İki kardeş kekelemekten dertlerini anlatamayınca Du Baochuan bunlara iki tokat attı. Ardından da Du Jinchuan’ı onların öldürdüğünü söyledi. İki kardeş de sıhhiye tabur komutanları Lu Qianli’nin bizzat kendi elleriyle onlar için yazdığı tavsiye<a id="GBS.0435.01"/> mektubunu ve sertifikalarını çıkardı. Mektubu ve sertifikaları alan Du Baochuan kâğıtları cart diye un ufak edip elini kaldırarak, “Bir asker kaçağı her zaman asker kaçağıdır,” dedi. Kardeşlerin yüreğine işte o an anlatılamaz ve anlatamayacakları bir acı indi. İkisi de geniş ve çelik gibi sert omuzlara sahipti ve bu iş için iyi eğitilmiş bacakları vardı. Onların taşıdığı bir tahtırevanda oturmak<a id="GBS.0435.02"/> nehirden aşağıya hızla inen bir tekneye binmek gibiydi, karla kaplı araziler parlak ışık dalgaları gibi yanımdan geçiyordu. Etrafta bağrışan köpeklerin havlamaları bakır gibi tıkırdadı.</p>
			<p>Mo Nehri’nin üzerinde de taş bir köprü vardı, köprünün direkleri çam ağacından yapılmıştı, yani taş köprü derken aslında ahşap direkleri olan taş bir köprü gelmeli aklınıza. Kumlu Tepe köyünün Köy Kadınları<a id="GBS.0435.03"/> Derneği’ nin başkanı Gao Hongying köprünün üzerinde dikiliyordu, saçlarını küt kestirip perçem bırakmıştı, başında kelebek şeklinde plastik bir saç tokası vardı, yukarı kıvrık üstdudağı mor dişetlerini gösteriyordu. Üzerinde portakal kabuğu gibi gözenekleri olan kıpkırmızı bir yüzü vardı, çenesinde sakallar çıkmıştı. Acımasız gözlerini üzerime dikti. Onun dul kaldığını biliyordum, bir tankın altına<a id="GBS.0435.04"/> yuvarlanan kocası kıymaya dönmüştü. Küçük köprü, ayaklarımız altında sallanırken köprü taşları homurdanmaya başladı. Köprüyü geçtikten sonra arkama baktığımda karlı arazinin üzerindeki sıra sıra ayak izlerini gördüm. Benim olduğum tarafa geçmek için çabalayan pek çok insan vardı. Annemi, büyük ablamı, bizim çocukları ve keçimi gördüm aralarında. Annem, acaba keçime sutyen takmış mıydı? Eğer ona<a id="GBS.0435.05"/> sutyen takmayı unuttuysa keçim şimdi acı çekiyor olmalıydı çünkü kar kalınlığı diz boyuna ulaşmıştı ve keçimin memeleri şimdi kara sürtüyor olmalıydı, bizim evden dağlık bölgeye beş kilometrelik mesafe vardı, acaba bu kadar yolu sutyensiz nasıl gelmişti?</p>
			<p>Taşıyıcılar beni dağın ta yukarısına kadar taşıdılar, oraya vardığımızda bizden önce gelmiş olan insanlar hallerinden pek bir memnun bakışlarla<a id="GBS.0436.01"/> beni karşıladılar. Kadınlar, adamlar, çocuklar, hepsinin ağzı sımsıkı kapalıydı, ağızları var da dilleri yoktu sanki, konuşmaya can atıyor ama yasaktan ötürü konuşamıyorlardı. Yetişkinlerin yüzlerinde ciddi bir ifade vardı, çocukların yüzlerindeyse yaramaz bir ifade. Taşıyıcı kardeşler Rahip Men’in emri üzerine beni yaylanın ortasına kurulmuş olan kare şeklinde toprak bir sahneye taşıdılar.<a id="GBS.0436.02"/> Sahnenin üzerinde iki sıra uzun oturma sırası vardı, oturma sıralarının önündeyse içinde üç tane tütsü olan bir buhurdan duruyordu. Otururken ayaklarımı sarkıtmam için tahtırevanı oturma sıralarının arasına yerleştirdiler. Sessiz soğuk, kara bir kedi gibi ayak parmaklarımı, beyaz bir kedi gibi de kulaklarımı ısırıyordu. Yanan tütsüler bir solucan gibi ses çıkarıyorlardı, kıvrılıp buhurdana düşen<a id="GBS.0436.03"/> tütsü külleriyse yangında yıkılan bir ev gibi kükrediler. Tütsü kokusu bir tırtıl gibi sol burun deliğimden içeri girip sağdakinden çıkıyordu. Rahip Men sahnenin altındaki bronz mangalda yüz paralık günlük yaktı. Alevler altın kelebekler gibi altın tozuna batırılmış kanatlarını çırptılar, yanmış kâğıtlar siyah kelebekler gibi havada yavaşça süzüldüler, uçmaktan yorulunca bembeyaz karın üzerine düşüp<a id="GBS.0436.04"/> ânında öldüler. Rahip Men, Kar Prensi’nin sahnesi önünde secde etti, hemen ardından bakışlarıyla Wang kardeşlere beni tekrar kaldırmalarını emretti. Rahip Men bana yaldızlı kâğıda sarılmış bir sopa uzattı. Sopanın ucu folyo kaplı bir kâseye benziyordu – işte bu sopa Kar Prensi’nin asasıydı. Şimdi ben bu kırıldı kırılacak sopayı sallarsam gökten kar mı yağacaktı? Rahip Men beni “Kar Prensi” seçtikten<a id="GBS.0436.05"/> sonra bana “Kar Pazarı”nı başlatan kişinin kendi hocası Rahip Chen olduğunu anlatmıştı. Rahip Chen bizzat Taoizmin kurucusu Laozi tarafından “Kar Pazarı”nı kurmakla görevlendirilmiş ve görevini başarıyla yerine getirdikten sonra göğe yükselip ölümsüzler arasına karışmış. Ölümsüz olduktan sonra çok yüksek, ta bulutların üzerine uzanan bir dağda yaşamaya başlamış, orada çamfıstığı yiyip kaynaklardan<a id="GBS.0437.01"/> su içiyormuş, çam ağaçlarından kavak ağaçlarına, kavak ağaçlarından da dağdaki mağarasına uçarmış. Rahip Men, Kar Prensi’nin görevlerini bana ayrıntılarıyla açıkladı. Birinci adım, sunağa oturup kalabalıkların saygı ve adaklarını kabul etmekti –bu adımı çoktan atmıştım bile, ikinci adımsa “Kar Pazarı”nda devriyeye çıkmamdı– bu adım da şimdi atmakta olduğum adımdı işte.</p>
			<p>Sonra sıra Kar Prensi’nin<a id="GBS.0437.02"/> ilahî ânına geldi, kırmızı siyah üniformalar giymiş birkaç adam öne çıktı, ellerinde hiçbir şey olmamasına rağmen borazan, <em>suona</em>, tuba ve pirinç gonklar çalan çalgıcılarmış gibi davranmaya başladılar. Kimisi sanki borazan çalarmış gibi yanaklarını iyice şişirdi. Gonk çalarmış gibi yapan çalgıcı sol elini omuz hizasına kaldırıp sağ eliyle hayalî gonga vurmaya başladı, her üç adımda bir gonga vuruyor,<a id="GBS.0437.03"/> hayalî gonktan çıkan sessiz nağmeler sanki çok uzaklardan duyuluyordu. Wang kardeşler bacaklarını yay gibi gerip sıçradılar. “Kar Pazarı”ndaki halkı birden kısa bir süre sessiz alışverişlerini durdurdu, bellerini doğrultup gözlerini diktiler, kolları iki yanlarına sarkık bir halde ayakta dikilip Kar Prensi’nin geçit törenini izlemeye başladılar. Bu tanıdık ve tanımadık yüzlerin rengi karın<a id="GBS.0437.04"/> parlaklığı içinde daha da belirginleşti, kırmızı olanlar hünnap, kara olanlar kömür, sarı olanlar balmumu, yeşil olanlarsa taze soğan rengini aldı. Elimdeki asayı kalabalığa doğru salladım. Kalabalık bir an huzursuz bir şaşkınlıkla sarkık ellerini havaya kaldırıp sallamaya başladı, ağızları çığlık atıyorlarmış gibi kocaman açıldı ama kimse çığlık atmaya yeltenmedi, ya cesaretleri yoktu ya da canları<a id="GBS.0437.05"/> istemiyordu. Rahip Men’in bana verdiği kutsal görevlerden biri de ağzını açıp ses çıkaranların ağızlarını ya da yüzlerini elimdeki asanın ucunda bulunan kâseyle kapatmaktı, ardından asamı hızla geri çekince ses çıkaranın dilini de dışarıya çekmiş olacaktım.</p>
			<p>Bu sessiz çığlıklar atan kalabalığın arasında annemle büyük ablamı gördüm, Sha Zaohua ve Sima Liang da yanlarındaydı. Memelerine sutyen<a id="GBS.0438.01"/> takmamış olan keçimin ağzında bir ağız maskesi vardı, beyaz pamuklu kumaştan dikilmiş, koni biçiminde bir ağız maskesi geçirilmişti ağzına, yine aynı kumaştan yapılmış olan ve maskenin iki yanına tutturulmuş bir kuşak keçimin kulaklarından geçip başının arkasında bağlanmıştı. Kar Prensi’nin ailesi bile konuşma yasağına uymak zorundaydı, bir keçi bile istisna olamazdı. Asamı bizimkilere doğru sallayınca<a id="GBS.0438.02"/> kollarını kaldırarak beni selamladılar. Şeytan zekâlı Sima Liang ellerini iki gözünün kenarında boru gibi birleştirip sanki dürbünle beni izlermiş gibi bir hallere girdi. Sha Zaohua’nın yüzü denizin derinliklerindeki bir balık gibi parlıyordu.</p>
			<p>“Kar Pazarı”nda envai çeşit şey satılıyordu, satılan mallar türlere ayrılıp kendi pazarlarını kurmuşlardı. Sessiz ve onurlu bekçimin gözetiminde sandalet<a id="GBS.0438.03"/> pazarına girdim ilk. Burada adı üstünde sandalet satıyorlardı, bu yumuşak hasırotundan yapılmış sandaletlerle Gaomi Kuzeydoğu Bucağı’nın köylüleri bütün kışı geçiriyorlardı. Beş oğlundan dördü savaşta ölmüş ve sağ kalanı da kürek cezasına çarptırılmış olan Hu Tiangui, söğüt dalından bir bastona dayanmıştı, çenesinden buz parçaları sarkıyordu, başına beyaz bir kumaş parçası sarmış, omzuna yırtık<a id="GBS.0438.04"/> pırtık kenevirden yapılmış bir heybe asmıştı, belini büküp iki kara parmağını uzatarak köyün yetenekli sandalet ustalarından Qiu Huangshan’la pazarlık yapıyordu, Qiu Huangshan üç parmağını uzatıp Hu Tiangui’nin iki parmağının üzerine bastırdı. Hu, inatçı bir tavırla iki parmağını tekrar onun üç parmağı üzerine koyunca, Qiu da yine üç parmağıyla karşılık verdi, parmaklar böyle alt alta üst üste<a id="GBS.0438.05"/> üç beş kez gidip geldikten sonra Qiu, elini geri çekip yüzüne hayal kırıklığını belirten acıklı bir ifade takındı, sandaletlerini dizdiği teli açıp içinden henüz yeşermiş hasırotundan yapılmış kalitesiz bir sandalet çıkardı. Hu Tiangui ağzını açıp kapayarak sessiz bir şekilde öfkesini dile getirdi. Sonra göğsüne vurup önce göğe sonra da yere baktı, onun bu hareketi yaparak ne yaptığını tam kestiremedim<a id="GBS.0439.01"/> ama aklımdan bir sürü şey geçti. Sonra elindeki bastonla sandalet yığınını karıştırıp balmumu sarısı bir çift sandalet seçti, bu sandaletler daha kaliteli görünüyordu ve altları daha sağlamdı. Qiu, Hu’nun bastonunu itip dört parmağını gösterdi, parmaklarını hiç kıpırdatmadan Hu’nun yüzüne doğru tutuyordu. Hu Tiangui bir kez daha göğe bakıp eliyle yeri işaret etti, bu hareketleri yaparken omzuna<a id="GBS.0439.02"/> astığı heybesi de onunla birlikte uyum içinde hareket ediyordu. Sonra yere eğilip seçtiği sandaletlerin bağcıklarını çözdü, sandaletleri şöyle bir sıktı, ayağını kaldırınca kendi eski püskü, üzeri plastik tabanından koptu kopacak ayakkabıları, ayaklarının önüne uzanıverdi. Bastonuna dayanıp titreyen kara ayaklarını sandaletlerin içine soktu. Ardından yamalı cebinden buruşuk bir banknot çıkarıp<a id="GBS.0439.03"/> Qiu Huangshan’ın yüzüne fırlattı. Qiu çok kızmıştı, sessizce küfredip ayaklarıyla öfkeyle yere vurdu, sonra eğilip o buruşuk banknotu yerden kaldırdı, eliyle şöyle bir düzelttikten sonra bir ucundan tutarak çevredekilerin görmesi için havaya kaldırdı. Çevredekilerin kimi anlayışla başlarını salladı kimi de aptal aptal sırıttı. Hu Taingui bastonunu, tak tuk diye sürüyerek tahta gibi sert bacaklarıyla<a id="GBS.0439.04"/> yoluna devam etti. Qiu Huangshan’ın o yetenekli koca ağzı ve parmaklarından tiksinmiştim, içimden bir şey onun öfkeden kudurup ağzından bir şeyler yumurtlamasını öyle çok istedi ki, böylece bana kısa bir süreliğine de olsa verilmiş olan o yetkiyle yanına gidip asamı yüzüne geçirecek ve onun o uzun dilini çekerek dışarıya çıkaracaktım. Ama o kadar akıllıydı ki içimden geçeni okumuş olacak. Qiu<a id="GBS.0439.05"/> Huangshan o pembe banknotu görünüşe göre çoktan halihazırda olan direğin üzerinde asılı duran bir çift sandaletin içine koydu. Sandaletleri direkten aşağıya indirince sandaletlerin içinin renk renk kâğıt paralarla dolu olduğunu gördüm. Qiu Huangshan elini kaldırıp etrafındaki sandalet ustalarını işaret etti, ustaların hepsi bana yaltaklanan ifadelerle bakıyordu, ardından içi para dolan sandaletlerini<a id="GBS.0440.01"/> işaret edip sandaletleri büyük bir saygıyla bana doğru fırlattı. Sandaletler karnıma çarpıp bomba gibi ayaklarımın önüne düştü. Üzerlerinde sanki birazdan kırkılmayı ya da kesilmeyi bekleyen aptal, şişman ve tüylü koyun resimlerinin olduğu onlarca banknot sandaletlerden dışarıya fırladı. Yola devam ettim, yol boyunca içi para dolu pek çok sandalet daha fırlatıldı önüme.</p>
			<p>Yiyecek pazarına geldiğimizde<a id="GBS.0440.02"/> 6. Zhao’nun dul kalan karısı Fang Meihua, düz bir tavada canla başla etli çörek kızartıyordu. Oğlu ve kızı, buğday saplarından yapılmış bir taburenin üzerinde oturuyordu, üzerlerine bir yorgan almışlardı. Dört küçük göz, yuvalarında döneniyordu durmadan. Kadının sobanın önüne koyduğu birkaç kırık dökük küçük masanın etrafında altı tane irikıyım hasır satıcısı vardı, adamlar masanın yanına<a id="GBS.0440.03"/> çömelmiş “kütür kütür” çörek ve sarmısak yiyorlardı. Çöreklerin iki tarafı da iyice kızarıp kahverengiye dönmüştü. Çörekler çok yağlıydı, bir ısırık aldığınızda çörekten kırmızı yağlar akıyordu, çörekler çok da sıcak görünüyordu, adamların ağızlarından gelen cızırtıları duyabilirdiniz. Yandaki tezgâhlarda çörek, börek ya da lavaş satan seyyar satıcıların hiç müşterisi yoktu, yalnız kalmış tencere<a id="GBS.0440.04"/> ve tavalarını dövüp kıskanç bakışlarla 6. Zhao’nun dulunun tezgâhını süzüyorlardı.</p>
			<p>Tahtırevanım oradan geçerken Fang Meihua, üzerine banknot iliştirdiği bir çöreği yüzüme nişan alarak ama gelişigüzel bir şekilde fırlatıverdi. Ben hemen başımı eğince çörek Wang Gongping’in göğsüne çarptı. Dul kadın yüzünde özür dileyen bir ifadeyle ellerini yağlı bir beze sildi. Solgun yüzüne iyice gömülmüş<a id="GBS.0440.05"/> gözlerinin etrafında mor halkalar vardı.</p>
			<p>Uzun boylu ve sıska bir adam, canlı tavuk satılan bir tezgâhtan öne doğru çıktı, tavuklar korkuyla bağrıştı, tavuk satan yaşlı kadın, adama doğru birkaç kez başını salladı. Adamın çok kendine özgü bir yürüyüşü vardı, kalas gibi ve ritmik bir şekilde yürüyor, attığı her adımda omuzlarını silkiyordu, birden yere kök salacak sandım. “Yaşamak Zor Öğretilir”<a id="GBS.0441.01"/> tarikatının müritlerinden Zhang Tianci’ydi bu adam, insanlar ona “Kutlu Zhang” derdi. Çok tuhaf bir mesleği vardı: Ölülere köylerine dönerken eşlik ediyordu. Ölüleri ayağa kaldırıp yürütebilmek gibi Tanrı vergisi bir yeteneği vardı. Gaomi Kuzeydoğu Bucağı’ndan biri, ne zaman bucağın dışında ölse, ölen kişinin ailesi onu kiralayıp ölülerini eve geri yürütürlerdi. Başka yerlerden bizim bucağa gelip<a id="GBS.0441.02"/> ölenlerin aileleri de onu kiralarlardı. Ölüleri ayağa kaldırıp onları binlerce, on binlerce kilometre yürütebilen bir adama kim saygıda kusur edebilirdi ki? Zhang Tianci’nin vücudundan her zaman çok tuhaf bir koku yayılırdı, onu gören en vahşi köpek bile o kibirli kuyruğunu iki bacağının arasına sıkıştırıp koşarak oradan uzaklaşırdı. Zhang, dulun sobasının önündeki taburelerden birine oturup<a id="GBS.0441.03"/> iki parmağını kaldırdı. Dulla aralarında yaptıkları el işareti çok geçmeden açıklığa kavuştu, Zhang iki parmağını kaldırarak iki fırın çöreği kastetmişti, iki ya da yirmi çörek değil, tamı tamına elli çörek. Dul telaşla çörekleri hazırlamaya koyuldu, daha bu sıska ama kocaman bir midesi olan müşterisini görür görmez yüzü parlamaya başlamıştı, yanındaki tezgâhlarda duran seyyar satıcıların gözlerindeyse<a id="GBS.0441.04"/> yeşil yeşil ışıklar çakıyordu. Birden ağızlarını açacaklar diye heveslendim ama kıskançlık bile onlara ağızlarını açtırtamadı.</p>
			<p>Zhang Tianci sessizce oturup gözlerini çörek hazırlayan kadına dikti. İki elini sakince dizlerinin üstüne koydu, belinden siyah bez bir çanta sarkıyordu. O çantanın içinde ne olduğunu kimse bilmiyordu. Zhang sonbaharın sonlarına doğru büyük bir iş almış ve Gaomi Kuzeydoğu<a id="GBS.0441.05"/> Bucağı’nın Aiqiu köyüne gelip üzerinde yeni yıl resimleri olan parşömen tomarları satan bir seyyar satıcının ölüsünü ta Guangdong’daki köyüne geri götürmüştü. Adamın oğluyla ücret konusunda anlaştıktan sonra adresi almıştı, adamın oğlu da o gelmeden önce yola çıkıp ikisini karşılayacaktı. İnsanlar iki nokta arasındaki dağ silsilelerini düşündükçe Zhang Tianci’nin hiç geri dönemeyeceğini sandılar.<a id="GBS.0442.01"/> Ama geri dönmüştü işte, hem de görünüşe göre daha yeni geri dönmüştü. O siyah çantanın içindeki paraydı galiba? Hasır sandaletleri parçalanıp tatlı patates kadar küçük, şişmiş ayaklarıyla öküz boynuzu gibi kemikli ayak bileklerini ortaya çıkarmıştı.</p>
			<p>Taklaböceği’nin kız kardeşi olan Şaşı Hua, kucağında büyük beyaz bir lahanayla tahtırevanımın yanından geçti. Kara gözleriyle bana cilveli bir<a id="GBS.0442.02"/> bakış attı. Elleri soğuktan kıpkırmızı olmuştu. Şaşı Hua, 6. Zhao’nun dul karısının tezgâhının önünden geçerken dulun eli deli gibi titremeye başladı. Bakışları çarpışınca bu iki yeminli düşmanın gözleri kıpkırmızı oldu birden. Ama kocasını öldüren kadını görmek bile bu dul kadının “Kar Pazarı”nın konuşma yasağını delmesi için yeterli değildi anlaşılan. Ama ben dulun kanının öfkeyle kaynamaya başladığını<a id="GBS.0442.03"/> görebiliyordum. Öfke beni işten alıkoyamaz, işte dulun hayattaki en güçlü noktası buydu. Dumanı tüten, fırından yeni çıkmış çörekleri büyük seramik bir kaba koyup Zhang Tianci’nin önüne bıraktı. Zhang Tianci birden elini uzattı. Dul kadın onun ne istediğini anlayamadı bir an. Ama hemen ardından bu elin ne anlama geldiğini çözüverdi. Yağlı eliyle sanki bu dikkatsizliği için özür diler gibi<a id="GBS.0442.04"/> alnını kaşıdı. Bir kavanozun içinden iki baş büyük, mor sarmısak alıp Zhang Tianci’nin eline bıraktı, ardından küçük siyah bir kâse alıp içine acılı susam yağı koydu, bu da özel ikramımızdır der gibilerinden kâseyi adamın önüne koydu. Bu ikramdan hiç de hoşnut olmayan hasır satıcıları mavimsi bakışlarını kadının üzerine dikip onun Zhang Tianci’yi kayırmasını eleştirdiler. Zhang Tianci çöreklerin<a id="GBS.0442.05"/> soğuması beklerken halinden memnun ve yavaş hareketlerle sarmısakları diş diş ayırmaya başladı. Ardından daha soymadığı sarmısakları büyüklüklerine göre masanın üzerine dizdi, sarmısaklardan oluşan bir manga oluşturmuştu sanki. Sonra yine hiç acele etmeden sırayı bozmasınlar diye ebatları birbirine yakın olan sarmısakların yerini değiştirdi, onlardan çok nizami bir manga yapmak istiyordu sanki. Tahtırevanım<a id="GBS.0443.01"/> lahana pazarına doğru yol alırken arkama dönüp bu tuhaf adama bir kez daha baktım, çörekleri yemeye ancak şimdi başlıyordu. Çörekleri inanılmaz bir hızla midesine indiriyordu, buna yemek yeme denmezdi, daha çok koca ağızlı bir kavanozun içine bir şeyler tıkıştırmaya benziyordu.</p>
			<p>“Kar Pazarı”ndaki devriyemi başarıyla tamamladım. Sessizlik ordusu beni pagodanın önüne götürdü. Wang kardeşler tahtırevanı<a id="GBS.0443.02"/> yere bırakıp beni dışarıya çıkardılar. Ayaklarım öyle uyuşmuştu ki yere basmak istemiyorlardı. Tahtırevanın içinde onlarca çift sandalet ve biraz da kirli banknot vardı. Bu paralar Kar Prensi’ne adanmış paralardı, hepsi benimdi, Kar Prensi’ni oynayan bana adanmışlardı.</p>
			<p>Şimdi geriye dönüp baktığımda “Kar Pazarı” denilen şeyin aslında bir kadın festivali olduğunu düşünüyorum, kar yorgan gibi<a id="GBS.0443.03"/> örttüğü toprağı nemlendirmiş ve beslemişti, kar aslında hayatın suyuydu, doğurganlığı ve bereketi simgeliyordu, kışın sembolü, baharın habercisiydi, kar yağmıştı ya, bahar da karın ardından dörtnala koşan bir at gibi gelecekti.</p>
			<p>Pagodanın altında küçük, sessiz bir meditasyon odası vardı, oda ne bir Tanrı’ya ne bir ölümsüze adanmıştı ne de içeride onlara ait bir şey vardı, tüm adaklar dışarıda<a id="GBS.0443.04"/> yapılıyordu. Odanın içinde hoş kokulu tütsüler yanıyordu. Buhurdanın önünde içi, el değmemiş bembeyaz karla dolu olan ahşap bir kazan vardı. Kazanın arkasında kare şeklinde bir tabure vardı, işte bu Kar Prensi’nin tahtıydı. Tahta oturur oturmaz birden aklıma Kar Prensi’nin en son ve beni en çok heyecanlandıran görevi geliverdi. Rahip Men odayı dışarıdan ayıran beyaz tül perdeyi hafifçe aralayıp<a id="GBS.0443.05"/> içeriye girdi. Beyaz saten bir kumaşla yüzümü örttü. Bana daha önce anlattıklarından bu görevi yerine getirirken yüzümdeki örtüyü açmamam gerektiğini biliyordum. Onun hafif adımlarla odadan çıktığını duydum. Odada sadece benim nefes alışverişlerim, kalbimin atışları ve tütsülerin yanarken çıkardığı sesler vardı, dışarıdansa insanların ayakları altında ezilen karın sesi geliyordu.</p>
			<p>İçeriye zarif<a id="GBS.0444.01"/> adımlarla bir kadın girdi. Başımı örten saten, yarı şeffaf olduğundan kadının uzun ve şişman vücudunu belli belirsiz seçebiliyordum. Kadının vücudu yanmış domuz kılı kokuyordu. Bu kadın Dalan şehrinden olamazdı, büyük ihtimalle Kumlu Tepe köyünden geliyordu, o köyde saç fırçası yapan bir elişi atölyesi vardı. Ama kadın nereden geliyorsa gelsin Kar Prensi tarafsız olmak zorundaydı. İki elimi de<a id="GBS.0444.02"/> hemen önümde duran içi kar dolu kazana daldırdım, kutsal kar, ellerimin kirini yıkayacaktı. Sonra ellerimi kazandan çıkarıp kadına doğru uzattım, kurallara göre yeni yılda hamile kalmak ve memelerinin sütle dolmasını isteyen, sağlıklı, canlı memelere sahip olan kadınlar bluzlarını kaldırıp memelerini Kar Prensi’nin uzanmış ellerine göstermek zorundaydılar. Her şey olması gerektiği gibi gidiyordu:<a id="GBS.0444.03"/> Bir çift sıcak ve yumuşak meme benim soğuk ellerimdeydi işte. Birden başım dönmeye başladı, mutlu bir sıcak akıntı önce ellerime, hemen ardından da hızla tüm vücuduma yayıldı. Kadın kontrolsüz bir biçimde nefes almaya başladı. Sonra işte o bir çift sıcak güvercini andıran memeler, elimde çok kısa bir an durduktan sonra uçup gitti.</p>
			<p>O ilk memeler daha doyasıya dokunamadan uçup gidince biraz<a id="GBS.0444.04"/> hayal kırıklığına uğramıştım, ellerimi temizlemek ve kutsamak için bir umutla yeniden kara daldırdım. Bir sonraki memenin gelmesini sabırsızlıkla beklemeye başladım. İkinci çift geldiğinde onların elimden bu kadar çabuk gitmesine izin vermeyecektim. Memeler gelir gelmez sert ellerimle hızla kavrayıverdim onları. Çok küçük ve zariftiler, yumuşak desem yumuşak değil, sert desem sert değil, sanki fırından<a id="GBS.0444.05"/> az önce çıkmış çörek kıvamında memelerdi. Onları göremesem de onların beyaz, bembeyaz, kar beyazı olduğunu biliyordum, pürüzsüz ve parlaktılar. Uçları ufak mantarlar gibi küçüktü. Onları kavrayınca içimden sessiz bir dua okudum. Bir sıkım: nur topu gibi üçüz oğlanların olsun. İki sıkım: sütün çeşme gibi aksın. Üç sıkım: sütün sabah çiyi gibi tatlı olsun. Kadın alçak sesle inlemeye başlayınca<a id="GBS.0445.01"/> hızla kendini geri çekip uzaklaştı. Onunla hesabım daha kapanmamıştı, duygularım ağır bir darbe aldı. Çok kötü hissediyordum. Kendimi cezalandırmak için ellerimi kazanın en dibine kadar bastırdım, ellerim kazanın kaygan dibine değince ellerim ve kollarımın yarısı uyuştu, iyice hissizleşinceye kadar ellerini dışarı çıkarmadım. Kar Prensi o saf ellerini şimdi de Gaomi Kuzeydoğu Bucağı kadınlarının<a id="GBS.0445.02"/> kutsanması için kaldırıyordu. Ellerim bir çift sarkık ve yerinde duramayan memeye değinceye kadar kendimi çok üzgün hissettim. Onlara dokununca önce inatçı tavuklar gibi kesik kesik gıdakladılar, sonra tüyleri diken diken oldu. O iki bitkin meme ucunu parmaklarım arasında sıkıştırıp hemen ardından ellerimi geri çektim. Kadının ağzından gelen pas tadı saten örtüyü geçip yüzüme vurdu. Kar Prensi kimseyi<a id="GBS.0445.03"/> kayırmaz, tüm dileklerin gerçek olsun, oğlun olsun istiyorsan bir oğlun olsun, kız istiyorsan kızın, sütünü bol mu alırsın, buyur hepsi senin. Memelerin sonsuza dek sağlıklı olsun ama gençliğinin baharına geri dönmek istiyorsan Kar Prensi’nin elinden bu konuda hiçbir şey gelmez.</p>
			<p>Dördüncü çift öfkeli ve her an patlamaya hazır bıldırcınlara benziyordu, kahverengi tüyleri ve sert gagaları vardı,<a id="GBS.0445.04"/> boynu kısa, kalın ama çok güçlüydü. O sert gagalarıyla avuç içlerimi gagalayıp durdular.</p>
			<p>Beşinci çiftin içinde sanki iki yabanarısı kovanı gizlenmişti, neresini sıksam oradan bir vızıltı geliyordu, yabanarıları memelere çarptıkça memelerin yüzeyi alev alev yanmaya başladı, ellerim karıncalanınca onlara bütün iyi dileklerimi sundum.</p>
			<p>O gün yaklaşık olarak yüz yirmi çift memeyi elledim, memeler<a id="GBS.0445.05"/> hakkındaki duygu ve izlenimlerim kat kat arttı, sanki bir kitabın sayfalarını çeviriyordum. Ama tek boynuzlu bir at bütün bu izlenimlerimi bir anda parçalayıverdi. Bu ufaklık bir gergedan gibiydi, her şeyimi altüst etti, hafıza bankamda büyük bir deprem oldu, vahşi bir boğa gibi sebze bahçeme girdi.</p>
			<p>Şişmiş ve duyarlılığını yitirmiş ellerimi Kar Prensi’nin görevlerini yerine getirmesi için<a id="GBS.0446.01"/> uzatıp bir sonraki memeyi bekliyordum. Memeler gelmedi ama çok tanıdık bir kıkırdama duydum. Kırmızı bir yüz, kıpkırmızı dudaklar, fasulye tanesi kadar iki küçük kara göz... Tek memeli İhtiyar Jin, bu genç ve işveli kadının yüzü birden zihnimin derinliklerinden su yüzüne çıktı.</p>
			<p>Sol elimle iri bir sağ memeyi elledim, sağ elimse sadece boşluğa dokundu, işte o zaman tek memeli İhtiyar Jin’in<a id="GBS.0446.02"/> geldiğinden emin oldum. Yemeklik susam yağı satan bir dükkân işleten bu şen dul, sınıf çatışmasının kızıştığı dönemde yapılan kitlesel bir forumda neredeyse vurulacaktı, daha sonra köyün en fakir adamına, ne altında yatacak bir çatısı ne de bir karış toprağı olan Tek Gözlü Fang Jin denilen bir dilenciye vardı, şimdi yoksul bir çiftçinin karısı sayılıyordu. Kocasının tek bir gözü, kendinin de tek bir<a id="GBS.0446.03"/> memesi vardı, bundan daha iyi bir eşleşme yapılamazdı. İhtiyar Jin gerçekte yaşlı bir kadın değildi, onun o sevişirken kullandığı eşsiz teknikler köydeki erkeklerin arasında ağızdan ağza dolaşıyordu, bunu benim de birkaç kez birkaç yerde duymuşluğum vardı. Memesini sol elimle tutuyordum, birden sağ eliyle sol elimi tutup memesine kadar elime rehberlik etti. İki elimle onun aşırı büyük tek memesini<a id="GBS.0446.04"/> tutarken memesinin ağırlığını daha iyi tarttım. Onun rehberliğinde memesinin her bir santimetresini iyice öğrendim. Bu meme kadının göğsünün sağ tarafında yalnız başına heybetle dikilen bir dağdı, memenin üst yarısı yatıştırıcı bir yamaçtı, alt yarısıysa hafifçe sarkmış bir yarımküreydi. Bu şimdiye kadar dokunduğum en sıcak memeydi, aşılanmış bir horoz gibi yanıyordu, öyle sıcaktı ki neredeyse<a id="GBS.0446.05"/> ateş alacaktı. Pürüzsüz bir kayganlığı vardı, eğer o kadar sıcak olmasaydı daha da kayganlaşırdı. O sarkık yarımkürenin ucu devrilmiş bir içki kadehi gibi uzanırken birden hafifçe kalkarak bir meme ucuna dönüşüyordu. Meme ucu plastik bir mermiyi andırıyordu, bazen yumuşak bazen de sertti, avuçlarıma pek çok serin damla bıraktı. Aklıma birden güneye ipek satmak için gitmiş bodur bir köylünün dedikleri<a id="GBS.0447.01"/> geldi, İhtiyar Jin’in papaya gibi şehvetli bir kadın olduğunu, dokunulduğu an beyaz sıvılar akıttığını söylemişti adam. Papaya denilen meyve, İhtiyar Jin’in memesine mi benziyordu yani? Şimdiye kadar hiç papaya görmediğimden elimdeki bilgilerden yola çıkarak papayanın çok çirkin ama ölümcül derecede çekici bir meyve olduğunu çıkardım. Kar Prensi’nin o kutsal görevi İhtiyar Jin’in tek memesi tarafından<a id="GBS.0447.02"/> yavaş yavaş yoldan çıkarıldı. Elim bir sünger gibi memesindeki tüm sıcaklığı çekiyordu, o da elimin okşamaları altında halinden çok memnun görünüyordu. Küçük bir domuz gibi inlerken başımı tutup memesine dayadı, alev alev yanan memesi yüzümü yaktı. Fısıltıyla şöyle mırıldandığını duydum: “Sevgili oğlum... canım oğlum benim...”</p>
			<p>“Kar Pazarı”nın kuralı sonunda bozulmuştu.</p>
			<p>Tek bir kelime bile<a id="GBS.0447.03"/> felakete davetiye çıkarmak demekti.</p>
			<p>Rahip Men’in kapısının önündeki boş alana çimen yeşili bir cip park etti, üzerlerinde beyaz pamuklu nişanlar olan haki üniformalı dört güvenlik polisi cipin üzerinden atladı. Pars gibi çevik hareketlerle odanın içine girdiler. Birkaç dakika sonra bileklerinde gümüş rengi kelepçeler olan Rahip Men’i ittirerek tekrar göründüler. Rahip Men tek kelime bile etmeden<a id="GBS.0447.04"/> üzgün bakışlarla bana baktıktan sonra itaatkâr bir şekilde cipe bindi.</p>
			<p>Üç ay sonra gerici bir tarikatın lideri olan Men Shengwu, yani Rahip Men bir dağın yamacına gizlenip ateş ederek casuslara sinyal verdiğinden dolayı ilçedeki Büyülü Köprü’nün altında vurularak öldürüldü. Rahibin kör köpeği karda cipin arkasından koşarken cipteki bir keskin nişancı tarafından kafasından vurulup yere serildi.</p><div style="display:none;"><a id="GBS.0447.05"/></div>
		</section>
		<section class="subchapter" epub:type="subchapter">
			<h2>2</h2>
			<p>Gürültülü bir şekilde hapşırarak uykumdan uyandım. Gaz lambasının altın ışığı duvarlara vuruyordu. Lambanın altında oturan annem, altın rengi bir gelincik postunu okşuyordu. Dizlerinin üzerinde büyük mavimsi bir makas vardı. Gelinciğin kabarık kuyruğu annemin ellerinde sıçrıyordu. <em>Kang</em>’ın önündeki taburede kirli yüzü bir maymunu andıran, üzerinde pamuklu, kahverengi askerî üniforma<a id="GBS.0448.01"/> olan bir adam oturuyordu. Sakat parmaklarıyla gri saçlarının altındaki kafa derisini kaşıyordu.</p>
			<p>“Jintong, sen misin?” diye sordu bana dikkatle, kapkara gözlerinde parlayan samimi ama zavallı bir ifadeyle. Annem, “Jintong, bu senin Sima... yaşlı kuzenin Sima...” dedi.</p>
			<p>Meğer Sima Ting’miş. Onu yıllardır görmemiştim ve yıllar işte onu bu hale getirmişti. Yıllar önce çamdan yapılmış gözetleme<a id="GBS.0448.02"/> kulesinde canlı ve hayat dolu bir halde dikilen Dalan şehrinin Belediye Başkanı Sima Ting nereye gitmişti acaba? Onun taze havuçlar gibi kıpkırmızı olan parmakları şimdi neredeydi kim bilir?</p>
			<p>O gizemli süvari Sima Feng ve Sima Huang’ın kafalarını paramparça ettiğinde Sima Ting, bizim avlunun batısındaki ahır olarak kullanılan odadan sudan çıkan bir sazan gibi fırlamıştı. Ardından bir iğne gibi<a id="GBS.0448.03"/> kulak delen keskin silah sesleri gelmişti. Değirmenin etrafında huysuz eşek gibi yeri döverek defalarca tur atmıştı. Atların nal sesleri <em>hutong</em>’da sel gibi dalga dalga yankılanmaya başladı. Şöyle düşünüyordu: Kaçmalıyım, burada gizlenip ölümü bekleyemem. Başında buğday kepekleri uçuşurken bizim avlunun alçak güney duvarından içeriye atlayıverdi, yere iner inmez bir köpek pisliği yığınına düşünce<a id="GBS.0448.04"/> ayağı kayıp yere yuvarlandı. Bu sırada <em>hutong</em>’dan gelen bir patlama sesi duydu. Telaşla emekleyerek bir samanlığa daldı. Samanlıkta tam da o anda yumurtlamakta olan kırmızı ibikli bir tavukla karşılaştı. Birkaç saniye içinde daha da artan patlama sesleriyle bir kapının kırıldığını duydu. Bunun hemen ardından siyah maskeli iriyarı birkaç adam duvarın yanına koşturdu, koca ayaklarına giydikleri<a id="GBS.0448.05"/> kalın tabanlı bez ayakkabılarıyla duvarın kenarındaki yabani otlarla çimenleri çiğnediler, adamların ellerinde kuzgun karası mavzerler vardı. Korkusuz haydutlar gibi kendilerine güvenle hareket ediyorlardı, duvardan kara kırlangıçlar gibi atladılar, görünüşe göre o çok önemli adamın korumalarıydı bunlar. Sima Ting, başta adamların yüzlerini niye gizlediklerini anlamadı, daha sonra Sima Feng ve Sima<a id="GBS.0449.01"/> Huang’ın vuruldukları haberini alınca karışık zihninin derinliklerinde küçük bir delik açıldı ve anlam veremediği pek çok şey birden aydınlanıverdi. Adamlar avluya dalmıştı. Sima Ting başını samanların arasına gömmüş, kıçını o işini bilir dercesine dışarıda bırakmış bir halde olacakları beklemeye başladı.</p>
			<p>“İki numara, iki numaradır, bense benim,” dedi Sima Ting lambanın altında duran anneme,<a id="GBS.0449.02"/> “baldız, bu konuyu bir açıklığa kavuşturalım önce.”</p>
			<p>Annem, “O zaman sana, amca, diyelim. Jintong, bu senin Sima Ting Amca’n,” dedi.</p>
			<p>Tekrar uykuya dalmadan önce Sima Ting’in cebinden ışıl ışıl parlayan altın bir madalya çıkarıp anneme uzattığını gördüm. Utangaç bir şekilde homurdanarak, “Baldız, günahlarımın kefaretini çoktan ödedim,” dediğini duydum.</p>
			<p>Sima Ting samanlıktan çıktıktan<a id="GBS.0449.03"/> sonra gecenin karanlığından yararlanarak köyün dışına çıktı. Bir ay sonra sedye birliğine alınarak esmer yüzlü bir delikanlıyla eşleştirildi.</p>
			<p>Sima Ting’in sanki hatalarını gizlemek için yalanlar uyduran bir delikanlı gibi geveleye geveleye anlattığı o efsanevi tarihini dinledim. Annemin başı, lambanın ışığı altında sallanıyordu, yüzü altın sarısına bürünmüştü, annemin koca ağzının kenarları<a id="GBS.0449.04"/> hafifçe büzülüp alaycı bir gülümsemeye dönüştü. “Söylediklerimin hepsi doğru,” diye homurdandı Sima Ting, “inanmadığını biliyorum, ya bu madalyaya ne diyeceksin, bunu da kendim mi yaptım peki? Bunu da mı uyduruyorum?”</p>
			<p>Annem gelinciğin kürkünü keserken çıkan makas sesleri eşliğinde, “Sima Ting amca, kim yalan söylediğini söyledi ki?” dedi.</p>
			<p>Sima Ting ve o esmer delikanlı göğsünden vurulmuş<a id="GBS.0449.05"/> bir takım komutanını tökezleyerek ama hızla taşıyorlardı. Havada yeşil ışıklar çakarak uçan uçaklar vardı. Havan topları ve mermiler parlak kuyruklarını peşlerinde sürüyerek gecenin karanlığını yararken havada ateşten canlı, dinamik ve sık dokunmuş bir ağ örüyorlardı. Havan topları patladıktan sonra ortaya çıkan mikron küçüklüğündeki şarapnel parçaları yeşil bir şimşek gibi yanıp sönerken ayakları<a id="GBS.0450.01"/> altında kalan engebeli tarlalarla hasat yapıldıktan sonra donmuş kalmış çeltik tarlalarını aydınlatıyordu. Sedye taşıyıcıları darmadağın olmuş çeltik tarlalarında telaşla koşturuyordu. Gittikleri yönden bile haberleri olmayan bir halde koşturup durdular. Gecenin o soğuk karanlığında yaralı askerlerin acı iniltileri birbiri ardına yankılanıyordu. Birliğin başında saçlarını küt kestirip perçem bırakmış<a id="GBS.0450.02"/> kadın bir asker vardı, elinde ucunu kırmızı bir ipekle kapladığı el feneri vardı, tarlanın sırtında ayakta dikilip yüksek sesle, “Sarsmayın! Yaralıları sarsmayın!” diye bağırıyordu. Boğuk sesi kaba, kuma sürten bir ayakkabının çıkardığı hışırtıyı andırıyordu. Patlamalar yüzünü yeşile boyamıştı. Boynuna kirli bir avlu sarmıştı, deri kemerinin üzerinde iki tane ahşap saplı el bombasıyla bir<a id="GBS.0450.03"/> tane emaye kupa asılıydı. Bu kadın çok canlı ve hayat doluydu, gün boyunca soya sosu kırmızısı üniformasıyla sedye taşıyıcılarıyla birlikte o cepheden bu cepheye uçarcasına koşturup duruyordu. Ateş hattında uçan zamansız bir kelebeğe benziyordu. Binlerce, on binlerce patlamanın yarattığı sıcak hava dalgası, üç ayak kalınlığında buz tutmuş bu kara kışı birden güneşli bir bahar havasına çevirmişti,<a id="GBS.0450.04"/> Sima Ting bir keresinde gündüz vakti sıcak kanın erittiği karların hemen yanı başında açmış olan altın rengi karahindiba tomurcukları gördü. Üzerinde sıcak dumanların tüttüğü siperlerde yemek için bir araya gelen askerler yaramaz çocuklar gibi çatır çutur sesler çıkararak kar beyazı çöreklerle açık sarı taze soğanlar yiyordu. Yemekten gelen hoş kokular açlıktan kıvranan Sima Ting’in ağzını sulandırdı.<a id="GBS.0450.05"/> Sedye taşıyıcılarıysa katlanmış bir sedyenin üzerine oturarak erzak çuvalından aldıkları donmuş darı pilavını soğuktan çatılmış kaşları eşliğinde lop lop yutuyorlardı. Sima Liang önünde uzanan siperin içinde sedye taşıyanların lideri olan o kelebek gibi kadının, kucağında tüfek tutan bir takım komutanıyla gülüştüğünü gördü. Takım komutanının yüzü Sima Ting’e çok tanıdık geldi. Kelebek’le takım<a id="GBS.0451.01"/> komutanı, üzerlerinde toprak kokusuyla siperden çıkıp gülüşerek sedye taşıyanların yanına vardı.</p>
			<p>Kelebek, “Yoldaşlar, Komutan Lu herkesi şimdi burada görmek istiyor!” dedi.</p>
			<p>Taşıyıcılar dimdik bir şekilde ayağa kalktılar. Sima Ting gözlerini takım komutanının hünnap kırmızısı yüzündeki gür kaşlarına dikti, bu adamın nereden geldiğini bulmak için kendini zorladı.</p>
			<p>Takım komutanı çok kibar<a id="GBS.0451.02"/> bir tavırla, “Oturun, oturun, lütfen oturun!” dedi.</p>
			<p>Taşıyıcılar yere oturup köfte şeklinde sıkılmış darı pilavını yemeye devam etti.</p>
			<p>Takım komutanı, “Yoldaşlar, sizlere teşekkür ederim, sıkı çalışıp çok yoruldunuz!” dedi.</p>
			<p>Taşıyıcıların çoğu kayıtsızca yemek yemeye devam ederken içlerinden birkaçı, “Siz de komutanım, siz de çok yoruldunuz!” diye bağırdı.</p>
			<p>Sima Ting hâlâ bu komutanı<a id="GBS.0451.03"/> daha önce nerede gördüğünü çıkarmaya çalışıyordu.</p>
			<p>Komutan, taşıyıcıların kötü beslenme şartlarına ve parçalanmış ayakkabılarına endişeli gözlerle bakarken mor bir pelesenk ağacı sertliğindeki yüzüne örümcek ağı yumuşaklığında bir hissiyat yayıldı. Sonra, “İstihbaratçı,” diye yüksek sesle seslendi. Zeki görünen küçük bir asker siper boyunca bir yaban tavşanı gibi sekerek yanına geldi.</p>
			<p><a id="GBS.0451.04"/>“İhtiyar Tian’e söyle de, artan çörekleri buraya getirsin,” diye emretti komutan.</p>
			<p>İstihbaratçı uçarcasına koşturdu. Aşçı sırtında bir sepet çörekle çıkageldi.</p>
			<p>Komutan, “Yoldaşlarım, biraz daha dayanın, devrim gerçekleştikten sonra her gün çörek yiyeceksiniz!” dedi.</p>
			<p>Komutan çörekleri kendi elleriyle dağıttı, herkese bir tane, yanında da yarım taze soğan. Tam da üzerinde dumanı tüten<a id="GBS.0451.05"/> bir çöreği Sima Ting’e uzatırken bu ikisinin dört gözü çarpışıp bir kıvılcım çıkardı. Sima Ting için hoş bir sürpriz olmuştu bu, bu hünnap kırmızısı yüzlü komutan yıllar önce Sima Ku’nun taburunun katır bölüğünde yaverlik yapan 7. Lu idi. 7. Lu da Sima Ting’i çıkardı hemen. Elini kaldırıp Sima Ting’in omzunu sertçe sıkarak, “Kâhya, demek sen de buradasın,” dedi alçak sesle. Sima Ting’in burnu ekşidi,<a id="GBS.0452.01"/> tam 7. Lu’ya bir şeyler söyleyecekken, 7. Lu hemen ardına dönüp taşıyıcılara doğru yüksek sesle, “Yoldaşlarım, sizlere çok teşekkür ederim, eğer sizlerin desteği olmasaydı bugünlere gelemezdik!” dedi.</p>
			<p>Saldırı başladığında Sima Ku ve birlikte çalıştığı delikanlı ikinci siperin içindeydi, başlarının üzerinden bir kuş sürüsü gibi geçen uçakların attığı bombaların keskin kükremeleriyle uzaklardan<a id="GBS.0452.02"/> gelen sanki gök yarılmış da yer delinmiş gibi sesler çıkaran patlamaları duydular. Saldırı borusu çalınca askerler naralar atarak siperlerden çıktılar. Kadın komutan dimdik durup yüksek sesle, “Kalkın, koşun, yaralıları kurtarın!” diye bağırdı.</p>
			<p>Kelebek, elindeki el bombasını sallayarak siperden dışarı fırladı. Çekirge gibi uçan bir mermi onun arkasındaki toprak yığınının üzerine isabet edince<a id="GBS.0452.03"/> yerden ince, beyaz bir duman yükseldi. Kelebek’in yüzü kireç gibi bembeyaz oldu ama yüzünde korkudan eser yoktu. Göğüslerine gelen siperde titreyerek ayakta duran taşıyıcılar içgüdüsel olarak yere eğildiler. Kısa boylu bir taşıyıcı beceriksizce siperin üzerine tırmandıktan sonra etrafını saran donmuş toprak, kurşun yağmuruna tutulunca kendini tekrar sipere atıp, “Komutanım... komutanım... bayramlık<a id="GBS.0452.04"/> oldum...” diye bağırdı.</p>
			<p>Kelebek sipere atlayıp, “Neren kanıyor?” diye sordu.</p>
			<p>Kısa boylu taşıyıcı, “Kasıklarım... kasıklarımın arası cayır cayır yanıyor!” diye bağırdı.</p>
			<p>Kelebek, onu bir kenara sürükledi, güzel kaşlarını çattı, burnunu kıvırıp küçümseyen bir tavırla, “Seni korkak şey, pantolonunu çıkar!” dedi. Kelebek, eline bir el bombası alıp kısa boylu taşıyıcının kafasına vurduktan<a id="GBS.0452.05"/> sonra yüksek sesle, “Yoldaşlar, haydi yukarıya çıkın, hepiniz evli barklı kocaman adamlarsınız, benim gibi bir kadınla yarışacak haliniz yok ya?!” diye bağırdı.</p>
			<p>Kelebek’in yüreklendirdiği taşıyıcılar teker teker siperi terk etti.</p>
			<p>Sima Ting ayağa kalkınca siperin içine boylu boyunca uzanmış ve tüm vücudu kasılan kısa boylu taşıyıcıyı gördü. “Evlat, neyin var?” diye sordu ama cevap alamadı.<a id="GBS.0453.01"/> Sima Ting onu yüzüstü çevirince adamın yüzünün morardığını ve dişlerinin kenetlenmiş olduğunu gördü. Ağzından tuhaf sesler ve beyaz köpükler çıkarıyordu.</p>
			<p>“Sima Ting, niye oyalanıyorsun? Ölmekten mi korkuyorsun yoksa?” dedi Kelebek Komutan kaşlarını çatıp.</p>
			<p>“Komutanım...” dedi Sima Ting zar zor, “görmüyor musun çocuk koyun gibi titriyor, sara hastasıymış...”</p>
			<p>“Anasını sattığımın, tam<a id="GBS.0453.02"/> da sırasıydı, tam da olacak zamanını buldu!” diye küfrederek sipere geri atladı komutan. Sara hastası çocuğun ayağına bir tekme attı ama çocuk hareketsizdi. Sonra elindeki el bombasıyla çocuğun dizkapaklarına vurdu, çocukta hâlâ bir hareketlenme olmadı. Ayağa kalkıp kafese kapatılmış güzel bir pars gibi telaşla siperin içinde tur atmaya başladı. Siperin kenarında bulduğu bir saman demetini alıp çocuğun<a id="GBS.0453.03"/> ağzına tıkıp öfkeyle, “Yesene, hadi ye, demek koyunlar gibi titreyip sara krizine girersin, ot yemek istemiyor musun ha? Yesene hadi!” dedi. Bir el bombasının ahşap sapıyla samanları çocuğun ağzına sıkıştırmaya başladı. Çocuk birkaç kez inleyerek koyun gibi beyaz gözlerini açıverdi. “Oo, demek bu yöntem gerçekten işe yarıyormuş!” dedi komutan gururlanarak, “Xu Bao, haydi ayağa kalk, koşsana,<a id="GBS.0453.04"/> yaralıları kaldır!”</p>
			<p>Xu Bao denilen bu delikanlı hendeğin duvarlarına tutunarak acı içinde ayağa kalktı. Vücudu hâlâ kasılıyordu, yüzündeki kasları yaralı bir böcek gibi çırpındı. Hendekten tırmanmaya çalışırken kol ve bacaklarında hiç derman kalmamıştı. Sima Ting hendekten çıkıp önce sedyesini, ardından da delikanlıyı sürükleyerek dışarıya çıkardı. Xu Bao minnetle Sima Ting’e gülümsedi ama<a id="GBS.0453.05"/> delikanlının o gülümseyen yüzü keskin bir jilet gibi Sima Ting’in kalbini parçaladı.</p>
			<p>Bu ikisi sedyeyi kaldırıp belini bükmüş ve neredeyse emekler gibi ilerleyen komutanları eşliğinde sendeleyerek yola koyuldular. Toprağın üzerindeki kar, çoktan çamura dönüşmüştü, çamurun içindeki boş mermi kovanları sedye birliği ilerlerken birbirine çarpıp duruyordu. Şarapnel parçaları uçuştu, havan toplarının<a id="GBS.0454.01"/> önlerinde açmış olduğu çukurlardan beyaz duman bulutları yükseliyordu. Ayaklarının altındaki toprak birden büyük bir patlamayla sarsıldı. Askerler kırmızı bir bayrağın peşinde sel gibi ilerliyorlardı. Önlerinde yükselen devasa toprak duvarın arkasından vahşi köpek havlamalarını andıran makineli tüfek sesleri geliyordu. Yelpaze gibi açılan bir dizi ateşten dil askerleri yalayıp onları yabani<a id="GBS.0454.02"/> otlar gibi yere serdi. Duvarın arkasından püsküren alevler yerde ateşten bir ejderha gibi yuvarlanıyordu, ateşin içinde kalan askerler insanın tüylerini diken diken eden çığlıklar içinde tuhaf bir dans etmeye başladılar. Bazı askerler ateşten ejderhanın üzerinden atlayıp çığlıklar atarak yerde sağa sola yuvarlanıyordu, ateşin içinde sıkışıp kalmış askerlerse deli gibi zıplıyordu, yüzleri acıdan ve<a id="GBS.0454.03"/> korkudan tuhaf bir şekle girdi, göz açıp kapamadan ateşin içinde felçli gibi kalakaldılar. Keskin bir kötü koku toprakta dalga dalga yayılmaya başladı, askerlerin ve hemen onların arkasında duran taşıyıcıların bu kokudan mideleri bulandı. Sima Ting bulunduğu daracık yerden askerlerin çürümüş ağaçlar gibi teker teker yere serildiğini gördü. Sima Ting’in saralı ortağı Xu Bao kendini yere atarken Sima<a id="GBS.0454.04"/> Ting’i de peşinde sürükledi. Sima Ting’in ön dişleri çamura değdiği an başının üzerinden geçen mermilerin sıcak ıslığını duydu, mermiler hemen arkasındaki birkaç taşıyıcıyı yere serdi. Lav silahının sesi yine tıslamaya başladı, birbiri ardına ıslak ve yapış yapış alevler püskürüyordu. Yerde üzerinden beyaz dumanlar tüten el bombaları yuvarlanmaya başladı, sonra bir tane doğudan, bir tane de batıdan<a id="GBS.0454.05"/> iki patlama sesi duyuldu: Güm! Güm! Hemen ardından havada uçuşan şarapnel parçaları ortalığı birbirine kattı. Anacığım, bugünü çıkaramayacağım galiba diye inledi saralı delikanlı başını kaşırken, kıçı havadaydı, pantolonu şarapnel parçalarıyla lime lime olmuştu, pantolonunun üzerinde açılmış olan yumruk büyüklüğündeki deliklerden kirli, kara pamukçuklar çıkıyordu. Askerler gerçekten çok çetin<a id="GBS.0455.01"/> bir savaş veriyordu, acı çığlıklar atıp ellerinde silahlarla silah arkadaşlarının cesetlerinin üzerine ve erimiş kara karışmış taze kan göletlerine basarak o artık lime lime olmuş bayrağın ardında savaş borusunu dinleyerek duvarın önüne atıldılar, ardından ölüm korkusu olmadan duvara dayadıkları merdivenlerle ya da iplerle duvara tırmandılar, duvardan çığlıklar atarak yere düşenler oldu, yerdeki<a id="GBS.0455.02"/> buz tutmuş hendeğin içine düşenler biraz kıvranıp yerde yuvarlandıktan sonra körü körüne yine duvara tırmanmaya çalışıyordu. Sima Ting’in yakınında bir yerlerde yere uzanmış olan Kelebek, iki elini de çamura sokmuştu. Kıçından beyaz dumanlar çıkıyordu. Pamuklu pantolonu yanıyordu, ateşi söndürmek için yerde biraz yuvarlandı, ardından pantolonunda açılmış delikleri çamurla kapattı. Duvara tırmanmış<a id="GBS.0455.03"/> askerlerin ölüyü mezarından kaldıracak kadar yüksek savaş naraları ve silah seslerinin patlamış mısırı andıran patlamaları birbirine karıştı. Kelebek ayağa kalkıp koşturmaya başladı, daha birkaç adım atmışken kendini yere fırlatıp kıvranmaya başladı, vurulmuş gibi acı çekiyordu. Sonra ayağa kalkıp belini iyice olgunlaşmış bir başak gibi eğerek tekrar koşmaya başladı. Ceset yığınının içinden birini<a id="GBS.0455.04"/> çekip sürükledi. Yaralıyı böcek sürükleyen bir karınca gibi canla başla Sima Ting ve ortağının sedyesinin yanına taşıdı. Sürüklediği yaralı Komutan Lu’ydu, 7. Lu. Göğsünden yaralanmıştı, göğsündeki yaralardan kan ve baloncuklar çıkıyordu, grileşmiş akciğerinin titrediğini gördüler.</p>
			<p>“Hemen sedyeye koyup uzaklaştırın buradan!” diye emretti Kelebek.</p>
			<p>Aptala dönmüş Xu Bao, boş bakışlarla Kelebek’e<a id="GBS.0455.05"/> baktı. Kelebek, “Seni geri zekâlı!” diye bağırdı.</p>
			<p>Sima Ting sedyeyi telaşla açıp Komutan Lu’yu üzerine yerleştirdi. Komutan Lu, özür dileyen bakışlarla Sima Ting’e baktıktan sonra yorgun düşmüş gri gözlerini hemen kapadı.</p>
			<p>Taşıyıcı ikili sedyeyi kaldırıp geriye doğru koşmaya başladı. Mermiler başlarının üzerinde kuş gibi cıvıldıyordu. Sima Ting ani bir refleksle sırtını kamburlaştırıp çok<a id="GBS.0456.01"/> rahatsız bir şekilde koşmaya başladı. Birkaç adım attıktan sonra dik durup bu kez de yengeç gibi yan yan gitmeye çalıştı. Kuşun ölüsü de canlısı da göğe yükselir diye düşündü. Birden kazandığı bir cesaretle daha çevik adımlar atmaya başladı.</p>
			<p>Revirdeki görevliler Komutan Lu’yu telaşla sarıp sarmalayıp Sima Ting ve ortağından onu daha gerideki hastaneye taşımalarını istediler. Bu sırada güneş<a id="GBS.0456.02"/> iyice batıya çekilmişti, ufukta mor bir gülün taçyapraklarını andıran yoğun bir hava vardı. Vahşi doğada tek başına dikilen, dalları kana bulanmış büyük bir dut ağacı vardı, ağacın gövdesi sanki korkudan terlemiş gibi ıslanmıştı. Taşıyıcılar Kelebek’in önüne kırmızı, ipek bir bez bağladığı el fenerinin ışığında çeltik tarlasına girip yavaş yavaş ilerlemeye başladılar. Başlarının üzerinden uçaklar<a id="GBS.0456.03"/> geçiyordu. Göğün mor perdesi üzerindeki altın sarısı yıldızlar uçuşan şarapnel parçaları arasında ürpertiyle titrediler. Çatışma hâlâ devam ediyordu. Sima Ting yaşlı bir adamdı, ortağı da sara hastasıydı, birlikte çalışmak ikisini de çok yormuştu, her an açlıktan bayılabilirlerdi. Sima Ting ayakta dikildiğinde bacaklarını hissetmiyordu bile. Artık terlemiyordu da, tüm terini gün içinde tüketmişti<a id="GBS.0456.04"/> sanki. Çeltik tarlasında canla başla ilerlemeye çalışırken tüm vücudundan yapış yapış bir yağ süzülmeye başladı, ardından iç organlarının kurumuş bir sukabağına dönüştüğünü duyumsadı. Komutan Lu dayanıklı adamdı doğrusu, dişlerini sıkmış gıkını bile çıkarmıyordu. Sima Ting birden sedyede bir ceset taşıdığı duygusuna kapıldı, burun delikleri ara ara ceset kokusuyla doluyordu.</p>
			<p>Kelebek birden<a id="GBS.0456.05"/> durma emri verdi, hemen ardından da devam etmelerini istedi. “Yoldaşlar, mola veremeyiz, mola verirsek bir daha ayağa kalkamayız,” dedi. Kelebek’le birlikte nehri geçtiler. Nehrin üzerindeki buz tabakası patlamalarla parçalanmıştı. Xu Bao kayıp bir buz çukuruna düşünce, Sima Ting de düşüverdi. Xu Bao sedyenin tutamaklarını intihar edercesine elinden bırakıp buzun içinde yavaş yavaş ortadan kayboldu.<a id="GBS.0457.01"/> Sedyeden düşen Komutan Lu dişlerini daha da sıkıp acıyla inledi. Kelebek, sedyenin bir ucundan tutup Sima Ting’e yardım etti. Kapandı kapanacak yorgun gözlerle hastaneye vardılar, yaralıyı yere bırakır bırakmaz ikisi de kendini yere attı. Kelebek, “Yoldaşlar, yatmak yok!” dedikten sonra hemen bayılıverdi.</p>
			<p>Bir sonraki muharebede Sima Ting, sağ elinin üç parmağı şarapnel parçalarıyla kopmuş<a id="GBS.0457.02"/> olduğu halde acıya dayanarak bacağı kopmuş başka bir takım komutanını sırtında taşıdı.</p>
			<p>Sabah erkenden uyandım, burnuma pis bir koku geliyordu, duvarın kenarındaki sandalyenin üzerinde uyuya kalmış annemi gördüm, ağzının kenarından salyaları akıyordu. Sima Ting’se yaşlı bir kartal gibi <em>kang</em>’ın önündeki tabureye tünemiş şekerleme yapıyordu. <em>Kang</em>’ın önü sigara izmaritleriyle kaplanmıştı.</p>
			<p><a id="GBS.0457.03"/>Daha sonra sınıf öğretmenim olacak olan Ji Qiongzhi, ilçeden bizim köye gelmesiyle birlikte Dalan şehrinde dul kadınların yeniden evlenmesi hareketini başlattı. Bu harika kadın, ilçeden yanında getirdiği vahşi atlara benzeyen memurelerle birlikte kasabadaki tüm dulların katıldığı bir toplantı düzenleyip onlara dulların yeniden evlenmesinin neden çok önemli olduğunu anlattı. Bu kadınların aktif seferberliği<a id="GBS.0457.04"/> ve özel düzenlemeleri altında kasabadaki tüm dul kadınlar birer koca buldu.</p>
			<p>Ama Shangguan’ların dulları bu kampanyanın başarıyla sonuçlanmasına engel oluyordu. Büyük ablam Shangguan Laidi’yi almaya kimse cesaret edemedi çünkü köyümüzün bekârlarının hepsi ablamın vatan haini Sha Yueliang’la evlenmiş olduğu ve karşı devrimci Sima Ku tarafından kullanıldığını biliyordu, devrimin askeri Dilsiz<a id="GBS.0457.05"/> Sun’la birlikteliğini de unutmamışlardı elbette. Hayatta olmalarını bırakın, bu üç adamın ölümünde bile kimse onlara dokunamazdı. Annem, Ji Qiongzhi’nin belirlediği yaş aralığında olmasına rağmen tekrar evlenmeye kendisi yanaşmadı. Evlendirme komitesinden gelen Luo Hongxia, bizim evin kapısından içeriye adım atar atmaz annem tarafından küfürlerle kapı dışarı edildi. “Siktir git!” diye bağırdı annem,<a id="GBS.0458.01"/> “Ben senin anandan daha yaşlıyım ulan!”</p>
			<p>Ama asıl garip olan Ji Qiongzhi’nin bizzat kendisinin bizim eve gelip anneme yeniden evlenmesini tavsiye ettiği sırada annemin ona nazikçe, “Kızım, beni kiminle eşleştirmeyi düşünüyorsun?” diye sormasıydı.</p>
			<p>Aradan sadece birkaç saat geçmiş olmasına rağmen annemin bu iki kadına karşı takındığı tutum arasında dünyalar kadar fark vardı.</p>
			<p>Ji Qiongzhi,<a id="GBS.0458.02"/> “Teyzeciğim, sizden küçük biri size yakışmaz, sizin yaş grubunuzdansa elimizde sadece Sima Ting var. Kirli bir geçmişi olmasına rağmen, ardından gösterdiği değerli hizmetlerle kefaretini ödedi. Ayrıca ikiniz arasında sıra dışı bir ilişki söz konusu,” dedi.</p>
			<p>Annem acı bir gülümsemeyle, “Kızım, onun kardeşi benim damadım olur!” dedi.</p>
			<p>Ji Qiongzhi, “Bunun bir önemi yok ki, aranızda kan bağı<a id="GBS.0458.03"/> yok,” dedi.</p>
			<p>Kırk beş dulun düğünü yıkılmaya yüz tutmuş kilisede yapıldı. Çok öfkeliydim ama yine de düğüne katıldım. Annem dullardan oluşan birliğin içinde ayakta dikiliyordu, şişmiş yüzü sanki allık sürmüş gibi kırmızıydı. Sima Ting’se erkeklerin arasında duruyordu, o sakat eliyle başını kaşıyordu, bunu neden yaptığını anlamadım, dalıp gitmiş de olabilirdi, utancını saklamaya çalışıyor da.</p><div style="display:none;"><a id="GBS.0458.04"/></div>
			<p>Ji Qiongzhi, hükümet adına yeni evlilere birer havlu ve sabun hediye etti. Belediye başkanı da evlilik cüzdanlarını verdi. Havluyu ve evlilik cüzdanını alan annemin yüzü utangaç bir kız çocuğu gibi kızardı.</p>
			<p>İçimde şeytani bir ateş tutuştu. Yüzüm yanıyordu, orada durmuş, annem adına utanıyordum. Bir zamanlar hünnap ağacından yapılmış, İsa’nın durduğu duvarda şimdi kalın bir toz tabakasından<a id="GBS.0458.05"/> başka bir şey yoktu. Bir zamanlar Papaz Malory’nin beni vaftiz ettiği kürsüde bir grup utanmak nedir bilmeyen kadın ve adam duruyordu şimdi. Hepsi de bir hırsız gibi ürkek ve kaçamak bakışlarla bakınıyordu. Saçları bembeyaz olmuş annem birazdan kendi damadının ağabeyiyle evlenecekti. Hayır, çoktan evlenmişlerdi bile. Evliliğin gerçek anlamı Sima Ting ve annemin herkesin önünde aynı yatağa girmesiydi<a id="GBS.0459.01"/> işte. Annemin iri memeleri Sima Ting tarafından kuşatılmıştı işte, tıpkı Sima Ku, Babbitt, Sha Yueliang ve Dilsiz Sun’un ablalarımın memelerini kuşatmaları gibi. Bunu düşünüce kalbime binlerce ok saplandı, gözlerim öfkeden yaşlarla doldu. Kadın yetkililerden biri, sarı bir sukabağının içinde duran çingülü yapraklarını heyecandan elini ayağını nereye koyacağını bilemeyen yeni evli çiftlere doğru<a id="GBS.0459.02"/> savurmaya başladı. Birkaç yaprak, kirli bir yağmur ya da solmuş kuş tüyleri gibi yavaş yavaş annemin karaağaç özsuyuyla yatırılmış, yağlı ve parlak, beyaz saçlarının üzerine düştü.</p>
			<p>Ruhunu kaybetmiş bir köpek gibi kiliseden dışarıya fırladım. Orada, eski sokakta üzerinde bol dökümlü kara cübbesiyle sakin sakin dolanan Papaz Malory’yi gördüm gerçekten. Yüzüne çamur sıçramıştı, başının üzerinde<a id="GBS.0459.03"/> daha yeni filizlenmiş sarı buğday filizleri vardı. Gözleri iki soğuk kara üzüm tanesiydi, üzgün üzgün parladılar. Annemle Sima Ting’in evlendiğini yetiştirdim ona hemen yüksek sesle. Birden yüzünün acıyla seğirdiğini gördüm, o koca bedeni ve kara cübbesi birden porselen bir küre gibi parçalara ayrıldı, etrafa fırlayan parçalar bir süre yerde yuvarlandıktan sonra leş gibi kokan kara bir dumana dönüşüp<a id="GBS.0459.04"/> kayboldu.</p>
			<p>Büyük ablam avluda eğilip kar beyazı boynunu uzatarak sık ve kalın siyah saçlarını yıkıyordu. Ablam bu pozisyondayken o güzelim pembe memeleri ipek yumuşaklığındaki sesleriyle şarkı söyleyen iki sarıasma kuşuna benziyordu. Saçını yıkadıktan sonra doğrulunca bir dizi berrak su tanesi, memelerinin arasından aşağıya doğru süzüldü. Bir eliyle saçlarını geriye atarken gözlerini iyice<a id="GBS.0459.05"/> kısıp bana baktı, yüzünde alaycı bir gülümseme vardı. “Biliyor musun? Annem, Sima Ting’le evleniyor!” dedim ona. Sadece sırıttı, umurunda bile değildim. Annem, eliyle Shangguan Yunü’yü çekiştirerek saçlarında hâlâ o utanmaz çiçek yapraklarıyla avluya girdi. Sima Ting de keyifsiz bir halde onları takip ediyordu. Ablam saçını yıkadığı leğendeki suyu havaya doğru boşalttı. Su havada parlak bir yelpazeye<a id="GBS.0460.01"/> dönüştü. Annem hiçbir şey demeden uzun uzun içini çekti. Sima Ting benim gönlümü mü almaya çalışıyordu yoksa kendi başarısıyla gurur duyduğundan mı bilmem o altın madalyayı koynundan çıkarıp bana verdi. Ciddi bir tavırla yüzüne baktım. Yüzünde ikiyüzlü bir gülümseme vardı. Bakışlarını kaçırıp utancını örtbas etmek için bir öksürük koyuverdi. Madalyonu alıp tüm gücümle fırlattım, o ağır mı ağır<a id="GBS.0460.02"/> madalyon arkasında altın sarısı bir parıltıyla çatının üzerinden kuş gibi süzülerek uçtu. Öfkelenen annem, “Git de geri getir onu!” diye bağırdı.</p>
			<p>“Hayır, getirmeyeceğim!” dedim asık bir yüzle.</p>
			<p>Sima Ting, “Aman, boş verin, ziyanı yok,” dedi.</p>
			<p>Annem bana bir tokat attı. Kendimi kasten yere atıp eşek gibi debelendim.</p>
			<p>Annem bana bir tekme atınca içimdeki zehri boşalttım: “Utanmaz, utanmaz<a id="GBS.0460.03"/> seni!”</p>
			<p>Annem bir an dondu kaldı, ağır başı üzgünce eğildi. Hemen ardından feryat figan ağlamaya başladı. Gözyaşları içinde eve girdi. Sima Ting içini çekip avludaki armut ağacının altına çökerek bir sigara yaktı.</p>
			<p>Sima Ting onlarca sigara içtikten sonra ayağa kalkıp bana, “Yeğenim, git de ananı teselli et, ağlatma kadını,” dedi.</p>
			<p>Sonra koynundan evlilik cüzdanını çıkardı, cüzdanı paramparça<a id="GBS.0460.04"/> edip yere fırlattı. Sonra belini büküp avludan çıktı, ardından baktım, bu haliyle yaşlı bir adama, rüzgârda titreyen bir muma benziyordu.</p>
		</section>
		<section class="subchapter" epub:type="subchapter">
			<h2>3</h2>
			<p>Sima Ku, saltanatı sürerken akıl hocası 2. Qin Bey’e doğum günü hediyesi olarak kristal taşından yapılmış bir okuma gözlüğü hediye etmişti. Qin, şimdi burnunun üzerine tünemiş olan bu karşı devrimci hediyeyle kiremitten yapılmış kürsünün üzerine<a id="GBS.0460.05"/> oturmuş, elinde müfredata uygun bir Çin klasiğiyle titrek sesini uzatarak biz Gaomi Kuzeydoğu Bucağı’nın yaş aralıkları arasında devasa bir uçurum olan birinci sınıf öğrencilere ders veriyordu. O ağır gözlük, onun eğimli burnunun ortasına doğru kaymıştı, burnunun ucundan ha düştü ha düşecek yeşil bir sümük damlıyordu. “Büyük keçiler büyüktür,” diye şakıdı tek düze bir sesle. Çoktandır o kavurucu<a id="GBS.0461.01"/> sıcaklıkların başladığı haziran ayında olmamıza rağmen başında kırmızı püsküllü siyah bir takke, üzerindeyse uzun siyah bir cübbe vardı. “Büyük keçiler büyüktür,” diye onun sesini taklit ederek hep bir ağızdan bağırdık. “Küçük koyunlar küçüktür,” diye devam etti şakımaya üzgün bir sesle. Hava boğucu bir sıcaklıktaydı, sınıfın içi hem karanlık hem de nemliydi, bizler yalınayak, sırtı çıplak bir halde<a id="GBS.0461.02"/> oturmuş yağlı yağlı terliyorduk ama iyi giyimli öğretmenimizin yüzü solmuş, dudakları morarmıştı, sanki soğuktan donuyordu. “Küçük koyunlar küçüktür,” diye yüksek sesle tekrar ettik. Sınıfın içi sanki uzun süredir temizlenmemiş bir keçi ağılı gibi dışkı ve idrar kokuyordu. “Büyük keçilerle küçük keçiler dağa koştular, <em>büyük keçilerle küçük keçiler dağa koştular.</em>” Büyük keçiler koştu, küçük keçiler<a id="GBS.0461.03"/> meledi, <em>büyük</em> <em>keçiler koştu, küçük keçiler meledi.</em>” Keçiler hakkındaki engin bilgilerime dayanarak iri memeleri olan keçilerin memeleri yere sürtündüğünden dolayı koşamadıklarını çok iyi biliyordum, yürümekte bile zorlanan bu hayvanlar nasıl koşabilirdi ki? Evet, küçük keçiler meleyebilir ve koşabilirlerdi, bu mümkündü, büyük keçiler çayırda sessizce otlanırken küçük keçiler meleşerek koşabilirdi.<a id="GBS.0461.04"/> Parmak kaldırıp öğretmenimize bunu sormak istedim ama cesaret edemedim. Öğretmenin önünde söz dinlemeyen öğrencilerin avuçlarına vurduğu kalın bir cetvel vardı. “Büyük keçiler çok yer, <em>büyük keçiler çok yer</em>; küçük keçiler az yer, <em>küçük keçiler az yer.</em>” Bu da çok doğru bir şeydi, büyük keçiler elbette ki küçük keçilerden daha çok yerdi, küçük keçiler de büyük keçilerden daha az yerlerdi. “Büyük<a id="GBS.0461.05"/> keçiler büyüktür, küçük keçiler küçüktür.” Keçiler otladıktan sonra tekrar başa sardık. Öğretmenimiz hiç yorulmadan tekrar üstüne tekrar ediyordu ama sınıftan çatlak sesler çıkmaya başlamıştı bile. Bir çiftçinin oğlu olan Wu Yunyu on sekiz yaşındaydı, uzun boylu ve iri yapılıydı. Bu taya benzeyen delikanlı <em>tofu</em><a class="si-noteref" epub:type="noteref" href="#f39" id="ref_f39">39</a> satan dul Lan Shuilian’la evlenmişti, ondan sekiz yaş büyük olan dulun karnı davul<a id="GBS.0462.01"/> gibi şişmiş ve çok yakında doğuracaktı. Wu Yunyu yakında baba olacaktı. Yakında baba olacak olan delikanlı, belinden paslanmış bir silah çıkarıp 2. Qin Bey’in başındaki kırmızı püsküllü siyah takkeye nişan aldı. “Büyük keçiler koşarlar, <em>büyük keçi...</em>” “Pat! Ha ha ha ha <em>koşarlar.</em>”  Öğretmenimiz başını yukarıya kaldırdı, keçi gibi gri gözlerini kristal taşından yapılmış gözlüğünün üzerinden sınıfa<a id="GBS.0462.02"/> doğru yöneltti. Gözleri miyoptu, muhtemelen hiçbir şey göremiyordu. Okumaya devam etti. Küçük keçiler meler, pat! Wu Yunyu ağzından bir silah sesi daha çıkartınca öğretmenin takkesindeki kırmızı püsküller sallanmaya başladı. Sınıfta kahkahalar koptu. Öğretmen püsküllerini tuttu, masanın üzerine eliyle vurarak bir hakim gibi, “Sessizlik,” dedi. Ardından okumaya devam etti. Fakir bir köylünün oğlu<a id="GBS.0462.03"/> olan on yedi yaşındaki Guo Qiusheng eğilerek sıradan kalkıp sessizce kürsüye çıktı, öğretmenin arkasına geçip fare dişini andıran ön dişleriyle altdudağını ısırarak sanki bir havan topuna top mermisi yüklermiş gibi hareketler yapmaya başladı, yaşlı öğretmenin sıska kafatası havan topunun namlusuydu işte ve delikanlı ardı ardına mermi yükleyip ateş ediyordu. Sınıfta yine bir şamata koptu, öğrenciler<a id="GBS.0462.04"/> kahkahalar atarak kıvranmaya başladı, uzun boylu olan Xu Lianhe adında bir öğrenci kahkaha atarken sırayı yumrukluyordu, ondan daha kısa ve şişman olan Fang Shuzhai adında başka bir öğrenci de önündeki kitabın sayfalarını yırtıp havaya fırlatmaya başladı, yırtılan sayfalar sınıfın içinde kelebekler gibi süzülüyordu.</p>
			<p>Yaşlı öğretmenimiz defalarca masaya vurmasına rağmen sınıftaki isyanı bir<a id="GBS.0462.05"/> türlü bastıramadı. Gözlüğünün ardından sınıfa bakıp bu isyanın nedenini bulmaya çalışırken Guo Qiusheng onun ardında o aşağılayıcı hareketlerini sürdürüyordu, sınıftaki on beşini geçmiş olan aptal erkek öğrencilerin hepsi deli gibi bağırıp çağrıştılar, Guo Qiusheng, öğretmenin kulağına dokununca öğretmenimiz hemen ardına dönüp onun elini yakaladı.</p>
			<p>“Dersini ezberden oku bakayım!” diye ciddi<a id="GBS.0463.01"/> ciddi konuştu öğretmenimiz.</p>
			<p>Guo Qiusheng ellerini iki yanına sarkıtıp uslu bir öğrenci gibi kürsüde dikildi ama yüzündeki sırıtma onu ele veriyordu. Dudaklarını büzdü, dudakları bu haliyle göbek deliğini andırıyordu. Bir gözünü kapatınca ağzı yanağına doğru çarpıldı. Dişlerini gıcırdatıp kulaklarını oynattı.</p>
			<p>“Dersini ezberden oku bakayım!” dedi öğretmenimiz öfkeyle.</p>
			<p>“Büyük kızlar büyüktür,<a id="GBS.0463.02"/> küçük kızlar küçüktür, büyük kızlar, küçük kızları kovalar...” diye şakımaya başladı Guo Qiusheng.</p>
			<p>Sınıfta yankılanan deli gibi kahkahaların arasında 2. Qin Bey elleriyle masanın kenarına tutunup ayağa kalktı. Beyaz sakalını titreterek, “Kötü çocuk! Kötü çocuklar bir bok öğrenemez!” diye homurdandı.</p>
			<p>2. Qin Bey cetvelini aldı, Guo Qiusheng’in elini tutup masanın üstüne koydu. Kötü çocuk<a id="GBS.0463.03"/> seni! Şak! Cetveli Guo Qiusheng’in avucunda sertçe şakladı. Guo Qiusheng boğuk bir sesle haykırdı. Öğretmen ona bir bakış atıp elindeki cetveli tekrar havaya kaldırdı ama Guo’nun yüzündeki lümpen bir proleterin saldırgan ve küstah ifadesini görünce kolu havada dondu kaldı, Guo’nun o çelik gibi parlayan gözlerinde nefretle dolu bir meydan okuma vardı. Öğretmenin solgun bakışları yenilgiyle geri çekildi,<a id="GBS.0463.04"/> havada asılı kalmış olan kolu ve cetveli güçsüzce aşağıya düştü. Mırıldanarak gözlüğünü çıkardı, metal bir gözlük kutusuna koyup kutuyu mavi bir beze sardıktan sonra koynuna soktu, hatta bir zamanlar Sima Ku’yu bile dövmüş ve o şeytanın ta kendisi olan cetvelini de cübbesinin içine sokuverdi. Ardından takkesini çıkarıp Guo Qiusheng’in önünde saygıyla eğildi, ardından sınıfa doğru dönüp tüm<a id="GBS.0463.05"/> sınıfa da saygıyla eğilerek acıma ve tiksinti içeren kederli bir sesle şunları söyledi: “Sevgili beyler, ben 2. Qin, kalın kafalının biriyim, değişemem, bir at arabasını durdurabileceğini sanan bir peygamberdevesiyim, kendime aşırı güvenirim, ölmeyi hak ediyorum ama bir türlü ölemedim çünkü tüm gücümle yaşama sarıldım. Sizleri çok kırdığımın farkındayım, hepinizden özür dilerim!”</p>
			<p>Sonra ellerini<a id="GBS.0464.01"/> yumruk yapıp karnına götürdü, yumruklarını birkaç kez salladı, sırtını pişmiş bir karides gibi kamburlaştırıp hafif ve kararsız adımlarla sınıfı terk etti. Sınıfın dışından gelen bulanık öksürüklerini duyduk.</p>
			<p>Birinci dersimiz işte böyle bitiverdi. İkinci dersimiz müzikti.</p>
			<p>İlçeden köyümüze yeni gönderilmiş olan kadın öğretmen Ji Qiongzhi, elindeki sopayla karatahtanın üzerine daha tebeşirle<a id="GBS.0464.02"/> yeni yazmış olduğu büyük beyaz sözcüğü gösterip tiz ve yüksek bir sesle, “Müzik,” dedi, “şimdiki dersimiz müzik. Bu derste kitap yok, bize lazım olan her şey burada, burada ve burada.” Burada derken bir yandan da eliyle sırasıyla başını, göğsünü ve karnını gösterdi. Sonra ardına dönüp bir yandan karatahtanın üzerine bir şeyler yazarken bir yandan da konuşmasına devam etti: “Müzik yapmanın pek<a id="GBS.0464.03"/> çok yolu vardır, mesela flüt veya <em>erhu</em><a class="si-noteref" epub:type="noteref" href="#f40" id="ref_f40">40</a> çalabilirsiniz, bir melodi mırıldanabilir ya da bir opera parçası söyleyebilirsiniz, bunun gibi pek çok şey var, bunların hepsi müziğin kapsamındadır, bunu şimdi anlamıyor olabilirsiniz ama ileride bir gün, ne demek istediğimi anlayacaksınız. Şarkı söylemek şarkı söylemektir ama şarkı söylemek her zaman şarkı söylemek anlamına gelmez, şarkı söylemek önemli<a id="GBS.0464.04"/> bir müzikal etkinliktir, şöyle de diyebilirim, bizim gibi ücra bir köy ilkokulunun en önemli müzikal etkinliği şarkı söylemek olacak. Bugün bir şarkı öğreneceğiz.” Karatahtaya yazdıklarını sildi, ardından yeni bir şeyler yazıp konuşmaya devam etti. Bu sırada ben pencereden dışarıya bakıyordum, dışarıda okula gitme hakkından mahrum bırakılanları gördüm, karşı devrimcinin oğlu Sima Liang, ve vatan<a id="GBS.0464.05"/> haininin kızı Sha Zaohua, koyunları güderken özlem dolu gözlerle bu tarafa, okula doğru bakıyorlardı. Dizlerine kadar gelen yeşil otların arasında ayakta dikiliyorlardı, arkalarında onlarca kalın saplı, geniş yapraklı ve parlak sarı çiçekleri olan ayçiçeği vardı. Ayçiçeklerinin o tepsi büyüklüğündeki sarı yüzlerinde olan melankoliyi görünce birden hüzünlendim. Ayçiçeklerinin o yan yan bakan parlak<a id="GBS.0465.01"/> siyah gözlerine bakınca gözlerim doldu. Pencerelerin söğüt ağacından yapılmış çerçevelerinin kalınlığını göz kararı ölçerken birden bir ardıçkuşuna dönüşüp pencereden dışarıya doğru uçtuğumun hayalini kurdum, böylece tüm vücudum haziran ayının o altın sarısı güneş ışınları altında yıkanacak ve üzeri yaprakbiti ve uğurböcekleriyle kaplı olan ayçiçeklerine konabilecektim. O gün okulda öğrendiğimiz<a id="GBS.0465.02"/> şarkının adı “Kadınların Kurtuluş Marşı”ydı. Müzik öğretmenimiz belini büküp karatahtanın en altına şarkının son sözlerini hızla yazıyordu. Havaya diktiği kalçalarının yuvarlaklığı bana bir kısrağınkileri anımsattı. Sapına kuştüyü konmuş ve ucu yapışkan şeftali ağacı reçinesine bulanmış el yapımı bir ok yanımdan çapraz geçip müzik öğretmeninin kıçına isabet etti. Sınıf şeytani kahkahalarla çınladı.<a id="GBS.0465.03"/> Arkamda oturan okçu, Ding Jingou bambu yayını havada bir-iki kez gururla salladıktan sonra hemen saklayıverdi. Müzik öğretmeni kıçındaki oku çıkardı, bir süre elindeki oka bakıp gülümsedi, ardından oku masanın üzerine fırlattı, masanın üzerine düşen ok, bir süre titredikten sonra kendi kendine durdu. “Güzel atıştı,” dedi sakince müzik öğretmeni elindeki sopayı yere koyarken, ardından yıkanmaktan<a id="GBS.0465.04"/> artık beyazlaşmış olan askerî ceketini çıkarıp masanın kenarına bıraktı. Ceketini çıkarınca üzerine giydiği kısa kollu, V yaka, beyaz bluzu ortaya çıktı. Bluzunu pantolonunun içine sokmuştu, belinde eski, geniş, deri bir kemer vardı, kemer onca yıldır kullanıldığından olacak siyah ve parlaktı. Müzik öğretmeninin beli ince, göğüsleri dik, kalçaları genişti. Yıkanmaktan beyazlaşmış askerî pantolonunun<a id="GBS.0465.05"/> altına son günlerde moda olan beyaz spor ayakkabılar giymişti. Bu haliyle gerçekten de çok iyi görünüyordu, kendini daha da çekici hale getirmek için gözümüzün önünde kemerini bir diş daha sıktı. Hafiften gülümsedi, bu haliyle büyüleyici beyaz bir tilkiyi andırıyordu, gülümsemesi şimşek hızıyla kaybolunca, gaddar bir beyaz tilkiye dönüştü. “2. Qin Bey’i daha yeni kızdırıp kaçırdınız, kahramanlara<a id="GBS.0466.01"/> bak!” dedi alaycı bir tavırla oku masadan alırken, oku üç parmağında çevirmeye başladı, “Bu büyük okçu kim acaba, Li Guang mı yoksa Hua Rong mu? Ayağa kalkıp adını söylemeye cesareti yok mu yoksa?” dedi. O güzel kara gözlerini soğuk bir tavırla sınıfta gezdirdi. Kimse cevap vermedi. Sopasını alıp tak diye masaya vurdu. “Sizi şimdiden uyarıyorum,” dedi, “benim dersimde siz küçük haydutların<a id="GBS.0466.02"/> yaptığı tüm yaramazlıkları, pamuk gibi lime lime eder, evlerinize analarınıza götürüp...” “Öğretmenim, benim anam öldü!” diye çıkıştı Wu Yunyu bağırarak. “Kimin anası öldü?” diye sordu müzik öğretmeni, “Ayağa kalksın hemen.” Wu Yunyu kayıtsız bir tavırla ayağa kalktı. Müzik öğretmeni öne çıkıp, “Buraya gel de sana daha yakından bakayım,” dedi. Wu Yunyu kelini gizlemek için şapka taktığı başını gururla<a id="GBS.0466.03"/> kaldırıp kürsüye doğru yürüdü, bu şapkayı başından dört mevsim çıkarmazdı, hatta söylenildiğine göre uyurken bile takarmış, nehre inip yıkanmaya gittiğinde bile başında olurmuş, bu bir pitonu andıran şapkası. “Senin adın ne bakayım?” diye gülerek sordu müzik öğretmeni sıcak bir tavırla. Wu Yunyu bir kahraman gibi adını haykırdı. “Arkadaşlar,” dedi müzik öğretmeni, “benim soyadım Ji, adımsa Qiongzhi.<a id="GBS.0466.04"/> Anam babam ben küçükken ölmüş, yedi yaşıma kadar bir çöplükte yaşadım, ardından bir sirkle birlikte yurdun dört bir yanını dolaştım, görmediğim kabadayılık ve numara kalmadı, bisikletle akrobasi hareketleri yapmayı, ipte yürümeyi, kılıç yutmayı ve ağzımdan ateş püskürtmeyi öğrendim, sonra hayvan eğitmeyi öğrendim, önce köpek, ardından maymun, ondan sonra ayı, en sonunda da kaplan eğittim,<a id="GBS.0466.05"/> hepsini evcilleştirdim. Köpekleri çemberlerden geçirebilir, maymunları düz direğe tırmandırabilir, ayıları bisiklete bindirebilir, kaplanlara yerde taklalar attırabilirim. On yedi yaşımda Devrim Ordusu’na katıldım, beyaz kılıcımı kaç kere düşmana soktuğum gibi kıpkırmızı çıkardım. Yirmi yaşımda Güney Çin Askerî Akademisi’ne gittim, orada her türlü top oyununu, şarkı söylemeyi ve dans etmeyi öğrendim.<a id="GBS.0467.01"/> Otuz yaşımda Asayiş Bürosu İstihbarat Şefi Ma Shengli’yle evlendim, o da benim gibi dövüş sanatlarında ustadır. Yoksa size atıp tuttuğumu mu sanıyorsunuz bakayım?” Sonra elleriyle küt kestirip perçem bıraktırdığı saçlarıyla oynadı. Yüzü koyu, sağlıklı ve devrimci bir yüze benziyordu, diri memeleri bluzunun altında muzaffer bir edayla kabarıyordu. Burnu kahramanca havaya kalkıktı, dudakları inceydi,<a id="GBS.0467.02"/> sivri dişleri kireçtaşı gibi bembeyazdı. “Ben kaplandan bile korkmayan Ji Qiongzhi,” dedi Wu Yunyu’yu alaycı bakışlarla süzerken, “senden niye çekinecekmişim?” Konuşurken bir yandan da uzun sopasını Wu Yunyu’nun başındaki şapkaya uzatıp bileğinin bir hareketiyle o piton derisi şapkayı tavadan çörek ayırırmış gibi Wu Yunyu’nun başından çekiverdi. Tüm bunlar bir saniye içinde olup bitti. Wu Yunyu<a id="GBS.0467.03"/> iki eliyle çürük bir patatesi andıran başını kapatmaya çalıştı, yüzündeki o kibirli ifade çekilmiş, yerini aptal bir ifadeye bırakmıştı. Wu Yunyu iki elinin arasına aldığı başını kaldırıp o çirkin şekil bozukluğunu gizleyen şeyi arayan bakışlarla etrafı süzdü. Müzik öğretmeni sopasını kaldırıp bileğini hızla döndürmeye başlayınca Wu Yunyu’nun şapkası da hızla dönmeye başladı, şapkayı bir sirk<a id="GBS.0467.04"/> cambazı ustalığıyla çeviriyordu, şapkayı öyle güzel, öyle hoş çeviriyordu ki sanki Wu Yunyu’nun ruhu da şapkayla birlikte dönüyordu. Sonra bir bilek hareketiyle şapkayı havaya fırlattı, şapka havada döndü, döndü, en sonunda sopanın sivri ucuna konup dönmeye devam etti. Gözlerim kamaşmıştı. Şapkayı tekrar havaya fırlattı. Şapka havada dönerken müzik öğretmeni sopasını yukarıya kaldırıp yavaşça geri<a id="GBS.0467.05"/> çekince o çirkin ve kötü kokular çıkaran şey Wu Yunyu’nun ayaklarının dibine düştü. “Şu eski püskü şapkanı başına geçirip sırana geç,” dedi müzik öğretmeni tiksinen bir sesle, “benim yediğim tuz, senin yediğin <em>noodle</em>’dan çok, benim geçtiğim köprüler, senin yürüdüğün yollardan fazladır.” Sonra oku masadan alıp kürsünün aşağısına bakarak alaycı bir tonla, “Sen, evet sen, çabuk yayı bana getir!”<a id="GBS.0468.01"/> dedi. Ding Jingou telaşla oturduğu yerden fırladı, kürsüye gidip yayı itaatkâr bir tavırla masanın üzerine bıraktı. “Hadi yerine!” dedi hemen müzik öğretmeni. Ardından yayı eline alıp şöyle çekiştirdikten sonra, “Kullandığın bambu çok yumuşak, yayın ipi de çok kötü! İpi inek tendonundan yaparsan sağlam olur,” dedi. Sonra tüylü oku yaya geçirip atkuyruğundan yapılmış ipi çekerek Ding Jingou’nun başına<a id="GBS.0468.02"/> nişan aldı. Ding Jingou, amanın, diyerek masanın altına saklandı. Pencereden içeriye giren ışık huzmesi içinde vızıldayarak uçan bir karasinek gören Ji Qiongzhi sineğe nişan alıp oku salıverdi, sinek atkuyruğundan gelen vınlama eşliğinde yere düştü. “Hâlâ ikna olmadınız mı?” diye sordu müzik öğretmeni. Sınıftan çıt çıkmadı. Müzik öğretmeni tatlı tatlı gülünce çenesinde insanı büyüleyen bir gamze<a id="GBS.0468.03"/> oluştu. “Şimdi derse başlıyoruz, önce sizlere şarkının sözlerini okuyayım,” dedi hemen ardından:</p>
			<div class="poem2">
				<span>Eski toplum karanlık, dipsiz ve kuru bir kuyuydu,</span>
				<span>Hep halkımız vardı kuyunun dibinde,</span>
				<span>Kadınlarsa en dibindeydi kuyunun,</span>
				<span>En dibindeydik, ah, en dibinde.</span>
				<br/>
				<span>Yeni toplumsa parlayan bir güneştir başımız üzerinde,</span>
				<span>Güneşin altın ışınları vurur biz çiftçilerin üzerine,</span>
				<span><a id="GBS.0468.04"/>Kadınlar özgürleşip ayağa kalktılar,</span>
				<span>Ayağa kalktık ah, artık en yukarıdayız.</span>
			</div>
		</section>
		<section class="subchapter" epub:type="subchapter">
			<h2>4</h2>
			<p>Ji Qiongzhi’nin müzik dersinde gösterdiğim müzikal yeteneklerim ve şarkı sözlerini kolayca ezberlemem diğer öğrencilerin arasında hemen göze çarpıyordu. Tam da “Kadınların Kurtuluş Marşı”ndaki, <em>“En dibindeydik, ah, en dibinde”</em> dizesini söylerken annem elinde beyaz bir havluya sardığı içi keçi sütü<a id="GBS.0468.05"/> dolu biberonla ahşap pencerenin dışından alçak sesle şöyle seslenip duruyordu:</p>
			<p>“Jintong, hadi gel de sütünü iç! Jintong, hadi gel de sütünü iç!”</p>
			<p>Annemin çığlığı ve keçi sütünün kokusu dikkatimi ciddi şekilde dağıttı ama ders bitmeye yakınken sınıftakilerin içinde “Kadınların Kurtuluş Marşı”nı tam ve doğru olarak söyleyebilen bir tek bendim. Sınıfta kırk öğrenci olmasına rağmen Ji Qiongzhi’nin<a id="GBS.0469.01"/> övgüsünü alan da bir tek ben oldum. Adımı sordu ve beni tekrar ayağa kaldırarak “Kadınların Kurtuluş Marşı”nı bir kez daha okuttu. Ji Qiongzhi dersin bittiğini daha yeni yeni söylemişti ki annem biberonu pencereden içeriye uzattı. Biraz tereddüt ettim almakta. Annem hemen şunu söyledi:</p>
			<p>“Oğlum, hadi hemen iç sütünü, anan bu kadar başarılı olmanla gurur duyuyor.”</p>
			<p>Sınıftan kıs kıs gülme sesleri<a id="GBS.0469.02"/> yükseldi.</p>
			<p>“Alsana şunu oğlum, bunda utanılacak ne var?” dedi annem.</p>
			<p>Ji Qiongzhi ferahlatıcı bir diş macunu kokusu savurarak yanımdan geçti, pencerenin önüne gidip sopasına dayanarak dost canlısı bir sesle, “Teyzeciğim, demek siz geldiniz, bir daha dersteyken sakın gelip de dersi bölmeyin,” dedi. Ji Qiongzhi’nin ses tonu annemi bir an tereddüte düşürdü. Bakışlarını sınıfın içine çevirip<a id="GBS.0469.03"/> saygılı bir tonda, “Öğretmen hanım, bu benim tek oğlum, küçüklükten beri böyle, süt dışında hiçbir şeyi ağzına koymuyor, küçükken ben emzirirdim, şimdi keçi sütü içiyor. Keçi sabah çok süt vermedi, oğlan karnını doyuramamıştı, günü çıkarsın diye bunu...” diye bir solukta konuştu annem. Ji Qiongzhi gülümsedi, gözlerini bana dikip, “Alsana sütünü, ananı bütün gün orada mı tutacaksın,” dedi. Yüzüm kızararak<a id="GBS.0469.04"/> sütü aldım. Ji Qiongzhi anneme, “Böyle şey olur muymuş canım? Yemek de yedirmeli çocuğa, ileride büyüyüp üniversiteye giderken peşinde bir de keçi mi sürükleyecek?” dedi. Muhtemelen gözünün önünde sırık gibi bir üniversite öğrencisinin peşinde keçisiyle sınıfa girdiğini canlanmıştı, gülmeye başladı ama gülüşünde hiçbir kötülük yoktu, öyle kendiliğinden bir gülüştü ki bu. “Kaç yaşında?” diye<a id="GBS.0469.05"/> sordu. Annem, “On üç yaşında, tavşan yılında doğdu,” diye cevapladı, “ben de çok endişeliyim, ne zaman bir şey yese hemen kusuyor, karnı ağrımaya başlıyor, ağrıdan boncuk boncuk terliyor, ölesiye korkuyorum...” Çok mutsuz bir sesle, “Tamam, ana! Artık konuşma ana! Sütü içmeyeceğim ana!” dedim. Sütü pencereden ona geri uzattım. Ji Qiongzhi kulağımı çekip, “Öğrenci Shangguan, böyle davranmamalısın.<a id="GBS.0470.01"/> Yavaş yavaş bu alışkanlığını bırakacaksın ama şimdilik sütünü iç bakalım,” dedi. Sınıfa doğru döndüm ve karanlıkta parlayan gözlerini görünce çok utandım. Ji Qiongzhi, “Bunu iyice belleyin, kimsenin zayıf noktasıyla dalga geçmemelisiniz,” deyip sınıftan dışarıya çıktı.</p>
			<p>Yüzümü duvara dönüp çok hızlı bir şekilde sütümü içtim. Biberonu anneme verirken, “Ana, bir daha buraya sakın gelme,” dedim.</p><div style="display:none;"><a id="GBS.0470.02"/></div>
			<p>Her zaman hır çıkaran Wu Yunyu ve Ding Jingou nedense teneffüste suspus sıralarında oturuyorlardı. Şişman Fang Shuzhai kemerini çıkarıp masanın üzerine çıktı, kemeri kirişlerden birine geçirip bize asılmış birinin taklidini sahneledi. Dul bir kadının tiz sesiyle ağlayıp şöyle sızlandı: “2. Köpek, 2. Köpek, çok zalimsin, bunu nasıl yapabildin? Kolların iki yana sarkmış Yaradan’a dönüyorsun,<a id="GBS.0470.03"/> şu küçük karını her gece yalnız uyumaya terk ediyorsun, içimde kalbimi kemiren bir kurtçuk var, kendimi asıp seninle Sarı Dere’de buluşmaktan başka bir şansım kalmadı...”</p>
			<p>Ağladı, sızladı, o küçük bir domuzu andıran şişko yüzünde gerçekten de gözyaşları belirdi, burnu da akmaya başladı, gözyaşları ve sümüğü ağzının her tarafını kapladı. “Artık yaşayamam,” diye uluyup parmak uçlarında yükseldi,<a id="GBS.0470.04"/> başını kemeriyle attığı düğüme geçirdi. İki eliyle düğüme tutunup öne doğru eğilerek zıpladı, zıplarken, “Artık yaşayamam!” diye haykırdı, ardından, “Yeterince yaşadım!” diyerek tekrar zıpladı. Sınıf birden tuhaf kahkahalara boğuldu. Öfkesini hâlâ dindirememiş olan Wu Yunyu, iki elini sırasının üzerine dayayıp çifte atan bir at gibi hızla ayağa kalktı, Şişman Fang Shuzhai’nin ayakları altındaki<a id="GBS.0470.05"/> masaya bir tekme atıp çocuğu havada öyle asılı bıraktı. Fang Shuzhai keskin bir çığlık attı, iki eliyle kemere sıkıca yapıştı, o iki kısa ve tombul bacağı havada titredi, tekmeler savurdu, her geçen saniye tekmeleri daha da yavaşladı, yüzü morardı, ağzından köpükler çıkmaya başladı, ölüyormuş gibi tuhaf sesler çıkardı. Yaşı küçük birkaç öğrenci, “Öldü!” diye korku dolu çığlıklar atıp sınıfın dışına<a id="GBS.0471.01"/> koşturdu, avluda koşturan ayaklar bağırmaya devam ediyordu: “Öldü! Fang Shuzhai kendini astı!” Fang Shuzhai’nin kolları gevşekçe iki yanına sarktı, çarpık bacakları artık havayı tekmelemiyordu, şişman vücudu birden uzadı. Pantolon ağından yılan gibi bir osuruk süzüldü. Öğrenciler avluda amaçsızca koştururken müzik öğretmeni Ji Qiongzhi ve henüz adlarını ve ne öğretmeni olduklarını bilmediğim birkaç<a id="GBS.0471.02"/> erkek öğretmen, öğretmenler odasından koşturarak çıktı. “Kim öldü? Kim öldü?” diye bağrışarak sınıfa doğru koşuyorlardı. Okul inşaatından kalan hâlâ temizlenmemiş artıklar ayakları altında ezildi. Öğretmenlerin önlerinde koşan bir grup heyecanlı ve korkmuş öğrenci sık sık arkalarına dönüp baktıklarından dolayı tuğla parçalarına takılıp tökezliyordu. Ji Qiongzhi, dişi bir geyik gibi çevik hareketlerle<a id="GBS.0471.03"/> zıplayıp birkaç saniye içinde sınıfa daldı. Gün ışığının pırıl pırıl parladığı avludan birdenbire karanlık sınıfa girince yüzünde şaşkın bir ifade oluştu. “Nerede o?” diye bağırdı. Fang Shuzhai kurban edilmiş bir domuz gibi yerde boylu boyunca uzanıyordu, o siyah kumaş kemeri iki parçaya bölünmüştü.</p>
			<p>Ji Qiongzhi, Fang Shuzhai’nin yanına diz çöküp onun kolundan tutarak çocuğu sırtüstü yatırdı.<a id="GBS.0471.04"/> Onun kaşlarını çattığını ve dudaklarını büzüp burnunu kapamaya çalıştığını gördüm. Fang Shuzhai leş gibi kokuyordu. Ji Qiongzhi parmağını çocuğun burnunun altına koydu bir süre, ardından iki parmağıyla çocuğun burnunun ve ağzının ortasını sıktı. Öğretmenin yüzünde sert bir ifade belirdi. Tam bu sırada Fang Shuzhai kolunu kaldırıp onun elini tutuverdi. Öğretmen kaşlarını çatıp ayağa kalktı, Fang<a id="GBS.0471.05"/> Shuzhai’ye bir tekme atıp, “Ayağa kalk!” diye söylendi.</p>
			<p>“Masayı kim devirdi?” diye sordu öfkeyle kürsüde dikilirken. “Ben görmedim.” “Ben görmedim.” “Ben de görmedim.” “Öyleyse kim gördü? Ya da şöyle sorayım masayı kim devirdi? Hayatında bir kere bile olsa kahramanlık yapmaya cesareti yok mu yoksa masayı devirenin?” Bütün sınıf ölü gibi başlarını öne eğdi. Fang Shuzhai kuş gibi ciyaklıyordu.<a id="GBS.0472.01"/> “Kapa çeneni!” diye bağırdı öğretmen masaya vurup, “Ölmek istiyorsan bu çok kolay, biraz bekle, birazdan sana birkaç numara öğreteceğim. İçinizde kimsenin masayı kimin devirdiğini görmediğine inanmıyorum. Shangguan Jintong, sen dürüst bir çocuksun, söyle bakalım kim yaptı bunu.” Başımı daha da öne eğdim. “Başını kaldır da yüzüme bak,” dedi, “korktuğunu biliyorum ama sözüm söz, ben varken korkmana<a id="GBS.0472.02"/> gerek yok.” Başımı kaldırdım, onun o devrimci yüzündeki güzelim gözlerine baktım, o ferah diş macunu kokusu beni benden aldı, birden ağır bir sonbahar rüzgârının içine daldığımı hissettim. “Sende kötü insanları ve kötü şeyleri açığa vuracak cesaretin olduğunu biliyorum, yeni Çin gençliği için gerekli bir özelliktir bu,” dedi çok net bir tavırla. Başımı yavaş yavaş sol tarafa çevirirken Wu Yunyu’nun<a id="GBS.0472.03"/> tehditkâr bakışlarıyla karşılaşınca başımı yeniden, bu kez daha da derine gömdüm.</p>
			<p>“Wu Yunyu, ayağa kalk,” dedi öğretmen sakin bir tonda. “Ben yapmadım!” diye bağırdı Wu Yunyu. Öğretmen hafiften tebessüm ederek, “Niye böyle gerginsin? Niye birden savunmaya geçtin?” diye sordu. “Yine de ben yapmadım...” dedi Wu Yunyu parmağıyla sıranın üzerine vururken alçak sesle. Öğretmen, “Wu Yunyu, erkek<a id="GBS.0472.04"/> adam yaptıklarının sorumluluğunu alır!” dedi. Wu Yunyu parmağıyla sıraya vurmayı bırakıp yavaşça başını kaldırdı, yüzünde giderek vahşileşen bir ifade belirdi. Önündeki kitabı yere fırlattı, mavi bir beze sarılmış olan arduvaz tahtasını ve arduvaz kalemini koltuk altına sıkıştırıp küçümseyen bir tavırla, “Masayı ben devirdiysem ne olmuş ki? Bu lanet okulda daha fazla takılmayacağım! Buraya gelmek<a id="GBS.0472.05"/> bile istememiştim zaten, sizin zorunuzla geldim!” dedi. Küstah bir şekilde kapının ağzına doğru yürümeye başladı, boyu ne kadar da uzundu, kemikleri de çok gelişmişti, bu haliyle kaba ve mantıksız bir erkeğin mükemmel bir örneğini sergiliyordu. Ji Qiongzhi kapının ağzına dikilip onun önünü kesti. “Çekil önümden,” diye bağırdı, “ne yaptığını sanıyorsun sen?!” Ji Qiongzhi o tatlı gülümsemesiyle, “Senin<a id="GBS.0473.01"/> gibi serseri bir hırsıza bir ders vereceğim,” diyerek sağ bacağıyla Wu Yunyu’nun dizine bir uçan tekme attı, “eğer bir kötülük yaparsan,” dedi, Wu Yunyu o sırada bir, amanın, koyuverip yere diz çöktü, “cezasını da ödemen gerek!” Wu Yunyu koltuk altındaki arduvaz tahtasını Ji Qiongzhi’ye fırlattı. Tahta kadının göğsüne isabet etti. Ji Qiongzhi ağrıyan memelerini tuttu inleyerek. Wu Yunyu ayağa<a id="GBS.0473.02"/> kalkıp korkusunu bastırmaya çalışan bir sesle, “Senden korktuğumu nu sandın? Biz üç kuşaktır çiftçilik yaparız, bizim ailedeki herkes –teyzelerim, amcalarım, yeğenlerim– fakir birer çiftçidir, anam beni yol kenarında yiyecek dilenirken doğurmuş!” dedi. Ji Qiongzhi memelerini ovuştururken, “Senin gibi uyuz bir köpeğin ellerimi kirletmesini hiç istemiyorum,” dedi, ardından ellerini çaprazlayıp parmaklarını<a id="GBS.0473.03"/> kütletip, “bırak üç kuşaktır çiftçilik yapmanızı, otuz kuşaktır çiftçilik yapıyor olsanız dahi sana dersini vereceğim!” Birden Wu Yunyu’nun yanağına şimşek gibi bir yumruk çaktı.</p>
			<p>Wu Yunyu tuhaf bir çığlık attı, vücudu istemsiz bir hareketle sendeledi, ikinci ağır yumruk kaburgalarına indi, hemen ardından ayak bileğine bir tekme savruldu. Wu Yunyu yere düşünce bir çocuk gibi ağlamaya başladı.<a id="GBS.0473.04"/> Ji Qiongzhi onu boynundan yakaladığı gibi ayağa kaldırdı, onun o çirkin yüzüne gülümseyip Wu Yunyu’yu hafiften yere doğru yatırdı, dizini onun karnına geçirdi, ardından onu elinin tersiyle itip yerdeki çürümüş kırık tuğla yığınlarının üzerine sırtüstü seriverdi. “İşte bu vesileyle,” diye açıklama yaptı Ji Qiongzhi, “okuldan kovuldun.”</p>
		</section>
		<section class="subchapter" epub:type="subchapter">
			<h2>5</h2>
			<p>Ellerinde dut ağacı dallarından yay gibi birer<a id="GBS.0473.05"/> sopayla köyden okula giden küçük patikada yolumu kestiler. Güneşin eğik ışınları yüzlerinde balmumu gibi sarı sarı parlıyordu. Wu Yunyu’nun piton derisi şapkası ve yarısı şişmiş yüzü, Guo Qiusheng’in sinsi gözleri, Ding Jingou’nun mantar gibi kulakları ve köyde şeytanlığıyla nam salmış Wei Yangjiao’nun kara dişleri, güneşin nazik sıcaklığı az önce saydığım bu şeylerin üzerine vururken onları bir<a id="GBS.0474.01"/> başka parlatıyordu. Patikanın her iki tarafında da içinden kirli sular akan birer hendek vardı, hendeklerin içinde tüyleri birbirine girmiş birkaç ördek vakvaklıyordu. Patikanın eğimli kenarından geçip onların arkasından dolanmaya çalışsam da Wei Yangjiao, nar dalıyla yolumu kesti. “Ne yapmaya çalışıyorsun?” diye sordum çekinerek. “Ne mi yapıyorum? Seni küçük piç,” dedi gözlerinin akı pervane gibi<a id="GBS.0474.02"/> yuvalarından sıçrarken, “kızıl saçlı bir yabancı şeytanının arkasında bıraktığı küçük piçe bugün bir güzel dersini vereceğiz.” “Ben sizlere bir şey yapmadım ki,” diye karşı çıktım söylediğine. Wu Yunyu elindeki sopayla kıçıma vurdu. Kıçımın üzerinde, yakan bir ağrı hissettim. Dört sopa bir olmuş boynuma, sırtıma, kıçıma ve bacaklarıma vuruyordu. Yüksek sesle salya sümük ağlamaya başladım. Wei Yangjiao<a id="GBS.0474.03"/> kemik saplı bir bıçak çıkarıp burnumun dibinde sallarken, “Kapa çeneni! Bir daha bağırırsan dilini keser, gözlerini oyar ve burnunu dilimlerim!” dedi. Güneşin soğuk ışıkları bıçağın üzerinde yürüyünce korkudan ağzımı sımsıkı kapattım.</p>
			<p>Karnıma diz attıklarında kıçım havaya dikildi, sopalarıyla kalçalarıma vurdular, bir kuzuya saldırıp onu ormanın derinliklerine sürükleyen dört kurt gibi üzerime<a id="GBS.0474.04"/> çullandılar. Patikanın iki tarafında bulunan hendeklerin içindeki su sessizce akıyordu, suda baloncuklar patlarken etrafa yayılan leş kokusu alacakaranlık çökerken daha da keskinleşti. Birkaç kez başımı çevirip, “Ağabeylerim, bırakın beni...” diye yalvardım. Ama yakarışıma aldığım cevap daha da sert darbeler oldu. Ne zaman ağzımı açıp bağırsam Wei Yangjiao’nun tehditleriyle karşılaşıyordum. En<a id="GBS.0474.05"/> iyisi hiç ses çıkarmadan beni dövmelerine katlanmak ve beni nereye götürmek istiyorlarsa oraya gitmekti.</p>
			<p>Hasattan artmış kuru saplardan yapılmış bir köprüyü geçtikten sonra önümüzde Hint yağı bitkileriyle kaplı yemyeşil bir alana geldik, orada durmamı söylediler. Kıçım çoktan ıslanmıştı, kan mıydı yoksa altıma mı işemiştim bilmiyorum. Önümde sıraya geçtiklerinde güneşin kan kırmızısı ışınları<a id="GBS.0475.01"/> vücutlarına vuruyordu. Dut dallarının uçları beni dövmekten aşınmış, koyu bir yeşilliğe bürünmüştü. Hint yağı bitkilerinin etli ve geniş yaprakları yelpaze gibi açılmıştı, yaprakların üzerindeki şişman çekirgeler üzgün bir ötüş tutturmuşlardı. Hint yağı bitkilerinin baharatlı kokusu gözlerimi yakıp beni sıcak gözyaşlarına boğdu. Wei Yangjiao, Wu Yunyu’ya yaltaklanarak, “Ağabey, sen söyle, bu ufaklıkla<a id="GBS.0475.02"/> ne yapalım?” dedi. Wu Yunyu şişmiş yanağını ovuşturarak, “Bence burada işini bitirelim!” diye mırıldandı. “Hayır, olmaz,” dedi Guo Qiusheng, “eniştesi kaymakam yardımcısı, ablası da subay, onu öldürürsek bizi de sağ bırakmazlar.” Wei Yangjiao, “Öldürelim, ölüsünü de sürükleyerek Mo Nehri’ne atarız, birkaç gün içinde Japon Denizi’nde kaplumbağalara yem olur, kimsenin ruhu bile duymaz,” dedi.<a id="GBS.0475.03"/> Ding Jingou, “Onu öldürecekseniz ben bu işte yokum, onun bir sürü insanı katletmiş olan eniştesi Sima Ku her an geri dönebilir, bu küçük piçi öldürürsek Sima Ku hepimizin soyunu kökünden kazır,” dedi.</p>
			<p>Onlar benim geleceğimi ve kaderimi tartışa dursun ben de kenarda önemsiz bir dinleyici gibi onları dinliyordum, hiç korkmuyordum artık ve kaçmayı bile düşünmedim. Ağır bir sarhoşluk içinde yüzüyordum<a id="GBS.0475.04"/> sanki. Hatta bu süreden faydalanıp uzaklardaki manzaranın tadını çıkarıyordum, güneydoğuya bakınca bir kan denizini andıran çayırları ve altın sarısına bürünmüş Yatan Öküz Sıradağları’nı gördüm, tam güneyimdeyse uçsuz bucaksız koyu yeşil bitkiler uzanıyordu. Doğuya ejderha gibi kıvrılan Mo Nehri ve setleri uzun başakların arkasında kaybolup kısaların ardında tekrar görünüyordu, kâğıt parçalarını<a id="GBS.0475.05"/> andıran beyaz bir kuş sürüsü nehrin göremediğim kısımlarının üzerinde süzülüyordu. Geçmişte yaşanmış olan olaylar perde perde zihnimin derinliklerinde canlanmaya başladı, birden kendimi bu dünya üzerinde yüz yıl yaşamış gibi hissettim. “Hadi öldürün beni, öldürsenize, yeteri kadar yaşadım.”</p>
			<p>Gözleri şaşkınlıkla parladı. Önce birbirlerini süzdüler, ardından hep birlikte bana baktılar, dediklerimi<a id="GBS.0476.01"/> duymuş da anlamamış gibi bakıyorlardı.</p>
			<p>“Hadi öldürsenize beni!” diye bağırdım kararlı bir sesle ağlamaya başlamadan önce. Gözlerimden boşanan yapışkan gözyaşları ağzıma girdi, balık kanı gibi tuzluydular. Onları beni öldürmelerine teşvik etmem onları çok tuhaf ve çok zor bir duruma sokmuştu. Yine birbirlerini süzüp gözleriyle anlaşmaya çalıştılar. Şansımı biraz daha yoklayarak çıtayı iyice<a id="GBS.0476.02"/> yükseltim: “Beyler, yalvarırım size, hadi işimi bitirin, beni nasıl öldüreceğiniz umurumda bile değil, yeter ki hızlı olsun, çok acı çektirmeyin ne olur.”</p>
			<p>“Seni öldürmeye cesaret edemeyeceğimizi mi düşünüyorsun yoksa?” dedi Wu Yunyu o kalın ve sert parmaklarıyla çenemi tutup gözlerimin içine bakarak.</p>
			<p>“Hayır, cesaretiniz var, bundan eminim, sizden tek isteğim canımı çok yakmadan hızlı bir<a id="GBS.0476.03"/> şekilde beni öldürmeniz,” diye karşılık verdim.</p>
			<p>Wu Yunyu, “Arkadaşlar, bugün bu bacaksız tarafından çok zor bir duruma düşürüldük, üzerimize yapıştı kaldı, artık onu öldürmezsek olmaz. Başladığımız işi ne olursa olsun bitirmeliyiz. Hadi istediğini verelim ona,” dedi.</p>
			<p>Guo Qiusheng, “Öyleyse sen öldür onu, ben bu işe karışmam,” dedi.</p>
			<p>“Seni velet, şimdi de isyankâr mı oldun?” diye çıkıştı<a id="GBS.0476.04"/> Wu Yunyu, Guo’nun kolunu kıvırıp hızla sallarken, “Biz dördümüz bir ipin üzerindeki dört çekirgeyiz, kimse aşağıya atlamayı düşünmesin ipten. Eğer kaçarsan Wang’ların geri zekâlı kızına yaptıklarını herkese anlatırım.”</p>
			<p>Wei Yangjiao, “Ağabeylerim, tamam, kavga çıkarmayın, alt tarafı şu veledi öldürmekten bahsetmiyor muyduk biz? Gerçeği bilmek isterseniz söyleyeyim size, küçük taş köprünün oradaki<a id="GBS.0476.05"/> yaşlı kadını ben öldürdüm, o kadınla bir alıp veremediğim yoktu, sadece bıçağımın keskinliğini demek istemiştim. İlk başlarda birini öldürmenin çok zor bir şey olduğunu düşünürdüm ama aslında çok kolay bir şeymiş, bu elimdeki bıçağı kadının zayıf kaburgalarına şöyle bir sapladım ki sormayın, sanki yumuşak bir <em>tofu</em>’yu kesiyordum, pıt diye giriverdi, hatta bıçağın sapı bile girdi içeri. Bıçağı çıkardığım<a id="GBS.0477.01"/> gibi öldü kadın, inlemedi bile, dedi. Sonra bıçağını pantolonuna sürterek, “Beni izleyin,” dedi. Bıçağı karnıma doğru doğrultup itiverdi. Tatlı bir mutlulukla gözlerimi kapadım, yeşil bir kanın karnımdan dışarıya fışkırdığını görür gibi oldum, kan onların yüzlerine fışkırıyordu. Hemen suyun yanına koşturup ellerini ve yüzlerini yıkamaya gittiler. Suyun üzerinde koyu kırmızı, şeffaf ve yapışkan<a id="GBS.0477.02"/> bir tabaka vardı, su yüzlerindeki kanı yıkayacağına yüzlerini eskisinden de kirli bir hale soktu. Kanın fışkırmasını takiben bağırsaklarım da hızla uçmaya başladı, çayırların üzerinden hendeğin içine dalıp akıntıyla birlikte aşağıya doğru süzüldüler. Ardından annem, salya sümük ağlayarak suyun içine daldı, bağırsaklarımı alıp tel tel kollarına doladı, bağırsaklarımı kollarına dolayarak yanıma<a id="GBS.0477.03"/> kadar geldi, bağırsaklarımın ağırlığından nefes nefese kalmış olan annem, üzgün bir ifadeyle yüzüme baktı. “Oğlum, ne oldu sana böyle?” “Ana, öldürdüler beni.” Annemin gözyaşları patır patır yüzüme dökülmeye başladı, annem yere diz çöküp bağırsaklarımı tel tel karnıma sokuşturmaya başladı, karnım hiç de dürüst davranmadı, içine daha yeni tıkılmış bağırsaklar hemen dışarıya fırlıyordu, annem öfkeyle<a id="GBS.0477.04"/> ağlayarak en sonunda bağırsaklarımın hepsini karnıma koymayı başardı, ardından saçından çıkardığı bir iğne ve iplikle sanki bir ceketin söküğünü dikermiş gibi karnımı dikmeye başladı. Karnımda öyle kötü bir ağrı hissettim ki birden kendimi gözlerimi kocaman açmış bir halde yakaladım. Şimdiye kadar gördüğüm her şey meğer bir sanrıymış. Aslında olaylar şöyle gelişmişti: Beni tekmeleyip yere düşürdükten<a id="GBS.0477.05"/> sonra hepsi kırmızı fideleri andıran cinsel organlarını çıkarıp yüzüme işediler. Üzerinde uzandığım zemin ıpıslak bir şekilde etrafımda dönenirken kendimi suya dalmış gibi hissettim.</p>
			<p>“Küçük dayı, küçük dayı!”</p>
			<p>“Küçük dayı, küçük dayı!”</p>
			<p>Sima Liang ve Sha Zaohua, Hint yağı bitkilerinin ardından biri yüksek, diğeri alçak sesle bana doğru sesleniyordu. Tam ağzımı açıp onlara karşılık verecekken<a id="GBS.0478.01"/> ağzıma çiş doldu. Dörtlü, su püskürtme makinelerini kaldırıp telaşla pantolonlarının içine soktu. Ardından göz açıp kapamadan Hint yağı bitkilerinin arasında gözden kayboldular.</p>
			<p>Sima Liang’la Sha Zaohua köprünün oradan Yunü gibi kör kör bağırmaya devam ediyordu. Onların bağırışları çayırın üzerinde uzun süre yankılandı, kendimi çok kötü hissediyordum, bağırışları boğazımda düğümlendi. Güçlükle<a id="GBS.0478.02"/> ayağa kalkmaya çalıştım ama daha tam doğrulamadan yine yere serildim. Birden Sha Zaohua’nın heyecanla bağıran tiz sesini duydum: “İşte burada!”</p>
			<p>Kollarımdan tutup beni ayağa kaldırdılar. Hacıyatmaz gibi sallanıyordum. Sha Zaohua yüzüme bakınca ağzını açıp, “Vaa!” diye ağlamaya başladı. Sima Liang kıçımı yoklayınca acı bir çığlık attım. Sima Liang eline bulaşan kana ve ezilmiş dut yapraklarının<a id="GBS.0478.03"/> yeşiline bakınca dişlerini gıcırdattı. “Küçük dayı, kim seni dövüp bu hale getirdi!” “Onlar...” dedim. Sima Liang, “Onlar da kim?” diye sordu. “Wu Yunyu, Wei Yangjiao, Ding Jingou, bir de Gou Qiusheng.” Sima Liang, “Küçük dayı, önce eve dönelim, ninem meraktan çıldırmak üzere. Wu, Wei, Ding ve Gou denilen hergeleler! Beni iyi dinleyin sizi piçler, bugün kaçmış olabilirsiniz ama yarın saklanamayacaksınız,<a id="GBS.0478.04"/> ayın birini geçirdiniz ama on beşine çıkamazsınız! Bir daha küçük dayımın bir kılına bile zarar verirseniz, evinizin ortasına bayrak direği dikerim!” dedi.</p>
			<p>Sima Liang’ın bağırması havada yankılanırken Hint yağı bitkilerinin arasından Wu, Wei, Ding ve Gou’nun kahkaha sesleri yükseldi. “Anasını sattığımın,” dedi Wu Yunyu, “şu birden ortaya çıkan bücüre bakın hele, karşımıza geçmiş büyük büyük<a id="GBS.0478.05"/> konuşuyor, dilinin kesilmesinden de mi korkmuyorsun!” Dut dallarından yapılmış kırbaç gibi sopalarıyla azgın köpekler gibi üzerimize atıldılar. “Zaohua, sen dayımla ilgilen!” diye bağırdı Sima Liang, beni bir kenara itip boyları kendinden çok çok uzun olan iriyarı saldırganların üzerine doğru fırladı. Sima Liang’ın ölmekten korkmayan tavrı, bu dört kahramanı çok şaşırttı, onlar daha sopalarını havaya<a id="GBS.0479.01"/> kaldıramadan Sima Liang, taş gibi sert kafasını Wei Yangjiao’nun karnına geçiriverdi. Bu ağzı bozuk, zalim çocuk çarpmanın etkisiyle yere serildi, yerde hemen yaralı bir kirpi gibi dertop olup kıvranmaya başladı. Wu, Gou ve Ding kırbaçlarını şaklatarak ileriye doğru atıldı, Sima Liang kollarıyla başını darbelerden korudu, sonra ardına dönüp koşmaya başladı. Onlar da onu sıkı bir takibe aldılar.<a id="GBS.0479.02"/> Görünüşe bakılırsa Sima Liang’ın o asi ruhu bu üç haydudu şevke getirmişti. Korkak bir koyuna benzeyen Shangguan Jintong’la karşılaştırıldığında bir kurt yavrusunu andıran Sima Liang daha ilgi çekici bir örnek oluşturuyordu. Üçlü savaş çığlıkları atarak –savaş çoktan başlamıştı– rehavet içindeki çayırlarda sürek avına çıktılar. Eğer Sima Liang yavru bir kurtsa, Wu, Gou ve Ding de iri, vahşi ama<a id="GBS.0479.03"/> şapşalın önde gideni olan kırma birer köpekti. Bir kurtla, kırma bir köpeğin karışımı olan Wei Yangjiao, Sima Liang’ın ilk hedefi oldu. Onu aradan çıkarmak demek köpek sürüsünün liderini ortadan kaldırmak demekti. Sima Liang bir hızlanıyor, bir yavaşlıyordu, arada hortlaklara karşı uyguladığımız taktiklere de başvurup ani dönüşler yaparak köpek sürüsünü tek tek yere seriyordu. Galeyana gelip koşarken<a id="GBS.0479.04"/> ani dönüşler yüzünden pek çok kez sendeleyip yere düştüler, dizlerine kadar gelen otlar onlar geçerken açılıyor, hemen ardından da sanki hiçbir şey olmamış gibi kapanıp eski hallerine dönüyordu. Yumruk büyüklüğünde olan yavru yaban tavşanları korkudan yuvalarından fırlayıp kaçıştılar, içlerinden hızlı koşamayan bir tanesi Wu Yunyu’nun koca ayağının ağırlığı altında eziliverdi. Sima Liang sadece<a id="GBS.0479.05"/> koşmakla kalmıyordu, koşarken arkasına dönüp arada takipçilerine de saldırıyordu. Ani dönüşler yaparak arayı bir adam boyu açtı, arada da bir yıldırım gibi üzerlerine atılıyordu. Yerden bir avuç çamur alarak Ding Jingou’nun yüzüne fırlattı, Wu Yunyu’nun boynunu ısırdı, hatta Şaşı Hua’nın taktiğini kullanıp Guo Qiusheng’in bacakları arasındaki şeyi sıkıca tutup çekiştirdi. Bu üç kahraman fena yaralandı<a id="GBS.0480.01"/> ama Sima Liang da başına pek çok darbe aldı. Üçlünün hızı giderek azaldı. Sima Liang köprüye doğru geri çekildi. Üç kahraman yeniden bir araya geldi, eskimiş bir körük gibi soluk alırken ağızlarından tükürükler saçtılar, bıkkınlıkla yine Sima Liang’ın peşine düştüler. Wei Yangjiao nefesini toparlayıp gruba katıldı. Kızgın bir kediyi andırıyordu. Sırtını kemerleştirip yavaş yavaş emeklemeye<a id="GBS.0480.02"/> başladı. El yordamıyla yerde bir şey arıyordu. O kalın kemik saplı bıçağı otların arasında soğuk soğuk uzanıyordu. “Ananı sikeyim! Toprak Ağaları Birliği’nin geride bıraktığı vahşi piç seni, şimdi seni gebertmez miyim ben!” Bir yandan alçak sesle küfrediyor, bir yandan da bıçağını aranıyordu, gözlerinin pervaneyi andıran akı, kuluçkadaki bir yumurta gibi titriyordu. Sha Zaohua sanki hep bu ânı kolluyormuşçasına<a id="GBS.0480.03"/> bir geyik gibi sıçrayıp bıçağı yerden aldı, bıçağı iki eliyle tutarak geri geri benim yanıma geldi. Wei Yangjiao ayağa kalkıp bir elini uzatarak, “Seni vatan haininin tohumu seni, bıçağı bana geri ver hemen!” diye kükredi tehditkâr bir ifadeyle. Sha Zaohua hiçbir şey söylemeden bana iyice yaklaştı. Gözünü bile kırpmadan Wei Yangjiao’nun o nasırlı pençesine bakıyordu. Wei birkaç kez<a id="GBS.0480.04"/> öne atıldı ama her seferinde bıçağın sivri ucunu görünce telaşla geri çekiliyordu. Bu sırada Sima Liang çoktan köprünün üzerinden geri çekilmişti. Wu Yunyu, “Wei Yangjiao, seni göt herif, hemen buraya gel de şu toprak ağasının piçini öldürelim! Hadi çabuk ol biraz!” diye sövdü. Wei Yangjiao, “Birazdan gelip senin de işini göreceğim,” diye tısladı Sha Zaohu’ya. Wei Yangjiao kocaman bir Hint yağı<a id="GBS.0480.05"/> bitkisini söküp silah olarak kullanmak istedi ama bitki çok kalın olduğundan yerinden çıkaramayınca sadece bir dalını koparmakla yetindi, dalı havada sallayarak köprüye doğru koşturdu.</p>
			<p>Köprüye doğru sendeleyerek giderken Sha Zaohua yanıma iyice yaklaşıp beni korumaya çalışıyordu, hendekteki su dar köprünün altından hızla akıyordu, suyun içinde sürüler halinde dolaşan küçük sazan balıkları<a id="GBS.0481.01"/> vardı, akıntıyla birlikte süzülürlerken kimisi sıçrayıp köprünün üzerinden atladı kimisi de köprünün üstüne düştü, köprünün üzerinde öfkeyle sıçrayan pürüzsüz vücutları yay gibi bükülüyordu. Bacaklarımın arasında ıslak bir yapışkanlık hissettim, sırtım, kıçım, baldırlarım, boynum, artık vücudumda dövülmekten neresi şişmişse işte, her yerim sanki ateşin üzerindeymiş gibi yanıyordu. İçime acı tatlı<a id="GBS.0481.02"/> bir pas tadı yerleşti, vücudum attığım her adımda istemsiz bir şekilde sendeliyordu, ağzımdan kontrol edemediğim iniltiler çıkıyordu. Kolum Sha Zaohua’nın kemikli ve kuru omzuna baskı yapıyordu. Vücudumu dikleştirip onun yükünü azaltmaya çalıştım ama yapamadım.</p>
			<p>Sima Liang köye uzanan yolda hiç telaşsız koşturuyordu. Arkasındakiler hızlanınca o da hızlanıyor, onlar yavaşlayınca o da yavaşlıyordu.<a id="GBS.0481.03"/> Koşarken arkalarındakilerin ilgisini kaybettirmeyecek ama onu da yakalayamayacakları bir mesafeyi koruyordu hep. Yolun iki tarafındaki tarlalardan sis bulutları yükseliyordu, hendeğin içinden batan güneşin koyu kırmızıya boyadığı, kurbağaların iç karartan vıraklamaları geliyordu. Wei Yangjiao, Wu Yunyu’ ya bir şeyler fısıldayınca üçe ayrıldılar. Wei Yangjiao’yla Ding Jingou hendeği geçtikten<a id="GBS.0481.04"/> sonra iki yandaki tarlalara koşturdular. Wu Yunyu ve Gou Qiusheng birden hızlarını düşürdüler. İkisi birden, “Sima Liang, Sima Liang, kaçmak erkekliğe yakışmaz, taşaklıysan durur adam gibi dövüşürsün!” diye seslendiler yüksek sesle.</p>
			<p>“Ağabey, koşsana!” diye bağırdı Sha Zaohua, “Seni kandırmalarına izin verme sakın!”</p>
			<p>“Seni küçük orospu!” diye sövdü Wu Yunyu ardına dönüp yumruğunu sallarken.<a id="GBS.0481.05"/> “Seni bir elime geçirirsem un ufak edeceğim!”</p>
			<p>Sha Zaohua kahramanca önümde durup bıçağı sallayarak, “Gelin bakalım, sizden korkmuyorum!” dedi.</p>
			<p>Wu Yunyu hızla bize doğru koşturdu, Sha Zaohua kıçını bana yapıştırarak geriledi. Sima Liang ardına dönüp yanımıza doğru geldi, ardından, “Kafası kabuk bağlamış kel, sen onun saçının bir teline bile dokunursan senin o <em>tofu</em> satan kokuşmuş ananı zehirlerim!”<a id="GBS.0482.01"/> diye bağırdı.</p>
			<p>“Ağabey, koş hadi!” diye bağırdı Sha Zaohua, “Wei köpeğiyle Ding köpeği arkanda bir çember oluşturdu.”</p>
			<p>Sima Liang bir an durup düşündü, bir ikileme düşmüştü, ya ilerleyecek ya da geri çekilecekti. Belki de kasıtlı olarak durmuştu. O durunca Wu ve Guo da durmuştu. Wei Yangjiao’yla Ding Jingou birden tarlaların içinden fırladı, hendeği geçip yola çıktılar, ayaklarında morlu<a id="GBS.0482.02"/> yeşilli bir çamur tabakası vardı. Küçük yabani hayvanlar gibi dikkatli bir şekilde öne doğru ilerlediler. Sima Liang hiç kıpırtısız yerinde duruyordu, çok rahat görünüyordu –belki de rahatı oynuyordu kim bilir– kolunu kaldırıp yüzündeki teri sildi. Bu sırada annemin köyden esen rüzgârın taşıdığı bağırışını duyduk. Sima Liang hendeğe atlayıp darı ve mısır sapları arasında kalmış olan dar bir patikada<a id="GBS.0482.03"/> hızla ileriye doğru koştu. Wei Yangjiao heyecanla, “Arkadaşlar, tamamdır, düşün peşine!” diye bağırdı. Ördek sürüsü gibi hemen hendeğin içine atladılar, hendekteki çamurlara basa basa koşmaya başladılar. Darı ve mısırların yaprakları o dar patikayı gizlemişti. Yaprakların vücutlarına vururken çıkardığı hışırtılarla onların köpek gibi havlayışlarını dinledik. “Küçük dayı, sen burada ninemi bekle,<a id="GBS.0482.04"/> ben gidip Liang ağabeyime yardım edeceğim.” “Sha Zaohua,” dedim, “korkuyorum.” “Korkma, küçük dayı, ninem birazdan burada olur. Nine!” Birden yüksek sesle bağırmaya başladı, “Sima Liang’ı öldürebilirler, sen de bağırsana.” “Ana buradayım, ana, buradayım ben!”</p>
			<p>Sha Zaohua cesurca hendeğe atlayıverdi, hendeğin içindeki su göğsüne kadar geliyordu, ellerini çırparken sudan yeşil dalgalar çıkarıyordu,<a id="GBS.0482.05"/> onun boğulacağından korktum ama elinde bıçakla karşı kıyıya tırmanmaya başlamıştı bile. Sıska ve kısa bacaklarıyla çamurun içinde sıkı bir mücadele verdi. Ayakkabıları derin mi derin çamura battı. Tüneli andıran dar patikaya girince ortadan kayboldu birden.</p>
			<p>Annem yavrusunu koruyan bir inek gibi sendeleye sendeleye koşturuyordu. Saçları altın ipliklere benziyordu, yüzüne sıcak bir sarılık yayılmıştı.<a id="GBS.0483.01"/> “Ana!” diye seslendim, gözlerim yaşlarla doldu, daha fazla dayanacağımı sanmıyordum, sendeleyerek öne doğru birkaç adım atıp kendimi annemin nemli ve sıcak kucağına bıraktım.</p>
			<p>Annem ağlayarak, “Oğlum benim, seni bu hale kim soktu?” diye sordu.</p>
			<p>“Wu Yunyu, bir de Wei Yangjiao...” dedim ağlayarak.</p>
			<p>“Şu haydut çetesi demek!” diye öfkeyle kükredi annem, ardından, “Şimdi nereye gittiler?”<a id="GBS.0483.02"/> diye sordu.</p>
			<p>“Şimdi de Sima Liang ve Sha Zaohua’nın peşlerine düştüler!” Anneme o dar patikayı işaret ettim.</p>
			<p>O dar patikadan küme küme sis bulutları yükseliyordu, o gizemli patikanın derinliklerinden vahşi bir hayvanın sesi yükseldi, bir de çok uzaktan gelen kavga sesleri ve Sha Zaohua’nın tiz çığlıklarını duyduk.</p>
			<p>Annem köye doğru bakındı. Köy çoktan yoğun bir sis tabakası altında kalmıştı,<a id="GBS.0483.03"/> köyün köpeklerinin havlaması sanki suyun derinlerinden yankılanıyor gibiydi. Annem beni kolumdan tuttuğu gibi hiçbir şeyi umursamadan hendeğin içine atladı. Hendekteki su birden pantolon paçalarımı doldurdu, dingile sürülen yağ gibi ılıktı bu su. Annem o koca gövdesi ve küçücük ayaklarıyla çamurun içinde güçlükle ilerleyebiliyordu. Hendeğin içindeki yabani otlara tutunarak zar zor o dar patikaya<a id="GBS.0483.04"/> ulaştı.</p>
			<p>Annem hâlâ elimi tutuyordu, birlikte patikaya daldık. Eğilmek zorunda kaldık, eğer eğilmezsek yaprakların keskin uçları yüzümüzü çizecekti, hatta gözümüzü bile çıkarabilirlerdi. Patikanın her iki tarafı da yemyeşil yabani otlarla çevrilmişti, deli gibi büyümüş ısırgan otları ayağıma batıyordu. Acıyla inledim. Sudan kabarmış yaralarım çok acıyordu, birkaç kez yere düşecek gibi oldum<a id="GBS.0483.05"/> ama annemin güçlü kolları beni her seferinde tuttu. Işık giderek azalıyordu, karanlıktan ne başını ne de sonunu görebildiğimiz bu uçsuz bucaksız tarlalarda çok tuhaf şekilleri olan küçük yabani hayvanlar yaşıyordu, bu hayvanların yeşim taşı yeşili gözleri, kıpkırmızı dilleri ve homurtular çıkardıkları sivri burunları vardı. Birden efsanelerde anlatılan cehenneme girdiğimiz gibi bir sanrıya kapıldım,<a id="GBS.0484.01"/> şimdi bu elimi sımsıkı tutmuş, öküz gibi soluyan ve hiçbir şey umurunda değilmiş gibi öne doğru koşturan kişi gerçekten annem miydi? Yoksa bu annemin şeklini almış ve beni cehennemin derinliklerine doğru çekmek isteyen bir zebani miydi? Elimi sıkmaktan acıtmış bu elden kurtulmaya çabaladım ama bu mücadelenin sonunda başardığım tek şey onun elimi daha da sıkı tutması oldu.</p>
			<p>Bu korkunç patika<a id="GBS.0484.02"/> sonunda aydınlandı. Yolun güneyinde hâlâ uçsuz bucaksız kara bir ormanı andıran darı tarlaları vardı, yolun kuzeyindeyse geniş ve boş bir arazi uzanıyordu. Güneş batmak üzereydi ve boş araziden cırcırböceği korosunun sesi yükseliyordu. Terk edilmiş bir tuğla ocağı, ateş kırmızısı rengiyle bizi sıcak bir şekilde karşıladı. Henüz fırınlanmamış tuğla yığınlarının arkasında Sima Liang ve Sha Zaohua,<a id="GBS.0484.03"/> o dört küçük zorbayla birlikte vahşi bir gerilla savaşına girmişlerdi. Her iki tarafın arkasında sıra sıra dizilmiş olan kerpiç tuğlalar vardı, tuğlaları karşılıklı olarak birbirlerine fırlatıyorlardı. Görünüşe göre Sima Liang ve Sha Zaohua dezavantajlı bir konumdaydı çünkü çok küçük ve çok zayıftılar, güçsüz kollarıyla cephanelerini düşmana atarken çok zorluk çekiyorlardı, Wu Yunyu’nun tarafındaysa<a id="GBS.0484.04"/> dört kişi çok sıkı çalışıyordu, Sima Liang ve Sha Zaohua kırık tuğla parçaları yağmuru altında başlarını kaldırıp yukarıya bile bakamıyordu.</p>
			<p>Annem, “Durun! Sizi zorba hayvanlar!” diye bağırdı.</p>
			<p>Kendilerini savaşmanın şımarık sarhoşluğuna kaptırmış olan dört kötü adam, annemin öfkeli küfürlerine aldırmadı bile, tuğlaları karşı tarafa fırlatmaya devam ettiler, hatta kendi kerpiç duvarlarını<a id="GBS.0484.05"/> sinsice geçip Sima Liang ve Sha Zaohua’nın bölgesine girerek üstünlük kazanmaya çalıştılar. Sima Liang, kızı kolundan tutup o terk edilmiş ocağa doğru koştururken Sha Zaohua’nın başına bir tuğla parçası isabet etti, aldığı darbeyle bir, ah çeken Sha Zaohua birden bayılıp yere düşecekmiş gibi oldu. O bıçağı hâlâ sımsıkı tutuyordu elinde.</p>
			<p>Sima Liang eline iki tuğla parçası alıp açıklığa koştu,<a id="GBS.0485.01"/> tuğlaları düşmana doğru fırlatınca adamlar hemen saklandı. Annem beni darı tarlasına gizleyip elini kolunu sanki <em>Yangge</em> dansı yapıyormuşçasına oynatarak ileriye doğru atıldı. Onun ayakkabıları da çamura battı. Annemin açığa çıkan zavallı küçük ayaklarıyla çamurda zar zor ilerlerken topukları çamurda küçük delikler açıyordu.</p>
			<p>Tuğla duvarın sonunda birden ortaya çıkan Sima Liang ve Sha Zaohua<a id="GBS.0485.02"/> el ele tutuşup sendeleyerek ocağa doğru koşturdular. Büyük ve kıpkırmızı bir ay çoktan sakince göğe yükselmişti, Sima Liang ve Sha Zaohua’nın mor gölgeleri yere vuruyordu. O dört piçin gölgeleri daha uzundu. Yay gibi bacaklarıyla uçarcasına zıplayarak annemi çok geride bıraktılar. Sima Liang hantallaşmıştı, Sha Zaohua onu yavaşlatıyordu. Bizimkiler ocağın önündeki açık araziye ulaştıklarında Wei<a id="GBS.0485.03"/> Yangjiao’nun fırlattığı bir tuğla parçası Sima Liang’ı yere çaldı. Sha Zaohua elindeki bıçakla direkt Wei Yangjiao’nun üzerine atladı ama Wei yana doğru çekilince Sha sadece havayı bıçaklayabildi, hemen ardından da Wu Yunyu’nun tekmesiyle yere serildi.</p>
			<p>Annem, “Durun!” diye bağırdı.</p>
			<p>Dört adam kollarını, saldırmak üzere kanatlarını açan akbabalar gibi açıp Sima Liang ve Sha Zaohua’yı aralıksız<a id="GBS.0485.04"/> tekmelemeye başladı. Sha Zaohua boğuk boğuk ağlarken Sima Liang gıkını bile çıkarmadı. İkisinin vücudu da yerde bir o yana bir bu yana yuvarlanıyordu. Dört adam ay ışığının altında çok tuhaf bir dans ediyorlarmış gibi görünüyordu.</p>
			<p>Annem sendeleyip yere düştü ama inatçı bir tavırla tekrar ayağa kalktı. Wei Yangjiao’nun omzunu tutup sıkıca kavradı. Bu köyün en sinsi ve en kurnazı olarak bilinen<a id="GBS.0485.05"/> adam, kollarını dirseklerinden geriye doğru kıvırıp annemin memelerini yakalayınca annem bir çığlık attı, geriye doğru bir-iki adım atıp kıç üstü yere düştü. Kendimi yere atıp yüzümü çamura buladım. Gözlerimden kara kan süzülüyormuş gibi hissettim.</p>
			<p>Hâlâ Sima Liang ve Sha Zaohua’yı tekmelemeye devam ediyorlardı, vahşiliklerinin derecesi çoktan kavganın sınırlarını aşmıştı. Sima Liang ve Sha<a id="GBS.0486.01"/> Zaohua ölümün eşiğindeydi artık. Bu sırada iriyarı, saçı sakalı birbirine karışmış, yüzü kurumla kaplı, baştan aşağıya siyahlar içindeki biri, ocaktan çıkıverdi. Sırtı hiç de esnek değildi, bacaklarıysa kaskatıydı. Ocaktan beceriksizce çıkıp çekiç büyüklüğündeki yumruğunu havaya kaldırdı, kolunu aşağıya bırakmasıyla Wu Yunyu’nun köprücük kemiğini kırması bir oldu. O “kahraman” ağlayarak yere oturuverdi,<a id="GBS.0486.02"/> geriye kalan üç kahramansa tekmelerini hemen durdurdu. Wei Yangjiao korkuyla, “Sima Ku!” diye çığlık attı. Tam ardına dönüp kaçacakken Sima Ku’nun öfkeli kükremesini duydu, sanki yere yıldırım düşmüş gibi hepsi korkuyla donakaldı. Sima Ku demir yumruğunu kaldırıp ilk yumruğu Ding Jingou’nun gözüne patlattı, ikinci yumruğu yiyen Guo Qiusheng, safra tükürdü, Wei Yangjiao’ysa üçüncü yumruk daha<a id="GBS.0486.03"/> havaya bile kalkmadan yere diz çökmüştü, başını af dilemek için durmadan yere eğip, “Üstat, üstadım, canımı bağışlayın ne olur, onların zoruyla geldim, gelmezsem beni döveceklerdi, dişlerimi dökeceklerdi, üstat, ne olur canımı bağışlayın benim,” diye yalvardı. Sima Ku bir an tereddüt ettikten sonra ona bir tekme savurdu. Wei Yangjiao yerde geriye doğru yuvarlandı, sonra hemen ayağa kalkıp bir tavşan<a id="GBS.0486.04"/> gibi koşarak kaçtı. Çok geçmeden köye giden yolun üzerinde Wei’in bir köpek gibi havladığını duyduk: “Sima Ku’yu yakalayın! Toprak Ağası Birliği’nin toprak ağası geri döndü! Sima Ku’yu yakalayın!”</p>
			<p>Sima Ku, Sima Liang ve Sha Zaohua’yı ayağa kaldırdı, ardından annemi de ayağa kaldırdı.</p>
			<p>Annem titreyen bir sesle, “Sen... Sen bir insan mısın yoksa hayalet misin?” diye sordu.</p>
			<p>“Kaynanacığım...”<a id="GBS.0486.05"/> diye ağlar gibi hıçkırdı Sima Ku ama devamını getirmedi.</p>
			<p>Sima Liang, “Baba, bu gerçekten sen misin?” diye sordu yüksek sesle.</p>
			<p>Sima Ku, “Oğlum, seninle gurur duyuyorum!” dedi. “Kaynanacığım, evde kaç kişisiniz?” diye sordu Sima Ku.</p>
			<p>“Soru sormayı bırak da,” dedi annem telaşla, “hemen uzaklaş buradan!”</p>
			<p>Köyden gongun endişeli sesiyle keskin silah sesleri gelmeye başladı.</p>
			<p>Sima Ku,<a id="GBS.0487.01"/> Wu Yunyu’nun boynuna yapışıp üzerine basa basa, tane tane, konuştu: “Seni küçük hayvan, köydeki o tosbağa sürüsüne şunu söylemeni istiyorum, her kim benim, Sima Ku’nun ailesinden birine bir kötülük etmeye cesaret ederse, onun soyunu kuruturum, evinde ne tavuğu ne de köpeği kalır geriye! Söylediklerimi aklına iyice yazdın mı ha?”</p>
			<p>“Yazdım, yazdım...” diye üst üste yineledi Wu Yunyu.</p>
			<p>Sima<a id="GBS.0487.02"/> Ku elini onun boynundan çekince Wu Yunyu bir felçli gibi hemen yere serildi.</p>
			<p>“Kaçsana hadi, koş!” diye endişeyle seslendi annem bir yandan da heyecandan eliyle yeri döverken.</p>
			<p>Sima Liang ağlayarak, “Baba, ben de seninle gelmek istiyorum,” dedi.</p>
			<p>Sima Ku, “İyi bir çocuk ol ve ninenle birlikte kal,” dedi.</p>
			<p>Sima Liang, “Baba, ne olur beni de yanında götür...” dedi.</p>
			<p>Annem, “Liang,<a id="GBS.0487.03"/> oğlum, babanın ayağına dolanmayı bırak, bırak da gitsin adam!” dedi.</p>
			<p>Sima Ku yere diz çöküp annemin önünde secde etti, üzgün bir sesle, “Ana, çocuğu sana emanet ediyorum! Sana iyice borçlandım, ömrüm yetmez ödemeye, artık bir sonraki yaşamımda öderim!” dedi.</p>
			<p>Annem ağlayarak, “Kızlarla sonumuz iyi olmadı, bunun için bana kin gütme...” dedi.</p>
			<p>Sima Ku, “Senin suçun değildi ki, kızlarımın<a id="GBS.0487.04"/> intikamını da çoktan aldım,” dedi.</p>
			<p>Annem, “Git, git hadi, uzaklara gidip yükseklere uçasın, intikam sadece öfkenin daha da derinleşmesini sağlar...” dedi.</p>
			<p>Sima Ku ayağa kalkıp ocağın içine doğru koştu. Fırından çıktığı zaman üzerinde sazdan bir yağmurlukla bir de hafif makineli bir tüfek vardı, kemerinden halka halka parlak mermiler sarkıyordu. Ardına döndüğü gibi hızla darı tarlalarına<a id="GBS.0487.05"/> girdi. Darı sapları hışırdıyordu. Annem, arkasından yüksek sesle şöyle bağırdı:</p>
			<p>“Benim sözümü dinle, uzaklara gidip yükseklere uç, durup adam öldürmekle zaman harcama!”</p>
			<p>Darı tarlaları yine sessizleşti. Ay ışığı su gibi yere düşüyordu. Köyden üzerimize doğru dalga gibi insan sesleri geliyordu.</p>
			<p>Köyün milisleri ve ilçe kamu güvenliğinden bir grup güvenlik görevlisi ellerinde fener, meşale,<a id="GBS.0488.01"/> av tüfeği ve kırmızı püsküllü mızraklarla birlikte Wei Yangjiao’nun önderliğinde düzensiz bir şekilde ocağın önüne doğru koşturuyorlardı. Göstermelik bir hareketle ocağın önünü sardılar. Yang adında protez bacaklı bir kamu güvenlik görevlisi, tuğla yığınının arkasına çömelip elindeki megafonla ocağa doğru, “Sima Ku! Teslim ol! Buradan kaçamazsın!” dedi.</p>
			<p>Neredeyse bütün gece bağırdı ama ocakta<a id="GBS.0488.02"/> hâlâ bir kıpırtı yoktu. Müfettiş Yang da silahını çıkarıp ocağın girişindeki karanlığa doğru iki el ateş etti. İçeriden duvarlara vuran mermilerin vınlamaları yankılandı.</p>
			<p>“El bombalarını getirin!” diye seslendi arkasına doğru Müfettiş Yang. Göbeğinin üzerinde kertenkele gibi sürünen bir milis geldi, belinden iki tane ahşap saplı el bombası çıkarıp ona uzattı. Yang, el bombalarından birinin<a id="GBS.0488.03"/> pimini çekip parmağına geçirdi, geriye doğru yaylanıp el bombasını ocağın içine fırlattı. El bombasını atar atmaz telaşla kendini yere atıp bombanın patlamasını bekledi. Bomba sonunda patladı. Hemen ardından diğer bombayı da fırlattı, o da patladı. Patlama sesinin dalgaları ta uzaklara yayılırken ocaktaki sessizlik daha da derinleşti. Yang eline megafonu alıp, “Sima Ku, silahlarını atıp dışarıya<a id="GBS.0488.04"/> çık, sana zarar vermeyeceğiz! Biz esirlerimize iyi davranırız!..” dedi. Ona cevap veren tek şey cırcırböceklerinin boğuk cırlamalarıyla uzaktaki hendeklerin içinden gelen kurbağa vıraklamaları oldu.</p>
			<p>Ayağa kalkacak cesareti bulan Müfettiş Yang, bir elinde el feneri, diğerinde silahıyla birlikte arkaya doğru, “Benimle birlikte gelin!” diye seslendi. Biri av tüfeği, diğeri kırmızı püsküllü bir<a id="GBS.0488.05"/> mızrak taşıyan iki yürekli milis, eğilerek Müfettiş Yang’ın arkasına doğru ilerledi. Yang’ın protez bacağı, her adım attığında takırdıyordu ve vücudu her takırtıyla birlikte sarsılıyordu. Eski ocağa olaysız bir şekilde girdiler. Birkaç dakika sonra da ocaktan çıktılar.</p>
			<p>“Wei Yangjiao!” diye kükredi Yang, “Sima Ku nerede?”</p>
			<p>Wei Yangjiao, “Yemin ederim ki Sima Ku işte bu ocağın içinden birden<a id="GBS.0489.01"/> çıkıverdi, bana inanmıyorsan onlara sor!” dedi.</p>
			<p>“Gördüğünüz kişi Sima Ku muydu?” diye sordu Müfettiş Yang gözlerini Wu Yunyu ve Gou Qiusheng’e dikip. Ding Jingou bilinçsiz bir halde yerde yatıyordu; Müfettiş hoşnutsuz bir tavırla, “Yanlış görmüş olmayasınız?” diye üsteledi.</p>
			<p>Wu Yunyu, çekinerek darı tarlalarına doğru bakarken, “Bence o...” diye kekeledi.</p>
			<p>“Bir başına mıydı?” diye sordu<a id="GBS.0489.02"/> Yang.</p>
			<p>“Evet, bir o...”</p>
			<p>“Silahlı mıydı?”</p>
			<p>“Sanki... bir makineli tüfeği... belinde de dizi dizi mermi...”</p>
			<p>Wu Yunyu daha konuşmasını bitirmemişti ki Müfettiş Yang ve yanında getirdiği adamları biçilmiş çimler gibi yere serildiler.</p>
		</section>
		<section class="subchapter" epub:type="subchapter">
			<h2>6</h2>
			<p>Kilisede bir sınıf eğitimi sergisi düzenlendi. Kalabalık bir öğrenci topluluğu daha kilisenin kapısına yeni varmıştı ki birden sanki emir<a id="GBS.0489.03"/> almış gibi hepsi ağlamaya başladılar. Yüzlerce öğrencinin ağlaması –Dalan İlkokulu o zaman Gaomi Kuzeydoğu Bucağı’ndaki en büyük ilkokul olmuştu– sokağı baştan sona titretti. Yeni atanmış okul müdürü kilisenin girişindeki taş merdivenlerde durmuş, artık nereden geldiyse oranın şivesiyle öğrencilere seslendi: “Sevgili öğrenciler, sessiz olun, sessiz olun!” Gri bir mendil çıkarıp önce gözleri sildi,<a id="GBS.0489.04"/> ardından da sesli bir şekilde sümkürdü.</p>
			<p>Ağlamayı kesen öğrenciler, öğretmenlerinin eşliğinde birbiri ardına kilisenin içine girdi. Yerlere tebeşirle çizilmiş karelerin içine toplanıp duvar boyunca sıralandılar, ortada yuvarlak bir boşluk kaldı.</p>
			<p>Kilisenin duvarları altlarında çeşitli açıklamalar olan renkli mürekkeple çizilmiş resimlerle kaplıydı.</p>
			<p>Dört kadın anlatıcı, ellerinde öğretmen<a id="GBS.0489.05"/> sopalarıyla duvarların dört köşesinde ayakta duruyordu.</p>
			<p>İlk kadın bir öğrencisini dövdüğü için ağır bir cezaya çarptırılmış olan bizim müzik öğretmenimiz Ji Qiongzhi’ydi. Yüzü sararmıştı, üzgün görünüyordu, aslında o çok güzel ve canlı olan büyük gözlerinde bir durağanlık vardı. Yeni atanmış olan ilçe kaymakamı omzunda bir tüfekle Papaz Malory’nin kürsüsüne çıktı. Ji, elindeki sopayla arkasındaki<a id="GBS.0490.01"/> resimleri işaret edip düzgün bir Pekin ağzıyla resimlerin altındaki açıklamaları okuyordu. İlk on resim, Gaomi Kuzeydoğu Bucağı’nın doğal çevresi, tarihi, devrim sırasındaki durumu ve kurtuluştan sonraki toplumsal koşulları hakkındaydı. Bunlardan sonraki resim kırmızı çatallı dillerini çıkarmış zehirli yılanların yuvasını tasvir ediyordu. Her yılanın başı üzerinde isimleri yazıyordu, özellikle<a id="GBS.0490.02"/> çok zehirli olan bir tanesinin üzerinde Sima Ku ve Sima Ting’in babasının ismi yazıyordu. “Bu kan emici zehirli yılanların zulmü altında,” diye okumaya başladı Ji duygusuz ama akıcı bir tonla,” Gaomi Kuzeydoğu Bucağı’nın köylüleri sefalet içinde, yük hayvanlarından bile daha kötü koşullar altında yaşıyordu.” Sonra sopasıyla üzerinde suratı deveye benzeyen yaşlı bir kadını işaret etti, kadın eskimiş<a id="GBS.0490.03"/> bir sepetle bir dilenci tası taşıyordu, kadının yırtık pırtık giysilerini çekiştiren küçük bir maymun kadar sıska bir kızcağız vardı yanında, resmin sol üst köşesinden aşağıya düşen üzerinde kırılmış gibi çizgiler olan siyah yapraklar havanın ne kadar soğuk olduğunu gösteriyordu. “Kaç kişi evlerini terk edip dilenci gibi yollara düşmüştür, toprak ağalarının acımasız köpeklerinin ısırdığı bacaklarından<a id="GBS.0490.04"/> kanlar aka aka,” dedi Ji ve ardından doğal olarak hemen yandaki resme geçti: Hafif aralanmış iki kanatlı siyah bir kapı, kapının üzerinde yaldızlı ahşap bir tabelanın üzerinde büyük harflerle yazan iki sözcük: MUTLULUK MALİKÂNESİ. Kapının arkasında üzerinde kırmızı püsküllü bir takke olan küçük bir kafa, bu elbette ki zalim toprak ağasının küçük piçi olacak. Tuhaf olan şey, ressamın bu<a id="GBS.0490.05"/> küçük piçi pembe yanaklı ve yıldız gibi parlak gözlü çizmesiydi, aslında nefret edilmesi amaçlanmış olan şey niyeyse çok sevimli görünüyordu. Özellikle kocaman çizilmiş sarı bir köpek, bir erkek çocuğunun ayağını ısırıyordu. Bu sırada kız öğrencilerden biri hıçkırarak ağlamaya başladı, bu kız Kumlu Tepe köyündendi, on yedi ya da on sekiz yaşında olmalıydı, şimdi ikinci sınıfa gidiyordu. Öğrenciler<a id="GBS.0491.01"/> merakla ona baktı, hepsi kızın ağlama nedenini öğrenmek istiyordu. Öğrencilerden biri kolunu kaldırıp slogan atmaya başladı. Ji Qiongzhi’nin anlatması yarıda kesilmişti. Elinde sopasıyla sabırla bekliyordu. O slogan atan, birden korkunç bir sesle ağlamaya başladı. Ama kanlı gözlerinden hiç gözyaşı akmıyordu. Gözucuyla yanımdaki öğrencilerin ağladığını gördüm, ağlama sesleri dalga dalga yayılmaya<a id="GBS.0491.02"/> başladı, her bir dalga bir öncekinden daha yükseğe çıkıyordu. Her yerden görünebilecek bir yerde durmuş olan yeni okul müdürü mendiliyle yüzünü kapatmıştı, sağ elini yumruk yapıp göğsüne vurmaya başladı. Sol yanımda duran Zhang Zhongguang’ın çilli yüzünden parlak salyalar akıyordu, o da iki eliyle göğsünü dövmeye başladı, bunu öfkeden mi yoksa üzüntüden mi yaptığını anlamadım. Ailesi kiracı çiftçiler<a id="GBS.0491.03"/> olarak adlandırılmıştı şimdi ama Dalan şehrinin kurtuluşundan önce bu çiftçi çocukla hayatını kumardan kazanan babasını sık sık pazarda görürdüm, çocuk ellerinde taptaze bir nilüfer yaprağına sarılı yeni kızarmış domuz kellesiyle babasının peşi sıra yürürdü, her adımda bir ısırık alırdı domuz kellesinden, yanakları hatta alnı bile domuz yağından pırıl pırıl olurdu. O yeterince domuz eti yemiş<a id="GBS.0491.04"/> olan ağız şimdi kocaman açılmıştı ve çenesinden salyalar damlıyordu. Sağımdaysa eti budu dolgun bir kız vardı, kızın iki elinin başparmaklarının hemen yanında taze zencefil tomurcuklarını andıran sarı ve yumuşak birer parmak daha vardı. Galiba adı Du Zhengzheng’di ama biz ona, Du Altıparmak, derdik. O iki el şimdi yüzünü kapamıştı ve ağzından güvercin kuğurtusunu andıran sesler çıkararak ağlıyordu,<a id="GBS.0491.05"/> o sevimli evcil hayvanları andıran fazladan parmakları yüzünde şişman domuz yavrularının kuyrukları gibi oynarken parmakları arasından iki kasvetli ışık huzmesi süzülüyordu. Elbette ki yüzlerinden gerçek gözyaşları süzülen birçok öğrenci gördüm etrafta. Herkes o değerli gözyaşlarına o kadar çok önem veriyordu ki kimse gözyaşlarını silmeye yanaşmıyordu. Ben tek bir damla gözyaşı akıtmadım elbet<a id="GBS.0492.01"/> ama bu renkli mürekkeple çizilmiş berbat resimlerin nasıl oluyor da bu kadar öğrenciyi kalbinden yaralayıp ağlatmayı başardığını bir türlü anlamadım. Çok da dikkat çekmek istemiyordum ama Du Altıparmak’ın o sinsi bakışlarını üzerimde hissettim ve benden gerçekten nefret ettiğimi biliyordum. Sınıfta onunla sıra arkadaşıydık, bir akşam gaz lambası eşliğinde ders yaparken o fazladan parmağıyla çaktırmadan<a id="GBS.0492.02"/> kalçama dokundu, bir yandan da hiç istifini bozmadan önündeki kitaptan yüksek sesle dersi okumaya devam ediyordu. Birden korku ve panik içinde ayağa fırladım, dersi bölmüştüm, öğretmen beni azarladığında ne olduğunu hemen anlatıverdim. Bu hiç kuşkusuz lanet bir piçin yapacağı uygunsuz bir davranıştı, erkekler kızlardan gelecek böyle yakın bir teması hoş karşılamalıydı, bundan hiç hoşlanmasan<a id="GBS.0492.03"/> bile öyle avaz avaz bağırıp olan biteni kamuya mal edemezdin ama ben bu gerçeğin farkına aradan onlarca yıl geçtikten sonra varabildim, hatta bu yaptığıma daha sonra biraz pişman da oldum, neden olmasındı ki... Ama o zamanlar o tırtılı andıran fazladan parmaklar beni hem çok korkutmuş hem de onlardan çok iğrenmiştim. Onu ele verince kızcağız utançtan saklanacak delik aradı ama şansına akşam dersiydi<a id="GBS.0492.04"/> ve gaz lambasının loş ışığı her öğrencinin önünde sadece karpuz büyüklüğündeki bir alanı aydınlatıyordu. Başını öne eğdi, arkasında oturan büyük erkek öğrenciler onun hakkında müstehcen şakalar yapıp kıs kıs gülerken, “Kasten yapmadım, sadece silgisini alacaktım...” diye kekeledi. Tam bir salak gibi açtım ağzımı: “Hayır, kasten yaptı, çimdikledi beni.” “Shangguan Jintong! Kapa çeneni!” Müzik öğretmenimiz<a id="GBS.0492.05"/> olmasının yanı sıra edebiyat öğretmenliği de yapan Ji Qiongzhi çenemi kapattı. O andan itibaren Du Zhengzheng’le birbirimize düşman olduk, bir keresinde okul çantamın içinde ölü bir kertenkele buldum, ilk şüphelendiğim elbette o oldu. Bugün bu çok önemli anda, herkesin içinde salya sümük ağlamayan bir tek bendim, bu başıma çok ciddi bir sorun açabilirdi. Du Zhengzheng intikam almak için<a id="GBS.0493.01"/> ya bu ânı seçseydi... Bunu düşünmek bile istemedim. Ellerimi kaldırıp yüzümü kapadım, ağzımı yarım açıp ağlama sesleri çıkardım ama ne kadar uğraşsam da ağlayamıyordum işte.</p>
			<p>Ji Qiongzhi sesini iyice yükseltip tüm ağlama seslerini bastırdı: “Gerici toprak ağaları sınıfı sefahat içinde bir yaşam sürüyordu. Sima Ku’nun tam dört tane karısı vardı!” Sopası sabırsız bir tavırla yandaki resmin üzerine<a id="GBS.0493.02"/> vuruyordu, bu resimde kurt başlı ve ayı vücutlu bir Sima Ku tasvir edilmişti, uzun ve kıllı kollarında dört tane çekici kadın şeytan vardı: soldaki iki tanesi insan başlı ve yılan vücutluydu, sağdaki iki tanesinin kıçında sarı, kabarık tüylü kuyrukları vardı. Kadınların arkasına da bir grup küçük şeytan resmedilmişti. Bu küçük şeytanlar anlaşılacağı üzere Sima Ku’nun dölleriydi, çocukluğumun<a id="GBS.0493.03"/> kahramanı Sima Liang’ı da resmetmiş olmalıydılar, acaba bu küçük şeytanlardan hangisi oydu? Şu alnında iki tane üçgen şeklinde kulakları olan, kedi donuna girmiş şeytan mıydı o, yoksa şu sivri çeneli, kırmızı bir ceket giymiş, iki küçük pençesini yukarıya doğru kaldırmış olan fare kılıklı şey mi? Du Zhengzheng’in sinsi bakışlarını bir kez daha üzerimde hissettim. “Sima Ku’nun dördüncü karısı Shangguan<a id="GBS.0493.04"/> Zhaodi,” dedi Ji Qiongzhi tiz ama hiçbir duygu taşımayan sesiyle, tilki kuyruğu olan bir kadını gösterirken, “tarlalardan ve deniz ürünlerinden kendine çok güzel bir ziyafet çekti, son olarak sarı bacaklı bir horozun o enfes bacak derisinden yemek istedi, onun bu abartılı isteğini yerine getirmek için Sima’ların evindeki sarı bacaklı tüm horozlar katledildi, öyle ki katledilmiş horozlar üst<a id="GBS.0493.05"/> üste konunca büyük bir dağı aştılar.” İşte bu düpedüz yalandı! Benim 2. ablam ne zaman bir horozun bacağındaki sarı deriyi yemiş olabilirdi ki? O tavuk bile yemezdi. Sima’ların evinde de hiçbir zaman katledilmiş horozlardan bir dağ olmamıştı. Ablama atılan bu iftiralar içimi öfke ve ihanet duygusuyla doldurdu, gözlerimden kökeni karmakarışık olan gözyaşları boşaldı. Gözyaşlarımı elimden geldiğince<a id="GBS.0494.01"/> hızlı bir şekilde silmeye çalışıyordum ama onlar da hiç durmadan akıyordu.</p>
			<p>Açıklamalarını bitiren Ji Qiongzhi bir kenara çekilip derin derin nefes aldı. Onun ardından köye ilçeden daha yeni atanmış olan Cai soyadlı kadın bir öğretmen söze başladı. İnce kaşları ve tek bir gözü vardı, sesi net ve ezgiliydi, gözleri daha konuşmaya başlamadan yaşlarla dolmuştu bile. Dersin bu bölümünün öfke püsküren<a id="GBS.0494.02"/> ateşli bir başlığı vardı: Toprak Ağası Birliklerinin Korkunç Suçları. Cai, görevini itinayla yapıyordu, sanki yeni sözcükler öğretiyormuş gibi başlıklardaki her bir sözcüğü hecesi hecesine okurken bir yandan da sopasıyla işaret ediyordu. Birinci resim: Sağ üst köşede kara bulutların ardında kısmen görünen bir yarımay, sol üst köşede arkalarında siyah çizgiler bırakarak düşen siyah yapraklar<a id="GBS.0494.03"/> ama burada betimlenen kış değil de sonbahar rüzgârı. Bu kuzgun karası bulutların ve yarımayın atında esen buz gibi sonbahar rüzgârlarının içinde Gaomi Kuzeydoğu Bucağı’ndaki bütün kötülüklerin babası olan Sima Ku resmedilmişti, üzerinde askerî bir palto ve palaska vardı, ağzı kocaman açık, testere gibi sivri dişleri görünüyor ve aşağıya sarkmış kırmızı dilinden kan damlaları süzülüyordu, paltosunun<a id="GBS.0494.04"/> geniş yeninden dışarıya fırlamış sol pençesinde ucundan kan damlayan keskin bir bıçak tutuyordu, sağ pençesindeyse bir silah vardı, silahın namlusunun ucunda beceriksizce resmedilmiş kıvılcımlar vardı, bu da silahın az önce birkaç el ateş ettiğini anlatıyor olacaktı. Altında pantolon yoktu, paltosu o kalın ve kabarık tilki kuyruğunun üzerinden aşağıya sarkıyordu. Bacakları atletik ama çok kalın<a id="GBS.0494.05"/> çizilmişti, gövdesinin yukarı bölümüyle alakası bile yoktu bu bacakların, iki kurt bacağına değil de daha çok bir çift dana bacağına benziyordu, pençeleriyse pençeden çok köpek patisini andırıyordu. Hemen arkasında bir grup vahşi ve çirkin hayvan vardı, hayvanlardan biri boynunu ileriye uzatmıştı, kırmızı zehrini tüküren bir kobraydı bu. “Bu, Kumlu Tepe köyünün gerici zengin köylülerinden Chang Xilu,”<a id="GBS.0495.01"/> dedi Cai Öğretmen sopasıyla kobranın başını işaret ederek, “bu da,” şimdi de vahşi bir köpeği işaret ediyordu, “Kumlu Tepe köyünün despot toprak ağası Du Jinyuan.” Du Jinyuan’ın da doğal olarak üzerinden kan damlayan kurt gibi sivri dişleri vardı, onun yanında Wang ailesi höyüğünde paralı askerlik yapan Hu Rikui vardı, vücudu temelde şeklini koruyordu ama başı uzun ve dar bir katırınkine benzetilmişti.<a id="GBS.0495.02"/> Liangxian köyünün gerici, zengin çiftçilerinden olan Ma Qingyun, düpedüz kocaman hantal bir ayı olarak tasvir edilmişti. Kısacası bu zalim hayvan sürüsü Sima Ku’nun önderliğinde ellerinde silahlarla Gaomi Kuzeydoğu Bucağı’na canice saldırmışlardı.</p>
			<p>“Toprak Ağası Birliği, çıldırmış bir sınıfsal intikamla on gün gibi kısa bir sürede akla hayale sığmayacak en korkunç ve en zalim yöntemleri kullanarak<a id="GBS.0495.03"/> bin üç yüz seksen sekiz kişiyi katlettiler.” Cai, sopasıyla Toprak Ağası Birliği’nin yaptığı katliamı betimleyen resimleri işaret ediyordu birbiri ardına. Öğrencilerin ağlama sesleri işte şimdi doruğa çıkmıştı. Bu resim dizisi sanki büyütülmüş bir işkence sözlüğü gibiydi, resimlerin altında yazılar vardı, çizimler çok canlı ve çarpıcıydı. İlk birkaç resim geleneksel adam öldürme yöntemlerini<a id="GBS.0495.04"/> gösteriyordu, bıçakla kesme ya da silahla vurma gibi. Hemen arkasından gelen resimlerle yavaş yavaş yeni bir âleme daldık: “Buna diri gömme denir,” dedi Cai Öğretmen resmi işaret ederek, “adından da anlaşılacağı üzere bu diri gömme denilen şey; insanları diri diri toprağa gömmektir.” Büyük bir çukurun içinde onlarca sarı yüzlü insan dikiliyordu, çukurun üstündeyse birliğinin gangsterlerini toprak<a id="GBS.0495.05"/> atarken komuta eden Sima Ku vardı. “Hayatta kalanlardan fakir bir köylü olan Guo Hanım’ın verdiği ifadeye göre,” diye okudu Cai, resmin altındaki açıklamayı, “Toprak Ağası Birliği’nin insan gömmekten yorulan gangsterleri, yakaladıkları devrimci kadrolara ve sıradan halka zorla kendi mezarlarını kazdırmış ve birbirlerini gömdürmüşlerdir. Toprağın boyu göğüslerine geldiğinde kurbanlar nefes almada<a id="GBS.0496.01"/> zorluk çekmişler, kan başlarına vururken göğüsleri patlayacakmış gibi olmuş, birliğin acımasız gangsterleri işte tam bu sırada kurbanların başlarına ateş edip kan ve beyin parçalarını bir metreden yükseğe sıçratmışlardır.” Resimde yerin biraz üzerinde duran bir baştan çeşme gibi akan kan fışkırıyordu, kan damlaları doğruca resmin üst köşesine sıçrıyor, oradan da kiraz taneleri gibi aşağıya düşüyorlardı.<a id="GBS.0496.02"/> Cai Öğretmen’in yüzü kireç gibi olmuştu, bayıldı bayılacak bir haldeydi, öğrencilerin feryatları kirişleri sallıyordu ama bu kez de benim gözlerim kupkuruydu. Resimlerin altında belirtilen tarihlere göre, Toprak Ağası Birliği, Sima Ku’nun önderliğinde Gaomi Kuzeydoğu Bucağı’nda delicesine bir soykırım yaparken ben annemle birlikte devrimci kadroların ve diğer eylemcilerin yanındaydım, birlikte<a id="GBS.0496.03"/> kuzeydoğu kıyılarına çekiliyorduk. Sima Ku, Sima Ku, o gerçekten de bu kadar zalim biri olabilir miydi? Cai Öğretmen gerçekten de dönen başını resimdeki çukura dayadı, resimdeki gangsterlerden biri elindeki bir kürek toprağı sanki onu diri diri gömecekmiş gibi kaldırmıştı. Yüzü boncuk boncuk terledi. Vücudu yavaş yavaş aşağıya doğru kayıyordu, duvara raptiyeyle tutturulmuş olan resim de onunla<a id="GBS.0496.04"/> birlikte aşağıya kaydı. Sırtını duvara yaslamış bir şekilde yerde oturuyordu şimdi, resim başının üzerini kaplamıştı, resmin asılı olduğu boşluktan düşen duvar parçaları pul pul resmin üzerine dökülüyordu.</p>
			<p>Bu beklenmedik olay öğrencileri susturdu. İlçeden gelen birkaç subay kadının yanına koştu, onu kaldırıp dışarıya çıkardılar. Yüzünün yarısı benlerle kaplı, eli ayağı yerinde olan kaymakam,<a id="GBS.0496.05"/> elini sırtında asılı tüfeğin ahşap kabzasına götürüp sert bir sesle, “Sevgili öğrenciler, yoldaşlarım, şimdi size kendi deneyimlerini bizzat kendisi anlatmak için huzurlarınıza gelen Kumlu Tepe köyünden Guo Hanım’ı takdim ediyorum. Guo Hanım, lütfen!” Bu son cümleyi subaylarına söylemişti.</p>
			<p>Herkes bir zamanlar Papaz Malory’nin oturduğu, kiliseyle bağlantısı olan o yıkılmaya yüz tutmuş odanın<a id="GBS.0497.01"/> küçük kapısına doğru bakıyordu, sanki birazdan çok ünlü biri sahne alacaktı. Sessizlik, sessizlik, sessizlik birden bozuldu, ön avludan gelen uzun bir ağlama sesi duyuldu. İki subay kıçlarıyla kapıyı ittirip içeriye daldı, Guo Hanım’ı iki kolundan destekleyerek yürümeye başladılar. Guo Hanım, beyaz saçlı, yeniyle ağzını kapatmış, başını kaldırıp derin bir üzüntüyle ağlayan yaşlı bir kadındı. Herkes<a id="GBS.0497.02"/> onunla birlikte beş dakika kadar ağladı. Gözyaşlarını silip yenlerini titreterek konuşmaya başladı:</p>
			<p>“Çocuklar, ağlamayın, ağlamak ölenleri geri getirmez, geride kalanlar yaşamaya mecburdur.”</p>
			<p>Öğrenciler ağlamayı bırakıp hep birlikte ona baktı. Söyledikleri çok basit şeylerdi ama derin bir anlam taşıyorlardı. Biraz tutuk görünüyordu, şaşkınlıkla, “Ne söylememi istiyorsunuz? Geçmişte yaşananları<a id="GBS.0497.03"/> anlatmanın bir manası yok,” dedi. Tam ardına dönüp çıkmaya çalışırken Kumlu Tepe köyünün Köy Kadınları Derneği’nin Başkanı Gao Hongying ona, “Teyzeciğim, seninle konuşmamış mıydık bunu? Tam işe başlamışken fikrini bu kadar kolay değiştiremezsin!” dedi hoşnutsuz bir tavırla. Kaymakam da güler yüzle, “Teyzeciğim şu diri diri gömülme olayını anlatıversen de çocuklara ders olsun bu, geçmişte yaşananları<a id="GBS.0497.04"/> unutmasınlar, yoldaş Lenin’in de dediği gibi, ‘Geçmişte yaşananları unutmak da bir çeşit ihanettir,’” dedi.</p>
			<p>“Yoldaş Lenin de konuşmamı istiyorsa o halde konuşacağım,” dedi Guo Hanım içini çekerek, “o akşam dolunay vardı, dolunay öylesine parlaktı ki ay ışığında nakış bile işleyebiliyordum. Böyle apaydınlık geceler pek sık görülmez, bir keresinde ihtiyarın biri bana Taiping Ayaklanması sırasında<a id="GBS.0497.05"/> da böylesine parlak bir dolunayın çıktığını söylemişti. Uyuyamıyordum, içimde kötü bir şeylerin olacağına dair bir his vardı, uyku tutmayınca bari batı <em>hutong</em>’una gideyim de Fusheng’in anasından bir ayakkabı kalıbı ödünç alayım, dedim, oraya kadar gitmişken Fusheng’le şu evlilik meselesini de konuşayım, dedim, evlenme çağına gelmiş gül gibi bir yeğenim vardı. Tam kapıdan çıkmıştım ki Küçük Aslan’a<a id="GBS.0498.01"/> rastladım, elinde göz alıcı parlak bir kılıç tutuyordu, yanında Jincai’nin anası, karısı ve iki çocuğu vardı. Büyük olan daha yedi- sekiz yaşındaydı, küçüğüyse iki yaşında bir kız. Büyük olan ninesinin peşinden geliyordu, korkudan ağlıyordu yavrucak, Jincai’nin karısı küçük olanı kucağında taşıyordu, o da korkudan ağlıyordu. Jincai’nin titreyen omzundaki o kocaman kanlı kılıç yarasını görünce<a id="GBS.0498.02"/> korkudan ölecektim neredeyse, Küçük Aslan’ın arkasında üç tane irikıyım adam vardı, o kaplan gibi vahşi yüzleri biraz tanıdık geldi, hepsinin elinde birer kılıç vardı. Birden kaçıp gizlenmeyi düşündüm ama artık çok geçti, Küçük Aslan, o küçük piç beni görmüştü bile. Küçük Aslan’ın anasıyla ben, suyunun suyundan işte bir şekilde uzaktan kuzen sayılırdık. Küçük Aslan beni görünce, ‘Şuradaki benim teyzem<a id="GBS.0498.03"/> değil mi?’ dedi, ben de, ‘Aslan, ne zaman geri döndün?’ diye sordum, o, ‘Dün akşam,’ dedi. ‘Şimdi ne yapıyorsun?’ diye sordum. ‘Hiç,’ dedi, ‘bu aileye yatacakları bir yer arıyorum.’ Bunun hiç de iyi bir anlama gelmediğini hemen anladım, ‘Aslan,’ dedim, ‘şunun şurasında hepimiz bitişik evlerde yaşayan komşularız, aramızda çıkan kavgaların sözü mü olur?’ ‘Bir şey olduğu yok,’ dedi, ‘babamla onun<a id="GBS.0498.04"/> arasında bir husumet yok, hatta benim babamla onun babası kan kardeşi. Ama yine de babamı bir ağaca asıp ondan para istedi.’ Jincai’nin anası da, ‘Yeğenim, boş bir ânına denk gelmiş, ne yaptığını bilmiyordu, büyüklerinin hatırına bağışlayıver onu, bana bak kocaman yaşlı bir kadın olmuşum, şimdi önünde diz çöküp secde edeceğim sana,’ dedi. Jincai, ‘Ana, diz çökme şunun önünde, yalvarmayı da bırak<a id="GBS.0498.05"/> artık!’ dedi. Küçük Aslan, ‘Jincai, şimdi adama benzedin biraz, seni boşuna milis komutanı yapmamışlar,’ dedi. Jincai, ‘Şunun şurasında birkaç günün kaldı,’ dedi. Aslan, ‘Doğru söyledin, şöyle bir on günüm ya da birkaç haftam ancak kalmıştır. Ama bu gece seninle ve ailenle ilgilenecek yeteri kadar zamanım var,’ dedi. Yaşımın büyüklüğüne sığınıp, ‘Aslan, bırak onların peşini, eğer onları rahat bırakmazsan<a id="GBS.0499.01"/> benim senin gibi bir kuzenim yok!’ dedim. Bana bir bakış atıp, ‘Hangi anasını siktiğimin, senin kuzenin oluyormuş be! Bana akrabalık safsatalarından bahsetme şimdi. O sene yanlışlıkla sizin civcivlerden birinin üzerine basıp öldürdüm diye kafamı bir sopayla yarmıştın,’ dedi. ‘Aslan, sen nasıl bir insan evladısın!’ dedim. Sonra başını o irikıyım üç adama çevirip, ‘Beyler, bugün kaç kişi öldürdük?’<a id="GBS.0499.02"/> diye sordu. İrikıyımlardan biri, ‘Bunları da sayarsak tamı tamına doksan dokuz kişi,’ dedi. Aslan, ‘Seni yaşlı bunak, bana o kadar uzaktan teyzelik ettin ki çeksem bu kadar uzamazdı, üzgünüm ama tam bir sayıya ulaşmam için kendini feda etmen gerekecek,’ dedi. Bunu duyar duymaz tüylerim diken diken oldu, o lanet piç kurusu beni öldürmek istiyordu! Arkama dönüp eve doğru koşmaya başladım ama<a id="GBS.0499.03"/> nereye gitsem onlardan kaçabilirdim ki! Aslan denilen bu piç, bırakın akrabayı ailesini bile tanımazdı, karısının bir ilişkisi olduğunu öğrenince ilk işi sobanın külleri arasına pimi çekilmiş bir el bombası koymak olmuştu. O gün sabah erkenden kalkıp sobanın küllerini temizlerken bombayı bulan zavallı anası oldu. Bu olayı umutmuşum işte ve o koca ağzım yine başıma bela açmıştı. Jincai’leri ve beni<a id="GBS.0499.04"/> önlerine katıp Kumlu Tepe köyüne doğru yürüdüler. İrikıyımlardan biri kürekle büyük bir çukur kazdı. Bizim oralar hep kumluk, yorulmadı bile, göz açıp kapamadan kazdı çukuru. Başımın üzerindeki dolunay parlaklığıyla gözlerimi kamaştırıyordu, yerdeki her şey çok net bir şekilde seçilebiliyordu, çimmiş, çiçekmiş, karıncaymış, salyangozmuş, her şeyi çok net görebiliyorduk, gündüz vaktiydi sanki.<a id="GBS.0499.05"/> Aslan kum çukurunun önüne gidip aşağıya bakarak, ‘Beyler, biraz daha derin olsun çukur, Jincai denilen piç bir katır kadar uzun,’ dedi. Çukuru kazan adam yine çukura indi, çukurdan ıslak kumlar fırlatmaya devam etti. Aslan, ‘Jincai, söyleyecek son bir sözün var mı?’ diye sordu. Jincai, ‘Aslan, sana yalvaracak halim yok. Evet, babanı öldürdüm. Ama onu ben öldürmeseydim de bir başkası gelip öldürecekti<a id="GBS.0500.01"/> nasılsa,’ dedi. Aslan, ‘Benim babam tutumlu bir adamdı, senin babanla birlikte karides satarak hayatını kazanırdı, biraz para biriktirip birkaç dönüm toprak aldı. Senin babanın şansı yaver gitmedi, kazandığı paralar çalındı. Sen söyle, benim babamın bir suçu var mıydı ha?’ dedi. Jincai, ‘Evet, toprak almak bir suçtur!’ dedi. Aslan, ‘Jincai, şimdi bana gerçeği söylemeni istiyorum, kim toprak sahibi<a id="GBS.0500.02"/> olmak istemez ki? Baban istemez miydi? Ya sen?’ diye sordu. Jincai, ‘Bana ne soruyorsun, bunun cevabını benden alamazsın. Çukur yeteri kadar derinleşti mi?’ dedi. Çukuru kazan adam, ‘Tamamdır,’ dedi. Jincai bir kelime daha etmeden direkt kuyunun içine atladı. Sadece başını görebiliyorduk. Jincai, ‘Aslan, birkaç tane slogan atmak istiyorum,’ dedi. Aslan, ‘At bakalım, ne de olsa daha kıçı çıplak<a id="GBS.0500.03"/> çocuklarken bile arkadaştık, bu da sana kıyağım olur, ne söylemek istiyorsan söyle,’ dedi. Jincai biraz düşündükten sonra yaralı olmayan kolunu kaldırıp yüksek sesle bağırdı: ‘Yaşasın Komünist Partisi! Yaşasın Komünist Partisi!!! Yaşasın Komünist Partisi!!!’ Üç kere bağırdıktan sonra sustu. Aslan, ‘Bitti mi?’ diye sordu. Jincai, ‘Bitti,’ dedi. Aslan, ‘Hadi birkaç kez daha bağır, sesin de gürmüş,’<a id="GBS.0500.04"/> dedi. Jincai, ‘Hayır, bağırmayacağım, üç kere yetti,’ dedi. Aslan, Jincai’nin anasını hafiften itip, ‘Tamam o zaman. Teyzeciğim, sıra sana geldi!’ dedi. Jincai’nin anası, amanın, deyip kendini yerde buldu, diz çöküp Aslan’a secde etti. Aslan, küreği irikıyımın elinden alıp kadıncağızı çukurun içine doğru iteledi. İrikıyımlar da Jincai’nin karısı ve çocuklarını çukura ittiler. Çocuklar ciyak ciyak<a id="GBS.0500.05"/> ağladı, anaları da ağladı. Jincai öfkeyle, ‘Ağlamayın, kapatın çenenizi, yüzümü kara çıkarmayın,’ diye bağırdı. Onlar da hemen susuverdiler. İrikıyımlardan biri, beni göstererek Aslan’a, ‘Şef, ya bu ne olacak? Onu da çukura iteyim mi?’ dedi. Aslan daha ağzını açmadan Jincai çukurun içinden bağırdı: ‘Aslan, çukuru bizim aile için açtırdığını söylemiştin, dışarıdan bir yabancı girsin istemem aramıza!’<a id="GBS.0501.01"/> dedi. Aslan, ‘İçin rahat olsun, Jincai, ne demek istediğini çok iyi anlıyorum,’ dedi. Ardından o çukur kazan irikıyıma dönüp, ‘Şu yaşlı bunak için,’ dedi, ‘biraz daha yorulacaksın ama bir çukur daha lazım onu gömmek için.’</p>
			<p>Adamlar ikiye ayrıldı, biri benim için çukur kazarken diğer ikisi Jincai’lerin çukuruna kum atıyordu. Jincai’nin kızı, ‘Ana, gözüme kum kaçtı...’ diye ağlamaya başladı.<a id="GBS.0501.02"/> Jincai’nin karısı geniş yenleriyle kızın başını örttü. Jincai’nin oğluysa çukurdan çıkmak için mücadele veriyordu ama başına aldığı bir kürek darbesiyle çukura düşüverdi. Oğlan inim inim inledi. Jincai’nin anası çukurun dibinde oturduğundan kum üzerini hemencecik örtüverdi. Kadıncağız homurdanarak söyleniyordu: ‘Ah, Komünist Partisi, ah, biz kadınlar senin ellerinde ölüvereceğiz!’ Aslan, ‘Ölüm kapıdayken<a id="GBS.0501.03"/> aklınız başınıza geldi sonunda, Jincai, üç kere üst üste, ‘Kahrolsun Komünist Partisi!’ diye bağırırsan, sizin aileden birinin canını bağışlarım, böylece ileride mezarına gelip günlük yakan biri olur,’ dedi. Jincai’nin anasıyla karısı hep bir ağızdan Jincai’ye yakarmaya başladı: ‘Jincai, ah Jincai ah, bağırsana hemen, hadi bağır çabuk.’ Jincai’nin tüm yüzü kum olmuştu, gözleri iki küçük çan<a id="GBS.0501.04"/> gibi parlıyordu, birdenbire demir ısırıp çelik çiğneyen bir yiğide dönüşüp, ‘Hayır, bağırmayacağım,’ dedi. ‘Tamam, demek omurgan varmış,’ dedi Aslan hayranlıkla, ardından irikıyımların birinden aldığı kürekle çukurun içine patır patır kum atmaya başladı. Jincai’nin anası artık kımıldamıyordu. Kum karısının boynuna kadar varmıştı, kızı çoktan kumlar altındaydı, oğluysa başına kadar kuma gömülmüştü<a id="GBS.0501.05"/> ama iki eli havada hâlâ çukurdan çıkmak için mücadele veriyordu. Karısının burun deliklerinden ve kulaklarından siyah kan süzülmeye başlamıştı, ağzı bir kara deliği andırıyordu, durmadan, ‘Acı, acı çok acı,’ diye sayıklıyordu. Aslan küreği yere bırakıp Jincai’ye, ‘Nasıl gidiyor?’ diye sordu. Jincai bir öküz gibi soluk soluğa kalmıştı, yüzü sepet gibi şişmişti. ‘Aslan, harikayım...’ diye cevap verdi.<a id="GBS.0502.01"/> Aslan, ‘Jincai, çocukluktan beri arkadaş olmamızın hatırına sana bir şans daha veriyorum, ‘Kuomintang çok Yaşa!’ diye bir kere bağırırsan hemen seni çukurdan çıkartırım,’ dedi. Jincai gözlerini dikip, ‘Komünist Partisi çok yaşa...’ diye kekeledi. Öfkeden çılgına dönen Aslan, küreği kaptığı gibi hızla çukura kum atmaya başladı. Çukurun üzeri düzleştiğinde Jincai’nin karısı ve oğlu çoktan kumun<a id="GBS.0502.02"/> altında kalmıştı ama kumun yüzeyi hâlâ oynuyordu, demek ki henüz ölmemişlerdi. Jincai’nin koca kafası birden kumun üzerinde belirince çok korktum. Çoktan konuşamaz hale gelmişti, burnu ve gözleri kanıyordu, alnındaki damarlar şişman ipekböcekleri gibi şişmişti. Aslan birden çukura atılıp o yumuşak kumun üzerinde hoplayıp zıplamaya başladı. Ardından Jincai’nin başının önünde diz çöküp, ‘Peki, şimdi<a id="GBS.0502.03"/> nasılsın?’ diye sordu. Jincai zaten epeydir cevap veremeyecek bir haldeydi. Aslan parmağıyla Jincai’nin kafasına vururken irikıyımlara dönüp, ‘Beyler, canlı canlı insan beyni yemeye ne dersiniz?’ diye sordu. İrikıyımlar, ‘Böyle bir şeyi kim yer ki, şimdiden midemiz bulandı,’ dediler hep bir ağızdan. Aslan, ‘Yiyen birini biliyorum, Müfreze Komutanı Chen yemişti bir kere. Üzerine soya sosu ve zencefil<a id="GBS.0502.04"/> parçaları da ekleyince pelteleşmiş <em>tofu</em>’ya benzediğini söylemişti,’ dedi. Diğer çukuru kazan adam çukurdan çıkıp, ‘Komutanım, çukuru kazdım!’ dedi. Aslan çukurun kenarına gidip bana bakarak, ‘Kabak kafalı teyzeciğim, buraya gel de senin için kazdırdığım bu değerli mezarın nasıl olduğuna bak hele!’ dedi. Ben de, ‘Aslan’ım, ah Aslan’ım, biraz merhamet eyle bana, şu yaşlı canımı bağışla,’ dedim.<a id="GBS.0502.05"/> Aslan, ‘Bu kadar yaşamışsın biraz daha yaşayıp ne yapacaksın? Ya da şöyle söyleyeyim, seni şimdi bırakırsam, ardından başka birini bulup öldürmem gerek, sayıyı yüze tamamlayacağım bugün,’ dedi. ‘Aslan, öyleyse kılıcını çekip öldürsen ya beni, diri diri gömülmek çok korkunç bir şey,’ dedim. O piç Aslan şöyle dedi: ‘Yaşamak acı çekmektir ama ölünce cennete gidersin.’ O tosbağa yumurtası bir tekmeyle<a id="GBS.0503.01"/> beni çukurun içine yolladı. Sonra Kumlu Tepe köyünün oradan bağrışarak bir grup insan geldi. Başlarında Mutluluk Malikânesi’nin kâhya yardımcısı Sima Ku vardı, zamanında onun üçüncü karısına bakmışlığım vardı ve aklımdan şöyle bir düşünce geçti: Kurtarıcım geldi! Ayağında binici çizmeleri olan Sima Ku sendeleyerek geldi. Yıllardır görmediğim kâhya yardımcısı nasıl da yaşlanmıştı. ‘Sen de kimsin?’<a id="GBS.0503.02"/> diye sordu. Aslan, ‘Ben, Aslan, Küçük Aslan!’ diye cevapladı. ‘Ne yapıyorsun?’ ‘İnsan gömüyorum!’ ‘Kimi gömüyorsun?’ ‘Kumlu Tepe köyünün Milis Komutanı Jincai ve ailesini.’ Sima Ku biraz daha öne çıkıp, ‘Peki oradaki çukurda kim var?’ diye sordu. ‘Kâhya yardımcısı, yardım et bana!’ diye bağırdım, ‘Ben senin üçüncü karına bakan yaşlı kadınım, Guo Luoguo’nun karısıyım.’ ‘Demek sensin,’ dedi Sima Ku,<a id="GBS.0503.03"/> ‘bunun eline nasıl düştün peki?’ ‘Çok konuştum da ondan. ‘Kâhya yardımcısı, acıyın bana!’ Sima Ku, Aslan’a, ‘Bırakın onu,’ dedi. Aslan, ‘Komutanım, eğer onu salarsak yüzü tamamlayamayacağım,’ dedi. Sima Ku, ‘Saymayı bırak, öldürülmesi gerekenleri öldür sadece, öldürülmeyecekleri öldürme,’ dedi. İrikıyımlardan biri küreği çukura sarkıttı, küreğe tutununca beni yukarıya çekti. Siz ne derseniz deyin,<a id="GBS.0503.04"/> işin özü bu, Sima Ku akıllı, mantıklı bir adam, eğer o olmasaydı Küçük Aslan denilen o piç kurusu beni diri diri kuma gömecekti.”</p>
			<p>Subaylar Guo Hanım’ı sürükleyerek dışarıya çıkardı.</p>
			<p>Yüzü kireç gibi bembeyaz olan Cai Öğretmen elinde sopasıyla bayılmış olduğu noktaya geri döndü, işkence sözlüğünü okumaya devam ediyordu, hâlâ gözü yaşlı bir halde ve ağlamaklı bir ses tonuyla konuşmasına rağmen<a id="GBS.0503.05"/> öğrenciler artık ağlamayı bırakmıştı. Etrafıma bakındım, az önce göğüslerini dövüp yerde tepinen herkes şimdi çok yorgun ve sabırsız görünüyordu Zihnimin derinliklerinde Guo Hanım’ın kendi gözleriyle gördüğünü söylediği o göz kamaştıran parlak dolunay, Jincai’nin sepet büyüklüğündeki kafası ve bir vaşak gibi uyanık ve vahşi olduğundan emin olduğum Küçük Aslan dolanıyordu. Kafamdaki bu görüntüler<a id="GBS.0504.01"/> çok canlı ve çok gerçektiler, kilisenin duvarlarında asılı olan ve üzerlerinden leş gibi kan kokusu yayan o resimler birden yavanlaşmıştı, önce günlerce suya bırakılmış, ardından da günlerce güneşin altında kurumaya bırakılmış tatsız tuzsuz lavaşlara dönmüşlerdi artık. Az önce Guo Hanım’ın anlattığı kendi kişisel deneyimleriyle karşılaştırılınca, bu resimler ve altlarındaki açıklamalar çok sahte<a id="GBS.0504.02"/> kalıyordu, hiçbirimizin ilgisini çekmiyorlardı artık.</p>
		</section>
		<section class="subchapter" epub:type="subchapter">
			<h2>7</h2>
			<p>Beni okuldan dışarı sürüklüyorlardı.</p>
			<p>Sokakta büyük bir kalabalık toplanmıştı, beni bekledikleri çok barizdi. Yüzleri kir içinde kalmış iki milis öne çıkıp beni iple bağladı. İp çok uzundu, o kadar uzundu ki vücudumu onlarca kez dolandıktan bile omzunda tüfek olan bir milisin beni bir koyun gibi çekiştirmesine yetecek kadar<a id="GBS.0504.03"/> pay kalmıştı. Milislerden arkamda olanıysa tüfeğinin namlusuyla kıçımı dürtüp duruyordu. Yola dizilmiş insanların hepsi boş bakışlarla beni izliyordu. Sonra sokağın diğer ucundan bir grup bağlanmış kişinin benim olduğum tarafa doğru sürüklendiği gördüm. Yaklaştıklarında onların annem, büyük ablam, Sima Liang ve Sha Zhaohua olduğunu fark ettim. Shangguan Yunü ve Lu Shengli bağlı değillerdi, o ikisi<a id="GBS.0504.04"/> annemin ardından koşturuyorlardı, arada da iriyarı bir milis tarafından itiliyorlardı. İlçe merkez karargâhının –Mutluluk Malikânesi– kapısında ailecek toplandık. Onlar bana, ben de onlara bakıyordum. Söyleyecek bir kelime bile bulamadım, onların da benimle aynı şeyi hissettiğinden emindim. Milisler eşliğinde bir sürü avludan geçtik, bize ta yolun sonuna kadar eşlik edip en güneydeki bir odanın<a id="GBS.0504.05"/> içine tıktılar, odanın güneye bakan penceresinin kaplama kâğıtları yırtılmıştı, pencerede büyük bir delik vardı, bu delik sanki içeride meydana gelen olayların dışarıda bulananlar tarafından izlenmesi için kasten açılmıştı. Duvarın köşesine çömelmiş olan Sima Ting’i gördüm, tüm yüzü morarmış ve ön dişleri kırılmıştı. Üzgün bir şekilde bize baktı. Pencereden etrafı yüksek yüksek duvarla çevrili olan<a id="GBS.0505.01"/> en sondaki küçük avlu görünüyordu. Duvarın bir bölümü sanki özel bir kapı açmak için bilerek kırılmıştı. Duvarın arkasında birkaç silahlı milis bir aşağı bir yukarı yürüyordu, uzaktaki tarlalardan esen güney rüzgârı milislerin üniformalarını havalandırıyordu. Güneydoğu ve güneybatıda yükselen kulelerden milislerin tüfeklerini kurarken çıkardığı sesler geliyordu.</p>
			<p>O günün akşamı bölge subayı<a id="GBS.0505.02"/> odaya dört tane gaz lambası astı, bir masa ve altı sandalye taşıdı, ardından deri kamçılar, sopalar, kamış sopalar, çelik tel, ip, bir kova ve bir süpürge getirdi, bunlara ek olarak da üzeri kan lekeleriyle kaplı olan kalın bir domuz kesme tahtasıyla, domuz kesmek için kullanılan uzun bir bıçak, deri yüzmek için kullanılan kısa bir bıçak, etleri asmak için kullanılan birkaç kanca ve akan kanı koymak<a id="GBS.0505.03"/> için kullanılan bir kova getirdi. Galiba bu odayı bir mezbahaya çevirmek istiyorlardı.</p>
			<p>Etrafı bir grup milisle çevrili olan Müfettiş Yang gıcırdayan protez bacağıyla odaya girdi. Tombul yanakları aşağıya sarkıyordu. Koltuk altlarındaki yağ tabakası kollarını vücudundan boynunun altında sanki bir boyunduruk varmış gibi ayırıyordu. Masanın ardına oturup yavaşça sorgulama öncesi hazırlıklarını<a id="GBS.0505.04"/> yapmaya koyuldu. Kıçının arkasında parıldayan mavzerini alıp kurduktan sonra masanın üzerine koydu, ardından milislerden birinin elindeki megafonu isteyip silahının yanına bıraktı, onun ardından tütün kesesini ve piposunu çıkarıp megafonun yanına koydu, en sonunda da eğilerek o protez bacağını –ayakkabı ve çorap da dahil olmak üzere– çıkarıp masanın bir köşesine koydu. Bu plastik bacak gaz lambasının<a id="GBS.0505.05"/> beyaz ışığı altında korkunç bir et kırmızısı tonuyla parlıyordu. Ucunda birkaç tane dağılmış kayış vardı. Bacak, ayak bileğinden baldırına kadar neredeyse pürüzsüzdü diyebilirim, yalnızca baldırlarında birkaç siyah çizik vardı. Ayakkabısı ve çorabı yırtık pırtıktı. Bacak sanki Müfettiş Yang’ın sadık bir korumasıymış gibi masada duruyordu.</p>
			<p>Diğer bölge subayları Müfettiş Yang’ın iki yanına oturup<a id="GBS.0506.01"/> ciddiyetle kâğıt ve kalem çıkarıp not tutmaya hazırlandılar. Milisler tüfeklerini duvara dayadı, kollarını kıvırıp kamçı ve sopaları ellerine aldılar, saraydaki mandarinlerin korumaları gibi ikiye ayrılıp derin derin nefes alarak ayakta dikildiler.</p>
			<p>Gönüllü olarak teslim olan Lu Shengli annemin bacaklarına yapışmış ağlıyordu. 8. ablamın kirpiklerinde gözyaşları asılı olmasına rağmen yüzünde<a id="GBS.0506.02"/> sevimli bir gülümseme vardı. 8. ablam koşullar ne kadar zor olursa olsun her zaman çok sevimli ve büyüleyici görünüyordu. Çocukken onu annemin memelerinden mahrum bıraktığım için suçluluk duymaya başladım. Annem ifadesiz bir yüzle gaz lambalarının kar beyazı ışıklarına bakıyordu.</p>
			<p>Müfettiş Yang piposunu doldurup beyaz başlı bir kibrit çıkardı, kibriti masanın kaba yüzeyine sürtünce kibrit foş<a id="GBS.0506.03"/> diye yanmaya başladı, piponun yanması için dudaklarını gürültüyle körükledi. Kibrit çöpünü fırlatırken başparmağını piponun üzerine kapatıp dumanı birkaç kez derin derin içine çekti, burun deliklerinden beyaz dumanlar çıkardı. Piponun içindeki külleri oturduğu taburenin bacağına hafifçe vurarak silkti. Piposunu indirip megafonu eline aldı, megafonu ağzına götürüp sanki dışarıda ayakta dikilen sayısız<a id="GBS.0506.04"/> dinleyicinin de görmesi için megafonla birlikte penceredeki büyük deliğe doğru döndü. Kaba ve çatlak bir sesle konuştu: “Shangguan Lu, Shangguan Laidi, Shangguan Jintong, Sima Liang, Sha Zaohua, sizi neden buraya getirdiğimizi biliyorsunuzdur!”</p>
			<p>Hepimiz anneme baktık, annemse hâlâ gaz lambalarına bakıyordu. Yüzü neredeyse içi görünecek kadar şişmişti. Dudakları birkaç kez kımıldadı ama hiçbir<a id="GBS.0506.05"/> şey söylemedi. Sadece başını sallamakla yetindi.</p>
			<p>Müfettiş Yang, “Başını sallamakla sorduğum soruya cevap verdiğini sanma. Kalabalık kitlelerden aldığımız bilgiler ve ciddi bir araştırma sonucunda elimize çok önemli kanıtlar geçti. Shangguan ailesinin reisi Shangguan Lu, Gaomi Kuzeydoğu Bucağı’nın bir numaralı karşı devrimcisi olan ve döktüğü kanın haddi hesabı yapılamayan halk düşmanı Sima<a id="GBS.0507.01"/> Ku’nun nerede saklandığı uzun bir süredir gizlemektedir, üstelik Shangguan ailesinin bir üyesi bu yakınlarda bir gece sınıf eğitimi sergisini tahrip etmiş ve kilisedeki karatahtanın üzerine gerici sloganlar yazmıştır. Sadece bu suçlar bile tüm ailenizin kurşuna dizilmesi için yeterli, ancak mevcut politikamız doğrultusunda sizlere son bir şans daha veriyoruz, şeytani haydut Sima Ku’nun saklandığı<a id="GBS.0507.02"/> yeri hükümete söylerseniz bu vahşi kurt çok geçmeden adalete teslim edilebilir. İkinci olarak sizden sınıf eğitimi sergisini tahrip edip gerici sloganlar yazdığınızı itiraf etmenizi istiyoruz, bunu kimin yaptığını bilsek de sizlerden tam bir dürüstlük bekliyoruz, bu sayede hoşgörümüzü kazanabilirsiniz. Dediklerimi anladınız mı?” dedi.</p>
			<p>Sessizliğimizi bozmadık.</p>
			<p>Müfettiş Yang, silahını alıp<a id="GBS.0507.03"/> hızla masaya çarptı, hâlâ ağzının kenarında olan ve hâlâ dışarıdaki kalabalığa dönük olan megafonda kükredi: “Shangguan Lu, dediklerimi anladın mı?”</p>
			<p>Annem, sakin bir ifadeyle, “Bu bir kumpas,” dedi.</p>
			<p>Biz de hep bir ağızdan onu tekrar ettik: “Bu bir kumpas.”</p>
			<p>Müfettiş Yang, “Kumpas mı? Burada masum insanlara kumpas kurduğumuz yok bizim, suçluları da elimizden salamayız. Asın şunları,”<a id="GBS.0507.04"/> dedi.</p>
			<p>Mücadele ettik, ağladık, sızladık ama tüm bu yaptıklarımız kaçınılmaz olanı biraz daha geciktirmekten başka bir işe yaramadı, sonunda ellerimizi arkadan bağlayıp hepimizi Sima Ku’nun evinin kalın çam kirişlerine astılar. Annem en güney uca asıldı. Onun ardından Shangguan Laidi, Sima Liang ve ben geliyordum. Benim ardımdaysa Sha Zaohua asılıydı. Mesleği milis askeri olan bu adamlar, adam<a id="GBS.0507.05"/> asma konusunda da çok becerikliydi. Öncesinden kirişlere beş tane kasnak düzeneği kurmuş olduklarından hiç yorulmadan bizi yukarıya çektiler. Kollarım acıyordu ama bu katlanılabilir bir ağrıydı, omuzlarımdaki ağrı ise gerçekten katlanılmazdı. Başlarımız önümüze düştü, boyunlarımız gerilebildiği kadar uzadı, bacaklarımızı düz tutmak imkânsızdı, ayaklarımızın üst kısmını düz tutmamak da imkânsızdı,<a id="GBS.0508.01"/> hele parmak uçlarımızı aşağıya doğru sarkıtmamak düpedüz imkânsızdı. Sızlanmadan duramadım. Sima Liang’ınsa gıkı bile çıkmıyordu. Shangguan Laidi inliyordu. Sha Zaohua da sesini hiç çıkarmadı. Annemin şişman vücudu ağırlığıyla ipi tel gibi gerdi, aramızda ilk terlemeye başlayan ve en çok terleyen o oldu, dağılmış saçlarından neredeyse beyaz dumanlar yükseldi. Lu Shengli ve Shangguan Yunü annemin<a id="GBS.0508.02"/> bacaklarına tutunmuş ileri geri sallanıyorlardı. Milisler o ikisini sanki iki küçük civcivlermiş gibi annemin bacaklarından ayırdı. Bir yolunu bulup tekrar ileriye atılsalar da yine milisler tarafından ayrılmaya zorlandılar. Milisler, “Müfettiş Yang, bu ikisini asmayacak mıyız?” diye sordu. Müfettiş Yang kesin bir tonda, “Hayır, burada işleri kitabına göre yürütüyoruz,” dedi.</p>
			<p>Lu Shengli yanlışlıkla<a id="GBS.0508.03"/> annemin ayakkabılarından bir tanesini çıkardı. Annemin bütün teri hemen o ayağına toplanıp bir dizi inci tanesi gibi aşağıya süzülmeye başladı.</p>
			<p>“Hâlâ konuşmayacak mısınız?” diye sordu Müfettiş Yang, “İtiraf ederseniz sizi hemen indirtirim oradan.”</p>
			<p>Annem güçlükle başını kaldırıp nefes nefese, “Çocuklarımı indirin... İstediğiniz kişi benim...” dedi.</p>
			<p>Müfettiş Yang, dışarıdaki kalabalığa<a id="GBS.0508.04"/> doğru dönüp, “İşkenceyle de olsa onları konuşturacağız, dövün şunları bir güzel!” diye bağırdı.</p>
			<p>Milisler kamçıları ve sopaları ellerine alıp korkunç çığlıklar atarak bize sistematik bir şekilde vurmaya başladılar. Yüksek sesle inledim, büyük ablam ve annem de inlemeye başladı, Sha Zaohua taş gibi sessiz kesildi, muhtemelen bayılmıştı. Müfettiş Yang ve subaylar abartılı hareketlerle masaya<a id="GBS.0508.05"/> vurup durmadan küfrediyorlardı. Birkaç milis Sima Ting’i domuz kesme tahtasına sürükleyip kuzgun karası demir bir çubukla kıçına vurmaya başladı. Her darbede acı bir inilti koptu. “2. kardeşim, seni piç kurusu, suçlarını itiraf et hemen! Beni böyle dövemezsiniz, hele yaptığım onca şeyden sonra asla...” Milisler sanki çürümüş bir et parçası dövüyorlarmış gibi sessizce işlerine devam ettiler. Subaylardan<a id="GBS.0509.01"/> biri deri bir su torbasını kamçılıyor, milislerden biri de elindeki ağaç dalıyla bir çuval bezine vuruyordu. Bazıları gerçek, bazıları sahte çığlık ve çatırtı sesleri birbirine karışıp odayı doldurdu, kamçılar ve sopalar gaz lambasının parlak ışığında dans ediyorlardı...</p>
			<p>Bir ders saati geçtikten sonra milisler pencerenin çerçevesine bağlanıp sabitlenmiş ipleri çözdüler, annemin ayağı yere<a id="GBS.0509.02"/> basar basmaz boş bir çuval gibi yere devrildi. Milisler iplerini çözünce büyük ablam da aşağıya düştü. Onların arkasından geri kalanlarımızı da indirdiler. Milislerden bir tanesi bir kova soğuk su getirdi. Bir kepçeyle suyu yüzlerimize boca etti. Hemen kendimize geldik ama bütün eklemlerimiz sızlıyordu.</p>
			<p>“Bu akşamki sadece bir uyarıydı,” diye bağırdı Müfettiş Yang, “iyi düşünün, konuşacak mısınız<a id="GBS.0509.03"/> yoksa konuşmayacak mısınız? Eğer konuşursanız, günahlarınızı affedip sizi eve yollarız ama konuşmazsanız, başınıza daha kötüsü de gelecek.”</p>
			<p>Müfettiş Yang, protez bacağını taktı, piposunu kaldırdı, silahını kılıfına koydu, milislere bize iyi bakmalarını istedikten sonra subayların koruması eşliğinde sendeleyerek ve her adımda gıcırdayarak dışarıya çıktı.</p>
			<p>Milisler kapıyı kapattıktan sonra<a id="GBS.0509.04"/> duvarın bir köşesine çöküp kucaklarında tüfekleriyle sigara içmeye başladı. Annemin yanına gittik hemen. Hepimiz alçak sesle hıçkırıyorduk, hiçbirimiz konuşmadık. Annem şişmiş elleriyle hepimizi teker teker okşadı. Sima Ting acıyla inledi.</p>
			<p>Milislerden biri, “Ey, konuşun bence, Müfettiş Yang, taşı bile konuşturur, sizse et ve kemiktensiniz, bugünü çıkardınız ama bunun yarını da var!” dedi.</p><div style="display:none;"><a id="GBS.0509.05"/></div>
			<p>Başka bir milis, “Sima Ku eğer dedikleri kadar erkek bir adamsa saklandığı yerden çıkıp suçunu kabullenir. Şimdi tarlaların yeşil perdesi arkasında gizlenebilir ama kara kış gelince saklanacak hiçbir yeri kalmayacak,” dedi.</p>
			<p>“Sizin şu damat ne şeytan bir kaplan çıktı, geçen ayın sonunda İlçe Asayiş Bürosu’ndan bir grup polis onu Beyaz At Gölü’nün oradaki sazlıkların arasında sıkıştırdı,<a id="GBS.0510.01"/> Sima Ku kaçmayı başardı ve bir atışta yedi kişiyi vurdu, hatta polis şefini bile bacağından vurdu.”</p>
			<p>Milisler bir şey ima ediyorlardı ama ne ima ettiklerinden çok emin değildim. Ama Sima Ku’dan yeni bir haber almıştık işte, tuğla ocağının orada görüldükten sonra okyanustaki bir çakıltaşı gibi gözden kaybolmuştu. Biz ondan uzaklara gidip yükseklere uçmasını bekliyorduk ama o hâlâ Gaomi Kuzeydoğu<a id="GBS.0510.02"/> Bucağı’nda dolanıp başımıza bela oluyordu. Beyaz At Gölü, Liangxiang köyünün hemen güneyinde Dalan şehrinden on kilometre uzaklıktaydı. Göl aslında Mo Nehri’nin en geniş koluydu, daha sonra bataklığın kaplamasıyla lagün haline gelmişti, gölün üzerinde gür sazlıklar ve yabanördeği sürüleri olurdu.</p>
		</section>
		<section class="subchapter" epub:type="subchapter">
			<h2>8</h2>
			<p>Ertesi günü öğle üzeri Shangguan Pandi atını sürüp ilçeden köye geldi. Çok kızgındı<a id="GBS.0510.03"/> ve ilçe subaylarına yaptıklarının hesabını soracaktı. Ama belediye başkanının ofisinden çıktığında kızgınlığı çoktan geçmişti. Belediye başkanının eşliğinde bizi görmeye geldi. Onu altı aydır görmemiştik ve ilçe merkez karargâhında ne yaptığından haberimiz yoktu. Geçen altı aya kıyasla zayıflamıştı. Bluzunun önündeki kurumuş süt lekeleri onun emzirdiğinin belirtisiydi. Ona soğuk soğuk baktık. Annem,<a id="GBS.0510.04"/> “Pandi, anan ne suç işlemiş?” diye sordu. Pandi, pencereden dışarıyı izleyen belediye başkanına baktı, gözleri yaşlarla dolmuş bir halde, “Ana... biraz daha sabredin... hükümete güvenin... Hükümet masum insanları cezalandırmaz...” dedi.</p>
			<p>Pandi yutkunarak bizi teselli etmeye çalışırken Beyaz At Gölü’nün hemen dışındaki sık çam ağaçlarıyla kaplı Han Bilgini Ding’in aile mezarlığının orada Kumlu<a id="GBS.0510.05"/> Tepe köyünden tilki donuna girmiş Cui Fengxian adlı dul bir kadın siyah bir çakıltaşıyla ritmik hareketlerle Han Bilgini Ding’in şanlı kahramanlıklarına övgülerle dolu olan mezar taşına vuruyordu. Çakıl taşından çıkan keskin sesler bir ağaçkakanın çıkardığı “tık tık”larla iç içe geçiyordu, gri bir saksağanın yelpazeyi andıran beyaz kuyruğundan düşen tüyler ağaçların arasında süzüldü. Cui Fengxian<a id="GBS.0511.01"/> bir süre mezar taşına vurduktan sonra mezarın önündeki sunağa oturdu. Yüzü pudralanmıştı ve üzerindeki giysiler çok bakımlıydı, koluna astığı üzeri örtülmüş küçük bambu sepetle baba evine ziyarete giden yeni evlenmiş bir genç kızı andırıyordu. Mezar taşının arkasından birden Sima Ku çıkıverdi. Cui Fengxian korkuyla geriye doğru sıçrayıp, “Kahrolası hayalet, beni ölesiye korkuttun,” dedi. Sima Ku,<a id="GBS.0511.02"/> “Neden korkuyorsun ki, senin gibi bir tilki ruhu da hayaletten korkar mıymış canım?” dedi. Cui Fengxian, “Demek öyle ha, dilin hâlâ çok keskinmiş!” dedi. “Nasıl? Çok keskin olmalı, şimdiye kadar hiç bu kadar iyi olmamıştım,” dedi Sima Ku, “şu tosbağa torunları beni yakalayacaklarını düşünüyor? Ha ha, rüyalarında görürler!” Sonra koynundaki makineli tüfeğe vurdu iki kez, pat pat diye, ardından belindeki<a id="GBS.0511.03"/> Alman yapımı mavzeri ve kılıfındaki Browning’ine vurarak, “Kaynanam, benim Gaomi Kuzeydoğu Bucağı’nı terk etmemi istiyor, neden böyle bir şey yapacakmışım ki? Burası benim evim, sevdiklerimin kemikleri burada gömülü, buradaki her bir ot, her bir ağaç, her bir dağ ve her bir nehir benim akrabamdır, burası benim hayattan zevk aldığım yer, burada bir de senin gibi ateşli bir tilki ruhu varken<a id="GBS.0511.04"/> sen söyle ben buradan nasıl ayrılabilirim?” dedi. Sazlıklardan bir grup yabanördeği telaşla havalandı, Cui Fengxian elini uzatıp Sima Ku’nun ağzının kenarını tuttu. Sima Ku onun elini yüzünden çekerken, “Bir şey olduğu yok, daha biraz önce orada 8. Yol Ordusu’na dersini verdim, o yabanördekleri, leş yiyici akbabalar yüzünden kaçışmıştır,” dedi. Cui Fengxian, Sima Ku’yu mezarlığın derinlerine sürüklerken,<a id="GBS.0511.05"/> “sana söyleyecek önemli haberlerim var,” dedi.</p>
			<p>Dikenli ve sık çalıları yarıp büyük bir mezarın içine girdiler. Dikenler Cui Fengxian’in parmağına batınca kadın, amanın, dedi. Sima Ku boynundan makineli tüfeğini indirip bir fener yaktı, sonra arkasına dönüp Cui’nin eline uzanarak ilgili bir tavırla, “Elin çizildi mi? Dur bir bakayım,” diye sordu. Kadın elini geri çekmeye çalışırken, “Yok bir<a id="GBS.0512.01"/> şey, sorun değil,” dedi. Ama Sima Ku çoktan kadının parmağını ağzına almış ve kuvvetli bir şekilde parmağını emiyordu. Cui Fengxian, “Seni kan emici vampir...” diye inledi. Sima Ku, parmağı tükürüp dudaklarını kadının dudaklarına yapıştırdı, o koca elleriyle kadının memelerini kaba bir şekilde avuçladı. Cui Fengxian heyecandan titreyince kolundaki sepeti düşürdü, sepetin içindeki kırmızı kabuklu<a id="GBS.0512.02"/> yumurtalar, tuğla döşenmiş zeminde yuvarlanmaya başladı. Sima Ku kadına sıkıca sarılıp havaya kaldırdı, ardından onu geniş, ahşap bir tabut kapağının üzerine yatırdı...</p>
			<p>Sima Ku tabutun kapağı üzerinde çırılçıplak uzanmıştı, gözlerini hafifçe kısmış, diliyle uzun süredir kesmediği kirli ve sarı bıyıklarının uçlarını yalıyordu. Cui Fengxian’ın ince ve yumuşak parmakları Sima Ku’nun koca elinin<a id="GBS.0512.03"/> kalın parmaklarının eklemlerini okşuyordu, birden o yanan yüzünü Sima Ku’nun kemikli ve vahşi bir hayvan gibi kokan göğsüne dayadı. Sima Ku’nun derisini parça parça ısırırken umutsuz bir ses tonuyla, “Seni şeytan herif, işler yolunda giderken beni arayıp sormazsın ama başın sıkışınca soluğu üzerimde alırsın... Seninle olan kadınların sonu iyi olmaz, bunu biliyorum ama kendime söz geçiremiyorum<a id="GBS.0512.04"/> işte, sen önüme geçip kuyruk sallayınca dişi bir köpek gibi peşine düşüyorum... Söyle bakalım seni şeytan, kadınları hiçbir şeyi umursamaz bir hale sokup peşinden koşturmayı nasıl beceriyorsun, önlerinde bir ateş kuyusu olduğunu bal gibi bildikleri halde gözlerini kocaman açıp yine de kuyuya atlıyorlar, nasıl bir büyü bu yaptığın?” dedi.</p>
			<p>Sima Ku, kadının dediklerine üzülmüştü ama yüzünde gülümseyen<a id="GBS.0512.05"/> bir ifadeyle kadının elini alıp göğsünün üzerinde kalbinin atışını hissedebileceği bir yere bastırıp, “Bunun sayesinde,” dedi, “kalbimin, benim gerçek kalbimin... Kalbimi kadınlara adadım ben.”</p>
			<p>Cui Fengxian başını sallayarak, “Ama senin sadece bir kalbin var, kalbini aynı anda kaça bölebilirsin ki?” dedi.</p>
			<p>“Kaça böldüğüm önemli değil, kalbimin her bir parçası gerçektir. Onun dışında bir<a id="GBS.0513.01"/> de bu var,” dedi çapkın bir gülümsemeyle kadının elini aşağıya sürüklerken. Cui Fengxian elini kurtarıp onun dudaklarına çimdik atarak, “Senin gibi bir canavarla nasıl baş edeceğim ben? Şurada uyuduğun şu tabuta kadar kovalanmışken bile hâlâ o aptal oyunlarını oynuyorsun!” dedi.</p>
			<p>Sima Ku gülerek, “Sizler ne kadar çok böyle davranırsanız ben de bu kadar çok oynarım, kadınlar gerçek birer hazine,<a id="GBS.0513.02"/> hazinelerin içindeki en değerli hazineler,” dedi. Ardından tekrar memelere uzanınca kadın, “Seni zampara, olmaz,” dedi, “sizin evde büyük bir olay oldu.” Sima Ku kadını ellemeye devam ederken, “Ne olayı?” diye sordu. Cui Fengxian, “Senin kaynanan, büyük ve küçük baldızların, senin oğlan, kaynın, 5. baldızının kızı ve ağabeyin, hepsi tutuklandı, senin evin avlusundaki bir odaya kapatıldılar, her<a id="GBS.0513.03"/> gece kirişlere asılıp kamçı ve sopalarla işkence görüyorlar... Çok acı bu, eğer iki gün daha sürerse işleri biter...” dedi.</p>
			<p>Sima Ku’nun eli Cui Fengxian’ın göğsünde dondu kaldı, tabuttan aşağıya atlayıp tüfeğini kaptığı gibi ileriye atılmaya yeltendi. Cui Fengxian onu belinden yakalayıp, “Böyle gidersen ölüme davetiye çıkarırsın!” dedi.</p>
			<p>Sima Ku sakinleşip tabutun yanına oturdu, bir tane<a id="GBS.0513.04"/> yumurta yedi. Dikenli çalıların arasından süzülen güneş ışınları şişmiş yanaklarıyla ağarmış favorilerinin üzerine vuruyordu. Yumurta sarısı boğazına takılınca öksürmeye başladı, yüzü morardı. Cui Fengxian onun sırtına vurdu, boynunu ovdu, yumurta sarısı sonunda boğazından geçip midesine iniverdi. Cui Fengxian’ın yüzü ter içinde kalmıştı, nefes nefese, “Anam babam, korkudan öldürecektin beni!” dedi.<a id="GBS.0513.05"/> Sima Ku’nun yanaklarından iki tane çok büyük gözyaşı damlası süzüldü. Birden ayağa fırlayınca başını neredeyse mezarın içindeki tonozlara çarpıyordu. Gözlerinden nefret dolu alevler yükseldi. “Sizi piç kuruları, hepinizin derisini canlı canlı yüzeceğim!” diye öfkeyle kükredi.</p>
			<p>“Ne olur gitme, yalvarırım,” dedi Cui Fengxian Sima Ku’ya sarılıp, “Topal Yang seni oltaya düşürmeye çalışıyor, hatta<a id="GBS.0514.01"/> benim gibi uzun saçlı yaşlı bir kadın bile görebiliyor bu kalleşin ne yapmak istediğini. Aklını başına devşir, öyle tek tabanca pusuya atlayınca sağ çıkacağını mı sanıyorsun?”</p>
			<p>“Peki sen söyle ne yapayım o zaman?”</p>
			<p>“Kaynananın sözünü dinle, uzaklara gidip yükseklere uç. Eğer sana yük olmayacağımı bilsem ben de seninle gelirdim, ayakkabı tabanlarım peşinde koşmaktan erise bile pişman olmam!”</p><div style="display:none;"><a id="GBS.0514.02"/></div>
			<p>Sima Ku, onun elini sıkıca tutup içten bir tavırla, “Ben Sima Ku, gerçekten çok şanslı bir adamım, hayatım boyunca hep iyi kadınlarla karşılaştım, hepsi benimle birlikte savaş alanına çıkabilecek yürekli kadınlardı, bir adam hayatta daha ne isteyebilir ki? Ama bir daha sizlere zarar vermeyeceğim. Fengxian, hadi git, bir daha sakın beni arama. Öldüğümü duyarsan da sakın üzülme, artık ölsem de<a id="GBS.0514.03"/> gam yemem çünkü iyi bir hayat yaşadığı biliyorum...”</p>
			<p>Cui Fengxian’ın gözleri doldu, üst üste başını salladı. Başını öne eğip saçından öküz boynuzundan yapılmış bir tarak çıkarıp Sima Ku’nun yarısı siyah yarısı beyaz, birbirine girmiş saçlarını taramaya başladı, saçlarına yapışmış olan ot parçalarını, kırık salyangoz kabuklarını ve küçük böcekleri taradı, sonra ıslak dudaklarıyla onun derin<a id="GBS.0514.04"/> kırışıklıklarla dolu olan alnını öpüp dingin bir sesle, “Seni bekleyeceğim,” dedi. Sonra sepetini alıp kamburunu çıkardı, dikenli çalıları yarıp mezardan çıktı. Sima Ku o ayrıldıktan sonra bile uzun bir süre hareketsiz oturdu, gözleri o göz kamaştırıcı ışıkta hafifçe salınan dikenli çalıların dallarına bakakaldı.</p>
			<p>Ertesi günün sabahı Sima Ku mühimmatlarını mezarda bırakarak dışarıya çıktı.<a id="GBS.0514.05"/> Beyaz At Gölü’ne yürüdü. Kendini bir güzel yıkadıktan sonra manzarayı seyre dalmış bir turist gibi göl boyunca etrafına bakınarak yürüdü, biraz sazlıkların içindeki kuşlarla konuştu, biraz patikadaki küçük tavşanlarla yarıştı. Sonra bataklığa yöneldi, birkaç adımda bir bataklıktaki kırmızı beyaz vahşi çiçeklerden birini koparıp kokluyordu. Daha sonra çayırlarda gezinip uzakta güneşin altın sarısı<a id="GBS.0515.01"/> ışıkları altında parlayan Yatan Öküz Sıradağları’nı izledi biraz. Mo Nehri’nin taş köprüsünde, sanki köprünün sağlamlığını sınamak istermiş gibi zıplamaya başladı. Küçük köprü sallanmaya ve inlemeye başladı. Yaramaz bir çocuk gibi bacaklarının arasındaki şeyi dışarıya çıkardı, sonra başını eğip çıkardığı şeye bakındı, gördüğü şeyi beğenen bir tavırla üzerinden dumanlar çıkan çişini yaptı nehre. Sidiğinin<a id="GBS.0515.02"/> suda çıkardığı şarıltıyla birlikte bağırmaya başladı: “Ah ah ah ya ya!” Bağırtısı vahşi topraklar üzerinde yankılanıp ona geri döndü. Setin üzerinde keçi güden şaşı gözlü bir çobanın kırbacını şaklatması, Sima Ku’nun dikkatini çekti. Çocuğa doğru baktı, çocuk da ona baktı, ikisi böyle karşılıklı bakışırken gülmeye başladılar. Sima Ku gülerek, “Ufaklık ben seni tanıyorum,” dedi, “bacakların<a id="GBS.0515.03"/> armut ağacından, kolların kayısı ağacından, ananla ben çamur yoğurup sana küçük bir pipi yapmıştık.” Çoban sinirlenerek, “Ananı sikeyim!” diye küfretti. Bu alaycı küfür Sima Ku’nun içine oturdu, gözleri doldu, derin derin içini çekti. Çoban kırbacını bir kez daha şaklatıp keçi sürüsüyle birlikte günbatımına doğru yürüdü. Batan güneş, kırmızı mor yüzüyle ağaçların üzerine eğilmişti. Çoban uzun gölgesini<a id="GBS.0515.04"/> sürüyerek tiz ve çocuksu bir sesle şarkı söylüyordu: “<em>Bin dokuz yüz otuz yedi yılıydı, Japon şeytanları girdi ovalara. Önce Marco Polo Köprüsü’nü aldılar, sonra Shanhai Geçidi’ni, bizim Jinan şehrine kadar gelen bir demiryolu yaptılar. Japon şeytanları top patlattı, 8. Yol Ordusu tüfeklerini kurup nişan aldı, pat diye vuruldu bir Japon subayı, bacakları havaya kalktı, ruhu batıya havalandı..</em>.”<a id="GBS.0515.05"/> Şarkı daha bitmeden Sima Ku’nun gözleri sıcak gözyaşlarıyla dolmuştu. Acı acı yanan gözlerini ovuşturarak taş köprünün üzerine diz çöktü...</p>
			<p>Sonra nehir kenarında gözyaşına bulanmış yüzünü yıkadı, üzerindeki tozları silkeledi, rengârenk çiçeklerle bezenmiş setin üzerinde yavaş yavaş yürümeye başladı. Akşam inerken gökteki kuşlar hüzünlü çığlıklar attı, gökteki renk paleti zenginleşti, etraftaki<a id="GBS.0516.01"/> yabani çiçeklerin kiminin ağır, kiminin hafif kokuları Sima Ku’yu sarhoş etti, ardından yabani otların kiminin acı, kiminin baharatlı kokusu Sima Ku’yu kendine getirdi. Gök ve yer, çok uzak göründü gözüne, sonsuzluk göz açıp kapayıncaya kadar geçiverdi yanından, çok derin bir hüzne boğuldu birden. Setin tepesindeki gri patikayı yumurtlayan çekirgeler kaplamıştı, yumuşak karınlarını sert çamurlu<a id="GBS.0516.02"/> toprağa sürterken arada vücutlarını dikleştiriyorlardı, bu halleriyle hem çok acı çekiyor hem de çok mutlularmış gibi görünüyorlardı. Sima Ku yere çömelip eline bir çekirge aldı, çekirgenin o uzun, dalgalanan, eklemsiz karnını incelerken birden kendi çocukluğunu ve ilk aşkını hatırladı, o ince kaşlı ve beyaz yüzlü kadın, babası Sima Weng’in cariyesiydi. O kıkırdaklı burnunu kadının memelerine sürtmeyi<a id="GBS.0516.03"/> ne kadar da çok severdi...</p>
			<p>Köy, gözlerinin önünde uzanıyordu, mutfak bacalarından dumanlar tütüyordu, gittikçe ağırlaşan bir insan kokusu duydu. Yere eğilip vahşi bir krizantem kopardı, aklına takılan geçmişe ait görüntüleri, bencil düşüncelerini unutmak için çiçeği kokladı, ardından kendi evinin güney avlusunun duvarına yeni açılmış deliklere doğru yürümeye başladı bilinçli bir hareketle.<a id="GBS.0516.04"/> Delikte saklanmakta olan bir milis dışarı fırladı, tüfeğini kurup kükredi: “Kıpırdama! Sakın bir adım daha atayım deme!” Sima Ku alaycı bir gülümseme takınıp, “Burası benim evim!” dedi.</p>
			<p>Bir an donakalan nöbetçi havaya bir el ateş edip deli gibi bağırdı: “Sima Ku geldi! Sima Ku geldi!” Sima Ku, tüfeğini sürükleyerek kaçan milisin ardından, “Nereye koşuyor bu adam böyle, gerçekten!” diye mırıldandı.</p><div style="display:none;"><a id="GBS.0516.05"/></div>
			<p>Sarı krizantemden bir nefes daha koklayıp çocuk çobanın söylediği anti Japon şarkısını mırıldanmaya başladı. Şık bir giriş yapmak istemişti ama ilk adımını boşluğa basınca utanç içinde onu yakalamak için duvardaki deliklerin önüne açılmış bir çukurun içine düşüverdi. İlçeden gelip gece gündüz duvarın ardındaki tarlalarda gözcülük yapan bir güvenlik grubu saklandıkları yerden fırladılar, onlarca<a id="GBS.0517.01"/> kapkara namlu deliği çukurun içindeki Sima Ku’ya çevrildi. Çukurun dibindeki sivri bambu çubuklar Sima Ku’nun ayağını delmişti. Sima Ku, acı bir sırıtışla sövdü: “Beyler, bu saçmalık da neyin nesi! Gelmiş kendim teslim oluyorum, sizlerse yabandomuzu tuzağıyla beni yakalamaya çalışıyorsunuz.”</p>
			<p>Başmüfettiş elini uzatıp Sima Ku’yu yukarıya çektikten sonra kelepçeleri ustalıkla Sima Ku’nun bileklerine<a id="GBS.0517.02"/> geçirdi.</p>
			<p>Sima Ku, “Shangguan ailesini serbest bırakın, buraya yaptıklarımın cezasını çekmeye geldim!” diye bağırdı.</p>
		</section>
		<section class="subchapter" epub:type="subchapter">
			<h2>9</h2>
			<p>Gaomi Kuzeydoğu Bucağı sakinlerinin güçlü taleplerini karşılamak için Sima Ku’nun halka açık duruşması Sima Ku ve Babbitt’in ilk film gösterimini gerçekleştirdikleri yerde düzenlendi. Burası aslında harman yeriydi, zeminde şimdi zar zor görülebilen toprak bir sahne<a id="GBS.0517.03"/> vardı, burası Lu Liren’in toprak reformu sırasında kitlelere seslendiği yerdi. Sima Ku’nun gelişini karşılamak için bölge subayları silahlı milisler gönderip bir gece öncesinden yüz metrekarelik bir alan kazdırıp buraya Taşkın Ejderha Nehri’nin seti yüksekliğinde yeni bir toprak sahne inşa etmişlerdi ve sahnenin önüyle iki yanına, içinde yağlı yeşil suların olduğu hendekler açılmıştı. Merkez<a id="GBS.0517.04"/> karargâhı, daha sonra beş yüz kilo pirince denk gelen özel bir harcama yapıp köyün on kilometre dışındaki bir pazardan iki at arabası dolusu, sık dokunmuş altın renginde bambu hasırlar aldı, bu hasırlarla sahnenin üzerine büyük bir çadır kuruldu, çadır üzerlerine kimi öfkeli kimi de coşkulu sloganlar yazılmış rengârenk kâğıtlarla kaplandı. Artan hasırlar sahnenin üzerine serildi, sahnenin kenarından<a id="GBS.0517.05"/> taşan hasırlar altın sarısı bir şelaleyi andırıyordu. Kaymakam, bölge şefi eşliğinde bizzat kendi gelip duruşma alanını ziyaret etti, opera sahnesi gibi yükselen toprak sahnenin kaygan ve rahat zemininde dikilip Taşkın Ejderha Nehri’nin doğuya doğru akan mavi gri dalgalarını izlediler, nehirden esen soğuk rüzgâr, ikisinin pantolon paçalarını ve yenlerini öyle bir şişirdi ki bu halleriyle boğum<a id="GBS.0518.01"/> boğum olan domuz sosislerini andırıyorlardı. Kaymakam, kırmızı burnunun ucunu ovuştururken yanında duran bölge şefine yüksek sesle, “Bu başyapıtı kim yaptı?” diye sordu.</p>
			<p>Kaymakamın dalga mı geçtiğini yoksa gerçekten iltifat mı ettiğini çıkaramayan belediye başkanı, belli belirsiz bir sesle, “Planlamayı ben yaptım ama işin başında o vardı,” diye mırıldandı hemen yanında bulunan Bölge Propaganda<a id="GBS.0518.02"/> Komitesi’nden bir subayı işaret ederek.</p>
			<p>Kaymakam, yüzü ışık saçan subaya bakıp başını salladı, adından alçak ama hemen arkasında duranların duyabileceği kadar net bir sesle, “Bunun neresi duruşma alanı, düpedüz taç giyme törenine benziyor!” dedi.</p>
			<p>Bu sırada Müfettiş Yang topallayarak gelip kaymakama doğru hiç de standart olmayan bir şekilde eğilerek selam verdi. Kaymakam onu baştan aşağıya<a id="GBS.0518.03"/> şöyle bir süzüp, “Sima Ku’yu yakalamanız, ilçe hükümeti tarafından üstün bir başarı olarak nitelendirildi ama Shangguan ailesine işkence ederek verdiğiniz zararlar yüzünden sizi kınıyoruz,” dedi.</p>
			<p>“Bizim için önemli olan o şeytani cani Sima Ku’yu yakalamaktı,” dedi Müfettiş Yang heyecanla, “bırakın beni kınamayı, bunun için şu sağ bacağımı kesseniz yeridir!”</p>
			<p>Halka açık olan duruşma, ay<a id="GBS.0518.04"/> takviminin on ikinci ayının sekizinci günü sabahı yapılacaktı, şamatayı izlemek için komşu köy ve kasabalardan birçok kişi gece yarısından sonra o soğukta alana akın etmeye başladı. Sahnenin önü şafakta insanla dolup taşmıştı, Taşkın Ejderha Nehri’nin önüne de insanlardan oluşan bir çit çekilmişti. Utangaç güneş, kırmızı başını çıkarıp insanların donmuş kaşları ve sakalları üzerine vurdu, ağızlardan<a id="GBS.0518.05"/> pembe dumanlar çıkıyordu. İnsanlar normalde her sabah içtikleri pirinç lapası çorbasını o sabah içmeyi unuttu ama bizim ailedekiler unutmadılar. Annem o sahte coşkusunu bize bulaştırmaya çalıştıysa da Sima Liang’ın sürekli ağlaması bizi neredeyse depresyona sokmuştu. 8. ablam kumla kaplı arazide el yordamıyla bulduğu nadir bulunan bir deniz süngeriyle Sima Liang’ın şelale gibi akan gözyaşlarını<a id="GBS.0519.01"/> küçük bir anne tavrıyla siliverdi. Sima Liang hiç ses çıkarmadan ağlıyordu ama bu feryat figan ağlamasından katbekat daha kötüydü. Büyük ablam etrafta koşturup bir şeylerle meşgul olan anneme durmadan soru sorup duruyordu:</p>
			<p>“Ana, eğer o ölürse, ben de onunla birlikte ölecek miyim?”</p>
			<p>Annem onu azarladı: “Deli gibi saçmalama, eğer ikiniz gerçekten evli olsaydınız bile senin de ölmen gerekmezdi.”</p><div style="display:none;"><a id="GBS.0519.02"/></div>
			<p>Ablam aynı soruyu on ikinci kez sorarken annem sonunda dayanamadı ve iğneleyici bir tavırla konuştu:</p>
			<p>“Laidi, sende hiç ar kalmamış! Sen onunla birlikteyken eniştesini çalan baldızı oynuyordun, herkesin kitabında bunun utanç verici olduğu yazar!”</p>
			<p>Ablam bir an şaşırdı, hemen arkasından, “Ana, sen çok değiştin,” dedi.</p>
			<p>Annem, “Evet, değiştim ama ben yine de eski benim. Bu on yıl içinde<a id="GBS.0519.03"/> Shangguan ailesindekiler birer taze soğan sapı gibi kuruyup öldüler ve yeni doğanlar onların yerini aldı, yaşam varsa ölüm de vardır, ölmek kolaydır, yaşamak zor ama yaşam ne kadar zor olsa da yine de yaşamak gerek, ölmekten korkmazsan yaşama daha güçlü sarılırsın. Çocuklarımın ve torunlarımın en üst seviyelere gelecekleri günleri görmek istiyorum ve hepinizden çok iyi bir gösteri bekliyorum!”<a id="GBS.0519.04"/> dedi.</p>
			<p>Annemin gözleri yaşlıydı ama yine de üzerimize ateşler saçıyordu gözlerinden. En sonunda bakışlarını bana çevirdi, sanki en büyük beklentisini bana emanet etmişti. Birden aşırı bir korku ve endişe hissettim, dersimi ezberlemek ve akıcı bir şekilde “Kadınların Kurtuluş Marşı”nı söylemek dışında hemen hemen hiçbir meziyetim yoktu, ağlamaya bayılan bir sulu gözdüm, kendi gölgemden korkan<a id="GBS.0519.05"/> bir ödlektim ve hadım edilmiş bir koyun kadar cılızdım.</p>
			<p>Annem, “Hadi toparlayın kendinizi, şu adama yakışır bir veda edelim, o bir piç ama aynı zamanda çok da kahraman bir adam. Böyle bir adam eskiden her sekiz ya da on yılda bir doğardı, tek korkum bugünden sonra böyle bir adam göremeyeceğimiz,” dedi.</p>
			<p>Ailecek setin üzerine çıktığımızda etrafımızdaki insanlar uzaklaştılar. Pek çok bakış,<a id="GBS.0520.01"/> sinsice bizi izliyordu. Sima Liang biraz daha ileriye gitmek istedi ama annem onu kolundan yakalayıp, “Liang, böylesi iyi, uzaktan görmek en iyisi, daha yakından bakarsak bir de bizim için endişelenecek,” dedi.</p>
			<p>Güneş, iki bambu boyu yükseldiğinde Taşkın Ejderha Nehri’nin köprüsü üzerinde dikkatlice ilerleyen birkaç kamyon belirdi, setin hendeği boyunca ilerlemeye devam ettiler. Kamyonların<a id="GBS.0520.02"/> üzerinde miğferli ve ellerinde hafif makineli tüfekler olan askerler vardı, hepsinin yüzünde sanki birazdan çok güçlü bir düşmanla karşılaşacaklarmış gibi ciddi bir ifade vardı. Kamyonlar çadırın batısında durunca üzerindeki askerler çifter çifter atlamaya başladı. Aşağıya atlayan askerler uçarcasına koşturup sıkı dokunmuş bir kordona benzeyen sahneyi abluka altına aldılar. Kamyonlardan birinin,<a id="GBS.0520.03"/> sürücü yerinden aşağıya atlayan iki asker, kamyonun arkasına geçip arka kapısını açtı. Bileklerinde parlak kelepçeler olan irikıyım Sima Ku, kamyonun içindeki askerler tarafından aşağıya itildi. Sima Ku yere düşünce belli ki bu görev için özel olarak seçilmiş iriyarı bir asker tarafından ayağa kaldırıldı hemen. Sima Ku topallayarak askerlerin ardından ilerliyordu, şişmiş ayaklarından akan kan ve irin<a id="GBS.0520.04"/> yerde leş gibi kokan ayak izleri bırakıyordu. Onu çadıra götürüp ardından sahneye çıkardılar. Dışarıdan gelip de Sima Ku’yu şimdiye kadar hiç görmemiş köylülerin zihinlerinde oluşmuş şeytani cani Sima Ku imajı yarı insan yarı hayvan olan garip bir mahluk, yemyeşil ve korkunç bir yüze sahip azı dişli bir canavardı ama gerçeğini gördükten sonra gerçekten de büyük bir hayal kırıklığına uğradıklarını<a id="GBS.0520.05"/> söylediler. Bu başı kazınmış, uzun boylu orta yaşlı adam, iki büyük hüzünlü gözüyle hiç de ürkütücü görünmüyordu. Basit ve dürüst bir adama benziyordu, Sima Ku’yu daha önce görmemiş olanlar polisin yanlış adamı tutukladığına dair derin kuşkular beslemeye başladı.</p>
			<p>Duruşma ışık hızında yapıldı. Önce Sima Ku’nun işlediği suçlar bir bir okundu, hemen ardından da ölüm cezasına çarptırıldı. Ardından<a id="GBS.0521.01"/> birkaç asker Sima Ku’yu iterek sahneden aşağıya indirdi. Önlerine çıkan çadır onları bir an gözden kaybetti ama çok kısa bir süre sonra sahnenin doğusunda tekrar ortaya çıktılar. Sima Ku’nun yalpalayarak yürümesi onu kollarından tutan askerlerin elini ayağına doluyordu. Cinayetlerin işlendiği o ünlü göletin kenarında durdular. Sima Ku ardına dönüp yüzünü sete doğru çevirdi. Bizi belki görmüştür,<a id="GBS.0521.02"/> belki de görmemiştir. Sima Liang, baba, diye bağırınca annem hemen ağzını kapatıverdi. Annem onun kulağına şöyle fısıldadı:</p>
			<p>“Liang, oğlum, şimdi iyi bir çocuk ol, sesini çıkarma, sakın bağırıp çağırma. Ninen çok üzgün olduğunu biliyor ama burada önemli olan babanı da üzmemek, bu son görevini gözü arkada kalmadan tamamlamasına müsaade etmeliyiz.”</p>
			<p>Annemin sözleri sanki bir büyü gibiydi,<a id="GBS.0521.03"/> deli bir köpeği andıran Sima Liang birden uysal bir kuzuya dönüşüverdi.</p>
			<p>İrikıyım iki asker Sima Ku’nun omuzlarından tutup onu hafifçe yana doğru dönmeye zorladılar, yüzü şimdi cinayetlerin işlendiği gölete çevriliydi. Göletin otuz yıldır biriktirdiği yağmur suyu, limon yağına dönmüştü, suyun yüzeyi Sima Ku’nun sıska yüzüyle yanaklarında daha yeni açılmış olan, iki bıçak yarasını yansıtıyordu.<a id="GBS.0521.04"/> Sırtı askerlere, yüzü gölete bakan Sima Ku, suyun yüzeyinde sayısız kadın yüzü görüyordu, göletten sayısız kadının kokusu yükseliyordu, birden çok kırılgan bir ruh haline giriverdi, o sakin kalbinde azgın dalgalar kabarıyordu. İnatla ardına dönüp İlçe Güvenlik Bürosu Adli Bölüm Şefi’ne ve meslekleri göz kırpmadan adam öldürmek olan eli silahlı cellatlara doğru onları ürküten bir keskinlikle kükredi:</p><div style="display:none;"><a id="GBS.0521.05"/></div>
			<p>“Beni sırtımdan vurmanıza izin vermem!”</p>
			<p>Cellatların o kendilerine özgü ifadesiz bakışlarını görünce yanaklarındaki yaraların acıdığını hissetti, yüzüne çok önem veren Sima Ku’nun zihninde önceki gün olanlar birden dalga dalga kabarınca büyük bir pişmanlık duydu.</p>
			<p>Yasal temsilci, ona ölüm bildirisini uzatınca Sima Ku belgeyi neşeyle kabul etti. Temsilci ona son bir isteği olup olmadığını<a id="GBS.0522.01"/> sorunca Sima Ku kirpi gibi sakallarını sıvazlayıp, “Saçlarımı kazıyacak bir berber istiyorum,” diye karşılık verdi. Temsilci, “Bunu üstlerime bildireceğim,” dedi.</p>
			<p>Berber elinde küçük, ahşap bir kutuyla çekinerek hücresine geldi. Berber önce gelişigüzel bir şekilde saçlarını kazıdıktan sonra sıra bıyık ve sakalını tıraş etmeye geldi. Yüzünün tam yarısını tıraş ettiğinde Sima Ku’nun yanağını<a id="GBS.0522.02"/> kesti. Sima Ku yüksek sesle kükreyince korkan berber kendini hücrenin dışına atıp iki gardiyanın arasına kaçtı.</p>
			<p>“Bu herifin saçı domuz kılından bile daha sert,” dedi berber kırılmış usturasını gardiyanlara gösterip, “bakın usturayı kırdı. Sakalları deseniz daha beter, sanki çelik fırça kılları. Tüm gücünü sakallarına odaklamış olmalı.”</p>
			<p>Berber, tıraş takımını toparlayıp gitmek istedi. Sima<a id="GBS.0522.03"/> Ku, “Seni orospu çocuğu, bu nasıl bir iştir anlamadım! Atalarımın karşısına yarısı tıraş edilmiş bir yüzle mi çıkmamı bekliyorsun benden?” diye sövdü.</p>
			<p>“Seni idam mahkûmu,” diye karşılık verdi berber, “sakalların zaten yeterince sert, bir de kalkmış tüm gücünü oraya yöneltiyorsun.”</p>
			<p>Sima Ku, gülse mi ağlasa mı bilmez bir tavırla, “Torununu becerdiğimin, seni gidi, yüzme bilmez ama sazlıklara<a id="GBS.0522.04"/> konan su kuşlarını suçlar, nasıl bir insansın sen, şu bahsettiğin tüm gücümü bilmem nereme odaklamam lafından da bir bok anlamadım,” dedi.</p>
			<p>“Şu inleyip durman yok mu, gücünü odaklamıyorsan ne yapıyorsun?” dedi berber zekice bir tavırla, “Kulaklarım daha sağır olmadı ya!”</p>
			<p>“Seni piç,” dedi Sima Ku, “acı çektiğimden inliyorum.”</p>
			<p>Gardiyanlardan biri, “Ustam, iş dediğin yarım bırakılmaz.<a id="GBS.0522.05"/> Biraz daha dayan da bitir şu tıraşı,” diye araya girdi.</p>
			<p>Sima Ku içini çekip, “Anasını sattığımın, demek dünyada böyle şeyler de oluyormuş. Beyler, kelepçeleri çıkarın da bari kendim tıraş olayım,” dedi.</p>
			<p>Gardiyan, “Olmaz! Ya bize saldırmak için bir fırsatını kolluyorsan, ya kaçıp intihar edersen, bunun sorumluluğunu alamayız,” dedi ciddi bir tavırla.</p>
			<p>Sima Ku, “İkinizin de anasını sikeyim,<a id="GBS.0523.01"/> sizden daha yetkili biriyle görüşmek istiyorum,” dedi. Ardından kelepçeleri hücrenin demir parmaklıklarına vurmaya başladı.</p>
			<p>Bir kadın polis memuru koşarak gelip, “Sima Ku, nedir bu şamata?” diye sordu.</p>
			<p>Sima Ku, “Şu yüzüme bak bir, yarısı tıraş edilmiş, sakalım çok sertmiş de devam etmeyecekmiş, bu sana mantıklı geliyor mu?” dedi.</p>
			<p>“Bir mantığı yok,” dedi kadın berberin omzuna vurup,<a id="GBS.0523.02"/> “neden tıraşı yarıda kestin?”</p>
			<p>“Sakalları çok sert, bir de tüm gücünü sakallarına odaklıyor...”</p>
			<p>“Hay atalarını senin, hâlâ odaklanma diyor!”</p>
			<p>Berber kırılmış usturasını havaya kaldırıp kendini savunmaya aldı.</p>
			<p>Sima Ku, “Arkadaşım, bir kere de adam gibi davranın hayatınızda, çıkartın şu kelepçeleri de kendimi tıraş edeyim, bu benim ölmeden önceki son isteğim,” dedi.</p>
			<p>O kadın polis,<a id="GBS.0523.03"/> Sima Ku’yu yakalama eylemine de katılmıştı, bir an tereddüt etti ama hemen ardından gardiyanlara, “Çıkartın kelepçelerini!” diye emretti.</p>
			<p>Gardiyanlardan biri Sima Ku’nun kelepçelerini korkarak çıkartıp hemen bir kenara çekildi. Sima Ku şişmiş bileklerini ovuşturup elini uzattı. Kadın polis usturayı berberden alıp Sima Ku’nun eline verdi.</p>
			<p>Sima Ku usturayı aldıktan sonra kadının gür kaşları<a id="GBS.0523.04"/> altındaki üzüm karası gözlerine minnetle bakıp, “Şimdi sana saldıracağımdan, kaçmamdan ya da intihar etmemden korkmuyor musun?” diye sordu.</p>
			<p>Kadın gülerek, “Eğer böyle bir şey yaparsan Sima Ku sayılmazsın!” dedi.</p>
			<p>Sima Ku içini çekip, “Beni en çok anlayanın bir kadın olacağını hiç düşünmemiştim!” dedi.</p>
			<p>Kadın alaycı bir tavırla gülümsedi.</p>
			<p>Sima Ku, kadının sert kırmızı dudaklarına<a id="GBS.0523.05"/> baktı, ardından onun toprak sarısı askerî üniformasının içinde yükselen memelerine bakıp, “Bacım, memelerin de epey büyükmüş!” dedi.</p>
			<p>Kadın öfkeyle dişlerini gıcırdatarak, “Hırsız seni, ölüme bu kadar yakınken tek düşünebildiğin şey bu mu yani?” dedi.</p>
			<p>Sima Ku ciddi bir tavırla, “Bacım, hayatım boyunca bir sürü kadın becerdim ama şimdiye kadar hiçbir komünisti düzmediğime çok pişmanım,”<a id="GBS.0524.01"/> dedi.</p>
			<p>Kadın, Sima Ku’ya öfkeyle sesli bir tokat attı, tokat öyle güçlüydü ki kirişlerdeki toz aşağıya döküldü, Sima Ku arsızca gülümseyip sanki başka işi gücü yokmuş gibi bir tavırla, “Benim baldızlarımdan biri komünisttir, sert bir politik duruşuyla iri memeleri var...” dedi.</p>
			<p>Kadının yüzü kıpkırmızı oldu, Sima Ku’nun yüzüne tükürüp alçak bir sesle, “Seni uyuz it kırması, dikkat et de<a id="GBS.0524.02"/> seni şuracıkta hadım etmeyeyim!” dedi.</p>
			<p>Öfke ve keder içeren bir çığlık atan Sima Ting, Sima Ku’yu acı veren anıların içinden uyandırıp kendine getirdi; Sima Ku kendine geldiğinde bir grup iriyarı milisin ağabeyini sürükleyerek kalabalığın arasına getirdiğini gördü. “Suçsuzum, ben masumum, büyük bir hizmette bulundum ben, kardeşimle ilişkimi de çoktan kestim...” diye ağlayarak yakarıyordu Sima<a id="GBS.0524.03"/> Ting ama kimsenin umurunda değildi bu. Sima Ku içini çekti, içi suçluluk duygusuyla doldu. Bu ağabey aslında dürüst ve iyi bir adamdı, bazen söylediği şeylere güvenemezsen de önemli olan şimdi bile ağabey gibi hissettirmesiydi. Sima Ku birden yıllar önce ağabeyiyle birlikte şehre gittiği günü hatırladı. O zamanlar daha çocuktum, ağabeyimle birlikte şehre borçlarımızı tahsil etmeye gitmiştik. Orospuların<a id="GBS.0524.04"/> oturduğu <em>hutong</em>’dan geçerken yüzü boyalı kadınlar ağabeyimi esir aldılar. Ağabeyim geri döndüğünde para kesesi tamtakırdı. Ağabeyim, “Kardeşim, git babama yolda haydutlarla karşılaştığımızı söyle,” dedi. Bir keresinde de Ay Çöreği Bayramı’nda ağabeyim körkütük sarhoş olmuştu, karısının ağabeyleri onu çırılçıplak soyup bir ağacın tepesine asmışlardı. “Kardeşim, kardeşim, ağabeyini indir buradan.”<a id="GBS.0524.05"/> Başından kan damlıyordu. “Ağabey, ne oldu sana böyle?” diye sordum. Ağabeyim o sıralar çok komik bir adamdı, dalga geçer gibi, “Kardeşim, kardeşim, küçük baş rahattır, büyük başın derdi de büyük olur,” demişti... Sima Ting’in bacaklarında derman kalmamıştı, ayakta zor duruyordu, köyden bir subay, “Sima Ting, konuş artık, Mutluluk Malikânesi’nin hazinelerinin yerini söyle hemen, yoksa sen de onunla<a id="GBS.0525.01"/> aynı yolda yürürsün!” dedi. “Hazine mazine yok, ne hazinesi olacaktı, toprak reformu sırasında yeri bir metre kazdılar da bir şey bulamadılar!” dedi. Sima Ku’nun sefil ağabeyi haklıydı. Sima Ku gülerek, “Ağabey, dırdır etmeyi bırak artık,” dedi. Sima Ting, “Bütün bunlar başıma hep senin piç kuruluğundan açıldı!” diye sövdü. Sima Ku acı bir gülümsemeyle başını salladı. Asayiş Bürosu’ndan bir güvenlik<a id="GBS.0525.02"/> kıçındaki silaha davranıp köylü subayı azarladı: “Kesin şu saçmalığı! Götürün şu adamı! Bir gram politik görüşün bile yok.” Köylü subay kendini savundu: “Bunun ondan bir şeyler alabileceğimiz bir fırsat olduğunu düşünmüştük!” Subay bir yandan konuşuyor, bir yandan da Sima Ting’i çekiştiriyordu.</p>
			<p>Duruşmayı yöneten görevli elindeki küçük kırmızı bayrağı kaldırıp bağırdı: “Hazır.”</p>
			<p>İdam mangası<a id="GBS.0525.03"/> ellerinde tüfeklerle emri bekliyordu. Sima Ku tüfeklerin kara namlularına bakınca yüzünde buz gibi bir gülümseme belirdi. Setin üzerinde kırmızı bir ışık parıldamaya başladı, yeri ve göğü birden kadın kokusu kapladı. Sima Ku yüksek sesle bağırdı:</p>
			<p>“Kadınlar muhteşem şeylerdir!”</p>
			<p>Hemen ardından tüfeklerin donuk sesleri yankılandı. Sima Ku’nun kafatasında küçük bir kepçe büyüklüğünde bir delik<a id="GBS.0525.04"/> açıldı, etrafa kan ve beyin parçaları sıçradı. Vücudu bir an ayakta dondu kaldı, hemen ardından yere serildi.</p>
			<p>Bu sırada sanki bir oyunda perde inmeden önceki o en can alıcı sahneyi yaşadık, Kumlu Tepe köyünden gelen dul Cui Fengxian sahneye girdi, yeşil saten bir pantolonun üzerine kırmızı saten bir ceket giymiş ve saçlarına altın sarısı ipekten çiçekler takmıştı, setin üzerinden aşağıya doğru<a id="GBS.0525.05"/> atıldı ve Sima Ku’nun yanına geldi. Onun Sima Ku’nun cesedine sarılıp feryat figan ağlayacağını sandım ama öyle bir şey yapmadı, belki de Sima Ku’nun kafatasında açılan delik cesaretini kırmıştı. Belinden bir makas çıkardı, birden makası göğsüne saplayıp Sima Ku’ya ölümde eşlik edeceğini düşündüm ama bunu da yapmadı. Onca bakışın altında makası alıp Sima Ku’nun göğsüne sapladı. Sonra yüzünü kapayıp<a id="GBS.0526.01"/> ağlamaya ve çığlık atmaya başladı, ardından yalpalayarak oradan uzaklaştı. İzleyenler bir kazık gibi ayakta dikiliyordu, Sima Ku’nun kahramanca ölmeden hemen önce söylediği muzip sözler insanların kalbine dokunup küçük bir böcek gibi içlerini kaşımıştı. Kadınlar gerçekten muhteşem şeyler midir? Kadınlar belki de muhteşem şeylerdir, evet, kadınlar kesinlikle muhteşem şeylerdir ama son tahlilde<a id="GBS.0526.02"/> kadınlar aslında “şey” değildir.</p>
		</section>
	</section>
	<div style="display:none;"><a id="GBS.0526.03"/></div><div style="display:none;"><a id="GBS.0526.04"/></div><section class="si-footnotes" epub:type="footnotes">
		<aside class="si-footnote" epub:type="footnote" id="f39"><a class="si-backref" href="#ref_f39">39.</a><span class="si-footnote-text"> Soya sütünden yapılan, peynire benzeyen bir çeşit yiyecek. (Ç.N.)</span></aside>
		<aside class="si-footnote" epub:type="footnote" id="f40"><a class="si-backref" href="#ref_f40">40.</a><span class="si-footnote-text"> Bir tür yaylı Çin çalgısı. (Ç.N.)</span></aside>
	</section>
<div style="display:none;"><a id="GBS.0526.05"/></div></body>
</html>