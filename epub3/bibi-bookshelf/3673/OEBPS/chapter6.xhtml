<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
	<title>İri Memeler ve Geniş Kalçalar</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:7475e036-2ad0-9835-172e-f49c4d72ddd9"/>
</head>
<body xmlns:epub="http://www.idpf.org/2007/ops" class="chapter" epub:type="chapter"><div style="display:none;"><a id="GBS.0651.01"/></div>
	<section class="container">
		<h1>Altıncı Bölüm</h1>
		<section class="subchapter" epub:type="subchapter">
			<h2>1</h2>
			<p>1980’li yılların ilk ilkbaharında zorunlu hizmetini bitirmiş olan Shangguan Jintong otobüs durağının kimsenin fark etmediği bir köşesinde utangaç ve kafası karışık duygular içinde otururken şimdi Gaomi Kuzeydoğu Bucağı’nın başkenti olmuş Dalan şehrine giden otobüsü bekliyordu.</p>
			<p>Şimdi arkasında bırakmış olduğu o on beş yıl Jintong’un gözüne gerçekten de kötü bir<a id="GBS.0651.02"/> rüya gibi geliyordu. Jintong beyni çatlayana kadar düşündü ama tüm hatırlayabildiği sanki çamura gömülmüş kırık cam parçaları üzerine vuran beyaz bir ışık gibi gözlerini acıtan parçalı anılardan ibaretti. Ellerine kelepçelerin takıldığı ânı hatırladı birden, karanlık vücudunu ele geçirmeden hemen önce gözlerine yansıyan o parlak ışığı ve annesinin uzaktan gelen, “Oğlumu hangi hakla tutukluyorsunuz?<a id="GBS.0651.03"/> Benim oğlum iyi bir insandır, hayatta kimseye zarar vermez...” diyen sesini hatırladı sonra... Ardından bir hücreye kapatılıp hakkında çıkacak hükmü beklediği o korkunç günleri hatırladı, hücresinin zayıf ışığı altında her gece o sakallı gardiyana nasıl oral seks yapmak zorunda kaldığını... Çalışma kampında dayanılmaz bir sıcağın altında tuz kırarken gözlerine vuran o kör edici ışığı hatırladı.<a id="GBS.0651.04"/> Gardiyanlar güneş gözlüğü takıyordu ama mahkûmların buna hakkı yoktu. Nereye baksa o tuzlu ve bozarık ışık gözlerini yaşla dolduruyordu... Sonra o dondurucu kara kışta çıra toplarken yerdeki karın üzerine vuran ışıltıları ve nöbetçilerin tüfeklerinin namlularının parıldamasını hatırladı. Kulakları sağır eden bir tüfek sesi duyunca birden doğrulup güneşe baktı, karanlık bir figürün yalpalayarak yere<a id="GBS.0651.05"/> düştüğünü gördü. Daha sonra bir nöbetçinin kaçmaya çalışan bir mahkûmu vurduğunu öğrendi... Ardından tarlaların üzerinde çakan basketbol topu büyüklüğündeki şimşeklerin olduğu bir yaz gününü hatırladı. Korkudan yere diz çöküp dua etmeye başladı: “Kutsal Babamız, esirge beni. Yanlış bir şey yapmadım, beni şimşeklerinden koru... bağışla şu hayatımı... Hapishaneden çıkıp tekrar özgür bir adam olayım...<a id="GBS.0652.01"/> Annemi bir kez daha görmek istiyorum...” Sonra yere bir şimşek düştü, kendine geldiğinde yanında şimşek çarpmasıyla ölmüş olan bir keçinin uzandığını gördü, havayı yanmış et kokusu kaplamıştı.</p>
			<p>Hava daha tam anlamıyla aydınlanmamıştı, bekleme salonunun tavanından bir düzine kadar avize sarkıyordu ama bu avizeler dekorasyon amaçlıydı sadece, salonun içi, duvardaki iki vatlık ampullerin sarı<a id="GBS.0652.02"/> ve loş ışığıyla aydınlanıyordu. Bekleme salonunun içindeki siyah banklara, o yılların modası olan aylak takımından birkaç kabadayı genç uzanmıştı, yüksek sesle horlarlarken arada rüyalarında sayıklıyorlardı, içlerinden birinin sanki sac levhadan kesilmiş gibi duran boru paçalı bir pantolonu vardı, uyurken dizlerini kırıp bacaklarını üst üste atmıştı. Puslu pencerelerden içeriye giren gün ışığı, yavaş<a id="GBS.0652.03"/> yavaş bekleme salonunu aydınlattı. Yeni bir dönem başlamıştı, Shangguan Jintong önünde bacaklarını havaya dikmiş bir şekilde uyuyan gençlerin giyim kuşamından üzerine doğru gelen yeni dönemin soluğunu açıkça hissedebiliyordu. Bekleme salonunun birinci sınıf mermer döşenmiş zemini tükürük, balgam, sağa sola atılmış kâğıt parçaları ve hatta kokusu ta göğe kadar yükselen idrarla kaplıydı. Salonun<a id="GBS.0652.04"/> plastik duvar kâğıdıyla kaplanmış duvarları nedense iri karasineklerden geçilmiyordu. Karşılaştığı her şey, çalışma kampının sarı toprakla sıvalı hücresinden daha yeni çıkmış olan Shangguan Jintong’a yeni ve yabancı geliyor, içinde bulunduğu huzursuzluk giderek daha da ağırlaşıyordu.</p>
			<p>Güneş o insanın üzerine üzerine gelen bekleme salonunu iyice aydınlattığında bekleyenler de hareketlenmeye<a id="GBS.0652.05"/> başladı. Saçı başı dağılmış, yüzü sivilceli bir oğlan banktan kalktı, bacaklarını gerdi biraz, gözlerini kapadı, cebinden filtresi ezilmiş bir sigara çıkarıp plastik bir muhafazanın içine sıkıştırılmış bir çakmakla sigarasını yaktı. Önce sigarasının dumanını püskürttü, ardından sarı bir balgam çıkarıp yere tükürdü, sonra da ayak alışkanlığıyla balgamın üzerine bastı ayakkabısının ucuyla. Ardından<a id="GBS.0653.01"/> yanında uzanmakta olan bir genç kızın kıçına vurdu, kız gerinirken bir dizi şımarık inleme koyuverdi. “Otobüs hareket ediyor!” diye bağırdı oğlan. Kız sersemlemiş bir halde kalkıp banka oturdu, elinin tersiyle kızarmış gözlerini ovuşturup uzun uzun esnedi. Oğlanın kendisini kandırdığını anlayınca ona birkaç yumruk attı, ardından homurdanarak yine banka uzandı. Shangguan Jintong bu kızın genç ve şişmiş<a id="GBS.0653.02"/> yüzüne, yağlı kısa burnuna ve aralanmış pembe gömleğinden görünen kırışmış beyaz karnına baktı. Sonra oğlanın dijital bir kol saati takmış olduğu sol kolunu fütursuzca kızın gömleğinden içeriye sokup o iki düz memeye dokunduğunu gördü. Bu yeni dönemle birlikte ardında kalmış olan bir hüzün, dut yaprağını kemiren bir ipekböceği gibi kemirmeye başladı içini. Birden hayatında ilk kez şunun farkına<a id="GBS.0653.03"/> vardı: “Aman Tanrım, kırk iki yaşına geldim! Sanki büyümek için hiç zamanım olmamış gibi, kendimi birden orta yaşın içinde buluverdim.” Gençlerin samimi hareketleri bir kenarda durmuş onları izleyen Jintong’un yüzünü utançtan kızarttı, başını çevirip başka bir yöne baktı hemen. Yaşlanmanın o affetmez doğası Jintong’un kara kalbini bir kat hüzünle boyadı. Düşünceler zihninde bir teker gibi dönüyordu:<a id="GBS.0653.04"/> “Bu dünya üzerinde tam kırk iki yıl yaşadım ama bu kırk iki yıl içinde ne yapabildim? Geçmiş yıllar sanki üzerini bir sis tabakasının kapladığı, çayırların derinliklerine giden küçük bir patika gibi, ardıma baktığımda üç-beş metreyi ancak seçebiliyorum, bu patikanın biraz ilerisiyse tamamen sisle kaplı. Hayatımın yarısından çoğunu geçirdim, hem de çok kötü ve çok pis şekilde, buna ben bile acıyorum,<a id="GBS.0653.05"/> hatta iğreniyorum bundan. Bundan sonraki hayatım hapishaneden çıkmamla birlikte başladı çoktan, acaba bundan sonra beni neler bekliyor?”</p>
			<p>Başını kaldırıp duvardaki sırlı seramik üzerine işlenmiş olan duvar resmine baktı. Resimde kaslı ve büyük, yeşil bir incir yaprağıyla örtülmüş olan bir adam belden yukarısı çıplak ve atkuyruklu bir kadını kucaklıyordu, seramiğin o sınırlı alanına kıstırılmış<a id="GBS.0654.01"/> olan bu çift sanki sınırsız bir alanı düşlercesine havada süzülüyorlardı, bu yarı insan yarı tanrı olarak resmedilmiş genç çiftin yukarıya çevrilmiş yüzlerindeki arzu ve özlem Jintong’un kalbinde büyük bir boşluk duygusu oluşturdu, Jintong böyle bir boşluk duygusunu daha önce Sarı Irmak’ın denize döküldüğü sarı topraklar üzerinde uzanıp o sonsuz saflıktaki, uçsuz bucaksız mavi gökyüzüne bakarken<a id="GBS.0654.02"/> de hissetmişti defalarca. Keçi sürüsü yemyeşil çayırlarda otlarken onlara çobanlık eden Shangguan Jintong yere uzanıp başını göğe çevirirdi, uzaklarda çalışma kampının mahkûmları tarafından göğe çekilen o küçük kırmızı bayraklar olurdu, sırtlarında tüfekleri asılı olan onlarca atlı polis bayrakların biraz ötesindeki setin üzerinde devriye gezerdi, ordunun artık emekliye ayrılmış olan köpekleriyle<a id="GBS.0654.03"/> çalışma kampının kurulduğu yerin yerli köpeklerinin kırması olan bekçi köpekleri devriye gezen atlının arkasında tembel tembel koşturup arada sete vuran gri dalgalara doğru anlamsızca kükrerdi.</p>
			<p>Hapishanede geçirdiği on dördüncü baharda Zhao Jiading adında bir seyisle tanıştı. Karısını zehirleyerek öldürme teşebbüsünden dolayı mahkûm olmuş, gümüş çerçeveli gözlük takan, kibar ve tutuklanmadan<a id="GBS.0654.04"/> önce hukuk fakültesinde öğretim üyeliği yapan bir adamdı. Hiç çekinmeden Jintong’a, karısını zehirleme planının bütün detaylarını anlattı, iyi düşünülmüş plan, nefes kesici bir sanat eseri gibiydi ama karısı tesadüfi bir şekilde kurtuluvermişti. Jintong da ona kendi davasını anlattı. Zhao Jiading, Jintong’un anlattıklarını dinledikten sonra duygusal bir sesle, “Dostum, bu çok güzel, düpedüz şiir<a id="GBS.0654.05"/> anlattığın, ne yazık ki yasa, şiire tahammül edemez. Eğer o zaman ben... boş ver, saçmalıyorum! Sana çok ağır bir ceza vermişler ama on beş yılın on dördünü bitirmişsin bile, artık şikâyet edecek bir durum kalmamış ortada,” dedi.</p>
			<p>İşgücü reform kampı müdürü süresinin dolduğunu ve gitmekte özgür olduğunu söylediği zaman Jintong kendini terk edilmiş hissetti. Yaş dolu gözlerle yalvardı: “Efendim,<a id="GBS.0655.01"/> hayatımın geri kalanını burada geçiremez miyim?” Ona bu haberi iletmek için gelen memur şaşırmış gözlerle Jintong’a bakıp mahcup bir ifadeyle başını salladı: “Neden? Neden böyle bir şey yapmak istiyorsun?” Jintong, “Buradan çıktıktan sonra dışarıda nasıl hayatta kalacağımı gerçekten bilmiyorum, ben işe yaramazın biriyim...” dedi. Memur ona bir sigara uzatıp yaktı. Jintong’un omzuna vurup, “Evlat,<a id="GBS.0655.02"/> çık git, dışarıdaki dünya buradan daha iyi,” dedi. Jintong sigara içmezdi, yine de çekti derin bir nefes, birden öksürmeye başladı, gözlerinden yaş geldi.</p>
			<p>Gözlerinden uyku akan, mavi üniformalı ve başında şapka olan bir kadın, sol elinde demir bir faraş, sağ elinde bir çalı süpürgesiyle gelip yerdeki sigara izmaritlerini ve meyve kabuklarını gelişigüzel bir şekilde süpürdükten sonra telaşla<a id="GBS.0655.03"/> uzaklaştı. Yüzünde işinden nefret ettiğini bildiren bitkin bir ifade asılıydı, yeri süpürürken yerde gördüğü uyuyan mahkûmları tekmeliyor ya da süpürgesiyle dürtüyordu. “Kalkın! Kalkın!” diye bağırdı yüksek sesle yerdeki sidik birikintilerini uyuyanların üzerine süpürürken. Kadının bağırması kimini ayağa kaldırdı, kimi de yere oturmaya devam etti. Ayağa kalkanlar esneyip gerinmeye başladı. Oturmaya<a id="GBS.0655.04"/> devam edenler faraş ve süpürge darbeleriyle yerlerinden sıçradılar. Kadın, adamlar sıçrar sıçramaz yatarken altlarına serdikleri gazete parçalarını faraşına süpürüverdi. Duvarın bir köşesine büzülmüş olan Jintong da kadının gazabından kurtulamadı. “Kenara çekilsene, gözün yok mu?” diye azarladı kadın. Jintong, kampta kaldığı on beş yıl içinde geliştirdiği çeviklikle hemen yana kayıp kadının mutsuz<a id="GBS.0655.05"/> bir tavırla işaret ettiği yerde duran kanvas çantasına baktı, kadın, “Kimin bu? Al şunu buradan!” diye azarladı yine. Jintong itaatkâr bir tavırla içine tüm eşyalarını koyduğu seyahat çantasını aldı hemen, kadın duvarın köşesini süpürür gibi yaptıktan sonra çantayı eski yerine koyup yere oturdu.</p>
			<p>Jintong’un karşısındaki duvarın köşesinde bir çöp yığını vardı, kadın faraşına birikmiş çöpleri<a id="GBS.0656.01"/> yığının üzerine boşalttıktan sonra arkasını dönüp uzaklaştı. Çöplerin üzerinde duran karasinekler kadının hareketiyle havalanıp biraz vızıldandıktan sonra tekrar çöp yığınının üzerine kondu. Bu sırada otobüslerin park ettikleri yöne bakan duvarın üzerinde bir dizi kapı gördü, kapıların üzerinde otobüslerin numaralarının ve nereye gittiklerinin yazılı olduğu tabelalar asılıydı. Kapının dışında kalın<a id="GBS.0656.02"/> metal borulardan bir çit gördü, insanlar bu çitin içinde sıra olmuş biletlerinin kesilmesini bekliyorlardı. Sonunda bekleme salonunun bir köşesinde üzerinde 831 yazan ve Dalan şehriyle Taşkın Ejderha Nehri Çiftliği’ne giden otobüsün tabelasını gördü. Oraya doğru gittiğinde bir sürü insanın çoktandır orada beklediğini gördü, kimi sigara tüttürüyor kimi muhabbet ediyor kimi de bavullarının üzerine<a id="GBS.0656.03"/> oturmuş boş boş bakıyordu. Biletini çıkarıp kalkış saatine baktı, bilette, 07.30 yazıyordu ama bekleme salonunun duvarındaki dijital saat 08.10’u gösteriyordu. Birden panikledi, otobüsün çoktan kalkmış olabileceğini düşündü. Eski püskü çantasını alıp taş gibi kayıtsız bir yüzle siyah deri çantasını tutan bir adamın arkasında sıraya girdi. Sessizce sırada bekleyenlerin yüzlerini inceledi, bazı yüzler<a id="GBS.0656.04"/> tanıdık geliyordu ama isimlerini çıkaramadı bir türlü. İnsanlar da ona bakıyormuş gibi geldi şaşkın ve meraklı gözleriyle. Birden ne yapacağını bilemedi, köyden tanıdık bir yüz görmek istiyordu ama bir yandan da tanınırım korkusu taşıyordu, avuç içleri yapış yapış terlemeye başladı. “Yoldaş...” diye kekeleyerek sordu önündeki adama, “Bu otobüs Dalan’a mı gidiyor?” Adam ardına dönüp onu çalışma<a id="GBS.0656.05"/> kampındaki görevliler gibi baştan aşağıya süzünce bir <em>wok</em>’un içinde kızaran karıncalar gibi huzursuz hissetti kendini. Bırakın başkalarını, Jintong’un kendisi bile kendini koyun sürüsü içindeki bir deve, tuhaf bir yaratık olarak görüyordu. Daha geçen gece pis bir halk tuvaletinin sırı dökülmüş aynasında kendine baktığında o koca hantal kafasını görmüştü. Kızıl desen kızıl değil, sarı desen sarı<a id="GBS.0657.01"/> değil kıvırcık saçları çoktan dökülmeye başlamıştı. Bir karakurbağasının benekli derisini andıran yüzü derin kırışıklıklarla kaplıydı, koca burnu sanki az önce biri tarafından çimdiklenmiş gibi kıpkırmızıydı, şişmiş dudakları kahverengi bıyıklarla çevriliydi. Önündeki adamın inceleyen bakışları karşısında utandı, kendini iğrenç ve kirli hissediyordu, avuç içlerindeki ter şimdi de parmaklarını ıslatıyordu.<a id="GBS.0657.02"/> Adam sorusuna dudaklarını büzüp kapının üzerindeki demir levhada büyük, kırmızı italik harflerle yazan yazıyı dudaklarıyla işaret ederek cevap verdi.</p>
			<p>Beyaz üniformasının önü kararmış, şişman bir kadın, dört tekerlekli arabasını iterek yanlarına geldi. Kadın bir kız çocuğunu anımsatan tiz sesiyle bağırdı: “Çöreklerim var, çörek, taze soğan ve domuz etli sıcak çörekler, fırından daha yeni çıktı!”<a id="GBS.0657.03"/> Kadının yağlı ve kırmızı yüzünde sağlıklı bir ışıltı vardı, saçları permalıydı, saçında bir zamanlar Jintong’un güttüğü sırtı kıvırcık tüylerle kaplı olan Avustralya koyunları gibi sayısız küçük bukle vardı. Elleri fırından yeni çıkmış küçük ekmekleri, parmaklarıysa küçük tombul sosisleri andırıyordu. “Yarım kilosu kaça?” diye sordu fermuarlı gömlek giyen gençten biri. “Kiloyla satmıyorum, tane<a id="GBS.0657.04"/> hesabı.” “Tanesi kaça?” “Yirmi beş fen.<a class="si-noteref" epub:type="noteref" href="#f44" id="ref_f44">44</a>” “On tane sarsana.” Kadın kapkara olmuş beyaz örtüyü kaldırdı, arabasının kenarına asılı olan torbadan önceden kesmiş olduğu kullanılmış gazete kâğıtlarından alıp içine demir maşayla on tane çörek koydu. Genç cebinden telaşla bir tomar banknot çıkarıp kadına verecek bozuk para aradı. Bütün bakışlar gencin eline yöneldi. “Gaomi Kuzeydoğu Bucağı’ndaki köylüler<a id="GBS.0657.05"/> de bu iki yıl içinde amma zenginleşti!” dedi kolunun altına deri evrak çantasını sıkıştırmış olan o adam kıskanç bir tonda. Fermuarlı gömlek giyen genç, büyük bir lokmayı yutmaya çalışırken, “İhtiyar Huang, gözün mü kaldı? Kıskanacağına evine gidip o demir pirinç kâseni fırlat da gel birlikte balık satalım,” diye homurdandı. Evrak çantalı adam, “Para dediğin nedir ki? Para dediğin dağdan inmiş<a id="GBS.0658.01"/> vahşi bir kaplandır, beni ısırmasından korkarım!” dedi. Gömlekli genç, “Boş ver be Huang, köpek ısırır, kedi ısırır, korktuklarında tavşanlar bile ısırır ama paranın ısırdığını da ilk kez duyuyorum,” dedi alaycı bir tavırla. Evrak çantalı adam, “Sen, daha çok gençsin, dediklerimi elbette anlamazsın,” dedi. Gömlekli genç, “İhtiyar Huang, İhtiyar Huang, görmüş geçirmiş amca ayaklarını yemem ben,<a id="GBS.0658.02"/> yanaklarına vurup yüzünü şişirmeyi de bıraksan iyi olur, isteyen köylülerin ticarete atılıp para kazanabileceğini söyleyen sizin belediye başkanı değil miydi, halkın önüne çıkıp okumadı mı o resmî belgeleri?” dedi. Evrak çantalı adam, “Genç adam, kendini şaşırma, Komünist Partisi kendi tarihini asla unutmaz, biraz dikkat et yaptıklarına!” dedi. Gömlekli genç, “Neye dikkat edecekmişim?” dedi. Evrak<a id="GBS.0658.03"/> çantalı adam tane tane konuştu: “İkinci toprak reformuna!” Gömlekli genç bir an şaşırdıktan sonra, “Git de reformunu yap o zaman,” dedi, “ben kazandığım parayı yemeye, içmeye, hoşça vakit geçirmeye harcıyorum, reformunuz kuşun bir tüyünü bile değiştiremez, sen benim dedem kadar aptal olduğumu mu sanıyorsun? Hayatı boyunca didinip durdu, kıçını yırttı para biriktirmek için, yemedi içmedi, yemezsem<a id="GBS.0658.04"/> sıçmam diyerek hayaller kurdu, sonunda istediği parayı toplayınca üzerinde ot bitmez onlarca dönümlük arazi aldı, sonra toprak reformu başlayınca pat diye toprak ağası ilan edildi, bir de baktık adamı köprünün altına çekip kafasına bir kurşun sıkmışsınız, oracıkta kan ağlayan bir sukabağına dönüştü. Ama ben dedeme benzemem, ben para biriktirmem, yerim, ikinci toprak reformuyla kapımı çaldığınızda<a id="GBS.0658.05"/> yine gürültücü fakir bir köylü olacağım.” Evrak çantalı adam, “Jin Zhuzi, babanın toprak ağası etiketi kaldırılalı şunun şurasında kaç gün oldu? Bakıyorum da hemen tantanaya başlamışsın!” dedi. Gömlekli genç, “Sarı Benizli Huang<a class="si-noteref" epub:type="noteref" href="#f45" id="ref_f45">45</a>, sen bir at arabasını durduracağını sanıp önüne atlayan bir karakurbağasından başka bir şey değilsin, haddini bil, eve git de as kendini! Ülke politikasına karşı durabileceğini<a id="GBS.0659.01"/> mi sanıyorsun? Şüphe duyarım bundan,” dedi.</p>
			<p>Bu sırada üzerine yırtık pırtık pamuklu bir palto giymiş, beline kemer niyetine kırmızı elektrik kablosu bağlamış, elinde kırık porselen bir kâse olan –kâsenin içinde bir düzine kadar bozuk para ve birkaç kirli banknot vardı– bir dilenci gelip titreyen elleriyle kâseyi evrak çantalı adamın önüne uzatıp, “Ağabey, birkaç fen be, birkaç fen versene...<a id="GBS.0659.02"/> Karnım aç, çörek alacağım,” dedi. Evrak çantalı adam geri çekilip öfkeyle, “Siktir git başımdan, daha kahvaltımı bile etmedim ben!” dedi. Shangguan Jintong’u gören dilencinin bakışlarında birden hor bir ifade belirdi, ardına dönüp dilenmek için başkalarına doğru yöneldi. Jintong’un hüznü daha da katmerlendi. Bir dilenci bile senden kaçıyor, Shangguan Jintong! Dilenci gömlekli gence dönüp yine aynı<a id="GBS.0659.03"/> şeyleri sayıkladı: “Ağabey, acı bana, birkaç fen be, açım, çörek...” Gömlekli genç, “Ailen hangi sınıftan?” diye sordu. Şaşıran dilenci, “Fakir köylüyüz, sekiz göbektir fakir köylüyüz...” dedi. Gömlekli genç gülerek, “Fakir köylüleri kurtarmak tam da benim işim!” dedi. Yemediği iki çöreği domuz yağına bulanmış, kullanılmış gazete kâğıdıyla birlikte dilencinin kâsesinin içine fırlattı. Dilenci<a id="GBS.0659.04"/> çöreklerden birini avuçlayıp ağzına tıkıştırınca gazete de çenesine yapıştı.</p>
			<p>Bekleme salonunda birden bir kargaşa baş gösterdi, bir düzine kadar mavi üniformalı, başları kepli bilet kontrol memuru ellerinde zımbalarla dinlenme odalarından çıktı. Hepsinin yüzü asıktı, gözlerinde sanki yolcuların hepsinden nefret ediyorlarmış gibi soğuk bir bakış vardı. Kalabalık onların arkasından çıkış kapısına<a id="GBS.0659.05"/> doğru savruldu. Elinde pille çalışan bir megafon olan biri, koridorda dikilip bağırdı: “Sıra olun, sıra olun! Düzgün sıra oluncaya kadar bilet kesmeyeceğiz! Bilet kontrol memurları, lütfen dikkat, sıra yoksa bilet de kesilmeyecek!” Ama insanlar bilet kesim standının etrafını çoktan sarmışlardı. Arada sıkışan çocuklar ağlamaya başladı. Kucağında bir erkek çocuğu, sırtında bir kız çocuğu ve elinde<a id="GBS.0660.01"/> iki tane horoz olan kara yüzlü bir kadın, onu sıkıştıran bir adama yüksek sesle sövüyordu ama adam sanki hiç umurunda değilmiş gibi içi ampul dolu karton bir kutuyu başının üzerinde tutarak öne doğru ilerlemeye devam etti. Kadın, adamın kıçını tekmeledi ama adam ardına dönüp bakmadı bile.</p>
			<p>Jintong itile kakıla önünde onlarca kişi olmasına rağmen birden kendini sıranın en sonunda buldu. İçinde<a id="GBS.0660.02"/> geriye kalmış olan birazcık cesareti toplayıp bavuluna sarılarak kalabalığın içine daldı ama dalar dalmaz göğsüne yediği sert bir dirsekle gözlerinde yıldızlar uçuştu, inleyerek yere çöktü.</p>
			<p>Megafonlu görevli durmadan bağırıyordu: “Sıra olun, sıra olun. Sıra olmazsanız bilet de yok!” Dalan otobüsünün biletçisi –çarpık dişli bir kız– elindeki karton altlık ve zımbayla bilet gişesinden kalabalığın<a id="GBS.0660.03"/> içine karışıp kendine yol açtı. Kalabalık başındaki kepe çarpınca kepi yamuldu ve saçları dağıldı. Kalabalığın ayaklarını öfkeyle çiğneyip bağırdı: “Açılın, yol verin, birkaçınız ayaklar altında kalabilirsiniz.”</p>
			<p>Biletçi kız burnundan soluyarak dinlenme odasına gitti. Bu sırada saatin kolları tam 9.00’u gösteriyordu.</p>
			<p>İlerleme coşkusu, görevlinin grev yapmasına neden olan kalabalık birden<a id="GBS.0660.04"/> sakinleşti. Kalabalığın dışında ayakta bekleyen Jintong bu talihsiz olay karşısında gizli bir sevinç hissetti. Sinirlenip gitmiş olan biletçiyle duygusal bir bağ kurdu, biletçiyi kendi gibi güçsüzlerin koruyucusu olarak gördü.</p>
			<p>Otobüslere giden başka bir kapı çoktan açılmıştı, yolcular demir parmaklıklar boyunca setinden taşan azgın bir nehir gibi otobüslere doğru hücum etti.</p>
			<p>İyi görünümlü,<a id="GBS.0660.05"/> standart uzunlukta, üstü başı düzgün, gençten bir adam, içinde nadir görülen bir çift beyaz papağanın olduğu bir kafes taşıyordu. Gencin yüzünde pırıl pırıl parlayan kara gözleri, Jintong’un dikkatini çekti, kafesin içindeki beyaz papağanlar ona o yıl Taşkın Ejderha Nehri Çiftliği’nden eve dönüp avluya girdiği sırada Kuşçu Han ve Shangguan Laidi’nin oğulları olan Papağan Han’ın başının üzerinde<a id="GBS.0661.01"/> uçuşan papağanları hatırlattı. Bu genç adam gerçekten de o olabilir mi? Jintong gizlice onu izlemeye devam etti, gencin yüzünde yavaş yavaş Laidi’nin o soğuk arzusuyla Kuşçu Han’ın o kararlı masumiyeti belirmeye başladı. Jintong’un içi şaşkınlıkla doldu, birden içini çekti: “Ne kadar da uzamış, beşiğin içindeki o kara çocuk, göz açıp kapamadan kocaman genç bir adama dönüşmüş!” Ardından birden kendi<a id="GBS.0661.02"/> yaşını hatırladı, yaşlanmanın verdiği efkârla içinde büyük, sonsuz ve hüzünlü bir boşluğun yayıldığını hissetti. Kendinin çorak topraklar üzerinde kuruyup kalmış bir ota dönüştüğünü hayal etti, sessizce yerden bitmiş, sessizce büyümüştü ve şimdi de sessizce ölüyordu.</p>
			<p>Papağan taşıyan genç adam, kapılara doğru yönelip etrafa bakındı, kalabalığın arasından pek çok insan ona selam verdi. Genç<a id="GBS.0661.03"/> adam kendini beğenmiş bir tavırla onları selamlayıp kolundaki özel olarak yapılmış tuhaf kol saatine baktı. “Papağan Han, Papağan Han, senin insanlarla aran iyidir, gidip şu kadınla konuş da geri gelsin!” diye bağırdı kalabalıktan memur görünüşlü biri. “Ben yokken olur öyle şeyler, biletlerin kesilmesi için ille de benim gelmemi beklemiş,” dedi Papağan Han. “Hadi oradan, kadını dışarıya çıkart da<a id="GBS.0661.04"/> görelim!” “Hadi sıra olun artık, birbirinizi itip tıkışmanızın bir manası yok! Hem böyle birbirinizi ezerek elinize ne geçiyor? Hadi sıraya, sıra olun artık!” diye yarı şaka yarı ciddi azarladı kalabalığı, kalabalık, ta bekleme salonundaki banklara kadar sıralandı. “Bir daha birbirini itip sırayı bozanı görürsem,” dedi, “onun anasını yakalayıp – anladınız değil mi?” Ardından eliyle müstehcen bir hareket<a id="GBS.0661.05"/> yapıp, “Unutmadan söyleyeyim, er ya da geç hepiniz otobüse bineceksiniz, otobüsün içine binemeyen üzerine çıkıp bagajların yanında oturabilir, temiz hava, alabildiğine güzel bir manzara. Ben bizzat yukarıda oturmak istiyorum. Biraz bekleyin, birazdan şu kadını dışarı çıkarırım ben!” dedi.</p>
			<p>Papağan Han tatlı diliyle biletçi kadını elbette ki dışarıya çıkarmayı başardı. Ama kadının yüzü asılmıştı<a id="GBS.0662.01"/> bir kere. Papağan Han kadının yanında tatlı diliyle konuşmaya devam ediyordu: “Küçük teyzeciğim, bunlar için kendini üzmeye değer mi? Bunlar toplumun en dibindeki tortu, serseri ve orospu sürüsü, yamuk kavun, çarpık hünnap, ekşi armut bunlar, kedi ölüsü, köpek leşi, kokuşmuş karides ezmesi. Onların seviyesine inip dalaşırsan itibarın kalmaz, daha da önemlisi kızgınlık gaz yapar, şişersin sonra,<a id="GBS.0662.02"/> hem küçük enişteciğim seni o halde görürse üzüntüden ölüverir!” “Kapa çeneni, seni kokuşmuş papağan!” dedi kadın zımbasıyla Papağan’ın omzuna vurup, “Kimse senin dilsiz olduğunu yutmaz!” dedi. Papağan, yüzünü komikleştirip, “Teyzeciğim, size bir çift harika kuş hazırladım, ne zaman getireyim?” dedi. “Çok şapşalsın,” dedi biletçi kadın, “kapağını kaybetmiş bir demlik gibisin, ağzın öyle açılmış<a id="GBS.0662.03"/> ki tüm bildiğin konuşmak! Harika kuşlarmış, peh, geçen sene de söz vermiştin ama kuşu geçtim bir tüy bile göremedim!” “Bu kez gerçekten getireceğim,” dedi Papağan, “bu kez gerçek kuş neymiş göreceksin.” Eğer yüreğin varsa o harika kuşları unut da bana şu iki beyaz papağanı hediye et!” dedi kadın. “Teyzeciğim, bunlar olmaz,” dedi Papağan, “bu iki papağan damızlıktır, Avustralya’dan daha yeni geldi.<a id="GBS.0662.04"/> Ama eğer istediğin beyaz papağansa seneye sana bir çift beyaz papağan sözüm olsun, eğer sözümü tutmazsam ben de senin Papağan Han’ın değilim!”</p>
			<p>Otobüse giden dar kapı açılınca kalabalık yine birbirinin üzerine çullandı. Elinde kafesiyle biletçinin yanında duran Papağan, “Teyzeciğim, gördün mü, Çinlilerin bu düşük kalitesini kim inkâr edebilir? Tek bildikleri itiş kakış, anasını satayım, ne<a id="GBS.0662.05"/> anlıyorlar bundan, işi yavaşlatmaktan başka işe yaramaz bu acele,” dedi. “Sizin Gaomi Kuzeydoğu Bucağı’nda ayı çok, haydut, soyguncu, vahşi sürüsü bunlar,” dedi biletçi. Papağan, “Teyzeciğim, senin bu yaptığına pire için yorgan yakmak derler, tek bir ağla, bütün balıkları yakalayamazsın, iyi insanlar da var aralarında, mesela...” derken birden yarıda kesti konuşmasını şaşkınlıktan. Shangguan Jintong’un<a id="GBS.0663.01"/> sıranın en sonundan utana sıkıla kendine doğru geldiğini gördü.</p>
			<p>“Eğer yanlış çıkarmadıysam,” dedi, “siz benim küçük dayım oluyorsunuz.”</p>
			<p>Jintong utanmış bir halde, “Ben de... seni tanıdım...” dedi.</p>
			<p>Papağan Han, Jintong’un elini sıcak bir şekilde sıkıp tokalaşırken, “Küçük dayı, sonunda döndünüz demek, ninemin gözleri sizi düşünürken ağlamaktan kör oldu,” dedi.</p>
			<p>Otobüs öyle tıka basa<a id="GBS.0663.02"/> dolmuştu ki insanların çoğu gerçek anlamda pencereden dışarıya fırlamıştı. Papağan Han, otobüsün arkasındaki merdivenden tırmanıp bagajların konduğu alana çıktı. Bagajları tutan ipten ağı kaldırıp kafesi sağlamlaştırdıktan sonra eğilip Jintong’un çantasına uzandı. Jintong da çok temkinli bir şekilde otobüsün üzerine tırmandı. Papağan, onun çantasını da ağın altına koyduktan sonra, “Küçük dayı,<a id="GBS.0663.03"/> demirlere sıkıca tutun, aslında tutunmazsan da olur, bu hurda muhtemelen yaşlı bir domuzdan daha yavaştır,” dedi.</p>
			<p>Şoför ağzında bir sigara ve elinde bir kupa çayla tembel tembel otobüse doğru yürüyordu. Otobüsün tepesine doğru bağırdı: “Papağan Han, sen harbiden kuş gibi adamsın! Eğer aşağıya düşer de ezilirsen sorumluluk kabul etmem!” Papağan bir paket sigara çıkarıp şoföre doğru fırlattı,<a id="GBS.0663.04"/> şoför paketi alınca markasına bakıp gömlek cebine attıktan sonra, “Senin gibi bir herifle gökteki bile uğraşamaz!” dedi. “Amca,” dedi Papağan, “sen sürmene bak, bize bir iyilik yap da yolda fazla oyalanma.”</p>
			<p>Şoför otobüse binip kapıyı çekti ardından, sonra başını pencereden uzatıp, “Bu külüstür bir gün ayrılıverecek giderken, dilinden de bir ben anlarım, başkası geçse başına, bu meret yerinden<a id="GBS.0663.05"/> bile oynamaz, kalıverir durakta,” dedi.</p>
			<p>Bu sırada bekleme salonundan otobüsü uğurlayan kaset çalmaya başladı, kaset uzun süredir kullanılmaktan yıpranmış olacak, çıkan müzik sesi onlarca bıçak tarafından aynı anda yontulan bir bambu gibi gıcırdıyordu. Biletçi kadın, kapının hemen dışında hazır olda duruyordu, nefret dolu gözleriyle otobüsün dökülen boyasına bakarken otobüs artık tekerleklikten<a id="GBS.0664.01"/> çıkmış tekerlekleriyle tangır tungur yola koyuldu. Papağan, kadına el sallayıp, “Teyzeciğim,” diye seslendi, “bir dahaki sefere o kuşları sana mutlaka getireceğim!” Kadın onu umursamadı bile, Papağan hemen ardından, “Sana bir çift kuş vermek mi? Sana iki köpek siki hediye etmek gerek!” diye fısıldadı.</p>
			<p>Otobüs yavaş yavaş ilçeden Gaomi Kuzeydoğu Bucağı’na giden çakıllı yola girdi, yolda durmadan<a id="GBS.0664.02"/> karşıdan gelen başka araçlarla ve traktörlerle karşılaşıyorlardı, araçlar bu yavaş yavaş ilerleyen otobüsün yanından çok dikkatli geçmesine rağmen tekerleklerin kaldırdığı toz ve fırlattığı çakıltaşları Jintong’u öyle ürkütüyordu ki korkudan gözlerini açamıyordu. “Küçük dayı, insanlar senin haksızlığa uğradığını söylüyor,” dedi. “Öyle de denilebilir,” dedi Jintong bir mırıltıyla, “ama bunu hak<a id="GBS.0664.03"/> ettiğim de söylenebilir.” Papağan bir sigara çıkarıp ona uzattı. Jintong istemedi. Papağan sigarayı paketine geri koyduktan sonra halden anlayan bakışlarla Jintong’un kaba ve büyük ellerine baktı, sonra başını kaldırıp yüzüne baktı, “Çok acı çekmiş olmalısın?” dedi. “Acıya bir süre sonra alışıyorsun,” dedi Jintong. “On beş yılda bir sürü büyük değişiklik oldu, halk komünü dağıldı, tarlalar halka<a id="GBS.0664.04"/> bölüştürüldü, artık herkesin yiyecek aşı ve giyecek kıyafeti var. Bütün eski evler yıkılıp birleşik bir düzene geçildi. Ninem benim cadaloz karımla anlaşamadığından bir pagodaya taşındı, Taoist Men Shengwu’nun o üç odalı tapınağına işte, şimdi geri döndün ya artık yalnız kalmayacak,” dedi Papağan.</p>
			<p>“O... sağlığı yerinde mi?” diye sordu Jintong tereddüt içinde.</p>
			<p>“Fiziksel olarak iyi,” dedi<a id="GBS.0664.05"/> Papağan, “gözleri iyi görmüyor biraz ama kendi kendine bakacak durumda. Küçük dayı, senden gizlim saklım olsun istemem, kılıbığım ben, karımdan ödüm patlar, benim kokuşuk karım, fanatik proleter bir aileden geliyor, ana babaya saygının s’sinden bihaber, onun gelmesiyle ninemin taşınması bir oldu. Belki onu tanıyorsundur, karides ezmesi satan İhtiyar Geng ve o anasını sattığımın yılanından doğma<a id="GBS.0665.01"/> kadının, ona insan demek doğru olmaz, kadın bildiğin yılan, işte onların kızı benim karı. Küçük dayı, şimdi canımı dişime takıp para biriktiriyorum, elli bini buldum mu o piçin kıçına basacağım tekmeyi!”</p>
			<p>Otobüs, Taşkın Ejderha Nehri Köprüsü’nün başında durunca insanlar teker teker aşağıya indi. Jintong da Papağan’ın yardımıyla otobüsten aşağıya indi. Nehrin kuzey kıyısına yapılmış yeni evlerle<a id="GBS.0665.02"/> eski taş köprünün hemen yanına yapılmış beton bir köprü gördü. Köprünün yanındaki boş alana tezgâh açmış olan meyve, sigara ve şeker satıcıları vardı. Papağan, setin kuzeyindeki birkaç binayı işaret ederek, “Belediye binası ve okul taşındı, Sima’ların avlusuna Koca Altın Diş, Wu Yunyu’nun oğlu tarafından el konuldu; bu eşek siken orada doğum kontrol hapı üreten bir fabrika kurdu, bir de yasadışı<a id="GBS.0665.03"/> içki ve fare zehri üretiyor, halk için bir şey yaptığı yok, havayı bir koklasana,” dedi, ardından bir elini kaldırıp, “rüzgârın taşıdığı kokuya bak, sence ne kokuyor?” dedi. Jintong, Sima’ların avluya bakınca avluda yükselen uzun bir sac bacadan çıkan yeşil dumanları gördü. Havadaki insanın midesini karıştıran pis kokunun kaynağı işte bu yeşil dumanlardı. “Ninem taşınmakla iyi etti,” dedi Papağan,<a id="GBS.0665.04"/> “taşınmasaydı eğer bu zehirli duman zehirleyecekti onu. Bugünlerin sloganı ‘Sekiz Ölümsüz, Denizi Geçerken Her Biri Kendi Hünerini Gösterir’, artık ne sınıf ne de sınıf mücadelesi var, herkes kızarmış gözlerini kocaman açmış, kimse paradan başka bir şey görmüyor! Benim Kumlu Tepe köyünün orada iki yüz dönümlük çorak bir arazim var. Küçük dayı, içimi nadir bulunan bir kuş çiftliği açmak gibi vahşi<a id="GBS.0665.05"/> bir hırs bürüdü, on yıl içinde dünyadaki bütün nadir kuşları Gaomi Kuzeydoğu Bucağı’na toplayacağım, o zaman param olunca artık endişelerim de kalmayacak, sözü geçen bir adam olacağım, gücüm ve param olunca yapacağım ilk iş Kumlu Tepe köyünün oraya anne ve babamın heykelini diktirtmek...” Papağan’ın gözleri gelecek planlarının heyecanıyla mavi mavi parladı, zayıf ve çelimsiz göğsünü gururlu bir<a id="GBS.0666.01"/> güvercin gibi kabarttı. Jintong, köprünün yanındaki satıcıların bir şeyler satmadıkları zaman meraklı gözlerle onu ve durmadan elleriyle çeşitli jestler yapan Papağan’ı izlediklerini fark etti. Kendini aşağılık biriymiş gibi hissetmeye başladı yine, utanıyordu, hatta çalışma kampından ayrılmadan önce o sürtük berber Wei Jinzhi’ye gidip saçını ve sakalını tıraş ettirdiğine pişman oldu.</p>
			<p>Papağan<a id="GBS.0666.02"/> Han birkaç banknot çıkarıp Jintong’un eline sıkıştırdı. “Küçük dayı, pek bir şey sayılmaz ama daha işin başındayım, elim darda, bir de o kokuşmuş karımın eli cebimde sürekli, nineme hak ettiği gibi davranamadım, istediğimden değil bu, ninemin hakkı ödenmez, kan tükürerek büyüttü beni, hiç de kolay bir şey değil bu, yaşlanıp dişlerim kalmadığı zaman bile unutamam bunu, ah şu işlerimi yoluna bir<a id="GBS.0666.03"/> koyayım nineme olan borcumu ödeyeceğim,” dedi. Jintong, banknotları Papağan’a geri uzatıp, “Papağan, bu parayı alamam...” dedi. “Küçük dayı,” dedi Papağan, “az mı buldun?” Jintong utandı, “Hayır, hayır...” dedi. Papağan parayı Jintong’un terden sırılsıklam olmuş avucuna koyarken, “Demek işe yaramaz yeğenini hor görüyorsun, ha?” dedi. “Şu halimle kimseyi hor görecek halim yok,” dedi Jintong, “sen<a id="GBS.0666.04"/> özel birisin, şu hiçbir işe yaramaz dayından bin kat daha değerlisin...” “Küçük dayı, kimse seni anlayamaz,” dedi, “ama ben anlıyorum, Shangguan’ları ejderhalar doğurmuş, Zümrüdüankalar yetiştirmiştir, kaplanların ve panterlerin tohumuyuz biz, ne yazıktır ki yanlış bir çağda doğmuşuz. Küçük dayı kendine bir bak, yüzün tıpkı Cengiz Han gibi, önünde sonunda senin de günün gelecek, şimdi gidip birkaç<a id="GBS.0666.05"/> gün ninemle arayı kapatmaya bak, sonra da benim, ‘Doğu’nun Kuş Cenneti’me gel, ne de olsa savaşta birlik olsalar da yine de kavga eder babayla oğul! Bakma şimdi Koca Altın Diş’in çıkardığı şamataya, tavşan kuyruğu o, çeksen uzamaz. Wu Yunyu’nun bir tekmesine bakar işinin bitmesi.”</p>
			<p>Papağan Han meyve tezgâhından bir hevenk muz ve bir düzine kadar portakal aldı, meyvelerin konduğu kırmızı naylon<a id="GBS.0667.01"/> fileyi Jintong’a verip ninesine götürmesini istedi. Sonra beton köprünün üzerinde ayrıldılar. Jintong nehrin berrak sularına bakınca burnunun direği sızladı. İnsanlardan uzak bir yere gidip çantasını yere bıraktı, sete inip suya uzandı, nehrin suyuyla yüzündeki toz ve kiri yıkadı. Evet, diye düşündü, artık eve geri döndüğüme göre kendime çekidüzen verip bir şeyler yapmalıyım artık, annem ve kendim<a id="GBS.0667.02"/> için.</p>
			<p>Jintong hafızasının rehberliğinde pek çok heyecan verici olayın yaşandığı eski evine doğru yürüdü ama şimdi gözlerinin önünde bir şantiye alanı uzanıyordu sanki, bir buldozer Shangguan’ların avlusunu çeviren duvarın kalan son parçasını yıkmakla meşguldü. Birden Papağan Han’ın otobüsün üzerinde söylediğini hatırladı, Gaomi, Pindu ve Jiaozhou ilçeleri tek bir şehrin çatısı altında toplanacak,<a id="GBS.0667.03"/> yeni şehrin merkezi de Dalan şehri olacaktı, burası çok yakında gelişmekte olan bir şehre dönüşecekti. Şimdi etrafını çevreleyen yıkık avlu duvarlarının arasında çok geçmeden yedi katlı bir bina yükselip Dalan Belediyesi’ne ev sahipliği yapacaktı.</p>
			<p>Sokaklar çoktan genişletilmişti, eskiden kil ve toprak kaplı sokaklara çakıltaşı serilmişti, yolun kenarına hendekler kazılmış ve bir grup işçi,<a id="GBS.0667.04"/> hendeklere büyük su boruları gömmekteydi. Kilise yerle bir edilmiş, Sima’ların avlu kapısına üzerinde “Huachang İlaç Firması A. Ş.” yazan bir tabela asılmıştı; onlarca kamyon eskisi kilisenin yıkıntılarının yanına park edilmişti. Sima’ların yel değirmeninin değirmentaşları yoldaki çamurun üzerine gelişigüzel atılmıştı ve bir zamanlar değirmenin olduğu yerde şimdi dairesel bir yapının inşaatına başlanmıştı.<a id="GBS.0667.05"/> Jintong, beton karıştırıcısının gümbürtüsü ve siyah dumanlar saçan kaynar zift kazanının burnuna işleyen kokusu içinde bir grup kadastrocunun ve ellerinde bira şişeleriyle gezen körkütük sarhoş olmuş inşaat işçisinin yanından geçerek sonunda kocaman bir şantiyeye dönüşmüş köyden çıkıp Mo Nehri köprüsüne giden o tozlu patikaya doğru yöneldi.</p>
			<p>Köprünün üzerinden nehrin güneydeki setine gidiyordu,<a id="GBS.0668.01"/> tüm görkemiyle yükselen yedi katlı pagoda karşısına çıktığı zaman çoktan alacakaranlık olmuştu. Günbatımının ateş kırmızısı pagodanın tuğlalarına alev alev vururken tuğlalar arasındaki kuru otlar, kıvılcımı andırıyordu. Pagodanın etrafında beyaz bir güvercin sürüsü uçuşuyordu. Pagodanın önündeki saz kulübenin mutfağından yalnız bir beyaz duman yükseliyordu. Tarlalar ölüm sessizliğine bürünmüştü,<a id="GBS.0668.02"/> sessizliği bozan tek şey, şantiyedeki ağır makinelerin gürültüsüydü sadece. Shangguan Jintong başına hava pompalanmış gibi hissediyordu, gözünden damlayan sıcak ve acı gözyaşları ağzına giriverdi.</p>
			<p>Kalbi hızla çarpıyordu, yine de kendini yedi katlı pagodaya doğru yürümeye zorladı. Uzakta pagodanın önünde saçları beyazlamış, eski bir şemsiye sapından yapılmış olan bastona yaslanmış bir figür<a id="GBS.0668.03"/> gördü kendini izleyen. Bacakları öyle ağırlaşmıştı ki neredeyse adım atmaya hali yoktu, gözyaşları aralıksız akmaya devam etti. Annesinin beyaz saçları da tuğlaların arasındaki kuru otlar gibi alev almış görünüyordu. Hıçkırarak kendini annesinin önüne attı, yere diz çöküp yüzünü annesinin kemikli dizkapaklarına yapıştırdı. Kendini okyanusun derinliklerine batan biri gibi duyumsadı, dünyadaki bütün<a id="GBS.0668.04"/> sesler, bütün renkler ve bütün şekiller varlığını yitirdi, zihninin derinliklerinden yükselen bir anne sütü kokusu bütün şiddetiyle tüm duygularını bastırıverdi.</p>
		</section>
		<section class="subchapter" epub:type="subchapter">
			<h2>2</h2>
			<p>Shangguan Jintong eve döndükten sonra ciddi bir hastalığa yakalandı. İlk başta sadece kol ve bacaklarında bir halsizlik vardı ve eklemleri ağrıyordu, ardından kusma ve ishal başladı, çıkardığı sıvılar çürümüş balık bağırsağı<a id="GBS.0668.05"/> gibi çok keskin bir koku yayıyordu. Annesi onlarca yıldır hurda toplayıp satarak biriktirdiği parayla Gaomi Kuzeydoğu Bucağı’ndaki tüm doktorları çağırdı, iğneler vuruldu, ilaçlar alındı ama Jintong’un hastalığında herhangi bir düzelme olmadı. Bir ağustos günü annesinin elini tutup, “Ana, hayatım boyunca sana bela ve sıkıntı getirmekten başka bir işe yaramadım ama şimdi ölmek üzereyim, artık<a id="GBS.0669.01"/> benim için daha fazla acı çekmek zorunda kalmayacaksın...” dedi.</p>
			<p>Shangguan Lu, oğlunun elini avucunda sımsıkı sıkıp, “Jintong, böyle saçma sapan konuşmanı yasaklıyorum! Daha kaç yaşındasın ki! Ananın tek gözü görmüyor olabilir ama önümüzde bizi bekleyen güzel günleri görebiliyorum yine de, güneş ışıl ışıl parlıyor, çiçekler buram buram kokuyor, biz de mutlu günlere doğru ilerlemeye devam etmeliyiz,<a id="GBS.0669.02"/> oğlum benim...” dedi yüksek sesle. Annesi toplayabildiği tüm gücüyle konuşmuştu ama gözyaşları Jintong’un bir deri bir kemik kalmış ellerinin üzerine düşmeye başlamıştı bile.</p>
			<p>“Ana, istediğin kadar konuş ama sonuç değişmeyecek,” dedi Jintong, “az önce yine onu gördüm, şakağındaki kurşun deliğini kapatmak için yara bandı yapıştırmıştı, elinde renkli bir kâğıt parçası vardı, kâğıdın üzerinde<a id="GBS.0669.03"/> onunla benim adım yazıyordu, evlilik cüzdanımızı aldığını ve evlenmek için beni beklediğini söyledi.”</p>
			<p>“Canım kızım benim,” dedi annesi gözyaşlarına boğulup yüzünü boşluğa çevirip dua eder gibi konuşmaya devam etti, “canım kızım, hiç hak etmediğin bir perişanlık içinde öldün, anan bunu biliyor ve seni her zaman kendi öz kızım gibi gördüm. Jintong, senin için on beş yıl cezaevinde yattı, canım<a id="GBS.0669.04"/> kızım, sana olan borcunu çoktan ödedi oğlum, ona merhamet eylemen için yalvarıyorum sana, bu yaşlı ve yalnız kadının onunla ilgilenmesi için birine ihtiyacı var. Canım kızım, sen akıllı bir kızsın, eskiler ne der bilir misin, yaşam ve ölümün yolları ayrıdır, birini seçip yürümen gerek, oğlumu bana bağışla kızım. Canım kızım, ben kör ve yaşlı bir kadınım, senin huzurunda diz çöküyorum...”</p>
			<p><a id="GBS.0669.05"/>Annesi dua ederken Jintong, Long Qingping’in çıplak vücudunu gördü güneşin aydınlattığı pencerede, o demir gibi memeleri pasla kaplıydı. Bacaklarını uçarı bir tavırla aralayınca bacaklarının arasından kaygan bir beyaz mantar yığını fırladı, daha dikkatlice bakınca bunların mantar değil de birbirine girmiş bebek kafaları olduğunu gördü. Bu küçük kafaların her birinin yüzü tam olarak gelişmişti ve hepsinin<a id="GBS.0670.01"/> ince telli yumuşak sarı saçları, kalkık burunları, mavi gözleri, kâğıt inceliğinde kulakları ve suya bırakılmış fasulye gibi şişmiş derileri vardı. Bebeklerin hepsi ona doğru ince ama çok tiz bir sesle ağlamaya başladı. Baba! Baba! Baba baba! Korkudan ödü patlayan Jintong gözlerini kapadı. Bebekler birden bacak arasından kurtulup <em>kang</em>’ın üzerine koşturdu, hepsi birden Jintong’un yüzüne ve vücuduna<a id="GBS.0670.02"/> çullandı, kimi kulağını çekiyor kimi parmaklarını burnuna sokuyor kimi de Jintong’un gözlerini pençeliyordu o küçük elleriyle. Bir yandan Jintong’un üzerinde tepiniyor bir yandan da baba, diye çığlık atıyorlardı. Jintong gözlerini ne kadar sıkı kapatsa da Long Qingping’in elinde bir zımparayla o paslı memelerini zımparalamasını kesin bir netlikte görebiliyordu, Jintong’un kulakları zımparanın<a id="GBS.0670.03"/> hışırtısıyla doldu. Long Qingping, melankoli ve öfke dolu gözlerle Jintong’a bakarken bir yandan da durmadan memelerini zımparalamaya devam etti, memeler gittikçe torna tezgâhından daha yeni çıkmış gibi duran gıpgıcır demir parçaları gibi soğuk soğuk parlamaya başladı. Meme uçlarında toplanan o soğuk ışıltı kalbine kadar işleyince Jintong bir çığlık atıp bayılıverdi.</p>
			<p>Kendine geldiğinde pencere<a id="GBS.0670.04"/> önünde yanan bir mum ve duvara asılmış bir gaz lambası gördü. Titreyen ışığın altında Papağan Han’ın hüzünlü yüzü belirmeye başladı yavaş yavaş. “Küçük dayı, küçük dayı, ne oldu sana böyle?” Papağan’ın sesi sanki çok uzaklardan geliyormuş gibiydi; ona cevap vermek istedi ama dudakları hareket ettirmesi zor, iki koca dağa dönüşmüştü. Mum ışığı gözlerini alıyordu, yorgunca gözlerini kapadı yine.</p><div style="display:none;"><a id="GBS.0670.05"/></div>
			<p>“Sözüm olsun,” diyen sesini duydu Papağan’ın, “küçük dayım ölmeyecek, bu yakınlarda yüz falı okumayla ilgili bir kitap karıştırıyordum, küçük dayım gibi bir yüzü olanlar zengin ve uzun bir yaşam sürermiş.”</p>
			<p>Annesi, “Papağan, hayatımda hiç kimseye bir şey için yalvarmadım ben ama şimdi sana yalvarıyorum,” dedi.</p>
			<p>“Nine, böyle konuşarak bana küfretmiş sayılıyorsun!”</p>
			<p>“Papağan, senin tanışın<a id="GBS.0671.01"/> çok, birinden el arabası iste de küçük dayını ilçedeki hastaneye götür.”</p>
			<p>“Nine, buna gerek yok, bizim buradaki standartlar vilayet düzeyinde, teknik donanımları da ilçedekinden daha yüksek, Doktor Leng de küçük dayımı gördüğüne göre başka bir yere gitmenin anlamı yok. Pekin Tıp Fakültesi’nin en parlak öğrencisiydi o ve yurtdışına çıkıp yabancı ekmeğinden de yemişliği var. Eğer o bu hastalığın<a id="GBS.0671.02"/> bir tedavisi yok diyorsa, yoktur.”</p>
			<p>Annesi, “Papağan, senin süslü püslü laflarını duymak istemiyorum, yürü git hadi, eğer eve geç dönersen o karının gazabına uğrarsın yine,” dedi hüzünlü bir sesle.</p>
			<p>“Bir gün bu zincirlerden kurtulacağım, nineciğim, bekle de gör bak. Nine, bu yirmi yuanı al da dayım ne yemek isterse alıver.”</p>
			<p>“Paran sende kalsın,” dediğini duydu annesinin, “git artık,<a id="GBS.0671.03"/> dayın hiçbir şey yemek istemiyor.”</p>
			<p>“Dayım yemese de sen varsın ya. Nine, beni büyütüp adam ederken çok acı çektin. O zamanlar hükümet baskısı altında yaşıyorduk, fakirliği iliklerimize kadar hissettik, küçük dayımı alıp götürdüklerinde, nineciğim, beni sırtında taşıyıp kapı kapı yemek dilendin, Gaomi Kuzeydoğu Bucağı’nda adım atmadığın eşik kalmadı. Bunları düşündüğümde sanki kalbime bir bıçak<a id="GBS.0671.04"/> saplanıyor, hüngür hüngür ağlıyorum. O zamanlar sefilden de sefil bir haldeydik, ah öyle olmasaydı evlenir miydim o şirret karıyla! Sen söyle haksız mıyım nine? Ama bu cehennem azabı gibi günler yakında geçecek, ‘Doğu’nun Kuş Cenneti’ için kredi başvurusunda bulundum ve belediye başkanı imzasını atıp onayladı kredimi, nine, eğer bunu başarırsam kuzen Lu Shengli’ye teşekkür etmeliyim, şimdi Dalan<a id="GBS.0671.05"/> Sanayi ve Ticaret Bankası’nın müdürü, genç ve yetenekli bir kadın, sözü geçen biri. Evet ya, onu nasıl unutabildim? Nine, meraklanma sen, gidip konuşacağım onunla, küçük dayımın hastalığıyla o ilgilenmezse kim ilgilenecek? Ne de olsa o da Shangguan ailesinden, kuzenim değil mi, onu da sen büyüttün, hemen gidip konuşacağım onunla. Nine, benim kuzenin hatırı sayılır bir namı var. Hem de nasıl! Kapıdan<a id="GBS.0672.01"/> bir dışarı çıkışı var sorma, dört tekerin üzerine oturuyor, bir de şoförü var, tahtında bir kraliçe gibi yiyor, iki bacaklılardan güvercin, dört bacaklılardan kaplumbağa, sekiz bacaklılardan yengeç, kabuklulardan jumbo karides, derisi dikenlilerden denizhıyarı, zehirlilerden dağ akrebi, zehirsizlerden timsah yumurtası yiyor. Tavuk, ördek, domuz ve köpek etini artık ağzına bile sürmez benim<a id="GBS.0672.02"/> kuzenim. Boynundaki altın zincir, bunu söylemek yakışık almayacak ama, bir köpek tasması kadar kalın. Parmaklarındaki yüzükler platin ve elmastan, bileğindeki bilezikler yeşim taşından, gözlüğü altın çerçeveli, camlarıysa doğal kristalden, Roma’dan gelen son moda elbiseleri giyip boynuna Paris’ten gelen parfümleri sürüyor, parfümü o kadar hoş kokuyor ki bir kere koklayınca o kokuyu ömür boyu aklından<a id="GBS.0672.03"/> çıkaramıyor insan...”</p>
			<p>“Papağan, hadi paranı al da git artık!” dedi annesi Papağan’ın konuşmasını bölüp, “Onu da arayıp bulmana gerek yok, Shangguan ailesi öyle büyük nimetlerle kutsanmadı, böylesine zengin bir akrabayla boy ölçüşemeyiz biz.”</p>
			<p>“Nine, işte bunda yanılıyorsun,” dedi Papağan, “el arabasıyla küçük dayımı hastaneye götürebilirim ama bugünlerde her şeyin tanıdıklar vasıtasıyla<a id="GBS.0672.04"/> halledildiğini bilmiyorsun sen, benim götürdüğüm bir hastayla kuzenimin götüreceği bir hastaya uygulanan tedavinin arasında dağlar kadar fark var.”</p>
			<p>“Bu hep böyle olagelmiştir,” dedi annesi, “küçük dayının hastalığı için de aynı şey geçerli, yaşaması da ölmesi de kaderin ellerine kalmış, eğer şansı yaver giderse ne olursa olsun yaşamaya devam eder; eğer şansı yaver gitmezse o büyücü doktorlar<a id="GBS.0672.05"/> Hua Tuo ve Bian Que bile tekrar dünyaya gelse kimse onu kurtaramaz. Hadi artık git de daha fazla canımı sıkma benim.”</p>
			<p>Papağan hâlâ bir şeyler gevelemek istiyordu ama Shangguan Lu bastonunun ucunu öfkeyle yere çarpıp, “Papağan, Papağan, anladık ama sen de iyi bir çocuk olup sözümü dinle, paranı al da git hadi hemen!” dedi.</p>
			<p>Papağan Han gitti. Jintong sanrılar içinde kıvranırken annesinin<a id="GBS.0673.01"/> evin dışına çıkıp feryat figan ağladığını duydu. Gece esen rüzgâr, pagodanın üzerindeki kurumuş otları hafiften hışırdattı. Jintong daha sonra annesinin ocağı yaktığını duydu, bir süre sonra odasına bitkisel bir ilaç kokusu yayıldı. Beyninin çekilip ince bir şerit kadar küçüldüğünü hissetti, ilacın tadı beynindeki şeritten sanki bir elekten geçer gibi süzüldü. Ah, bu tatlılık kırmızı uçlu sazdan<a id="GBS.0673.02"/> olmalı, bu acılık da kediotu, bu ekşilik de ölmez otunun, bu sızım sızım sızlatan tuzlu tat karahindibanın olmalı, bu baharatımsı olan da pıtrak otu olmalı. Tatlı, acı, ekşi, tuzlu ve baharatlı, bu beş tadın içinde bir de semizotu, yılanyastığıgillerden yeşil ejderha otu, Çin frengi otu, dut kabuğu, şakayık derisi ve dalında kurutulmuş şeftali kurusu tadı var... Annesi, Gaomi Kuzeydoğu Bucağı’ndaki<a id="GBS.0673.03"/> bütün şifalı bitkileri toplayıp hepsini büyük bir kazanda kaynatmıştı sanki. Bu, içinde yaşam ve toprak taşıyan karışım, Jintong’un beynine bir su ejderhası gibi atılıp içindeki bütün kiri yıkayınca zihni de yavaş yavaş açılmaya başladı. Odanın dışındaki yemyeşil çimenleri, üzeri çiçekle kaplanmış açık arazileri ve bataklığın üzerinde uçan turnaları düşündü. Altın sarısı bir yabani krizantem kanatları<a id="GBS.0673.04"/> çiçektozuna bulanmış bir arı sürüsünü çağırıyordu. Toprağın ağır ağır solumasını ve olgunlaşmış bitkilerden dökülen tohumların yere düşerken çıkardığı patırtıları duydu.</p>
			<p>Annesi elinde bir kâse karışımla yanına gelip karışıma batırdığı bir pamukla Jintong’un tüm vücudunu sildi. Jintong biraz utanır gibi olunca annesi, “Oğlum, bin yaşına gelsen de benim gözümde yine de bir çocuk olarak kalacaksın,”<a id="GBS.0673.05"/> dedi. Annesi onu baştan aşağıya bir güzel sildi, hatta ayak parmakları arasındaki kirleri bile temizledi. Gece rüzgârı içeriye girdikçe ilacın kokusu daha da keskinleşti. Jintong hayatı boyunca kendini bu kadar rahatlamış ve bu kadar temiz hissetmemişti. Bu sırada annesinin evin arkasına yığdığı cam şişelerden oluşmuş duvarın yanında hıçkıra hıçkıra ağlayıp dualar mırıldandığını duydu. Bu<a id="GBS.0674.01"/> beklenmedik, rengârenk ve hoş kokularla bezenmiş ses Jintong’u gözyaşlarına boğdu. Birden nedense ilk insanların daha yeni yeni iki ayağı üzerine kalkıp yürümeye başladığı, ellerinde ağaç dallarıyla vahşi hayvanlara saldırdığı zamanları düşününce içi atalarına karşı büyük bir saygıyla doldu. Sanki birden odanın dışındaki yıldızlarla dolu parlak göğü ve gezegenlerin dönüşünü görür gibi oldu, o boşlukta<a id="GBS.0674.02"/> ucu bucağı olmayan azgın bir alev, girdap gibi dönmeye başladı. Jüpiter’in o ağır ve kaba sesini, Satürn’ün bir şimşek gibi iç karartan sesini, Merkür’ün o tez canlı şarkısını, Mars’ın o parlak ve güzel sesini ve Venüs’ün o kulak tırmalayan tiz şarkı söyleme sesini duydu. Bu beş gezegenin kendi eksenleri ve güneşin ekseni etrafında dönerken çıkardığı seslerle rüzgârın evin arkasındaki binlerce<a id="GBS.0674.03"/> içki şişesine doğru eserken çıkardığı ıslık sesleri bir olup onu uykunun diyarına taşıdı, Jintong hayatında ilk kez kâbuslar görmeden, gün aydınlanana kadar deliksiz bir uyku çekti.</p>
			<p>Ertesi sabah gözlerini açtığında taze bir süt kokusu aldı. Ama bu koku ne annesinin ne de süt keçisinin sütünün kokusuna benziyordu. Kokunun kaynağına inmeye çalıştı: Bu kokunun verdiği hissiyat uzun yıllar önce<a id="GBS.0674.04"/> “Kar Prensi” olduğu zaman kadınları memelerini okşayarak kutsadığı sırada şahlanmıştı içinde. En çok özlemini duyduğu da en son okşadığı memeydi, yemeklik yağ satan tek memeli İhtiyar Jin’in o tek memesi. Sonunda şimdi ihtiyaç duyduğu şeyin İhtiyar Jin’in o tek memesi ve o tek memenin bereketli sütü olduğunu anladı. İçinden şöyle bir hesap yaptı, kendi son “Kar Prensi” olmuştu ve o zamandan bu yana<a id="GBS.0674.05"/> tam tamına otuz yıl geçmişti, İhtiyar Jin o zamanlar tek gözlü Fang’la evlenmek zorunda kalmıştı, kaba bir hesapla şimdi ellilerinde olmalıydı. Bu yaştaki bir kadının memeleri çoktan gömlek cebine dönüşüp kemerine doğru sarkmıştır, o güzel şekillerini hâlâ nasıl koruyabilirdi ki, ya memelerinden süt yerine çamur çıkıyorsa? İşte böyle çaresiz bir şekilde düşünürken kendini kandırdığını düşündü<a id="GBS.0675.01"/> sadece.</p>
			<p>Oğlunun biraz da olsa canlandığını gören annesi ona, “Oğlum, ne yemek istersin? Anan ne istersen onu yapacak. Bugün köye inip İhtiyar Jin’den borç para aldım, birkaç güne el arabasıyla gelip evin ardındaki içki şişelerini alacak karşılığında,” dedi.</p>
			<p>“İhtiyar Jin, o...” Jintong’un kalbi heyecanla atmaya başlamıştı, “İyi mi?” diye sordu.</p>
			<p>Annesi sağlam olan ama pek de bir işe<a id="GBS.0675.02"/> yaramayan sol gözüyle oğluna bakınca onun ne kadar da huzursuz göründüğünü fark etti şaşkınlıkla, ardından bıkkın bir tavırla içini çekti: “Şimdi elli kilometrelik bir alanın en büyük ‘Çöplük Kraliçesi’ne dönüştü, evinde arabası var, on beş tane adam tuttu her gün ona kullanılmış plastik ve kauçuk eriten. Parası var ama o beş para etmez kocası başına bela, kadıncağızın itibarı da iyi değil pek...<a id="GBS.0675.03"/> Anan son çare olarak gidip ona yalvardı. Ama her zamankinden daha iyi kalpli ve cömert biri artık... Ha ellili yaşlarında ama tuhaftır bir de çocuğu oldu...”</p>
			<p>Jintong birden tokat yemiş gibi oldu, hemen toparlanıp <em>kang</em>’ın üzerine oturdu, kendini sanki birden Tanrı’ nın o merhametli parlak kırmızı yüzünü görmüş gibi hissetti. “Hiç de kendimi kandırmıyormuşum,” diye düşündü mutlu bir şekilde,<a id="GBS.0675.04"/> birden İhtiyar Jin’in tek memesi havada, hızla bu küçük odaya doğru geldiğini hissetti açık bir şekilde; üstelik zımpara kâğıdıyla paslı memelerini zımparalayan Long Qingping’in o çıplak vücudunun da melankolik ve kırgın bir şekilde geri çekildiğini duyumsadı. Utangaç ama çok samimi bir tavırla, “Ana, o gelince biraz dışarıda durur musun?” diye sordu.</p>
			<p>Annesi biraz şaşırdıktan sonra çok keskin<a id="GBS.0675.05"/> bir dille konuştu: “Oğlum benim, ölüm şeytanının elinden daha yeni kurtuldun, anan bir dediğini iki etmeyecek! Hemen çıkıyorum.”</p>
			<p>Jintong hemen heyecanla <em>kang</em>’a uzandı, uzanır uzanmaz o hayat dolu kokunun içine dalıverdi. Bu koku dışarıdan bir yerden gelmiyordu, Jintong’un zihninin derinliklerinde birden patlayıp vahşi bir şekilde yayılmaya başlamıştı tüm vücuduna. Gözlerini kapayınca onun<a id="GBS.0676.01"/> şişmiş ama yumuşaklığını hâlâ koruyan yüzünü gördü. O iki kara göz, hâlâ o yılki gibi nemli, işveli ve her hareketiyle bir erkeğin ruhunu ele geçirmeye hazırdı. Hızla yürüyordu, yürüyüşünün hızı sadece bir kuyrukluyıldızın geçişiyle tanımlanabilirdi, bir kuyrukluyıldız gibi hızla ilerliyordu. Zamanın üzerinde hiçbir iz bırakmadan geçtiği o tek memesi pamuklu gömleğinin altında sanki bir an önce dışarı<a id="GBS.0676.02"/> çıkmak için hoplayıp duruyordu. O kabarmış koyu kırmızı meme ucu hoplarken gömleğe sürtünüp sanki küçük bir sulama kabından mavi beyaz süt püskürtür gibi tabak büyüklüğünde bir ıslaklık oluşturmuştu gömleğin üzerinde. Yavaş yavaş Jintong’un kalbinde kabaran manevi aromayla İhtiyar Jin’in memesinde dalgalanan maddi aroma birleşme arzusuyla yanıp tutuşan iki kelebek gibi adım adım birbirine yaklaştı,<a id="GBS.0676.03"/> birbirlerine dokununca hızlı bir şekilde kaynaşıp bir oldular. Jintong gözlerini açtı, İhtiyar Jin tam da onun hayalini kurduğu gibi <em>kang</em>’ın başında dikiliyordu.</p>
			<p>“Kardeşim,” dedi İhtiyar Jin hüzünlü bir sesle Jintong’un üzerine eğilip o kırılgan elini avucuna alarak, kara çakıltaşlarını andıran ıslak gözlerle, “benim canım küçük kardeşim, ne oldu sana böyle?”</p>
			<p>Kalbi, kadın şefkatinin sıcaklığıyla<a id="GBS.0676.04"/> eriyiverdi. Boynunu daha gözleri açılmamış, yeni doğmuş bir köpek yavrusu gibi kaldırıp onun göğsüne yasladı, ardından alev alev yanan dudaklarını memeye uzattı. İhtiyar Jin hiç tereddüt etmeden gömleğini kaldırıp o altın rengi bir kavunu andıran, süt dolu tek memesini Jintong’un yüzüne dayadı. Ağzı birden meme ucunu aradı, meme ucu da onun ağzını arıyordu. Jintong’un ağzı titreyerek meme<a id="GBS.0676.05"/> ucunu ağzına aldığı ve meme ucunun da titreyerek onun ağzına girdiği sırada ikisi de kaynar suda haşlanmış gibi delice inlemeye başladılar. Jintong sızıntı inceliğinde ama oldukça yoğun bir sütün ağzının iç çeperlerine çarptığını hissetti, bu sızıntı boğazında birleşip tatlı bir sıcaklıkla kusmaktan suyu bile kalmamış midesine giriverdi. İhtiyar Jin ise bir zamanlar marazi bir aşkla vurulduğu ve<a id="GBS.0677.01"/> uzun süredir içinde sakladığı porselen bir bebek güzelliğindeki o erkek çocuğu hayalinin kendi sütü gibi vücudunu terk ettiğini duyumsadı. İkisi de ağlamaya başladı.</p>
			<p>Jintong, kadını neredeyse kurutmuştu, bir bebek gibi ağzında meme ucuyla derin bir uykuya daldı. İhtiyar Jin onun yüzünü şefkatle okşayarak meme ucunu yavaş yavaş geri çekti. Jintong’un ağzı seğirdi, İhtiyar Jin onun solgun yüzüne<a id="GBS.0677.02"/> renk geldiğini gördü. Shangguan Lu kapının yanında dikilmiş üzgünce ona bakıyordu. Shangguan Lu’nun sert hava şartlarının iyice yıpratmış olduğu yüzünde ne bir kınama ne de kıskançlık vardı, yüzünden sadece derin bir pişmanlıkla şükranlık okunuyordu. İhtiyar Jin gömleğini içine sokup kararlı bir tonda, “Teyzeciğim, bunu kendi rızamla yapıyorum, bunu yapmayı uzun bir süredir arzuluyordum, onunla<a id="GBS.0677.03"/> ben önceki hayatlarımızda birbirimize sımsıkı bağlıydık, buna kader derler,” dedi.</p>
			<p>“Koca gelin,” dedi Shangguan Lu, “madem kader, diyorsun o zaman teşekkür etmeyeyim.”</p>
			<p>İhtiyar Jin cebinden bir tomar para çıkarıp, “Teyzeciğim, o gün yanlış hesaplamışım, bu kadar çok şişe daha çok para eder,” dedi.</p>
			<p>Shangguan Lu, “Gelin, Fang kardeş bunu öğrenince hiç de hoşnut olmayacak,” dedi.</p>
			<p><a id="GBS.0677.04"/>İhtiyar Jin, “Onun eline bir içki şişesi tutuşturdun mu hiçbir şey umurunda olmaz. Teyzeciğim, bu sıralar işim başımdan aşkın, günde sadece bir kez gelebilirim buraya, ben olmadığım zamanlar ona sulu ve hafif şeyler verin,” dedi.</p>
			<p>Shangguan Jintog, tek memeli İhtiyar Jin’in sütüyle beslenerek kısa sürede eski sağlığına kavuştu. Bir yılan gibi deri atıp yepyeni bir cilde sahip oldu. İlk iki ay<a id="GBS.0677.05"/> İhtiyar Jin’in sütü dışında ağzına bir şey koymadı, arada günde birkaç kez açlıktan midesi gurlayınca tek yapması gereken normal, katı yiyecekleri düşünmekti, böylece gözlerinin önüne siyah bir perde düşüyor ve bağırsakları da hemen düğümleniveriyordu. Annesinin, ölümün eşiğinden döndüğünden sonra düzelen kaşları giderek çatılmaya başlıyordu. Jintong her sabah evin arkasındaki şişelerden oluşmuş<a id="GBS.0678.01"/> ve rüzgâr estikçe ıslık çalarmış gibi ses çıkaran duvarın önünde dikilip annesinin gelmesini dört gözle bekleyen küçük bir çocuk ya da sevgilisinin gelmesini şevkle bekleyen bir sevdalı gibi gözlerini o kalabalık, şamatası göğe çıkan yeni kurulmuş şehre giden, etrafı geniş tarlalarla çevrili patikaya çevirir oldu tedirginlikle. Bekleyişi gerçekten de çok acılı bir bekleyişti.</p>
			<p>Jintong bir gün<a id="GBS.0678.02"/> sabahın köründen akşamın körüne kadar bekledi ama İhtiyar Jin ortalıkta görünmedi. Beklemekten artık bacakları uyuşmuştu, gözlerine neredeyse perde inecekti, yere oturup sırtını ıslık çalan şişe duvarına dayadı. Günbatımında kuzeyden gelen hafif bir esinti şişelerin büyüklü küçüklü ağızlarına vurup hüzünlü bir ıslık tutturunca umutsuzluk Jintong’un kalbine oturuverdi, farkına bile varmadan iki<a id="GBS.0678.03"/> gözü iki çeşme ağlamaya başladı.</p>
			<p>Annesi bastonuna dayanıp göğün giderek koyulaşan karanlığında ona küçümseyerek baktı, yüzündeki ifade oğlunun başına gelen talihsizliklere karşı duyduğu acımayla bu talihsizliklerle bir türlü baş edemeyen yeteneksizliğine karşı duyduğu öfkenin bir karışımıydı sanki. Ağzını açıp da bir şey söylemedi, sadece bir süre oğlunu izleyip bastonuyla birkaç kez yere<a id="GBS.0678.04"/> vurduktan sonra ardına dönüp içeriye geçti.</p>
			<p>Jintong ertesi günün sabahı eline bir orak ve sepet alıp yakındaki bir hendeğe yürüdü. Kahvaltıda gözlerini sanki birisi derisini yüzüyormuş gibi kocaman açıp iki tane haşlanmış tatlı patates yemişti, şimdiyse midesine kramplar giriyordu ve boğazında ekşi bir tat vardı, kusmamak için kendini zor tutuyordu, burnu vahşi bir nanenin o yoğun kokusunun<a id="GBS.0678.05"/> peşine düşmüştü. Tedarik ve pazarlama kooperatifinin tedarik bölümünün taze nane satın almak istediğini hatırladı. Nane toplamaya elbette ki biraz para kazanıp ailesine destek olmak için gitmemişti sadece, böylece İhtiyar Jin’in memesine ve sütüne olan bağımlılığını da aşabileceğini sanıyordu. Hendeğin yamacından ta suyun dibine kadar inen bütün kısmı nanelerle kaplıydı, nanenin o serin ferahlığı<a id="GBS.0679.01"/> içini rahatlattı, hatta gözleri bile daha bir keskinleşti. Ciğerlerini nane kokusuyla doldurmak için derin bir nefes aldı. Sonra orağını sallayıp kesmeye başladı. Çalışma kampında geçirdiği on beş yıl boyunca ot biçmede iyice ustalaşmıştı, göz açıp kapamadan arkasında beyaz özsuları akan ve üzerleri ince tüylerle kaplı dizi dizi nane sapı bıraktı.</p>
			<p>Yamaçtan aşağıya inerken pirinç kâsesi büyüklüğünde<a id="GBS.0679.02"/> bir delik keşfetti. Verdiği ilk tepki korkuyla geriye doğru sıçramak oldu ama hemen ardından merakla deliğe yaklaştı. Bunun bir yaban tavşanı yuvası olduğunu tahmin etti, annesine bir yaban tavşanı vererek kadının hayatına biraz da olsun neşe katmak istedi. Orağının sapını deliğe sokup biraz oynatınca içeriden gelen ayak seslerini duydu. Bu delik boş bir yuva değildi. Orağını elinde sımsıkı<a id="GBS.0679.03"/> tutup deliğin başında dikilmeye başladı. Tavşan başını yavaşça delikten dışarıya uzatıp o uzun tüylerle kaplı ağzını gösterdi. Orağını hızla tavşana doğru savurdu ama tavşan başını tam zamanında geri çekince orağı boşluğa savurmuş oldu. Tavşan başını delikten ikinci kez dışarıya uzatınca orağının sivri ucunun tavşanın kafatasına saplandığını hissetti. Orağı sert bir şekilde geri çekince tavşanın<a id="GBS.0679.04"/> her yeri titreyen şişman vücudu ayaklarının önüne seriliverdi. Orağın ucu, tavşanın gözüne saplanmıştı, tavşanın gözünden süzülen iplik gibi kan, orağın keskin ucundan aşağıya doğru akıyordu, tavşanın misket gibi küçük gözleri kısık gözyuvalarından zar zor seçiliyordu. Bir anda iliklerine kadar üşüyen Jintong orağı elinden fırlatıp hendeğin yukarısına tırmandı, başı büyük bir belaya girmiş, yardım<a id="GBS.0679.05"/> isteyen bir çocuk gibi bakındı dört bir yana.</p>
			<p>Annesi çoktan oraya gelmiş arkasında duruyordu. “Jintong, burada ne yapıyorsun?” diye sordu boğuk bir sesle. “Ana,” dedi acı içinde, “ben, bir tavşan öldürdüm... Ah, çok yazık oldu hayvana, yaptığıma çok pişmanım, neden onu öldürmek istedim ki?”</p>
			<p>Annesi şimdiye kadar hiç kullanmadığı ciddi bir ses tonuyla, “Jintong, göz açıp kapamadan kırk iki<a id="GBS.0680.01"/> yaşına geldin ama hâlâ mızmız bir hanım evladı gibi davranıyorsun, kaç gündür ağzımı açmadım ama şimdi konuşmazsam olmaz. Ananın bir ömür boyu seninle kalmayacağını bilmen gerek artık, ben öldükten sonra ailenin tüm sorumluluğunu omuzlayıp kendi başının çaresine bakman gerek, böyle yaşayıp gidemezsin!” dedi.</p>
			<p>Shangguan Jintong eline bulaşmış tavşan kanına iğrenerek baktıktan sonra yerden bir<a id="GBS.0680.02"/> avuç toprak alıp elini temizledi, annesinin kendisini eleştirmesi yüzünden yüzü alev alev yanıyordu ve çok mutsuz hissediyordu.</p>
			<p>“Biraz dünyaya çıkıp bir şeylerle uğraş, öyle büyük bir şey yapmana da gerek yok,” dedi annesi.</p>
			<p>“Ana,” dedi Jintong keyifsizce, “ben ne yapabilirim ki?”</p>
			<p>“Oğlum,” dedi annesi, “iyi dinle, şimdi bir erkek gibi davranıp bu tavşanı al ve Mo Nehri’ne git, orada<a id="GBS.0680.03"/> tavşanın derisini yüzüp karnını deş, içini güzelce yıkayıp temizledikten sonra eve gidip iyice kaynat, sonra da anana takdim et, saygıda kusur etmeden, en azından altı aydır kursağıma et girmedi. Tavşanın derisini yüzmede ve karnını deşip organlarını çıkarmada sorun yaşayabilir ve kendini zalimce bir şey yapıyormuş gibi hissedebilirsin ama koca adam olmuş birinin hâlâ bir kadının memesinden süt emmesi<a id="GBS.0680.04"/> de zaten zalimce bir şey değil mi? Sütün kadınların kanı sayıldığını bilmelisin. Bir kadının sütünü emip kanını kurutmak bir tavşanı öldürmekten on kat daha zalimce bir harekettir. Eğer böyle düşünürsen bunu yapabilir, sonucunda da mutlu hissedersin, hayvan öldürmek bir avcıya, bir canlının hayatına son verdiği için pişmanlık değil mutluluk getirir; çünkü bilir ki bu dünya üzerindeki tüm uçan<a id="GBS.0680.05"/> ve yürüyen canlılar insanların ihtiyaçlarını karşılamak için Yehova tarafından yaratılmıştır, insan yeryüzündeki tüm canlıların efendisi ve evrenin ruhudur.”</p>
			<p>Jintong başını tüm gücüyle salladı ve sert bir şeyin yavaş yavaş göğsünün tam ortasına yerleştiğini hissetti. Şu ana kadar su yüzünde bir sukabağı gibi süzülen kalbi sanki şimdi ağır ağır batmaya başlıyordu.</p>
			<p>“İhtiyar Jin’in artık<a id="GBS.0681.01"/> niye gelmediğini biliyor musun?” diye devam etti annesi.</p>
			<p>Jintong annesinin yüzüne bakarak, “Sen miydin...” diyebildi.</p>
			<p>“Evet, benim,” dedi annesi, “yanına gidip ben söyledim bir daha gelmemesini. Oğlumun hayatını gözümün önünde daha fazla mahvetmesine izin veremezdim.”</p>
			<p>“Bunu... bunu nasıl yaparsın...”</p>
			<p>Annesi onu görmezden gelip konuşmaya devam etti: “Ona dedim ki, gelin, eğer oğluma<a id="GBS.0681.02"/> gerçekten âşıksan onunla yatarsın ama bir daha gelip onu emzirmeni yasaklıyorum.”</p>
			<p>“Ama benim hayatımı onun sütü kurtardı!” diye bağırdı Jintong sert bir dille, “Eğer onun sütü olmasaydı şimdiye kadar çoktan ölmüş ve çürüyor olacaktım, kurtçuklar vücudumu yemeye başlamış olacaktı bile!”</p>
			<p>“Biliyorum. Onun senin hayatını kurtardığını nasıl unutabilirim?” dedi annesi bastonuyla yere vurup,<a id="GBS.0681.03"/> “Onlarca yıldır bir aptal gibi görmezlikten geldim ama şimdi anlıyorum artık, tüm hayatını bir kadının meme ucuna asılıp süt emerek geçiren bir pısırığı büyüteceğime bıraksaymışım da ölseymiş daha iyi!”</p>
			<p>“Peki,” dedi Jintong kaygılı bir tavırla, “o ne söyledi?”</p>
			<p>“İyi yetişmiş bir kadınmış çok şükür, ‘Teyzeciğim, eve dönünce İhtiyar Jin’in <em>kang</em>’ında her zaman kendisi için bir yastık olacağını<a id="GBS.0681.04"/> söyle ona,’ dedi.”</p>
			<p>“Ama onun bir kocası var...” dedi Shangguan Jintong kirece dönmüş bir yüzle. Annesi deliliğin sınırında titreyen bir sesle meydan okudu: “Bana söz vereceksin, eğer sen benim oğlumsan gidip onu bulursun, sonsuza kadar büyümeyecek bir oğul istemiyorum, benim istediğim oğul, Sima Ku gibi, Kuşçu Han gibi eğer yapılması gerekiyorsa başıma biraz bela açmaktan korkmayacak bir oğul,<a id="GBS.0681.05"/> ayakta dimdik durup öyle işeyen bir oğul istiyorum ben!”</p>
		</section>
		<section class="subchapter" epub:type="subchapter">
			<h2>3</h2>
			<p>Jintong yeni keşfettiği cesaretiyle Mo Nehri’ni geçip annesinin verdiği talimatlar doğrultusunda İhtiyar Jin’i görmeye gitti, böylece annesinin yardımıyla gerçek bir erkek olarak yaşamaya başlayacaktı. Ama yeni kurulan şehre girince cesareti hava kaçıran bir lastik gibi sönüverdi. Şehrin ortasında dikilen renkli mozaiklerle<a id="GBS.0682.01"/> kaplanmış yüksek binalar gün ışığı altında çok muhteşem görünüyordu, şantiyedeki sarı vinçler ağır prefabrike yapıları yavaşça yerlerine taşıyordu, buharlı şahmerdanların çeliği döverken çıkardığı sesler kulak zarını çınlattı, kumlu tepelerin yanında bulunan yüksek demir kirişlerin üzerindeki kaynak makineleri güneş ışınlarından daha parlak bir ışık çıkarıyordu, bu metal kulenin etrafında kıvrılan<a id="GBS.0682.02"/> beyaz dumanların üzerinde bir süre göz gezdirdi. Annesinin tarif ettiği güzergâha göre İhtiyar Jin’in geri dönüşüm istasyonu yıllar önce Sima Ku’nun infaz edildiği koyun yakınlarında bir yerdeydi. Geniş ve düz asfalt yol boyunca ilerleyip hurdalığa doğru yürüdü. Yolun iki tarafında sıralanmış binaların bir kısmının inşaatı bitmiş, bir kısmınınki de hâlâ devam ediyordu. Sima Ku’nun büyük avlusunun<a id="GBS.0682.03"/> yerinde yeller esiyordu, Huachang İlaç Firması A. Ş. de doğal olarak ortadan kaybolmuştu. Onlarca büyük ekskavatör toprağa derin çukurlar kazıyordu, bir zamanlar kilisenin olduğu yerde şimdi kare şeklinde yedi katlı yeni binalar yükseliyordu, binaların dış cephesi sonradan görme altın dişli birinin ağzı gibi altın sarısına boyanmıştı. İnsanlara Çin Sanayi ve Ticaret Bankası, Dalan şubesinin ne<a id="GBS.0682.04"/> kadar güçlü ve prestijli bir banka şubesi olduğunu göstermek için altın sarısı bir tabelanın üzerinde yetişkin bir koyundan daha büyük kırmızı karakterle bankanın adı yazılmıştı. Binanın önündeki molozların arasındaki boş alana birinci sınıf ithal bir limuzin park etmişti. Limuzin zengin gösteren koyu bir kırmızıya boyanmıştı, boyanın üzerinde kendi yansımanızı görebilirdiniz. Jintong, yünlü siyah<a id="GBS.0682.05"/> bir takım elbise ve balıkçı yaka koyu kırmızı bir kazak giymiş, ceketin açık önünden üzerinde yanıp sönen parlak incilerin göründüğü bir boyun bağı bağlamış, kazağın üzerindeki kıvrımlardan memelerinin göz alıcılığı ortaya çıkmış, saçları inek boku gibi düzgün ve özenle toplanarak ensesine düşen, alnı açıkta kalmış, yüzünün beyazı yeşim taşı gibi nemli ve parlak olan, kalçası usta bir hareketle çıkık<a id="GBS.0683.01"/> duran, pantolon çizgileri jilet gibi keskin, yarım topuklu siyah deri ayakkabı giymiş, kolormatik gözlük camlarından gözleri seçilemeyen, dudaklarından sanki az önce kiraz yemiş gibi tazelik damlayan olağanüstü bir kadın gördü, kadın elinde çok yumuşak görünen deri bir çantayla limuzinden indi, topuklarını takırdatarak alüminyumdan yapılmış döner kapıya doğru yürürken bir rüya gibi birden gözden<a id="GBS.0683.02"/> kayboldu.</p>
			<p>İhtiyar Jin’in geri dönüşüm istasyonu etrafı alçıpanla çevrilmiş olan geniş bir araziye yayılıyordu, atıklar türlerine göre kategorilere ayrılmıştı, boş şişeler göz kamaştırıcı bir Çin Seddi’ne dönüşmüştü, şişe kırıkları dört bir yana ışık saçan bir tepeyi andırıyordu, kullanılmış lastikler üst üste dizilmişti, eskimiş plastiklerin oluşturduğu yığın bir çatıdan daha yüksekti, metal<a id="GBS.0683.03"/> yığınlarının arasında tekerleklerini üzerinden daha yeni atıp rahatlamış gibi duran bir havan topu vardı. Ağızlarını bir havluyla kapatmış onlarca işçi karınca gibi çalışıyordu, kimi lastik taşıyor kimi metalleri ayrıştırıyor, kimi kamyonlara bir şeyler yüklüyor, kimi de kamyonlardan bir şeyler boşaltıyordu. Bir duvarın köşesinde, boynuna kırmızı plastik kaplaması hâlâ duran eski bir su çarkı zinciri<a id="GBS.0683.04"/> bağlanmış siyah bir kurt köpeği vardı. Bu kurt köpeği, çalışma kampının kırma köpeklerinden yedi kat daha heybetli görünüyordu. Tüyleri sanki balmumuna batırılmış gibiydi. Köpeğin önünde kızarmış bütün bir tavukla yarısı yenmiş bir domuz bacağı duruyordu. Kapıda duran bekçinin saçları bakımsız bir köpeğin tüyleri gibi karman çormandı, bakışları pusluydu ve yüzünde derin kırışıklıklar vardı,<a id="GBS.0683.05"/> daha yakından bakınca ilk Dalan komününün milis komutanını andırıyordu. Avluda içinde kullanılmış lastiklerin eritildiği büyük bir eritme fırını vardı, fırının yarım sac bacasından garip kokan siyah bir duman bulutu yükseliyordu, kurum parçacıkları yerde hasırotu pamukçukları gibi telaşla uçuşuyordu. Hurda satmaya gelmiş bir grup adam, büyük bir kantarın başında kantardan sorumlu olan bir ihtiyarla<a id="GBS.0684.01"/> tartışıyordu. Jintong, kantarcı başının Dalan’ın eski kooperatifinde tezgâhtarlık yapan Luan Ping olduğunu fark etti. Avluya beyaz saçlı bir adamın kullandığı üç tekerlekli bir araba girdi, bu adam da Posta ve Telekomünikasyon Bürosu’nun eski şube başkanıydı, bir zamanlar çalımından geçilmeyen bu önemli şahsiyet, şimdi İhtiyar Jin’in işçi kantininden sorumluydu. Jintong gittikçe daha çok korkuyordu<a id="GBS.0684.02"/> ve korktukça tek memeli İhtiyar Jin’in serveti gözünde daha çok büyüyordu, kadın işlerini iyice büyütmüştü, bildiğin kapitalistti. Jintong acaba yanlış bir yere mi geldim diye şüphelenmeye başladı, avluda şaşkınca dikilip çaresizlik içinde etrafa bakınıyordu. Bu sırada basit iki katlı bir binanın penceresi açılıverdi ve büyük kapitalist karşısındaydı işte, tek memeli İhtiyar Jin üzerinde pembe<a id="GBS.0684.03"/> bir bornozla bir eliyle saçlarını tutuyor, diğer eliyle de ona el sallıyordu. “Vaftiz oğlum,” dediğini duydu İhtiyar Jin’in pervasızca, “hadi yukarıya gel.”</p>
			<p>Birden avludaki herkesin bakışlarını ona çevirdiği hissetti, vücudu sanki kepeklerini döken bir buğday başağı gibi titredi. Başını önüne eğip binaya doğru yürüdü. Bacaklarının etraftaki bakışların altında çok beceriksizce hareket ettiğini<a id="GBS.0684.04"/> duyumsadı ama asıl zavallı görünen kollarıydı, onları hafifçe kırsam mı yoksa öylece iki yanıma mı salsam? Belki de ellerimi cebime sokmalıyım ya da ellerimi arkaya götürüp kıçımın üzerinde mi birleştirsem? Tabii ya, Taşkın Ejderha Nehri Çiftliği’nin eski müdürü Küçük İhtiyar Du gibi yapmalıyım, uyurken iki elini de belinin içine sokardı o ama bunu yapmam kesinlikle mümkün olamaz, Küçük İhtiyar<a id="GBS.0684.05"/> Du’nun ellerini belinin içine sokup yürümesi çiftliğin müdürü olmasındandı, amma da fiyakalı görünürdü, böylece kısa boyunu ve bir deri bir kemik kalmış vücudunun kusurlarını telafi ediyordu. Ya ben, Shangguan Jintong, ben neyim ki? Taşkın Ejderha Nehri Çiftliği’ndeki o hadım edilmiş, koca kafalı sarı “Shandong” öküzlerinin birebir kopyasıyım, ne cinsiyetim kalmış ne de sevgi ihtiyacım, kıçındaki<a id="GBS.0685.01"/> tığ gibi kuyruğu titreten bir kılkuyruk. Yoksa kollarımı sallayarak koşar adım mı girsem içeriye? Olmaz, bu naif gençlerin başvurduğu bir numara, ben kırk iki yaşındayım artık, sözüm ona torunlarını kucaklayacak yaşta. Sonunda kollarını iki yana sarkıtıp omuzlarını çökertti, başını önüne eğdi, çalışma kampında on beş yıl boyunca öğrendiği şekilde yürümeye başladı, iki sopa yemiş bir köpek gibi kuyruğunu<a id="GBS.0685.02"/> bacaklarının arasına sıkıştırdı, başını üzgünce eğmiş ama gözucuyla durmadan sağına soluna bakınan, olabildiğince –mümkünse rüzgâr kadar– hızlı adımlarla duvarın dibine bir hırsız gibi yapışıp yürümeye koyuldu. Tam merdivenlere ulaşmıştı ki İhtiyar Jin’in yukarıdan gösterişçi bir tavırla bağırdığını duydu: “Liu Daguan, Liu Daguan, vaftiz oğlum geldi, birkaç şey daha çıkar yemek için!” Avludan<a id="GBS.0685.03"/> biri –kim olduğunu bilmiyordu– içini ekşiten pis bir melodi mırıldandı: “Eğer bir çocuk büyüyüp güçlü bir adam olmak istiyorsa yirmi dört tane hafifmeşrep ciciannesi olmalı...”</p>
			<p>Çiviyle birbirine tutturulmuş plakalardan oluşan ahşap merdivenleri yavaş yavaş çıkmaya başladı. Ağır bir parfüm kokusu alınca başını çekinerek yukarıya kaldırdı, İhtiyar Jin merdivenlerin başında bacaklarını ayırmış<a id="GBS.0685.04"/> bir şekilde ona bakıyordu, pudralanmış yüzünde kocaman, alaycı bir gülümseme vardı. Elinde olmadan duruverdi Jintong, merdivenin demir küpeştesine tutundu, terli avuçlarının izleri küpeşteye yapıştı.</p>
			<p>“Vaftiz oğlum, yukarı gelsene!” diye karşıladı onu İhtiyar Jin, yüzündeki o alaycı gülümsemeden eser yoktu şimdi.</p>
			<p>Tam da kendini zorlayarak birkaç adım atmıştı ki birden yumuşak bir el yakaladı<a id="GBS.0685.05"/> bileğini. Merdiven sahanlığı karanlıktı. Jintong’un gözleri henüz karanlığa alışamamıştı. Jintong kendini kolundan çekiştirenin İhtiyar Jin değil de onun kokusu olduğunu düşündü, kokunun eşliğinde baştan çıkaran bir şeytanın inine giriverdi.</p>
			<p>İhtiyar Jin bir kapıyı itip Jintong’u içeriye sürükledi. Odanın içi ışıl ışıldı, yerler halı döşeli, duvarlar duvar kâğıdıyla kaplıydı, tavandan aşağıya<a id="GBS.0686.01"/> kâğıttan kesilmiş renkli toplar sarkıyordu. Odanın ortasında üzerinde bir vazo dolusu büyük fırça kalemin olduğu bir masa duruyordu. İhtiyar Jin gülerek, “Bunların hepsi göstermelik, ben öyle çok yazıp çok okuyan biri değilim,” dedi.</p>
			<p>Jintong odanın içinde kök salmış gibi ayakta dikiliyordu, kadının gözlerine bakacak cesareti yoktu. İhtiyar Jin birden gülerek, “Bunun olduğuna inanamıyorum,<a id="GBS.0686.02"/> olur mu olur, tüm zamanların ilki diyelim buna, ha?” dedi.</p>
			<p>Jintong başını kaldırıp ona bakınca kadının tutku dolu, baştan çıkaran bakışlarıyla karşılaştı. “Vaftiz oğlum,” dedi İhtiyar Jin, “gözlerini ayağının üzerine düşürüp acıtma sakın, başını kaldır da bana bak, başını kaldırınca bir kurt, eğince bir kuzu oluyorsun! Oğlunun pezevenkliğini yapan bir anaya çok rastlanmaz bu dünyada. O moruğun<a id="GBS.0686.03"/> böyle bir şey düşünmesi bile çok duygulandırdı beni. Bana ne dedi biliyor musun?” İhtiyar Jin bu sırada Shangguan Lu’nun sesini taklit etmeye başladı: “Koca gelin, eğer birini kurtarmak istiyorsan elinden geleni ardına koymazsın, eğer bir misafiri uğurlamak istiyorsan ona kendi evinin kapısına kadar eşlik edersin, onu sütünle emzirerek hayatını kurtardın ama onu hayatı boyunca emzirebilecek misin<a id="GBS.0686.04"/> bakalım?” Ardından konuşmasına devam etti: “Anan doğru söylüyor, ben çoktan elliyi aştım.” Sonra bornozunun altında şişkince duran memesine vurup, “Şu benim hazine, onu nasıl kullanırsam kullanayım sonsuza dek böyle kalmayacak, günleri sayılı. Otuz yıl önce ona ilk dokunduğunda nasıl denir hani birkaç yıl önce popüler olan bir slogan vardı, işte o zamanlar tam da orada dendiği gibi ‘ruhu yükseklerde,<a id="GBS.0686.05"/> hayat dolu, savaşmaya hazır bir militan’dı, iyi zamanlarıydı onlar ama şimdi, şimdi ‘miadını doldurmuş Zümrüdüanka, bir tavukla bile aşık atamaz’ dönemine girdi. Kardeşim, bir önceki hayatımdan sana borcum olduğunu hissediyorum, neden böyle hissettiğimi düşünmek bile istemiyorum, öyle işte, sen de bunu çok düşünme, her neyse, asıl önemli olan benim şu ak pak beyaz etim otuz yıldır bir güvecin<a id="GBS.0687.01"/> içinde kısık ateşte pişiyordu, artık iyice piştim, nasıl yemek istiyorsan öyle yersin!” dedi.</p>
			<p>Jintong, onun öyle bir başına dikilen memesine baktı sanki transa girmiş gibi, açgözlü bir iştahla içine çekti memenin ve içindeki sütün kokusunu, İhtiyar Jin’in kasten açtığı iri kalçalarını bile görmüyordu gözü. Bu sırada kantarcıbaşı avludan, “Hanımım,” diye seslendi yüksek sesle. “Bunu satmak<a id="GBS.0687.02"/> istiyormuş,” dedi elindeki kalın kabloyu göstererek, “alalım mı?” İhtiyar Jin pencereden sarkıp halinden hiç de memnun olmayan bir tonda, “Ne diye soruyorsun? Al gitsin!” dedi. Sonra pencereyi kapatıp, “Anasının amı, satacak bir şeyi varsa alırım elbet. Öyle şaşkın durma, buraya bir şeyler satmak için gelenlerin onda sekizi hırsızdır, şantiyede kullanılabilecek ne gelirse düşünmeden alırım. Kutu kutu<a id="GBS.0687.03"/> kaynak çubukları, daha paketi açılmamış elektrikli aletler, inşaat demiri, çimento, ne gerekirse. Kimseyi geri çevirmem, getirdiklerini hurda piyasasının kapanış fiyatına satın alır, sonra ardıma dönüp yeni bir ürün gibi satarım, bu da benim kârım olur işte. Bu alışverişin er ya da geç bir gün bozulacağını biliyorum, bu yüzden kazandığım her bir yuanın yarısıyla şu aşağıda çalışan piçlerin karnını<a id="GBS.0687.04"/> doyurur, diğer yarısını da istediğim gibi harcarım. Senden saklayacak değilim, şu aşağıdaki zeki ve saygın görünen adamların yarıdan fazlası <em>kang</em>’ımdan geçmiştir, onların benim gözümde ne olduğunu biliyor musun, ha?” dedi. Jintong başını şaşkınca iki yana salladı. “İhtiyar Jin hayatı boyunca,” dedi kadın yine memesine vurarak, “işte bu tek meme sayesinde dünyayı fethedip istediği yere gelebildi.<a id="GBS.0687.05"/> Senin şu piç kurusu enişten olacak Sima Ku ve Sha Yueliang, ikisi de benim tek mememin ucu ağızlarında uykuya dalmıştır ama onların hiçbiri benim için bir şey ifade etmedi, tüm hayatım boyunca rüyalarıma musallat olan şeytan sensin, seni orospu çocuğu! Anan bana, ‘Baldız, Jintong hayatı boyunca bir ceset dışında başka bir kadınla birlikte olmadı, hastalığının nedeninin bu olup olmadığını merak<a id="GBS.0688.01"/> ediyorum,’ dedi. Ben de ona, ‘Anacığım, merak etmeyesin, İhtiyar Jin hayatı boyunca bir şeyi iyi yaptıysa o da budur, ustası oldum bu işin, oğlunu bana gönder, burnu sümüklü bir velet olsa da onu çelik gibi bir erkeğe çeviririm!’ dedim.”</p>
			<p>İhtiyar Jin baştan çıkarıcı bir pozla bornozunu açtı, altına hiçbir şey giymemişti. Beyazı kar gibi beyaz, karası kuzgun karasıydı. Jintong’un yüzü ter içinde<a id="GBS.0688.02"/> kaldı, bacaklarının bağı çözülünce halının üzerine oturuverdi.</p>
			<p>İhtiyar Jin kıkırdamaya başladı: “Ne o, korkuttum mu seni? Vaftiz oğlum, korkacak bir şey yok, memeler bir kadının hazinesi olabilir ama ondan daha değerli bir hazinemiz daha var. Telaşlıyken sıcak <em>tofu</em> yiyemezsin, ayağa kalk, izin ver de sana bir çekidüzen vereyim.”</p>
			<p>Jintong’u bir köpek ölüsünü sürükler gibi yatak odasına sürükledi,<a id="GBS.0688.03"/> yatak odasının duvarları çok şatafatlıydı, pencerenin yanında büyük bir <em>kang</em> vardı, <em>kang</em>’ın önüne koyun yününden kalın bir halı serilmişti. İhtiyar Jin, Jintong’un üzerindekileri sanki yaramaz bir çocuğu soyarmış gibi çıkardı tek tek. Parlak camın ardındaki avluda koşturan adamlar vardı, Jintong, Kuşçu Han gibi iki eliyle apış arasını kapayıp yere diz çöktü, yerden tavana kadar uzanan boy aynasında<a id="GBS.0688.04"/> kendine baktı, o beyaz ve cansız vücudunu görünce kendini çok çirkin ve çok iğrenç buldu, neredeyse kusacaktı. İhtiyar Jin, karnını tutarak kahkahalar atmaya başladı, o genç ve baştan çıkarıcı kahkahaları bir güvercin gibi avluya doğru süzüldü. “Aman Tanrım, bunu da nereden öğrendin? Oğlum, kaplan değilim ben, ısırmam şeyini!” dedi gülerek. Ardından Jintong’a bir tekme atıp, “Hadi kalk kalk,<a id="GBS.0688.05"/> doğru banyoya!” dedi.</p>
			<p>Jintong yatak odasıyla bağlantılı olan banyoya girdi. İhtiyar Jin lambayı yakıp Jintong’a sert plastikten pembe küveti, buzlu kristal avizeyi, duvardaki kabartma karoları, kahverengi, İtalyan malı tuvaleti ve Japon yapımı elektrikli su ısıtıcısını gösterip, “Bütün bunları hurda satıcılarından aldım, bugünlerde Dalan şehrindekilerin yarıdan çoğu hırsız. Burada geçici olarak<a id="GBS.0689.01"/> kalıyorum, bu yüzden su ısıtma sistemim yok, banyo yapacağım zaman kendi suyumu kendim ısıtıyorum,” dedi. Sonra küvetin etrafını saran dört büyük elektrikli su ısıtıcısını işaret edip, “Günün yirmi dört saatinin on ikisini küvetin içinde iliklerime kadar ıslanarak geçiriyorum, hayatımın ilk yarısında hiç sıcak suyla banyo yapmamıştım, hayatımın geri kalanında da bunu telafi etmeye çalışıyorum<a id="GBS.0689.02"/> işte. Oğlum, senin durumun benden de kötü, çalışma kampında sıcak suyla banyo yapmıyordunuz, değil mi?” Konuşurken bir yandan da uzanıp dört ısıtıcıyı birden açtı, ısıtıcıların dördü birden önceden ayarlanmış bir ısıda su püskürtmeye başladı küvetin içine. Şırıl şırıl akan suyun sesi bardaktan boşanırcasına yağan bir yağmuru andırıyordu. Odanın içi hemen buharla doldu. İhtiyar Jin, Jintong’u küvetin<a id="GBS.0689.03"/> içine itti. Jintong, sıcak su vücuduna değer değmez çığlık çığlığa geri sıçradı. İhtiyar Jin onu tekrar küvete iterken, “Dişini sık biraz, birkaç dakikaya alışırsın,” dedi. Jintong dişlerini sıkarken vücudundaki tüm kanın beynine toplandığını ve derisine sayısız gümüş iğnenin batırıldığını hissetti, ağrı dese bir yerinin ağrıdığı yoktu, uyuştum dese bir yerinin uyuştuğu da yoktu, acı ve mutluluk<a id="GBS.0689.04"/> arasında bir sızı duyumsuyordu. Tüm vücudu bir çamur havuzu gibi gevşedi, sanki felç geçiriyormuş gibi ağır ağır küvetin içine gömüldü, su okları birbiri ardına derisine çarparken Jintong derisinin sanki kendisiyle hiç de alakası olmayan bir kabuk olduğunu düşündü. Buharın içinden İhtiyar Jin’in elinin bir hareketiyle bornozundan kurtulup büyük beyaz bir domuz gibi küvetin içine girdiğini gördü.<a id="GBS.0689.05"/> İhtiyar Jin o yumuşak ve kaygan vücudunu Jintong’un vücuduna bastırdı. Buharın içinden birden hoş bir parfüm kokusu yayıldı, İhtiyar Jin eline hoş kokan bitkisel bir sabun alıp onun önce başını, sonra yüzünü ve ardından bütün vücudunu sabunladı. Jintong’un vücudu kısa sürede kalın bir köpük tabakasıyla kaplandı, iyice kayganlaştı, kendini itaatkâr bir biçimde İhtiyar Jin’in insafına bıraktı, kadının<a id="GBS.0690.01"/> meme ucu tenine değdiği an neredeyse mutluluktan ölecekti. İkisi köpükler içinde bir o yana bir bu yana dönüp dururken Jintong’un vücudundaki tüm kir, kat kat döküldü, saçındaki ve fırça gibi sakallarındaki pislik de temizlenmiş oldu ama Jintong normal bir erkeğin yapacağı gibi ona sarılmak yerine küvetin içine uzanıp ona teslim oldu, onun vücudunun her yerini ovmasına ve çimdiklemesine sesini<a id="GBS.0690.02"/> bile çıkarmadı.</p>
			<p>Banyodan çıktıktan sonra İhtiyar Jin, Jintong’un çalışma kampından eve dönerken giydiği paçavraya dönmüş giysileri pencereden dışarıya fırlattı. Ona tertemiz bir iç çamaşırı ve önceden bu özel gün için aldığı Pierre Cardin takım elbisesini giydirip yarım yamalak bağlayabildiği bir Goldlion kravatı taktı boynuna. Jintong’un saçını tarayıp sakalını düzeltti, saçına biraz Güney<a id="GBS.0690.03"/> Kore’den gelen saç yağı sürdü, sakalına da biraz tıraş kolonyası sıktı, ardından onu boy aynasının önüne sürükledi, Jintong aynaya bakınca aynanın içinden ona Batı kıyafetleri içinde uzun boylu, yakışıklı ve çekici bir Çinlinin baktığını gördü. “Canım benim!” diye heyecanla bağırdı İhtiyar Jin, “bir film yıldızı gibi görünüyorsun!” Jintong’un yüzü birden kızarıverdi. Telaşla ardına döndü ama aynada<a id="GBS.0690.04"/> gördüğü şeyi çok beğendiği de su götürmez bir gerçekti. Bu gördüğümün neresi Taşkın Ejderha Nehri Çiftliği’nde yumurta çalarak hayata tutunmaya çalışan Shangguan Jintong’a benziyor? Ya çalışma kampında koyun otlatan Shangguan Jintong’a ne oldu böyle?</p>
			<p>İhtiyar Jin, Jintong’u <em>kang</em>’ın önündeki kanepeye oturttu, ona bir sigara uzattı, Jintong bir el hareketiyle reddetti sigarayı ama hemen ardından<a id="GBS.0690.05"/> gelen bir bardak çayı korkarak kabul etti. İhtiyar Jin, <em>kang</em>’ın üzerindeki katlanmış yorgana yaslandı, rahat bir tavırla bacaklarını ayırıp bornozu bacaklarının arasına sıkıştırdı, sigarasını keyifle tüttürüp ustaca bir tavırla birbiri ardına duman halkaları üfledi. Yüzündeki pudrayı yıkayınca kırışıklıkları çıkmıştı ortaya, ucuz makyaj malzemeleri cildinde koyu lekeler oluşturmuştu. Sigaranın<a id="GBS.0691.01"/> dumanından kaçınmak için gözlerini kısınca gözlerinin çevresinde kaz ayakları oluştu. “Sen karşılaştığım en dürüst erkeksin,” dedi gözlerini iyice kısıp, “sence yaşlı ve çirkin bir cadı mıyım ben?”</p>
			<p>İhtiyar Jin’in kısık gözlerinden çıkıp insanın ruhuna nüfuz eden parıltıya daha fazla bakmaya dayanamayan Jintong telaşla başını önüne eğip ellerini dizlerinin üzerine koyarak, “Hayır, hayır, sen<a id="GBS.0691.02"/> hiç de yaşlı değilsin, çirkin de değilsin, sen dünyadaki en güzel kadınsın,” dedi.</p>
			<p>“İlk başta ananın, bana yalan söylediğini sanmıştım,” dedi biraz hayal kırıklığına uğramış bir sesle, “meğer dediklerinin hepsi doğruymuş.” Sigarasını küllükte söndürdükten sonra doğruldu, “O kadınla aranızda geçenler gerçekten yaşandı mı?” diye sordu.</p>
			<p>Gömleğin kolalı yakasına ve kravata alışık olmayan Jintong<a id="GBS.0691.03"/> boynunu rahatsız bir tavırla yukarıya kaldırdı, yüzünden ince ince terler süzülmeye başladı. İki eliyle dizkapaklarını kaşırken biraz sonra salya sümük ağlayacağını hissetti.</p>
			<p>“Tamam,” dedi İhtiyar Jin, “öylesine sormuştum sadece, sen de amma aptalsın.”</p>
			<p>İhtiyar Jin, takım elbiseli ve deri ayakkabılı onlarca adamı öğle yemeğine davet etti. Jintong’un elini tutup adamlara doğru dönerek, “Bu<a id="GBS.0691.04"/> benim vaftiz oğlum, bakın, film yıldızına benzememiş mi?” dedi. Adamlar zeki bakışlarla Jintong’u süzdü, içlerinden saçlarını inek yalamış gibi geriye yatırmış, bileğine diğerlerine göstermek için kordonunu kasten gevşek bıraktığı altın bir Rolex takmış, İhtiyar Jin’in dediğine göre, bilmem ne komisyonunun başkanı olan orta yaşlı bir adam, müstehcen bir tavırla göz kırparak, “İhtiyar Jin, sen en<a id="GBS.0691.05"/> taze otlarla beslenen yaşlı bir ineksin!” dedi.</p>
			<p>“Ananın osuruğu!” diye sövdü İhtiyar Jin, “Benim bu vaftiz oğlum Batı’nın ana kraliçesinin tahtının dibinde oturan bir Altın Çocuk’tur, her açıdan tam bir beyefendidir, sizin abazan köpek sürünüzdekilere benzemez, sizler bir kadın gördüğünüzde kan görmüş sivrisineğe dönüşür, dişlerinizi geçirdiğinizde bir tokatla ezileceğinizi bilmenize rağmen<a id="GBS.0692.01"/> yine de bir ısırık için ölürsünüz!”</p>
			<p>“İhtiyar Jin, İhtiyar Jin, buraya seni ısırmaya gelmedik,” dedi kel kafalı biri, konuşurken yanaklarındaki etler titriyordu durmadan, bu yüzden eliyle yanaklarını tutuyordu sürekli ağzının çarpılmasını önlemek için, “senin etin de amma lezizdir! Eğer berbat, kokuşmuş bir etin olsaydı kim ısırmak isterdi ki seni?!”</p>
			<p>“İhtiyar Jin, bakıyorum da İmparatoriçe<a id="GBS.0692.02"/> Wu Zetian’a<a class="si-noteref" epub:type="noteref" href="#f46" id="ref_f46">46</a> iyi çalışmışsın,” dedi gözleri Japon balığı andıran, saçları kendiliğinden dalgalı, iri yapılı genç bir adam, “kendine küçük, beyaz yüzlü, güzel bir jigolo bulmuşsun!”</p>
			<p>“Hepinizin en az iki-üç tane karısı var, benim niye...” İhtiyar Jin dilini tuttu, ardından, “Şu kokuşmuş ağızlarınızı kapatın artık!” diye sövdü, “eğer işinize bakmazsanız tüm piyasaya sizin ne mal olduğunuzu anlatırım.”</p><div style="display:none;"><a id="GBS.0692.03"/></div>
			<p>Kalın kaşlı, ince yüzlü bir adam şarap kadehini kaldırıp Jintong’un yanına gitti, “Jintong Ağabey, kadehimi sana ve çalışma kampından kurtuluşuna kaldırıyorum,” dedi.</p>
			<p>Gerçek rengi ortaya çıkan Jintong çok utandı, birden masanın altına girmeyi düşündü.</p>
			<p>“Bu büyük bir haksızlık, Jintong tuzağa düşürüldü!” diye bağırdı İhtiyar Jin öfkeyle, “Jintong kardeşimiz masumdur ve hayatta böyle bir<a id="GBS.0692.04"/> şey yapmaz.”</p>
			<p>Adamlar aralarında fısıldayarak bir şeyler tartıştılar. Sonra hep birden ayağa kalkıp Shangguan Jintong’a kadeh kaldırdılar sırayla.</p>
			<p>Jintong hayatında hiç içki içmemişti, birkaç kadeh yuvarladıktan sonra başı dönmeye başladı, adamların yüzleri etrafında rüzgârda salınan altın renkli ayçiçekleri gibi dönüyordu. İçinden bir ses bir şekilde bu kodamanların önünde bir şeyi açıklığa<a id="GBS.0692.05"/> kavuşturmasını söylüyordu. Kadeh elinde ayağa kalkıp, “Ben o kadınla... yaptım... Vücudu daha soğumamıştı... Gözleri hâlâ açıktı... Gülümsüyordu...” dedi.</p>
			<p>Ayçiçeklerinden birinin, “İşte buna tam bir erkek derler!” dediğini duyunca kendini daha iyi hissetti, hemen ardından tavuk, kaz, balık ve domuz eti dolu masanın üzerine yüzüstü düşüverdi.</p>
			<p>Uyandığında kendini İhtiyar Jin’in <em>kang</em>’ında<a id="GBS.0693.01"/> çırılçıplak uzanmış bir halde buldu, İhtiyar Jin de çırılçıplaktı, yorgana yaslanmış, elinde bir kadeh şarapla video izliyordu. Jintong hayatında ilk kez renkli televizyon görüyordu –çalışma kampında birkaç kez siyah beyaz televizyona bakmışlığı vardı– siyah beyaz televizyon bile onu hayrete düşürmüştü, renkli televizyonu görünce gözlerine inanamadı, rüya gördüğünü sandı. Hele renkli televizyondaki<a id="GBS.0693.02"/> anadan doğma bir kadınla bir erkeğin müstehcen şenliğini görmek. Ağır bir suçluluk duygusuyla başını hemen önüne eğdi. İhtiyar Jin’in kıkırdadığını duydu: “Vaftiz oğlum, numara yapmayı bırak artık, kaldır başını, iyice bak, insanların o işi nasıl yaptığını görmen gerek.” Jintong başını kaldırıp kaçamak birkaç bakış atınca birden omurgasında soğuk bir titreme hissetti.</p>
			<p>İhtiyar Jin uzanıp videoyu<a id="GBS.0693.03"/> kapatınca televizyonun üzerinde karıncalar gezmeye başladı. Ardından televizyonu kapadı, sonra hemen yanındaki başucu lambasının ayarını biraz kısınca sıcak ve yumuşak sarı bir ışık boyadı odanın duvarlarını. Açık mavi perdeler, <em>kang</em>’ın üzerine bir şelale gibi dökülüyordu. İhtiyar Jin, Jintong’a gülümseyip şişman ayaklarıyla onu gıdıklamaya başladı.</p>
			<p>Jintong’un boğazı, suyu çekilmiş bir kuyu<a id="GBS.0693.04"/> gibi kurumuştu, vücudunun üst kısmı kor gibi yanıyordu, alt kısmıysa durgun bir gölet gibiydi. Ateş gibi yanan gözlerini İhtiyar Jin’in karnına doğru düşen iri memesine dikmişti, meme biraz sola eğimliydi, sağ tarafında koltuk altına yakın olan bölgede nilüfer yaprağı büyüklüğünde bir meme ucu ve meme ucunun çevresindeki şarap kadehi büyüklüğündeki kara hale İhtiyar Jin’in de bir zamanlar iki memeli<a id="GBS.0693.05"/> bir kadın olduğunun kanıtıydı, bu haliyle tıbbi bir vakaydı ve türlerin sınıflandırılmasında özel bir yere sahip olabilirdi. O tek memenin ucu, erkeklerin çekiştirmesiyle uzamıştı. Meme ucu heyecanla titrerken tatlı bir sıvı boşalttı, bu haliyle üzerine bir kat bal sürülmüş, pırıl pırıl parlayan bir hünnaba benziyordu. Onunla kıyaslandığında her şey çok tatsız ve iç karartıcı geliyordu. Jintong<a id="GBS.0694.01"/> dudaklarını ayırıp meme ucunu ağzına almak için öne atıldı ama İhtiyar Jin de aynı anda kendini geri çekti kışkırtıcı bir hareketle. İhtiyar Jin’in geri çekilmesinden rahatsız olan Jintong onu yumuşak omuzlarından tutup kendine doğru çevirmeye çalıştı. İhtiyar Jin ona doğru dönünce memesi birden ürkmüş bir yabankazı gibi titreyip hemen ardından yine gözden kayboldu. Ardından kıyasıya güreşe tutuştular,<a id="GBS.0694.02"/> biri memeyi emmek için mücadele ediyor, diğeri de ondan kaçmaya çalışıyordu. Mücadelenin sonunda ikisi de nefes nefese yorgun düştü. Sonunda ihtiyar Jin onu reddetmek için çok yorgun düşünce Jintong memeden başka hiçbir şey düşünemez bir halde memeye balıklama daldı, meme ucunu derin derin emmeye başladı, memeyi öyle açgözlü bir hırsla emiyordu ki sanki kadının tüm memesini hepten yutacaktı.<a id="GBS.0694.03"/> İhtiyar Jin meme ucu Jintong’un ağzına girdiği an, tamamen teslim oldu, inlemeye başladı, iki elini Jintong’un yumuşacık saçları arasına sokup tüm sütünü emmesine izin verdi.</p>
			<p>Jintong sütün tamamını emdikten sonra bir bebek gibi uykuya daldı, kalbi alev alev yanan İhtiyar Jin onu uyandırmak için bildiği bütün numaraları denedi ama bu horlayarak uyuyan koca bebeği bir türlü uyandıramadı.</p>
			<p><a id="GBS.0694.04"/>Ertesi sabah yorgun yorgun esnerken öfkeli bakışlarla Jintong’u süzdü. İhtiyar Jin’in tuttuğu dadı, kadının kendi bebeğini kucağına alıp emzirmeye başladı. Jintong daha bir yaşına bile girmemiş bebeğin dadının kucağından nefret dolu bakışlarla kendine baktığını gördü. İhtiyar Jin göğsünü ovuşturarak dadıya, “Çocuğu da alıp süt çiftliğine git, ona bir şişe süt al,” dedi.</p>
			<p>Dadı odadan dışarı çıkarken<a id="GBS.0694.05"/> İhtiyar Jin’e mesajını aldım, der gibi baktı. İhtiyar Jin inceden küfrü bastı Jintong’a: “Jintong, seni piç kurusu, mememi öyle sert emdin içinden kan geldi!” Jintong özür diler gibi gülümseyip gözlerini İhtiyar Jin’in avucunda tuttuğu hazineye çevirdi, arzu şeytanı geri dönmüştü yine, Jintong yavaş yavaş kadına doğru sürünmeye başladı. Ama bu sefer İhtiyar Jin ayağa kalktı, iki eliyle memesini<a id="GBS.0695.01"/> kapatıp onu arka odaya sakladı.</p>
			<p>İhtiyar Jin, o gece özel olarak tasarlanmış kanvastan bir sutyen giydi, üzerinde pamuklu kalın bir manto vardı, beline dövüş sanatları ustaları tarafından kullanılan üzeri şans getirmek için pirinç çivilerle bezenmiş geniş bir kuşak bağlamıştı, mantonun altını kendi eliyle kalçaları hizasında kesmişti, mantonun içindeki pamuk parçaları kesik yerleri dikmediği<a id="GBS.0695.02"/> için aşağıya sarkıyordu, belden aşağısı çıplaktı, ayaklarına yüksek topuklu, kırmızı deri ayakkabılar giymişti. Onun bu halini gören Jintong’un midesinde sanki bir ateş topu büyüdü, heyecandan öyle hızlı ereksiyon oldu ki cinsel organı şişen bir balon gibi kalkıp karnına çarptı. İhtiyar Jin tam da azmış bir hayvan gibi öne doğru eğilecekken onu bekleyemeyecek kadar arzuyla tutuşmuş olan Jintong<a id="GBS.0695.03"/> avının üzerine atlayan bir kaplan gibi atladı üzerine, <em>kang</em>’ın önündeki halının üstüne yuvarlandılar...</p>
			<p>İhtiyar Jin, iki gün sonra çalışanlarına yeni genel müdür Shangguan Jintong’u tanıttı. Üzerinde terzi elinden çıkma bir İtalyan takım elbisesi, Lacrosse marka ipek bir kravat, devetüyü renginde şayak bir palto vardı, sanki az önce bir tavuğun üzerinden inmiş bir horoz gibi yorgun ama kibirli<a id="GBS.0695.04"/> bir tavırla iki elini beline koymuştu, İhtiyar Jin’in çalışanlardan oluşan ayaktakımına gururla bakıyordu. Kısa bir konuşma yaptı, çalışma kampındayken gardiyanların mahkûmları azarlarken kullandığı dili ve tavırları taklit etti konuşurken. Adamların gözlerinde kıskançlık ve nefret karışımı bir ışık gördü.</p>
			<p>İhtiyar Jin’in rehberliğinde Dalan şehrinin her köşesini gezdi, buralarda hurda alım<a id="GBS.0695.05"/> satımıyla doğrudan ya da dolaylı olarak ilgilenen birçok kişiyle tanıştı. Yabancı içki ve sigaraya başladı, <em>mahjong</em>’un<a class="si-noteref" epub:type="noteref" href="#f47" id="ref_f47">47</a> bütün inceliklerini öğrendi, misafir ağırlamak, rüşvet vermek ve vergi kaçırmakta ustalaştı, hatta bir keresinde Julong Oteli’nin büyük yemek salonunda onlarca misafirin önünde garson bir kızın narin beyaz elini bile tuttu. Bir an ne yapacağını şaşıran garson kız, elindeki bardağı<a id="GBS.0696.01"/> yere düşürdü. Cebinden bir tomar para çıkarıp kızın beyaz önlüğünün cebine sıkıştırıp, “Sizin için küçük bir hediye!” dedi. Garson kız da işveli bir sesle, “Teşekkür ederim!” dedi.</p>
			<p>Her gece yorulmak bilmeyen bir çiftçi gibi İhtiyar Jin’in verimli topraklarını ekti. Jintong’un deneyimsizliği ve beceriksizliği İhtiyar Jin’e özel bir zevk ve yeni bir heyecan veriyordu, İhtiyar Jin’in attığı keskin<a id="GBS.0696.02"/> çığlıklar barakalarında yorgunca uyuyan çalışanların sık sık uyanmasına neden oluyordu.</p>
			<p>Bir gece tek gözlü yaşlı bir adam İhtiyar Jin’in yatak odasına girdi, adamın boynu tuhaf bir biçimde büküktü. Adamı görünce korkudan tir tir titreyen Jintong, İhtiyar Jin’i telaşla üzerinden atıp <em>kang</em>’ın bir yanına itti. Ardından çıplak vücudunu apar topar bir battaniyeyle örttü. Adamı bir bakışta tanıdı<a id="GBS.0696.03"/> hemen, <em>kang</em>’ın önünde duran tek gözlü ihtiyar, bir zamanlar halk komününün üretim tugayının sorumlusu Fang Jin’di, şimdi İhtiyar Jin’in nikâhlı kocası olmuştu.</p>
			<p>İhtiyar Jin <em>kang</em>’ın üzerinde bağdaş kurup öfkeyle, “Ben sana daha yeni bin yuan vermemiş miydim?” diye sordu.</p>
			<p>Fang Jin, <em>kang</em>’ın önündeki deri İtalyan kanepeye oturup kuvvetli bir şekilde öksürdükten sonra ayaklarının dibindeki güzelim<a id="GBS.0696.04"/> İran halısının üzerine balgam çıkardı. Gözlerindeki nefret parıltısı bir sigarayı yakabilecek kadar kızgındı. “Buraya para için gelmedim,” dedi.</p>
			<p>“Derdin para değilse niye geldin o zaman?” dedi İhtiyar Jin öfkeyle.</p>
			<p>“Sizin canlarınız için!” dedi Fang Jin göğsünden bir bıçak çıkarıp yaşından hiç de beklenmeyecek bir çeviklikle kanepenin üzerinden <em>kang</em>’a doğru fırladı.</p>
			<p>Jintong korku dolu<a id="GBS.0696.05"/> bir çığlık atıp <em>kang</em>’ın bir köşesine yuvarlandı, kendini battaniyeye sarınca eli ayağı kesildi ve bir daha hareket edemedi.</p>
			<p>Fang Jin’in elinde soğuk soğuk parlayan bıçağın sivri ucunun göğsüne doğru gelişini izledi korku içinde.</p>
			<p>İhtiyar Jin bir sazan gibi ikisinin arasına atlayıp göğsünü bıçağın önüne sundu, “Fang Jin, Fang Jin, bir ilk eşin gayrimeşru çocuğu değilsen, bıçağı önce bana<a id="GBS.0697.01"/> saplarsın!” dedi soğuk bir sesle.</p>
			<p>“Kokuşmuş orospu!” dedi Fang Jin dişlerini gıcırdatarak, “Seni kokuşmuş orospu...” Ağzından çıkan küfrün vahşetine rağmen bıçağı tutan eli titremeye başladı.</p>
			<p>İhtiyar Jin, “Orospu değilim ben, orospular seks karşılığında para alır, ben para almıyorum, üstüne para veriyorum! Ben kendi zevki için genelev açmış zengin bir kadınım!” dedi.</p>
			<p>Fang Jin’in solgun<a id="GBS.0697.02"/> küçük yüzü okyanustaki dalgalar gibi titremeye başladı, fare bıyıklarının üzerinden boncuk gibi sümük damlıyordu, “Öldüreceğim seni! Öldüreceğim!” diye bağırdı tiz bir sesle.</p>
			<p>Bıçağı İhtiyar Jin’in göğsüne doğru savurdu. İhtiyar Jin göğsünü gururla yukarıya kaldırınca adamın elindeki bıçak, <em>kang</em>’ın üzerine düşüverdi.</p>
			<p>İhtiyar Jin, kocasını bir tekmeyle <em>kang</em>’ın üzerinden aşağıya fırlattı.<a id="GBS.0697.03"/> Ardından dövüş sanatı ustalarının taktığı kemerini, kesmiş olduğu elbisesini, sutyenini ve yüksek topuklu ayakkabılarını çıkardı. Müstehcen bir tavırla karnına bir şaplak attı, şaplağın çıkardığı ses Jintong’u öyle korkuttu ki neredeyse canı bedeninden ayrılacakmış gibi hissetti, İhtiyar Jin hemen ardından perdeleri bile tir tir titreten bir çığlık atıp, “Seni eski tabut kapağı, yapabilir misin ha?<a id="GBS.0697.04"/> Eğer yapabileceksen <em>kang</em>’ın üstüne çık da görelim, yok eğer yapamayacaksan bana köstek de olma, siktir git buradan seni anasını sattığımın!” diye bağırdı.</p>
			<p>Fang Jin, <em>kang</em>’ın önünde doğrulmaya çalışırken bir bebek gibi hıçkıra hıçkıra ağlamaya başladı, yarı beline kadar doğrulduktan sonra İhtiyar Jin’in gözlerinin önünde titreyen beyaz etine baktı, ardından göğsünü yumruklayıp bir yandan ağlamaya<a id="GBS.0697.05"/> bir yandan da sövmeye başladı: “Orospu! Orospu! Bir gün ikinizi birden geberteceğim...”</p>
			<p>Fang Jin koşarak odadan çıktı.</p>
			<p>Yatak odası eski sessizliğine kavuştu yine. Marangozhaneden ara ara gelen elektrikli testerenin vızıltısı ve tren istasyonundan gelen istasyona yeni girmiş bir trenin ıslıkları dışında başka bir ses duyulmuyordu. Bu sırada Jintong evin arkasındaki içki şişelerinin rüzgâr<a id="GBS.0698.01"/> yedikçe çıkardığı o kasvetli sesi duydu. Jintong, İhtiyar Jin önüne uzanınca kadının o tek memesinin bütün çirkinliğiyle göğsünün üzerine yayılmış olduğunu gördü, o kara meme ucu kurumuş bir denizhıyarını andırıyordu.</p>
			<p>Soğuk bakışlarla Jintong’u süzüp, “Peki ben bu haldeyken yapabilir misin? Yapamazsın biliyorum. Shangguan Jintong, sen duvara bile yapışmayan bir köpek bokusun, sen ağaca bile<a id="GBS.0698.02"/> tırmanamayan ölü bir kedisin, şimdi o anasını sattığımın taşaklarını alıp Fang Jin gibi siktir ol git buradan!” dedi.</p>
		</section>
		<section class="subchapter" epub:type="subchapter">
			<h2>4</h2>
			<p>Papağan Han’ın karısı Geng Lianlian kafasının biraz küçük olması dışında aslında güzel bir kadın sayılırdı. Özellikle vücudu çok biçimliydi. Uzun ince bacakları, şişman değil de etine dolgun diyebileceğimiz iri kalçaları, yumuşak, yay gibi ince bir beli, narin omuzları,<a id="GBS.0698.03"/> iyi gelişmiş bir göğsü, düz ve uzun bir boynu vardı – kafasının altındaki her şey tam anlamıyla kusursuzdu, bütün bunları o suyılanına benzeyen annesinden miras almıştı. Shangguan Jintong bu kadının annesini düşündükçe aklına içsavaş sırasında değirmende geçirdiği o unutulmaz, fırtınalı gece geliyordu. Geng Lianlian’ın annesinin o küçük ve bir küreğin ucu gibi düz olan kafası sızım sızım yağan<a id="GBS.0698.04"/> yağmur ve puslu şafağın içinde dramatik bir şekilde sallanırken kadın gerçekten de onda üç insana, onda yedi yılana benziyordu.</p>
			<p>Tek memeli İhtiyar Jin, onu işten de kovduktan sonra Jintong, Dalan şehrinin gittikçe zenginleşen ve gittikçe kalabalıklaşan cadde ve ara sokaklarında dolanıp durdu. Eve gidip de yaşlı anasını görecek cesareti yoktu. İhtiyar Jin’in ona verdiği çıkış tazminatını annesine<a id="GBS.0698.05"/> göndermek için postaneye gitti, postanede sıra beklerken geçirdiği zaman içerisinde pagodaya kendi de gidebileceğine, hatta daha sonra annesinin parayı çekmek için bu postaneye gelmek zorunda olmasına ve postanede çalışan memurun şaşkın bakışlarına rağmen parayı annesine göndermek için yine de bu yöntemi uygulamada ısrar etti. Ayakları onu Kumlu Tepe köyü sırtlarına götürdüğü zaman Kültür Bürosu’nun<a id="GBS.0699.01"/> burada iki tane anıt diktirmiş olduğunu gördü. Bunlardan biri Toprak Ağası Birliği’nin canlı canlı gömdüğü yetmiş yedi kişiye adanmıştı, diğeriyse yaklaşık yüz yıl önce Alman emperyalistlerle kahramanca mücadele ederken canlarını feda eden Shangguan Dou ve Dişlek Yu’nun anısına dikilmişti. Kitabeler anlaşılması çok zor olan antik bir yazı stiliyle yazılmıştı, Jintong yazıyı okuyacağım, derken<a id="GBS.0699.02"/> neredeyse başı döndü. Görünüşlerinden üniversite öğrencileri olduğu anlaşılan kızlı erkekli bir grup anıtın çevresinde hararetli bir şekilde tartıştıktan sonra anıtın önünde birbirlerine sarılıp grup fotoğrafı çektirdiler. Elinde fotoğraf makinesi olan kız, kalçalarını sıkıca saran ama paçalarına doğru genişleyen mavi gri İspanyol paça bir pantolon giymişti, gündüzsefası gibi açtığı bacaklarının<a id="GBS.0699.03"/> paçaları kum olmuştu hep. Pantolonunun dizlerinde sanki kuduz bir köpeğin saldırısına uğramış gibi birbirini karşılamayan yırtıklar vardı. Altın sarısı boğazlı bir kazak giymişti, kazak öyle boldu ki kızın koltuk altlarından sarı bir ineğin sarkık boynu gibi aşağı dökülüyordu. Mayası tutmamış bir hamur gibi sarkan memeleri her an bir köpeğin başını ezebilirdi. Göğsünde neredeyse yarım kilo ağırlığında<a id="GBS.0699.04"/> bir Mao Zedong rozeti asılıydı. Altın rengi kazağın dışında bir de omuzlarından kayıtsızca sarkan büyüklü küçüklü cepleri olan bir fotoğrafçı yeleği giyiyordu. Fotoğrafı çekerken öne doğru eğilip kıçını dışkılamak üzere olan bir at gibi yukarıya kaldırdı. “OK!” dedi kız, “Kimse kıpırdamasın, kıpırdamayın!” Sonra elinde fotoğraf makinesiyle etrafa bakınıp kendi fotoğraflarını çekecek birini<a id="GBS.0699.05"/> arandı. Bu sırada üzerinde hâlâ İhtiyar Jin’in ona verdiği kıyafetler içinde ve gözlerini kendisine dikmiş olan Jintong’u gördü. Kız, Jintong’a yabancı dilde bir şeyler söyledi. Kızın dediklerini anlamasa da kızın kendini yabancı biri sandığını anlayıverdi hemen. “Küçükhanım,” dedi, “Çince konuşursan anlarım!” Kız çok şaşırdı, muhtemelen Jintong’un ağır bir yerel ağızla konuşmasına şaşırmıştı.<a id="GBS.0700.01"/> “Çok uzak bir yerden Çin’e gelip bir de Gaomi Kuzeydoğu Bucağı ağzıyla Çince konuşan bir yabancı, işte bu pek de olası bir şey değil!” diye düşündüğünü varsaydı kızın, sonra kendi de içini çekti derin derin, uzak bir yerden Çin’e gelip bir de Gaomi Kuzeydoğu Bucağı ağzında Çince konuşan bir yabancının olması gerçekten çok hoş olurdu! Ama vardı işte! Shangguan’ların altıncı damadı Babbitt onlardan<a id="GBS.0700.02"/> biriydi. Bir de Babbitt’ten daha iyi Çince konuşan Papaz Malory vardı. “Beyefendi,” dedi kız gülerek, “bizim fotoğrafımızı çeker misiniz?” Kızın gençliği ve canlılığı üzerine bulaşan Jintong birden içine düştüğü çıkmazı unutuverdi, omuzlarını silkip televizyonda gördüğü yabancı filmlerde yaptıkları gibi yüzünü komik bir şekilde buruşturdu, bütün bunları çok doğal ve ikna edici bir şekilde yapmıştı.<a id="GBS.0700.03"/> Fotoğraf makinesini kızdan alıp hangi düğmeye basması gerektiğini öğrendi. “OK!” dedikten sonra yine çok doğal bir tavırla, kendiliğinden Rusça bir şeyler mırıldandı. Bu istenilen etkiyi yaratmıştı, kız ilgilendiğini belli eden bakışlarla arkasına dönüp anıtın önüne koşturdu, ardından kolunu arkadaşlarının omzuna atıverdi. Jintong fotoğraf makinesinin vizöründen bakarken kızın arkadaşlarını eli<a id="GBS.0700.04"/> baltalı bir cellat gibi kesip çerçevenin dışına attı, sadece kızın üzerine odaklanıp –diğerleri umurunda değildi–deklanşöre bastı, tık! OK! Birkaç dakika sonra anıtın önünde yalnız başına dikilirken gençlerin gidişini izliyordu. Gençlerin arkalarında bıraktığı gençlik kokusunu içine çekti açgözlüce, ağzında sanki fazla olgunlaşmış hurma yemiş gibi acı bir tat vardı, dili sertleşti, midesine bir öfke<a id="GBS.0700.05"/> oturdu. Gençlerin yakındaki bir koruda öpüştüğünü görünce iyice mutsuz oldu, hepsi ağızlarını açmış her gün geviş getiriyor, kedi ölüleri, köpek leşleri sizi, iğrenmiyor musunuz? Sadece memelerin öpülmeye değer olduğunu düşündü, gelecekteki kadınların alınlarında memeler olacak ve erkekler kadınları oradan öpecek. Alınlardaki memeler daha nazik olacak, onları çok güzel renklere boyamalı, meme uçlarına<a id="GBS.0701.01"/> altın renginde çelenkler geçirip ipek püsküller asmalı. Göğüsün üzerinde de bir tane meme olmalı, bu da emzirme işlevini gören estetik bir organ olur, annemin Sha Yueliang döneminde icat ettiği şu önü delikli ve deliğin üzerinde perde gibi bir kapakçık olan ceketleri yaygınlaştırmayı düşünebilirim. İnsan zihnindeki o delik, kişiden kişiye ve zamana göre değişip ayarlanabilir. Perdeleri yaparken<a id="GBS.0701.02"/> tül ya da ipek kullanmalıyım, daha ilk bakışta bakanı eline geçirmeli, çok dar ve kapalı da olmamalı, duygusal iletişim ve koku dolaşımını da etkilemeli. Deliğin üzerinde dantel de olmalı, çeşit çeşit, renk renk danteller. Eğer bu danteller olmazsa Gaomi Kuzeydoğu Bucağı’nın gelecekte göğüslerinde tek meme taşıyacak olan kadınları çizgi romanlarda görülen eskiçağ piyadeleri ya da Dağ Kralı’nın<a id="GBS.0701.03"/> elinin altındaki cüceler gibi komik görünürler.</p>
			<p>Jintong, elini anıtın üzerine yasladı, bataklık çamuru gibi çırpındıkça kendini içine çeken bu derin fantezilerden bir türlü kurtulamıyordu, eğer yeğeninin karısı Geng Lianlian gelip de onu kurtarmasaydı belki de mermer anıtın üzerinde kuruyup kalmış bir kuş ölüsüne dönüşecekti.</p>
			<p>Geng Lianlian şehrin pazarının kurulduğu kalabalık caddeden<a id="GBS.0701.04"/> geliyordu üç tekerlekli çimen yeşili bir motosikletin üzerinde. Onun neden gelip de anıtın önünde durduğu hakkında en ufak bir fikri yoktu Jintong’un, kadının güzel vücuduna baktı hayran hayran, Geng Lianlian’sa, “Sen Shangguan Jintong dayı mısın?” diye sordu, sorduğundan şüphe eder bir tavırla.</p>
			<p>Jintong utangaç bir şekilde onayladı kendi kimliğini.</p>
			<p>Kadın, “Ben, Papağan Han’ın karısı Geng<a id="GBS.0701.05"/> Lianlian’ım. Benim hakkımda muhtemelen çok kötü şeyler anlatmıştır, sanki ben dişi bir kaplanmışım gibi,” dedi.</p>
			<p>Jintong, bu konuda bir fikri olmadığını bildiren bir tavırla başını salladı.</p>
			<p>Geng Lianlian, “Duyduğuma göre İhtiyar Jin, seni işten kovmuş,” dedi, “önemi yok, küçük dayı, bugün buraya seni işe almak için geldim, gelip bizimle birlikte ‘Doğu’nun Kuş Cenneti’nde çalışmanı istiyoruz;<a id="GBS.0702.01"/> iş, maaş ve özlük hakları konusunu hiç düşünme, yeterince tatmin olacaksın,” dedi.</p>
			<p>Jintong, “Ben işe yaramazın biriyim, elimden bir şey gelmez,” dedi.</p>
			<p>Geng Lianlian gülerek, “Sana sadece senin üstesinden gelebileceğin bir iş ayarladık,” dedi. Jintong tam da kendini aşağılayan birkaç şey daha söyleyecekti ki Geng Lianlian, onun elini tutup, “Küçük dayı, hadi gidelim, bütün günü sokak sokak<a id="GBS.0702.02"/> seni arayarak geçirdim,” dedi.</p>
			<p>Geng Lianlian, Jintong’u üç tekerlekli motorunun yanındaki sepetin içine oturttu, sepetin içinde ayağından zincirlenmiş büyük bir mavi sarı Amerikan papağanı vardı. Papağan, Jintong’a düşmanca bakıp kavisli koca gagasını açarak tiz bir çığlık attı. Geng Lianlian papağana bir şaplak atıp hünerli parmaklarıyla zincirini çözdü. Ardından, “İhtiyar Sarı, hemen uçup<a id="GBS.0702.03"/> patrona, küçük dayının birazdan orada olacağını söyle,” dedi.</p>
			<p>Papağan beceriksiz bir hareketle sepetin kenarına, oradan da kumların üzerine sıçradı. Ardından yürümeyi daha yeni yeni öğrenen bir çocuk gibi birkaç adım attı, sonra koşmaya ve sert kanatlarını açıp çırpmaya başladı. Sonunda havalandı. Birkaç metre yukarıya çıktıktan sonra geri dönüp motosikletin üzerinde uçmaya başladı. Geng Lianlian<a id="GBS.0702.04"/> başını yukarıya kaldırıp, “İhtiyar Sarı, hadi merkeze git, daha fazla sorun çıkarma, dönünce sana fıstık vereceğim,” diye bağırdı. Papağan sevinç çığlıkları atarak ağaçların tepelerinden süzülüp güneye doğru uçmaya başladı.</p>
			<p>Geng Lianlian ayağa kalkıp marşa bastı, sonra motorun üzerine oturdu. Gidonu çevirip gaza basınca motor, yolda tangır tungur ilerlemeye başladı. Karşıdan yüzüne esen rüzgâr,<a id="GBS.0702.05"/> saçlarını savuruyordu, Jintong’un karman çorman saçları da havada uçuştu. Asfalt yolda hızla ilerleyip çok kısa sürede bataklığa vardılar.</p>
			<p>“Doğu’nun Kuş Cenneti” bataklığın hemen yanında dikenli tellerle çevrilmiş, iki yüz dönümden daha büyük bir alana kurulmuştu. Giriş kapısı birilerinin anısına dikilmiş çok şatafatlı bir kemeri andırıyordu. Kapının önünde göğüslerinden çapraz geçen Sam Browne<a id="GBS.0703.01"/> kemerleri ve kalçalarında oyuncak silahlar asılı olan iki koruma dikiliyordu. Geng Lianlian motosikletle yanlarından geçerken hazır ola geçip selam verdiler, selam verirken öyle abarttılar ki çok yapmacık görünüyorlardı.</p>
			<p>Kapıyı geçince karşılarında Taihu taşından<a class="si-noteref" epub:type="noteref" href="#f48" id="ref_f48">48</a> yapılmış yapay bir dağ yükseldi, bu insan yapımı dağın hemen önünde fıskiyeli bir havuz vardı, havuzun içinde gerçeğinin birebir<a id="GBS.0703.02"/> aynısı olan ama gerçek olmayan onlarca turna vardı. Çoktan uçup buraya gelmiş olan papağan havuzun kenarına tünemiş su içiyordu. Geng Lianlian’ın geldiğini görünce sendeleyerek havuzun başından ayrılıp kadının peşine takıldı.</p>
			<p>Bir sirk palyaçosu gibi giyinmiş olan Papağan Han, kar beyazı eldivenleriyle kapısının üzerinde boncuk perde asılı olan büyük bir odadan koşarak çıkıp, “Küçük dayı, sonunda<a id="GBS.0703.03"/> seni getirebildik. Sana dememiş miydim burada işleri yoluna koyar koymaz borçlarımı ödemeye başlayacağım diye,” dedi. Elindeki gümüş bastonu sallayarak, “Yerle gök, uçsuz bucaksız olabilir ama hiçbiri ninemin cömertliğiyle kıyaslanamaz. Bu yüzden ilk olarak ona olan borcumu ödemekle başlıyorum. Nineme bir çuval dolusu domuz eti göndermek onu mutlu etmez. Ona altın bir baston versem yine mutlu<a id="GBS.0703.04"/> olmaz. Ama küçük dayıma güzel bir iş ayarlayınca çok mutlu olacaktır elbet,” dedi.</p>
			<p>“Tamam, çok konuştun,” dedi Geng Lianlian altında çalışanlara hitap eden bir yönetici gibi çok net bir şekilde, “sığırcık kuşunu eğitebildin mi? Yapacağına dair yemin etmiştin hani bana!” dedi.</p>
			<p>“İçin rahat olsun, canım karıcığım!” Papağan Han bir palyaço gibi davranıp öne doğru eğilerek, “On tane şarkı söyleyebilecek,<a id="GBS.0703.05"/> bunu garanti ediyorum sana, hatta gelen misafirlere haber sunan bir spikerin standart Pekin Çincesiyle hoş geldiniz, bile diyecek,” dedi.</p>
			<p>Geng Lianlian, “Küçük dayı, önce sana etrafı bir gezdireyim, işi daha sonra konuşuruz,” dedi.</p>
			<p>Jintong, Geng Lianlian’ın peşi sıra önce tavus kuşu çiftliğini ziyaret etti, burada binden fazla tavus kuşu vardı, üzerini naylon bir ağın kapladığı kumlu toprakta<a id="GBS.0704.01"/> yorgun bacaklarını sürüyerek kayıtsızca yürüyorlardı. Birkaç beyaz erkek tavus kuşu, Geng Lianlian’ı görür görmez onu etkilemek için kuyruklarını açıverdi. Tüyleri çok seyrek olduğundan mor kıçları görünüyordu. Yüksek boyunlu plastik çizmeler giymiş onlarca kadın çalışan hortumlarla tavus kuşlarının kaldığı yerin çamurunu temizliyordu. Jintong, tavus çiftliğinin kokusunu Taşkın Ejderha Nehri’ndeki<a id="GBS.0704.02"/> tavuk çiftliğinin kokusuna benzetti. Geng Lianlian’a kaçamak bir bakış atınca kadının da kendine baktığını gördü. “Tilki var mı buralarda?” diye sordu korkuyla. “Bataklığın oralarda var,” dedi kadın, “ama şimdiye kadar buraya gelip başımıza bir iş açmadılar.”</p>
			<p>“Bu kadar çok tavus kuşuyla ne yapacaksınız?” diye sordu Jintong.</p>
			<p>“Her yıl ülkedeki hayvanat bahçelerinin hepsine biraz tavus kuşu<a id="GBS.0704.03"/> veriyoruz ama asıl amaç etinden faydalanmak,” dedi, “Li Shizhen’ın <em>Materia Medica</em>’sına<a class="si-noteref" epub:type="noteref" href="#f49" id="ref_f49">49</a> göre tavus kuşu eti yemek kasları gevşetir, kan dolaşımını uyarır, karaciğer ve akciğeri de korur. Son yapılan araştırmalar tavus kuşu etinin insanın ihtiyacı olan yirmi sekiz temel amino asit içerdiğini kanıtladı, ayrıca içinde otuzdan fazla mikro element var, eti çok lezzetli, ne tavuk ne güvercin ne de<a id="GBS.0704.04"/> kaz eti onun tadıyla kıyaslanamaz. En önemlisi de tavus kuşu etinin yüksek proteinli afrodizyak etkisi var...” Sonra gülümseyip gözlerini kısarak Jintong’a, “Küçük dayı, İhtiyar Jin’le o kadar çok ziyafet çekmişsiniz ki mutlaka bizim ‘Doğu’nun Kuş Cenneti’nin tavus kuşu etinden de yemişsindir! Burada çok iyi bir aşçımız var, en iyi yaptığı şey de buz çiçeği ve sukabaklı tavus kuşu eti, söyleyeyim<a id="GBS.0704.05"/> de yarın senin için pişirsin. Tavus kuşunun safra kesesi nadir bulunan bir ilaçtır, eskiden zehirli olduğu söylenirdi, iftira atmaktan başka bir şey değil, aslında o da çok etkili bir afrodizyaktır, romatizmaya iyi gelir ve gözlere parlaklık kazandırır. Gözlerim niye böyle parlak sanıyorsun çünkü her gün yatmadan önce bir bardak tavus kuşu safra kesesinden yapılmış içki içiyorum.”</p>
			<p>Erkek bir<a id="GBS.0705.01"/> tavus kuşu, ağın yanına gelip boynunu çevirerek ağın dışındaki insanları izlemeye koyuldu. Birden tüyleri kabarmış başını ağın deliklerinden çıkarıp Jintong’un paçalarını gagaladı. Geng Lianlian hemen elini uzatıp hayvanı o ince boynundan tuttu, diğer elini de hemen üstteki delikten geçirip hayvanın o renkli tüylerle kaplı kıçından en kalın ve en göz alıcı tüyü çekip kopardı. Tavus kuşunu salınca<a id="GBS.0705.02"/> hayvan acı acı inleyip koşarak uzaklaştı. Sonra bir yere tüneyip bir süre kuyruğunu açıp kapadı, ardından da boynunu kıçına çevirip bir süre kuyruğunun koparıldığı yeri gagaladı. Geng Lianlian o güzelim tüyü Jintong’a uzatıp, “Güneydoğu Asya’nın bazı bölgelerinde insanlar tavus kuşu kuyruğu tüyünü en seçkin dostlarına hediye ederler,” dedi. Jintong, tüyün üzerindeki güzel desenleri dikkatle incelerken,<a id="GBS.0705.03"/> “Çok acımış mıdır?” diye sordu. “Papağan Han senin iyi kalpli ve merhametli olduğunu boşuna söylememiş. Ben tavus kuşu değilim, acıyıp acımadığını bilemem. Ama bu tavus kuşu tüyleri bizim ‘Doğu’nun Kuş Cenneti’ne büyük bir gelir sağlıyor, her yıl tavus kuşlarından tüy koparırız, bunu sadece canlılarken yaparsan kopardığın tüye bir şey olmuyor. Tavus kuşu tüyü koparmak dışında sülün tüyü de<a id="GBS.0705.04"/> yoluyoruz, onları da canlı canlı yoluyoruz, sonra da opera oyuncularına peruk yapmaları için satıyoruz,” dedi Geng Lianlian.</p>
			<p>Jintong, onunla birlikte papağan çiftliğine de gitti, burası yüksek tavanlı geniş bir odaydı, içeride binlerce, on binlerce – Jintong’un sayamadığı kadar çok kafes ve her kafesin içinde birer tane papağan vardı. Bu sayısız papağandan çıkan cıvıltı insanı sanki başına<a id="GBS.0705.05"/> her an büyük bir felaket gelebilirmiş gibi rahatsız ediyordu. Mavi tulumlar giyen papağan bakıcıları, kulaklarını pamukla tıkamıştı. Kulaklarına pamuk tıkamamış olsalardı şimdiye kadar mutlaka kafayı yemiş olurlardı. “Bu süs kuşlarının geniş bir pazar potansiyeli var,” dedi Geng Lianlian, “elbette yenilebiliyorlar da, Dalan şehrinde yaşayan memurların çoğu, yemek konusunda birer maceraperest, insan<a id="GBS.0706.01"/> ırkının yeme alışkanlıklarını büyük ölçüde genişlettiler, eskiden geleneklere göre zehirli ya da pis bulunup yenemez denen bir sürü şeyi fethetti bu maceraperestler. Eskiden insanlar karakurbağasının yenemeyeceğini düşünürdü, aslında karakurbağasının eti, su kurbağasınınkinden kat kat daha lezzetlidir. Şehir İşgücü Bürosu’nun işlettiği Bir Mayıs Oteli daha geçen ay ‘kuğu eti yiyen karakurbağası’<a class="si-noteref" epub:type="noteref" href="#f50" id="ref_f50">50</a><a id="GBS.0706.02"/> diye bir yemek sundu, yemeğin ana malzemeleri şunlardı: yedi tane, derisi yeni yüzülmüş karakurbağası ve bir tane içi temizlenmiş kuğu. Kurbağaları kuğunun midesine doldurup bir güzel kaynatmışlar. Bu yemek devletin Hayvan Haklarını Koruma Yasası’na yapılmış apaçık bir ihlaldi, bu yüzden son günlerde kuğu yerine kaz kullanıyorlar. Aslında bence vahşi, nadir kuşları korumanın en iyi yolu onları<a id="GBS.0706.03"/> evcilleştirmek. Mesela bizim evde beslediğimiz tavus kuşu tam da kesilmelik bir tavuk kadar oldu.”</p>
			<p>Jintong daha sonra kızıl başlı Japon turnası, kara leylek, hindi, sülün, mandarin ördeği ve bunun gibi bir sürü çiftliği ziyaret etti... Geng Lianlian, “Doğu’nun Kuş Cenneti”nin iki misyonu olduğunu söyledi, bunlardan ilki, dünyada nesli tükenme tehlikesiyle karşı karşıya olan bütün kuşlardan<a id="GBS.0706.04"/> toplayıp onları yapay döllendirme metoduyla çiftleştirerek bu “nesli tükenmekte olan nadir kuş” durumundan kurtarmaktı; ikincisiyse dünya üzerinde yaşayan herkesin yiyecek ihtiyacını karşılamak ve farklı damak tatları denemelerini sağlamaktı. “Senin şu yeğenin tam bir kuş uzmanı, kuşların çıkardığı seslerden nasıl bir ruh halinde olduklarını anlıyor. Sanki kuşdili biliyor. Geleneklere göre dilsiz<a id="GBS.0706.05"/> denen ve konuşamayan kuşlara bile konuşmayı öğretti. Karga, aptal bir kuş mu sence? Sadece gaklaması bile aptal olması için yeterli görünür normalde ama o bir kargaya tekerleme bile ezberletti. Ama kafası ticarete çalışmıyor işte, ‘Doğu’nun Kuş Cenneti’ni büyük bir borcun altına sokunca bu durumdan kurtulup kâra geçmek için genel müdürlük gibi zor bir görevi ben üstlenmek zorunda kaldım. Önceden<a id="GBS.0707.01"/> kuşlar hakkında bildiğim tek şey onları tepsiye koyup sofraya çıkarmaktı, sonra bir çift papağan aldım; onlara iyi bakıp yeteri kadar beslersen on yıl boyunca yaşayabiliyorlar. Ama bir çift papağan yersen, yirmi dört saatte kolayca sindirebilirsin. İnsanların ağzı aslında çok geniş bir pazar, ekonomik gelişmeyle birlikte zenginleşen insanlar ağızlarına artık sıradan şeyleri koymakla tatmin olmuyor,<a id="GBS.0707.02"/> tavuktur, kazdır, balıktır, kırmızı ettir, artık bunları yemekten bıkmışlar. Tabii bu bahsettiğim insanlar çok küçük bir grup, yemek için kendi ceplerinden para ödemeyen insanlardan bahsediyorum ben. İşte bizim ‘Doğu’nun Kuş Cenneti’ bu insanların parasını almak istiyor. Bir çift tavus kuşunun değeri bin iki yüz yuan, sence halkın bunu alacak gücü var mı? Hayır, onların gücü yetmez ama bahsettiğim<a id="GBS.0707.03"/> bu küçük grup alabilir. Geçen sene Guangdong’a gidip bir araştırma yaptım, orada timsah çiftliği olan bir köylü olduğunu keşfettim, timsah ulusal düzeyde korunan bir hayvan, adam da timsah etinin fiyatını istediği gibi yükseltebiliyor. Timsah yemek ister misin? Özür dilerim, timsah ulusal düzeyde korunan hayvanların en başında geliyor, doğal olarak ederi de çok. Timsah yemeye gücü yetenlerin para<a id="GBS.0707.04"/> zaten umurunda değil; gücü yetmeyenler, fiyatı ucuzlasa da zaten istemez. Timsah santimine göre satılıyor, bir tane al bakalım, başından kuyruğuna kadar ölçüyorlar, yüz kırk santim çıktı, diyelim, santimi seksen yuan, özür dilerim, timsahın fiyatı oldu mu sana on bir bin iki yüz yuan, hadi biraz indirim yapsınlar, tanış değil miyiz, biraz da pazarlık ederiz, on bin yuan, al da git bakalım. Buyurun<a id="GBS.0707.05"/> timsah ziyafetine, kimi çağıracaksın, temizinden eli başkasının cebinde olanları elbet, bir de onların yanında getirdikleri var. Yanlarında bu timsah etinin sazandan daha lezzetli olduğunu bile söyleyemezsin çünkü sazanı herkes yiyebilir, timsah etini herkes yiyemez ama. İhtiyarladığında torunlarına gururla söyleyebilirsin, dedeniz gençliğinde bir kere timsah yemişti diye, onu da patron ısmarlamıştı.<a id="GBS.0708.01"/> İşte o timsah yetiştiren köylü doğal olarak zengin olacak. Bence biraz daha özgür düşünmeliyiz, daha açık fikirli olalım, sadece ülkedeki en nadir kuşlara sahip olmakla olmaz, mümkünse dünyadaki tüm nadir kuşlara ulaşmalıyız, iki bin yılına geldiğimizde planım bu bataklığın tamamını satın alıp buraya dünyanın en büyük kuş cennetini inşa ederek bir kuş fuarı düzenlemek, o zamana kadar kuş cennetimiz<a id="GBS.0708.02"/> Dalan şehrinde görülebilecek en güzel yer olur; turistlerin, yatırımcıların ve yiyecek sektöründeki büyük firmaların hepsinin ilgisini çekeriz,” dedi Geng Lianlian, hemen ardından da ekleyiverdi: “Geleceğimiz çok parlak.”</p>
			<p>“Peki,” dedi Jintong, “ben ne yapacağım?”</p>
			<p>Geng Lianlian, “Küçük dayı, teklifimizi kabul etmeni umuyoruz, sana ‘Doğu’nun Kuş Cenneti’nin halkla ilişkiler müdürlüğünü teklif<a id="GBS.0708.03"/> ediyoruz,” dedi.</p>
			<p>“Doğu’nun Kuş Cenneti”nin yeni atanan halkla ilişkiler müdürü Shangguan Jintong, Geng Lianlian tarafından on günlüğüne bir sauna merkezine gönderildi, burada Tai masajı yaptırdı, ardından güzellik salonuna geçip yüz masajı ve yüz maskesi yaptırdı. Fiziksel ve zihinsel açıdan kendini yeni doğmuş gibi genç hissediyordu. Hiçbir masraftan kaçınmayan Geng Lianlian ona, son moda<a id="GBS.0708.04"/> kıyafetler aldı, Jintong’u neredeyse Chanel kolonyasıyla bir güzel yıkayıp günlük işlerinde ona yardımcı olması için bir de genç bir asistan kadın tuttu. Jintong bu savurgan harcamalar karşısında kendini huzursuz hissetti. Geng Lianlian, ona somut bir iş vermek yerine Jintong’un kafasını kuş türleri hakkında çeşitli bilgilerle doldurup onu “Doğu’nun Kuş Cenneti”nin kalkınma planları ve maketlerinin<a id="GBS.0708.05"/> arasında bir tura çıkardı. İşleri bittiği zaman Jintong, “Doğu’nun Kuş Cenneti”nin geleceğinin aslında Dalan şehrinin geleceği olduğuna çoktan inanmıştı.</p>
			<p>Bir gece herkes uykuya dalmışken Jintong, lüks Simmons yatağının üzerinde bir sağa bir sola dönüyordu, gözüne uyku girmiyordu bir türlü. Bu noktaya gelene kadarki hayatını gözden geçirdi uzanırken, bir gün “Doğu’nun Kuş Cenneti”ndeki bu rahat<a id="GBS.0709.01"/> hayata kavuşacağını rüyasında görse inanmazdı. Bu küçük kafalı kurnaz kadın, acaba benden gerçekten ne bekliyor olabilir? Kilo aldıktan sonra şimdi gerçekten bir şeye benzemiş olan etlenmiş göğsünü ve koltuk altını kaşıya kaşıya derin bir uykuya daldı. Uykuya dalar dalmaz rüyasında vücudunda tavus kuşu tüyleri çıktığını gördü, kuyruğunu açınca üzerinde sayısız renkli noktanın dans ettiği muhteşem<a id="GBS.0709.02"/> bir duvar gibi kocaman oldu kuyruğu. Birden Geng Lianlian ve yüzlerinde vahşi bir ifade olan onlarca kadın, gelip kuyruk tüylerini yolmaya başladı, tüylerini yolarken bu tüyleri uzaklardaki seçkin arkadaşlarına yollayacaklarını söylediler. Jintong, tavus kuşu dilinde onlara karşı direndi. Geng Lianlian de, küçük dayı, eğer tüylerini yolmayacaksam sana ne diye bakayım, dedi. Geng Lianlian’ın sorusu<a id="GBS.0709.03"/> su götürmez bir gerçeklik taşıyordu. Kadının öyle bir dili vardı ki bundan ne tavus kuşları ne de insanlar kaçabiliyordu. Başka bir çıkış yolu olmayan Jintong, itaatkâr bir tavırla kıçını havaya dikip kadınların tüylerini yolması için beklemeye başladı. Jintong kıçının üzerinde ve uyluklarının arasında serin bir rüzgârın estiğini hissetti, derisi öyle bir gerildi ki iğne batırsanız girmezdi.<a id="GBS.0709.04"/> Geng Lianlian bakır bir leğenin içinde ellerini yıkıyordu, sandal ağacı kokan bir sabunla, ellerini defalarca köpürttü, ellerini iyice yıkadıktan sonra beyaz önlük giyen bir kadına elindeki uzun bir gagayı andıran bakır ibrikten ellerini durulaması için su dökmesini istedi. Yol hadi, ne duruyorsun, demedi, düşündü, hadi yolsana iyi yeğenimin karısı, işi uzatıp bana işkence çektirme artık. Yoksa kesilmek<a id="GBS.0709.05"/> için yatağa bağlanmış bir keçi için en acı ânın bıçağın kalbine saplandığı an değil de, yanında dikilirken bir yandan bıçağını bileyip bir yandan da tırnağıyla bıçağın keskinliğini sınayan kasabı beklediği an olduğunu bilmiyor musun? Geng Lianlian eline lateks eldivenler geçirip Jintong’un kıçına bir şaplak attı, “Rahatla! Gevşe biraz! Küçük dayı, insanları öldüren o acımasız şeytan Sima Ku’dan<a id="GBS.0710.01"/> da mı hiçbir şey öğrenmedin yoksa?” dedi. O herif ölmeden hemen önce, şans için berbere gitmiş ve tıraş olurken berberin usturasını haşat etmişti sakallarıyla. Yeni nesilden olan bu kadın, böyle bir şeyi nasıl bilebilir ki? Sima Ku’nun berberin usturasını sakallarıyla haşat etmesi bir efsaneydi ama. Efsaneye göre Sima Ku bir kamyonu bile çekebilirmiş. Yine efsaneye göre Sima Ku infaz edilirken<a id="GBS.0710.02"/> alnına çarpan mermi, birden gerisin geri dönüvermiş. Sima Ku da işte Gaomi Kuzeydoğu Bucağı’nda Boxer Ayaklanması sırasında yaşayan kılıcın kesemediği ve merminin işlemediği büyük usta Fan Jinbiao gibi nefesini kontrol edip vücudundaki tüm gücü sakallarına yönlendirerek berberin usturasını haşat etmiş ve mermiyi gerisin geri göndermişti. Ardından setin üzerinde duran öz oğlu Sima Liang’ı görünce<a id="GBS.0710.03"/> ona doğru seslenmişti: “Oğlum benim!” İlçe Asayiş Bürosu’ndan gelen cellat da Sima Ku’nun boş bulunduğu bu ânı değerlendirip mermiyi ağzına ateşleyip orada canını almıştı. Yeğenimin karısı, bana haksızlık ediyorsun, dedi Jintong, ben şanslı biri değilim ve çok korkuyorum. Neden korkuyorsun ki, dedi kadın küçümseyen bir tavırla, alt tarafı tüylerini yoluyoruz, durum buyken böyle korkuyorsan taşaklarını<a id="GBS.0710.04"/> kessek kim bilir ne hale gelirsin? Böylece erken boşalmazsın! Aman Tanrım! Jintong şöyle düşünüyordu: Papağan Han boşuna ağlayıp sızlanmıyormuş, bu kadınlar, beterin de beteri, kullandığı mecazlar bile ya kesmekle ilgili ya da silahla vurmakla, Taşkın Ejderha Nehri Çiftliği’nde veterinerlik yapan lakabı “Acı Biber Elli” olan Xiao Dong denilen kadın bile yük hayvanı birliğinin katırını hadım<a id="GBS.0710.05"/> ederken neşteri şöyle bir sallayıp gitmişti. Hayvanın testisleri kesilmiş bir papayanın içi gibi saçılmıştı ortaya. Ameliyatın geri kalanını İhtiyar Deng tamamlamıştı. Ardından Dalan şehrinde bugün bile dillere pelesenk olan bir deyiş ortaya çıkmıştı, bu deyişin başını söylemeniz yeterliydi insanların gerisini anlamaları için: Xiao Dong katırı hadım etmiş, ölme eşeğim ölme. Geng Lianlian, Jintong’un<a id="GBS.0711.01"/> kuyruğundaki en güzel ve bir saz kadar kalın olan tüyleri birden çekip koparınca, Jintong acı bir çığlık atıp uyanıverdi. Yüzü soğuk soğuk terlemişti. Kuyruk sokumunda donuk bir acı vardı. O gece bir daha uyuyamadı. Bataklığın oradan gelen kuş atışmalarını dinlerken rüyasını düşündü durmadan, çalışma kampında öğrendiği bir numarayla rüyasının anlamını çözmeye çalıştı.</p>
			<p>Gün aydınlandıktan sonra<a id="GBS.0711.02"/> Geng Lianlian onu ofisine kahvaltıya davet etti, bu onuru paylaşan bir diğer kişiyse kadının kocası olan kuş eğitmeni Papağan Han’dı. Jintong kapıdan içeriye adımını atar atmaz altın bir tüneğe tünemiş olan kara bir sığırcığın, “Merhaba! Merhaba!”larıyla karşılandı. Sığırcık fingirdek bir sesle “konuşurken” tüylerini kabarttı. Kulaklarına inanamayan Jintong, bu sesin kaynağını aramak için etrafa<a id="GBS.0711.03"/> bakınmaya başladı. Sığırcık da “konuşmaya” devam etti: “Shangguan Jintong! Shangguan Jintong!” Jintong, kuşun selamlamasına hem çok şaşırdı hem de çok sevindi. Kuşa doğru başını sallayıp, “Merhaba! Merhaba! Adın ne senin?” dedi. Sığırcık yine tüylerini kabartarak “konuşuverdi:” “Piç! Piç!”</p>
			<p>Geng Lianlian, “Papağan Han, duydun mu dediğini, sen ancak böyle şeyler öğret zaten o değerli kuşuna!”<a id="GBS.0711.04"/> diye çıkıştı.</p>
			<p>Papağan Han, sığırcığa bir fiske atıp, “Piç!” dedi. Başı dönen sığırcık yine “konuştu”: “Piç! Piç!” Papağan Han, Geng Lianlian’a utanmış ve ne yapacağını bilemez bir halde, “Hay anasını, şu işe bak sen, bu kuşa düzgün bir şey öğretmek için kendimi paraladım, defalarca tekrar ettim ama sonuçta küçük bir çocuk gibi işte, ne zaman bir küfür etsem hemen kapıveriyor, tekrar etmeme<a id="GBS.0711.05"/> bile gerek kalmadan!” dedi.</p>
			<p>Geng Lianlian, Jintong’a taze inek sütü ve az pişmiş devekuşu yumurtası ikram etti. Kendisi bir kuş gibi çok az yemek yiyordu. Jintong’sa bir domuz gibi yedikçe yedi. Geng Lianlian bir bardak enfes “Nescafé”<a class="si-noteref" epub:type="noteref" href="#f51" id="ref_f51">51</a> içerken, “Küçük dayı, binlerce günlük askerî eğitim, savaş alanındaki o bir tek an içindir, senin de kendi yeteneklerini göstermenin zamanı geldi çattı artık,”<a id="GBS.0712.01"/> dedi.</p>
			<p>Jintong birden şaşkınlıkla yutkundu, ardından üst üste hıçkırmaya başladı. “Hıçk, ben ne yapabilirim, hıçk...” diye kekeledi.</p>
			<p>Jintong’un hıçkırmasından iğrendiği açıkça belli olan Geng Lianlian, o duygusuz gri gözlerini onun ağzına dikiverdi. Kadının aslında güzel ve sıcak bakışları olan gri gözleri, duygu yoksunluğundan birden çok ürkütücü bir hale gelmişti, Jintong birden kadının<a id="GBS.0712.02"/> annesini hatırladı, ardından da bataklıkta yaşayan ve bir yabankazını bir lokmada yutabilen pitonların boyunlarını düşündü. Öyle korktu ki hıçkırığı birden kesiliverdi.</p>
			<p>“Elbette ki bir sürü şey yapabilirsin!” Kadının yılan gözlerinden insanı ısıtan bir sıcaklık geçti yine, o büyüleyici bakışları yeniden ortaya çıktı, “Küçük dayı,” dedi, “planlarımızı gerçeğe dönüştürmek için ihtiyacımız olan<a id="GBS.0712.03"/> şey ne biliyor musun? Elbette ki biliyorsun, para. Saunaya gitmek para ister, o iri memeli Tai masörün sırtına masaj yapması para ister, az önce yediğiniz o deve kuşu yumurtaları kaç para haberin var mı?” Birden beş parmağını uzattı – Elli? Beş yüz? Tam beş bin yuan! “Ne kadar ekmek, o kadar köfte, yaptığımız her şey para ister, eğer ‘Doğu’nun Kuş Cennet’ni geliştirmek istiyorsak bu da para demek.<a id="GBS.0712.04"/> İhtiyacımız olan para seksen ya da yüz bin yuan değil, iki ya da üç yüz bin yuan da değil, ihtiyacımız olan milyonlar, on milyonlar! Bunun için de hükümetin desteği gerek, banka kredisi gerek, banka hükümet demek, banka müdürleri belediye başkanını dinler, peki belediye başkanı kimi dinler?”</p>
			<p>Sonra Jintong’a gülümseyip, “Küçük dayı, belediye başkanı da seni dinler!” dedi.</p>
			<p>Jintong yine hıçkırmaya<a id="GBS.0712.05"/> başladı.</p>
			<p>“Küçük dayı, küçük dayı, öyle telaşlanma hemen, sana güzel güzel anlatayım, Dalan’a yeni atanan belediye başkanı yabancı değil, senin akıl hocan Ji Qiongzhi! Güvenilir kaynaklardan aldığımız bilgilere göre buraya atanır atanmaz ilk sorduğu kişi senmişsin. Küçük dayı, düşün bir, aradan onca yıl geçmiş olmasına rağmen hâlâ seni düşünüyor, bu ne kadar derin bir sevgidir!” dedi Geng Lianlian.</p><div style="display:none;"><a id="GBS.0713.01"/></div>
			<p>“Yani ona gidip Ji Öğretmen, ben Shangguan Jintong, yeğenimin karısının ‘Doğu’nun Kuş Cenneti’ için onlara birkaç milyon borç verir misiniz mi diyeceğim?” dedi Jintong.</p>
			<p>Geng Lianlian yüksek sesle kahkahalar atıp ayağa kalktı, Jintong’un omzuna hafifçe vurup, “Aptal dayıcığım, benim aptal küçük dayıcığım, gerçekten ne kadar da masum bir adamsın! Ben sana nasıl isteyeceğini anlatırım,” dedi.</p><div style="display:none;"><a id="GBS.0713.02"/></div>
			<p>Bunun ardından gelen birkaç hafta boyunca Papağan Han’ın kuşlara konuşmayı öğretmesi gibi Geng Lianlian da gece gündüz dinlemeden Jintong’a ders verdi, ona güçlü ve yalnız bir kadının hoşlanacağı numaraları ve duymaktan zevk alacağı bütün şeyleri öğretti. Ji Qiongzhi’nin doğum gününden bir önceki gün, Geng Lianlian kendi yatak odasında bir savaş provası düzenledi, üzerine beyaz bir gecelik<a id="GBS.0713.03"/> giyip bir More sigarası yaktı, eline uzun ayaklı bir şarap kadehi aldı, yatağın başucuna afrodizyak şişeleri dizmişti, ayağına işlemeli bir çift terlik geçirip Belediye Başkanı Ji Qiongzhi’yi oynamaya başladı. Jintong kolalı bir takım elbise giyiyordu, boynuna ve koltuk altlarına Paris’ten gelen bir parfüm boca edilmişti, bir elinde büyük bir demet tavus kuşu tüyü, diğer elindeyse eğitimden daha yeni<a id="GBS.0713.04"/> çıkmış bir papağanla yatak odasının deri kaplama kapısını hafifçe iterek içeriye girdi.</p>
			<p>İçeri adımını atar atmaz Ji Qiongzhi’nin ciddi tavrı karşısında dondu kaldı. Hiç de Geng Lianlian gibi omuzlarından dökülen ve memelerini yarı açık bırakan bir gecelik giymiyordu. Aksine üzerinde düğmeleri ta boynuna kadar sıkı sıkı iliklenmiş eski bir askerî üniforma vardı. Elinde ne More sigarası ne de<a id="GBS.0713.05"/> şarap kadehi vardı, üstelik başucunda afrodizyak filan da yoktu. Jintong’u yatak odasında bile ağırlamıyordu. Ağzında Stalin döneminden kalma büyük, eski bir pipo vardı, içerisi sert bir tütün dumanıyla kaplıydı, üzerinde Taşkın Ejderha Nehri Çiftliği’nin adı yazılı olan, sırı dökülmüş, fıçıyı andıran büyük bir kupadan höpürdeterek çay içiyordu, kırık bir hasır koltuğa oturmuş, naylon çorap giydiği<a id="GBS.0714.01"/> kokan ayaklarını önündeki masanın üzerine uzatmıştı. Jintong içeriye girdiğinde teksir kâğıdına basılmış bir belge okuyordu, Jintong’u görünce elindeki belgeyi bir kenara fırlatıp, “Piçler! Kokuşmuş tahtakuruları!” diye sövdü. Bunu duyan Jintong’un korkudan dizlerinin bağı çözüldü, az kalsın yere diz çökecekti. Ji Qiongzhi ayaklarını masadan toplayıp ayakkabılarını giydi, “Shangguan Jintong, gel<a id="GBS.0714.02"/> gel gel, çekinme, sana küfretmiyordum!” dedi.</p>
			<p>Jintong, Geng Lianlian’ın planına sadık kalıp kadının önünde saygıyla eğildi, ardından yaşlı gözlerle belediye başkanının yumuşak göğsüne baktı, aşağı yukarı on saniye sürdü bu, eğer daha uzun sürerse çok hoş karşılanmayabilirdi, daha kısa sürerse de yeterince samimi olmazdı. Sonra şöyle diyecekti: “Sevgili Öğretmenim Ji Qiongzhi, şu hiçbir işe<a id="GBS.0714.03"/> yaramaz öğrencinizi hâlâ hatırlıyor musunuz?”</p>
			<p>Ama Jintong daha ağzını bile açamadan kadın ona adıyla seslenmiş ve gözlerinde yıllar önceki canlılıkla onu baştan aşağıya bir güzel süzmüştü, tüyleri diken diken olan Jintong birden elindekileri yere atıp var gücüyle koşarak buradan uzaklaşmak istiyordu. Ji Qiongzhi havayı koklayıp, “Geng Lianlian sana ne kadar parfüm sıktı böyle?” dedi alaycı<a id="GBS.0714.04"/> bir tavırla.</p>
			<p>Koltuğundan doğrulup iterek bir pencere açınca içeriye akşamın serin havası doluverdi; uzakta, yüksek metal kirişlerin üzerinde çalışan kaynak makineleri sanki bayramlarda atılan havai fişekler gibi parlıyordu. “Otursana,” dedi, “burada sana ikram edebilecek hiçbir şey yok. Ama eğer istersen bir bardak su iç.” Sonra çay sehpasının üzerinden kulpu kırık bir çay bardağı aldı, bardağın<a id="GBS.0714.05"/> dibindeki kiri görünce, “Boş ver, çok kirliymiş, kalkıp yıkamaya üşeniyorum, yaşlandım artık, zaman insanın gözünün yaşına bakmıyor, tüm gün koşturdum, ayaklarım mayalanmış ekmek gibi şişiverdi,” dedi.</p>
			<p>Konu kendi yaşından açılınca, artık yaşlandığını söyleyince, küçük dayı, bunu sakın unutma, ona yaşlanmış olduğunu söyleme sakın, bir sukabağı gibi kurumuş kalmışsa da şöyle demelisin: Jintong<a id="GBS.0715.01"/> birden bir papağan gibi Geng Lianlian’ın ona bizzat ezberlettiği şeyleri şakımaya başladı: “Öğretmenim, biraz kilo almışsınız ama tıpkı bize şarkı söylemeyi öğrettiğiniz yıllardaki gibi görünüyorsunuz. En çok yirmi yedi-yirmi sekiz yaşında gösteriyorsunuz, taş çatlasa otuzu geçmez!”</p>
			<p>Ji Qiongzhi sırıtarak, “Bunları sana Geng Lianlian mi öğretti?” dedi.</p>
			<p>Utançtan yüzü kızaran Jintong, “Evet,”<a id="GBS.0715.02"/> dedi.</p>
			<p>Ji Qiongzhi, “Shangguan Jintong, bir şarkıyı iyi söyleyebilmek için sadece sözlerini ezberlemek yetmez! Bu göt yalayıcılık bana sökmez, yüzde yüz faydasız. Otuzu geçmezmiş, peh, otuzlarında bir kadın hâlâ çok çekiciymiş, osuruğum! Yaşlanıp yaşlanmadığımı ben bilmiyor muyum sanki? Saçlarım ağardı, gözlerim artık eskisi gibi iyi görmüyor, dişlerim döküldü dökülecek, tenim pörsümüş, dahası<a id="GBS.0715.03"/> da var ama şimdi ağzımı bozmayayım. Ah, o insanlar yok mu, karşıma geçmiş övgüler yağdırıp duruyorlar yüzüme yüzüme ama arkamı dönmemle küfrü basıyorlar, kiminin yüksek sesle söylemeye cesareti yok, içinden bela okuyor: Şu bir türlü geberemeyen pis moruk! Şu yaşlı cadı! Madem o sözleri söyledin, bugün duymazdan geleceğim, yoksa seni tarumar ederdim! Neyse otursana, ayakta dikilme öyle,” dedi.</p><div style="display:none;"><a id="GBS.0715.04"/></div>
			<p>Jintong, elindeki tavus kuşu tüyü demetini Ji Qiongzhi’ye uzatıp, “Ji Öğretmen, Geng Lianlian bunu size vermemi söyledi, dedi ki, ‘Küçük dayı, tavus kuşu tüylerini verirken şöyle demelisin; öğretmenim, doğum günü arifenizde size kendi güzelliğinizin bir yansıması olan bu elli beş tane tavus kuşu kuyruğunu takdim ediyorum,’” dedi. “Bir osuruk daha!” dedi Ji, “Tavus kuşunun erkeği güzeldir, dişisi<a id="GBS.0715.05"/> yaşlı bir tavuktan bile daha çirkindir. Şu kuş tüylerini alıp ona geri götür. Peki ya şu ne, konuşan bir papağan mı?” Üzeri kırmızı ipek bir örtüyle örtülmüş olan kuş kafesini işaret edip, “Aç da bakayım,” dedi Ji. Jintong örtüyü kaldırıp kafese vurdu birkaç kez, papağan uykulu gözlerle kanatlarını gerip, “Merhaba! Merhaba! Ji Öğretmen, nasılsın!” dedi öfkeli bir sesle. Ji kafese şöyle bir vurunca<a id="GBS.0716.01"/> ürken papağan kafesin içinde zıplayıp bir aşağı bir yukarı dolanmaya başladı, güzelim tüyleri kafesin tellerine çarpıyordu. Ji, içini çekip, “Nasıl mıyım? Hiç de iyi değilim, bok gibiyim!” dedi.</p>
			<p>Ji, piposunu doldurup dişsiz yaşlı bir adam gibi iyice körükledi. “Kuşçu Han, bir ejderha tohumu ekmişti ama eline geçen bir pireden başka bir şey olmadı! Geng Lianlian seni buraya neden yolladı?”<a id="GBS.0716.02"/> dedi.</p>
			<p>Jintong kekeledi: “Sizi ‘Doğu’nun Kuş Cenneti’ne davet etmem için gönderdi.”</p>
			<p>“Asıl amacı bu değildir,” dedi Ji Qiongzhi çay kupasını alıp bir yudum içerek, ardından kupayı sertçe sehpanın üzerine bırakıp, “Asıl amacı bankadan kredi çekmek!” diye ekledi.</p>
		</section>
		<section class="subchapter" epub:type="subchapter">
			<h2>5</h2>
			<p>Ji Qiongzhi, Shangguan Jintong’un yüzünü kara çıkarmadı. Şeftali çiçeklerinin açtığı güzel bir bahar günü Dalan Belediyesi’nin<a id="GBS.0716.03"/> en önemli yetkililerinden oluşan bir heyetle özel olarak davet ettiği Emlak Bankası, Sanayi ve Ticaret Bankası, Halk Bankası ve Ziraat Bankası müdürlerini peşine takıp “Doğu’nun Kuş Cenneti”ne bir inceleme gezisinde bulundu. Görkemli bir kadın olan Lu Shengli o gün üzerine çok basit şeyler giymişti ama gören gözler için bu basitlik açıkçası kendi içinde bir moda akımı taşıyordu, o “basit”<a id="GBS.0716.04"/> görünen şeylerin hepsi pahalı ithal markalara aitti.</p>
			<p>Kırktan fazla limuzin, “Doğu’nun Kuş Cenneti”nin giriş kapısının önüne park etti. Giriş kapısına saraylarda kullanılan, çapı üç metreyi bulan büyük kırmızı fenerler asılmıştı, fenerlerin içine yüzden fazla gümüş gerdanlı tarlakuşu konmuştu. Papağan Han, kuşları arabaların motorlarının vınlamasını duyduklarında şarkı söylemek için eğitmişti.<a id="GBS.0716.05"/> Papağan Han tarafından özel olarak eğitilmiş tarlakuşları şakımaya başlayınca fenerler kuş sesleriyle titremeye başladı, bu doğal müzik gerçekten de eşsiz ve unutulmayacak bir deneyimdi. Giriş kapısının kemerli çatısı Papağan Han’ın büyülü ellerinde eğitilmiş, altın sarısı çizgileri olan ebabillerin yetmişten fazla yuvasına da ev sahipliği yapıyordu. Kapının hemen yanında üzerinde kuşun İngilizce<a id="GBS.0717.01"/> adı yazan ve özellikleri üzerine Çince-İngilizce yazılmış kısa bir açıklama olan ahşap bir tabela vardı. Açıklamaya bir de bu neredeyse şeffaf denilebilecek kadar beyaz kuş yuvalarının yüksek bir besin değeri taşıdığı not düşülmüştü, bir kuş yuvasının değeri üç bin yuandı. Geng Lianlian bu özel gün için “Doğu’nun Kuş Cenneti”nin ağaçları arasına önceden kaydedilmiş kuş seslerinin yayınını yapan<a id="GBS.0717.02"/> yüzlerce küçük hoparlör yerleştirtmişti gizlice. Kapıdan girişte karşınıza çıkan yapay dağın hemen önünde üzerinde büyük karakterlerle dört sözcüğün yazıldığı dört tane büyük ahşap tabela vardı: Kuşlar Konuşuyor Çiçekler Şakıyor. Gözlemciler başta bu “şakıma”nın yanlış yazıldığını düşündü ama çok geçmeden bunun mükemmel bir seçim olduğuna karar verdiler. Çünkü “Doğu’nun Kuş Cenneti”nin çiçekleri<a id="GBS.0717.03"/> kuşların insanı sağır eden cıvıltıları arasında salınırken şarkı söylüyor gibi görünüyorlardı. Bir grup iyi eğitilmiş yaban tavuğu avlunun ortasında bir, hoş geldiniz, dansı yapmaya başladı, bazen birbirlerine sarılıp çiftler halinde dans ediyor, bazen havada hızlı dönüşler yapıyorlardı, müzikle mükemmel bir uyum içindeydiler. Bunların neresi yaban tavuğu? Bunlar bir grup beyefendiydi (Papağan Han<a id="GBS.0717.04"/> daha estetik görünmesi için bir grup erkek yaban tavuğunu eğitmişti), bir grup çapkın ve stil sahibi beyefendi. Yaban tavukları, dansları ve tüylerinin muhteşem renkleriyle izleyenlerin gözlerini kamaştırdı. Geng Lianlian ve Jintong, ziyaretçileri kuşların gösteri salonuna götürdü. Papağan Han üzerine kırmızı çiçekler işlenmiş bir tören giysisi giyiyordu, elindeki asayla sahne almaya hazır bir halde<a id="GBS.0717.05"/> bekliyordu. Değerli konuklar içeri girer girmez bir kadın görevli şalteri kaldırıp gösteri salonunu ışığa boğdu, girişin tam karşısına bakan bir tüneğin üzerine tünemiş olan yirmi tane muhabbet kuşu hep bir ağızdan bağırdı: “Hoş geldiniz hoş geldiniz, sefalar getirdiniz! Hoş geldiniz hoş geldiniz, sefalar getirdiniz!” Ziyaretçiler kendilerinden geçmiş alkışlarla cevap verdiler. Daha alkışlar<a id="GBS.0718.01"/> kesilmeden bir grup sarı iskete kuşu havalandı, her biri gagasında pembe birer pusula taşıyordu ve pusulaları ziyaretçilerin ellerine bıraktılar. Ziyaretçiler pusulaları açıp okudular: Sayın misafirlerimiz, hoş geldiniz! Değerli tavsiyelerinizi ve rehberliğinizi saygıyla bekliyoruz! Ziyaretçiler şaşkınlıktan küçük dillerini yuttular. Ardından kırmızı ceket giymiş ve küçük yeşil şapkalar takmış olan<a id="GBS.0718.02"/> iki sığırcık yalpalayarak sahnenin ortasındaki mikrofonun yanına geldiler, sığırcıklardan biri çok nazik bir ses tonuyla, “Hanımefendiler ve Beyefendiler, hoş geldiniz!” dedi, o konuşmasını bitirince yanında duran diğer sığırcık onun dediklerini akıcı bir İngilizceyle tercüme etti. “Doğu’nun Kuş Cenneti’ne gelerek bizleri değerli varlığınızla onurlandırdığınız için çok teşekkür ederiz, değerli tavsiyelerinizi<a id="GBS.0718.03"/> bekliyoruz!” – yine İngilizce tercümesi. Belediye Dış Ticaret Bürosu’nun müdürü mükemmel bir İngilizceyle, “Bu standart Oxford İngilizcesi,” diye yorumda bulundu. Şimdi huzurlarınızda “Kadınların Kurtuluş Marşı”nı solo olarak söyleyecek şarkıcımız: Dağ Sığırcığı. Mor bir kıyafet giydirilmiş olan bir sığırcık bildiğiniz kuş yürüyüşüyle –boyun yukarıda, baş eğik– mikrofona gelip izleyicilere<a id="GBS.0718.04"/> doğru eğilerek selam verdi, öyle çok eğildi ki izleyiciler kuşun başının arkasındaki iki küçük sarı kanadı bile görebildi. Kuş, “Bugün sizlere tarihî önemi olan bir marş söyleyeceğim,” dedi, “bu marşı Belediye Başkanı’mız Ji Qiongzhi’ye adıyorum, umarım hepiniz bu marşı severek dinlersiniz, teşekkürler.” Ardından yine saygıyla eğilip başının arkasındaki iki küçük sarı kanadı gösterdi. Bu sırada<a id="GBS.0718.05"/> sahneye on tane altın sarısı kanarya fırlayıp harika bir müzik grubu oluşturarak marşın açılış melodisini mırıldanmaya başladı. Sığırcık bir yandan sallanıyor bir yandan da marşı söylüyordu:</p>
			<p>Eski toplum karanlık, dipsiz ve kuru bir kuyuydu,</p>
			<p>Hep halkımız vardı kuyunun dibinde,</p>
			<p>Kadınlarsa en dibindeydi kuyunun,</p>
			<p>En dibindeydik, ah, en dibinde.</p>
			<p>Yeni toplumsa parlayan bir güneştir<a id="GBS.0719.01"/> başımız üzerinde,</p>
			<p>Güneşin altın ışınları vurur biz çiftçilerin üzerine,</p>
			<p>Kadınlar özgürleşip ayağa kalktılar,</p>
			<p>Ayağa kalktık ah, artık en yukarıdayız.</p>
			<p>Ziyaretçiler deli gibi alkışlamaya başladı. Geng Lianlian ve Jintong, gizli gizli, Ji Qiongzhi’nin yüzündeki ifadeyi izliyordu. Kadın sakince oturuyordu, ne alkışladı ne de beğendiğini belli eden çığlıklar attı. Bu durumdan ürken Geng<a id="GBS.0719.02"/> Lianlian, Jintong’u dirseğiyle hafifçe dürtüp, “Nesi var bu moruğun?” diye fısıldadı. Jintong başını iki yana salladı.</p>
			<p>Geng Lianlian boğazını temizleyip, “Sayın misafirlerimiz, şimdi sizleri yemek salonuna davet ediyorum, bizim ‘Doğu’nun Kuş Cenneti’ daha yeni kurulduğundan ve mali kaynaklarımız da sınırlı olduğundan sizlere öyle ahım şahım yiyecekler sunamayacağız ama aşçımız sizlerin onuruna<a id="GBS.0719.03"/> ‘Yüz Kuş Ziyafeti’ adında alçakgönüllü bir yemek hazırladı,” dedi.</p>
			<p>Gösteri boyunca sunuculuk yapan iki sığırcık yine mikrofonun başına geçip aynı anda konuşmaya başladı: “Yüz Kuş Ziyafeti, Yüz Kuş Ziyafeti, sınırsız bir lezzet. Büyük bir devekuşu mu istersiniz, yoksa küçük bir sinek kuşu mu? Yeşilbaşlı ördek, mavi kulaklı sülün. Kırmızı ibikli turna, uzun kuyruklu üveyik. Çobanaldatan, akbaba.<a id="GBS.0719.04"/> Toy kuşu, tepeli ibis, bayağı kocabaş. Mandarin ördeği, pelikan, muhabbetkuşu. Sarıasma, ardıçkuşu, ağaçkakan. Kuğu, karabatak, flamingo...”</p>
			<p>Sığırcıklar daha mönüdeki bütün kuşları sayamadan Ji Qiongzhi ardını dönüp salondan çıktı. Yüzünde demir gibi sert bir ifade vardı. Altında çalışanlar isteksiz ama çok da çaresiz bir şekilde onun peşi sıra seyirttiler çıkışa doğru.</p>
			<p>Ji Qiongzhi arabasına<a id="GBS.0719.05"/> biner binmez Geng Lianlian ayağıyla yeri dövüp sövmeye başladı: “O yaşlı cadı yok mu! Geberesice şey!”</p>
			<p>Ertesi gün, belediye başkanının ofisinde yaptığı toplantının kendini ilgilendiren bölümleri Geng Lianlian’ın kulağına çalındı. Ji Qiongzhi sövmüş geçirmişti: “Hangi kuş cennetinden bahsediyorsunuz, düpedüz bir vodvil takımı! Ben bu şehrin belediye başkanı olduğum sürece hükümetten bir fen<a id="GBS.0720.01"/> bile kredi alamazlar!”</p>
			<p>Geng Lianlian kıkırdayarak, “Seni moruk, biz eşeğimizi sürüp şarkımızı söylemeye devam edeceğiz, ne olacağını ilerleyen günler gösterecek,” dedi.</p>
			<p>Geng Lianlian, ziyarete gelenlere önceden hazırladıkları hediyeleri götürmesi için Jintong’a emir verdi, bu listede Ji Qiongzhi bulunmuyordu elbette. Hediyeler yarım kilo tarlakuşu yuvasıyla bir tane tavus kuşu tüyüydü.<a id="GBS.0720.02"/> En önemli misafirlere, yani banka müdürlerine yarımşar kilo kuş yuvası daha eklendi.</p>
			<p>Jintong tereddüt taşıyan bir sesle, “Yeğenimin karısı, ben... böyle bir şeyi yapamam...” dedi.</p>
			<p>Geng Lianlian’ın o güzelim gri gözleri bir saniye içinde yılan gözlerine döndü, “Yapamaz mısın, o zaman küçük dayıdan başka bir yerde çalışmasını istemek zorunda kalacağım. Belki de senin şu çok sevgili öğretmenin<a id="GBS.0720.03"/> sana bir yerlerde bir memurluk ayarlar,” dedi soğuk bir tavırla.</p>
			<p>Papağan Han, “Küçük dayımı belki bekçi filan yaparız,” diye atıldı.</p>
			<p>“Kapa çeneni!” diye tısladı Geng Lianlian öfkeyle, “O, senin küçük dayın olabilir ama benim dayım mayım değil! Burada huzurevi işletmiyorum ben.”</p>
			<p>“Değirmeni çevirdikten sonra eşeği öldürüp yememeni tavsiye ederim sana!” diye homurdandı Papağan Han.</p>
			<p><a id="GBS.0720.04"/>Geng Lianlian elindeki kahve bardağını Papağan’ın kafasına fırlattı. Gözlerinde toprak sarısı bir parıltı vardı, ağzını vahşice kocaman açıp sövmeye başladı: “Siktir! Siktir git! İkiniz de siktirin gidin yanımdan! Beni bir daha kızdırırsanız ikinizi de kuşbaşı doğrayıp kartallara yem ederim!”</p>
			<p>Korkudan ruhu bedenini terk eden Jintong ellerini birbirine kavuşturup durmadan eğilmeye başladı, bir<a id="GBS.0720.05"/> yandan da özür diliyordu: “Yeğenimin karısı, hepsi benim suçum, öleyim daha iyi, ben insan değilim, ben insan değilim, sakın ama sakın kızma yeğenime, ben alır başımı giderim, hemen gidiyorum, beni doyurup giydirdin, borçlandım sana, çöp toplar, boş içki şişesi satar sana olan borcumu yine de öderim, yeter ki sen...”</p>
			<p>“Ne kadar da hırslıymışsın!” dedi Geng Lianlian alay ederek, “Sen lanetlenmiş<a id="GBS.0721.01"/> aptalın tekisin, senin gibi hayatı boyunca bir kadının meme ucuna asılı olarak yaşayan bir asalak, köpekten bile daha aşağılık bir şeydir! Senin yerinde olsaydım kendimi çoktan eğri büğrü bir ağaca asmıştım! Papaz Malory bir ejderha tohumu ekmişti ama eline geçen bir pireden başka bir şey olmadı ama hayır, sen bir pire bile olamazsın, pireler zıplayınca en azından yarım metre havalanıyor, peki<a id="GBS.0721.02"/> ya sen, olsan olsan kokuşmuş bir tahtakurusu olabilirsin, hatta bir tahtakurusu bile olamazsın, sen üç yıldır açlık çeken bir bitsin!”</p>
			<p>Jintong iki eliyle kulaklarını kapatıp koşarak “Doğu’nun Kuş Cenneti”nden uzaklaşmaya çalıştı. Çok hızlı koşuyordu. Geng Lianlian’ın bir domuz bıçağından daha keskin olan sivri dili Jintong’u dört bir yanından kesip vücudunda kan fışkıran yaralar açtı. Kafası<a id="GBS.0721.03"/> karışmış bir halde sazlık bir alana girdi. Sazlıklar geçen sene hasat edilmediklerinden sararıp solmuşlardı, bu senenin sazları da çoktan bir ayak uzunluğuna gelmişti. Sazlıkların derinliklerine dalıp dış dünyayla ilişkisini geçici bir süre kesti. Kurumuş sazlar rüzgârda hışırdıyordu. Nemli topraktan taze kamış sürgünlerinin acı kokusu yükseliyordu. Kalbi üzüntüden birazdan dağılacakmış gibi hissetti,<a id="GBS.0721.04"/> kendini sazların üzerine bırakıp gözyaşlarına boğuldu. Bir yandan ağlıyor, bir yandan da çamura bulanmış elleriyle hantal kafasına vuruyordu. Ağlarken arada yaşlı bir kadın gibi hıçkırarak söyleniyordu: “Ana, beni niye doğurdun! Benim gibi değersiz bir çöp parçasını hangi hakla büyüttün, doğar doğmaz beni bir oturağın içine atıp boğacaktın, ana, tüm hayatımı ne insan ne de şeytan olabilen<a id="GBS.0721.05"/> yarım bir yaratık olarak geçirdim, yetişkinler bana zulmetti, hatta çocuklar bile kabadayılık tasladı bana, erkekler de zulmetti, kadınlar da zulmetti, yaşayanlar da zulmetti, hatta ölüler bile zulmetti... Ah, anacığım, artık daha fazla yaşayamam, son adımı da atmak istiyorum. Cennetteki Babamız, aç gözlerini de bak bana, bir şimşek gönder üzerime de çarpılayım! Toprak Ana, yer yarılsa da içine girsem,<a id="GBS.0722.01"/> ah anacığım, yeteri kadar acı çektim bu dünyada, o kadın yüzüme karşı küfredip hakaretler yağdırdı bana...”</p>
			<p>Sonunda ağlamaktan yorgun düştü. Yerde uzanıyordu, üstü başı çamur içinde kalmıştı ve bundan rahatsızlık duyuyordu. Yerden doğruldu, burnunu sümkürdü, burnu ağlamaktan kızarmış ve şişmişti, yüzündeki gözyaşlarını sildi. Ağlamak iyi gelmişti, kendini daha iyi hissediyordu. Sazların üzerinde<a id="GBS.0722.02"/> bir örümcekkuşu yuvası vardı. Sazların dibinde gezinen sarı boyunlu bir yılan gördü. Önce şaşırdı, sonra yılan sürünüp pantolon paçasından içeri girmeden ayağa kalktığı için kendini şanslı saydı. Kuş yuvasını görünce “Doğu’nun Kuş Cenneti” geldi aklına. Yılanı görünce de Geng Lianlian’ı hatırladı. İçinde yavaş yavaş bir öfke büyüyordu. Kuş yuvasına bir tekme savurdu. Yuvanın sazlara atkuyruğuyla<a id="GBS.0722.03"/> bağlı olduğu aklına gelmemişti nedense, yuva yerinden milim kımıldamadı, Jintong da az kalsın dengesini kaybedip yere düşecekti. Kuş yuvasını elleriyle yerinden kopardıktan sonra yere atıp üzerinde zıplamaya başladı, kuş yuvasını ezerken bir yandan da sövüyordu: “Orospunun çocuğu kuş cenneti! Piç kurusu! Seni öyle bir tekmeleyeceğim ki! Ezeceğim seni ayaklarımın altında! Piç kurusu!” Kuş yuvasını<a id="GBS.0722.04"/> parçaladıktan sonra birden cesaretlenmiş ve öfkesi gittikçe artmıştı, yere eğilip bir sazı koparmaya yeltendi ama sazın jilet gibi keskin yaprakları elini kesti. Acıyı umursamaz bir tavırla kopardığı sazı, yukarı kaldırıp o sarı boyunlu yılanı aramaya koyuldu. Sonunda yılanı buldu. Yılan bir grup sazın arasında kıvrılarak sürünüyor ve çok hızlı ilerliyordu. Elindeki sazı iyice yukarı kaldırıp<a id="GBS.0722.05"/> sövdü: “Geng Lianlian, seni zehirli yılan! Yanlış adama çattın ve şimdi senin canını alacağım!” Sazı tüm gücüyle yere çaldı. Yılanın başına mı yoksa vücuduna mı vurduğunu bilemedi ama bir yerine vurduğundan emindi. Çünkü bu sarı boyunlu iri yılan birden vücudunu toplayıp siyah çizgili başını kaldırarak tıslamaya başladı, sinsi bakışlı gri gözlerini de Jintong’a dikmişti. Jintong’un tüm vücudu titredi,<a id="GBS.0723.01"/> saçları havaya dikilmişti, tam sazı kaldırıp yılana doğru indirecekken yılanın üzerine doğru sıçradığını gördü. Anam, diye bir çığlık atıp elindeki sazı yere attı, sazların keskin ve kuru yapraklarının yüzünü ve gözünü çizmesine aldırmadan sazlıkların içine doğru var gücüyle koşmaya başladı. Bir süre sonra ardına bakıp yılanın kendini takip etmediğini görünce rahat bir nefes aldı. Bu sırada<a id="GBS.0723.02"/> kol ve bacaklarının gevşediğini hissetti, başı dönüyordu, vücudunda hiç derman kalmamıştı, karnı açlıktan guruldamaya başlamıştı. Uzakta, “Doğu’nun Kuş Cenneti”nin kemerli giriş kapısı güneşin altında tüm göz kamaştırıcılığıyla parlıyor, turnaların çığlıkları bulutlara doğru yükseliyordu, daha dün bu saatte öğle yemeği yiyordu, sütün tatlı kokusu, ekmek kokusu, bıldırcın ve sülün etinin o hoş kokuları...<a id="GBS.0723.03"/> hep birlikte üzerine doğru akın ediyordu, düşünmeden hareket ettiğine daha şimdiden pişman olmuştu. “Doğu’nun Kuş Cenneti”nden neden ayrıldım ki? Birkaç hediye dağıtarak hangi olmayan haysiyetini kaybedeceksin?” Kendine bir tokat attı, acımadı hiç, bir tokat daha attı, biraz acıdı, tüm gücüyle bir tokat daha attı, acıdan havaya sıçradı, yüzünün yarısı alev alev yanıyordu. “Shangguan Jintong,<a id="GBS.0723.04"/> sen haysiyet takıntısı yüzünden kendine acı çektirmekten başka hiçbir boka yaramayan piç kurusunun tekisin!” diye sövdü kendi kendine yüksek sesle. Ayakları onu doğruca “Doğu’nun Kuş Cenneti”ne götürdü. “Yürü hadi, gerçek bir adam ne zaman dik duracağını ve ne zaman eğilmesi gerektiğini bilir, gidip Geng Lianlian’dan özür dile, hatanı kabul et, seni geri kabul etmesi için yalvar ona. Bu kadar<a id="GBS.0723.05"/> düşmüşsün daha ne haysiyetinden bahsediyorsun? Haysiyet mi? Haysiyet zenginlere verilmiş bir şey, senin gibilerle işi olmaz, sırf sana kokuşmuş bir tahtakurusu, dedi diye gerçekten kokuşmuş bir tahtakurusuna dönüşeceğin filan yok! Şimdi sana, bit, dedi diye bite mi dönüştün?” Kendini bir güzel payladı, kendinden nefret etti, kendine acıdı, kendini bağışladı, kendi kendinin ıstırabını duyumsadı, kendi<a id="GBS.0724.01"/> kendini aydınlattı, kendi kendini ikna etti, kendi kendine bir ders verip kendi kendini eğitti, işte böyle farkına bile varmadan kendini “Doğu’nun Kuş Cenneti”nin giriş kapısı önünde dikilirken buldu.</p>
			<p>“Doğu’nun Kuş Cenneti”nin giriş kapısı önünde dolanıyordu, tereddüt içindeydi, cesaretini toplayıp defalarca o ilk adımı atmayı denedi ama her seferinde son anda geri adım attı. “Evet ya, gerçek<a id="GBS.0724.02"/> bir adam yola çıkacağım, dedi mi onu dört atlı bile durduramaz. Orada benim için bir yer yoksa da başka bir yerde mutlaka vardır. Atın iyisi üzerinden geçtiği çayıra geri dönüp de otlamaz orada. Açlıktan ölsem bile başımı eğmeyeceğim, soğuktan donana kadar buz gibi rüzgârın önünde dimdik duracağım. Bir lokma ekmek için savaşmadan yenildiğimi kabul etmiyorum, fakirim ama benim de gururum var. Herkes<a id="GBS.0724.03"/> bir gün ölecek, önemli olan öldükten sonra adını tarihe yazdırmak.” Jintong işte kendi kendine böyle bir sürü beylik cümle sıraladı, başını gururla dikip geriye doğru yollandı, tam birkaç adım atmıştı ki hemen geri döndü yine. Jintong içeri mi girse yoksa geri mi dönse bir türlü içinden çıkamadığı bir ikileme düşmüştü. Kapının önünde Papağan Han’a ya da Geng Lianlian’a rastlayabileceği umuduyla<a id="GBS.0724.04"/> dolandı durdu. Ama tam da Papağan Han’ın sesini duyunca koşarak bir ağacın arkasına saklandı. Böylece güneş batana kadar kapının önünde bekledi durdu. Eve doğru baktı, Geng Lianlian’ın penceresinden süzülen yumuşak ışığı görünce içini derin bir melankoli kapladı. Uzun süre bakmaya devam etti ama aklına hiçbir şey gelmiyordu, sonunda uzun bacaklarını sürükleyerek şehrin kalabalık caddesine doğru<a id="GBS.0724.05"/> adım adım ilerledi.</p>
			<p>Kendini yemek kokusunun çekiciliğine kaptırıp içgüdüsel olarak gece pazarının yolunu tuttu, burası aslında dövüş sanatları eğitim merkeziydi bir zamanlar ama daha sonra leziz atıştırmalıkların satıldığı gece pazarına dönüştürülmüştü, yolun iki yanına sıralanmış dükkânlar hâlâ açıktı, dükkânların kapı önlerindeki renkli neon ışıklar durmadan yanıp sönüyor ve renk değiştiriyordu.<a id="GBS.0725.01"/> Dükkân sahipleri kapı önlerine tembel tembel yaslanmış, çitledikleri çekirdeklerin kabuklarını ustaca caddeye tükürürken müşteri gelmesini bekliyorlardı ama ortalıkta pek fazla müşteri de görünmüyordu. Caddenin görünüşü daha iyiydi. Arnavutkaldırımı döşenmiş caddenin üzeri suyla kaplıydı. Caddenin iki tarafında geçici olarak asılmış, ampulle aydınlatılan büyük kırmızı fenerler vardı, samimi<a id="GBS.0725.02"/> ve sıcak kırmızı bir ışık yayan fenerler ıslak kaldırımların yeşilini ortaya çıkarıyordu, fenerlerin gölgesi altında duran dükkân sahiplerinin üzerinde beyaz üniformalar ve başlarında silindir şapkalar vardı, hepsinin yüzünde yağlı yağlı parlıyordu. Caddenin hemen girişinde büyük bir tabela vardı, üzerinde şöyle yazıyordu:</p>
			<div class="epigraph" epub:type="epigraph">
				<span>SÜKÛT ALTINDIR.</span>
				<span>BURADA AĞZINIZI SADECE YEMEK YEMEK</span>
				<span>İÇİN<a id="GBS.0725.03"/> AÇIN, KONUŞMAK İÇİN DEĞİL.</span>
				<span>BUNA UYANLAR MÜKÂFATLANDIRILACAKTIR.</span>
			</div>
			<p>Jintong “Kar Pazarı”nın kurallarının bu küçük yiyecek pazarına kadar uzandığını görünce şaşırdı. Fenerler kırmızı kırmızı parlarken yerdeki su birikintilerinden pembe buharlar kıvrılıyordu yukarıya doğru, gözlerini yoldan geçenlerin üzerine dikmiş ve çeşitli el jestleriyle müşteri çağıran dükkân sahiplerinin de eklenmesiyle<a id="GBS.0725.04"/> bütün cadde gizemli ve sinsi bir havaya bürünüyordu. Renkli giysiler içindeki ikişerli üçerli, kızlı erkekli küçük gruplar caddeden kol kola, omuz omuza ya da sarmaş dolaş geçerlerken dükkânları süzüyorlardı ama hepsi şaşırtıcı bir şekilde konuşma yasağına uyuyordu, bu tuhaf ve mutlu atmosfer ne bir oyun ne de bir şakaydı, alıcı ve satıcıların hepsi sanki bir kuşun etrafta bir lokma yiyecek<a id="GBS.0725.05"/> bulabilmek için bir o yana bir bu yana koşturması gibi büyük bir gösterinin birer parçası olarak içinde bulundukları ânın ciddiyetine yakalanmışlardı. Jintong bu sesini yitirmiş caddeye adım atar atmaz içini sanki evine dönmüş gibi bir sıcaklık kaplayıverdi. Bu sessiz cadde, ona kısa bir süre de olsa açlığını ve sabahki aşağılanmayı unutturdu. Sessizliğin insanlar arasındaki bütün engelleri kaldırdığını<a id="GBS.0726.01"/> duyumsadı. Kendini bilinçli bir şekilde dizginleyip içindeki şeytanı uyandıran ağzını sadece tek işlevi olan bir organ olarak gören kişi ne yücedir. Jintong işte bu desturla kaygan ve ışıl ışıl parlayan arnavutkaldırımlı caddede ilerlemeye koyuldu. Kızarmış ıstakoz satan bir tezgâhın başında kaşı gözü yerinde genç bir kız duruyordu, içinden yağ sıçrayan bir <em>wok</em>’ta sarmaş dolaş duran bir çift için<a id="GBS.0726.02"/> iri kıskaçları olan koyu kırmızı iki ıstakoz kızartıyordu. Kızın önündeki kırmızı plastik kabın içinde aptal aptal hareket eden başka bir ıstakoz daha vardı, ıstakoz göz alıcı bir kırmızılıkla parlıyordu. Kız “konuşan” gözleriyle Jintong’u selamladı. Fiyat etiketini gören Jintong gözlerini telaşla kaçırdı. Cebinde sadece bir yuan kalmıştı ve bu parayla bir ıstakoz bacağı bile satın alamazdı. Fenerlerin<a id="GBS.0726.03"/> kırmızı ışıkları bir kafesin içindeki yılanlara çok canlı bir şekilde vuruyordu ama kafesin içindeki yılanlar ışığın canlılığının aksine ölü gibi uzanmışlardı. Yağ içinde kalmış büyük bir masada beyaz üniformalı dört polis oturuyordu. Hepsinin yüzü çok yumuşaktı, bakışlarında düşmanlıktan eser yoktu. Patronun yardımcısı saçına mavi bir mendil bağlamış, koyu göz çukurları ve çıkık elmacıkkemikleri<a id="GBS.0726.04"/> olan genç bir kadındı –muhtemelen evliydi çünkü memeleri iki büyük jöle gibi hoplayıp duruyordu, bakirelerin memelerinin temeli sağlamdır, fazla hareket etmezler– kesme tahtası üzerinde bir yılan öldürecekti. Genç kadının elindeki yılan birazdan ölecek olan bir canlı olduğunu biliyordu. Genç kadın da sanki yılanların zehirli olduğunu unutmuş gibiydi. Kafesten sanki bir havuç alıyormuş gibi<a id="GBS.0726.05"/> rahat bir tavırla yılana uzanıp hayvanı kesme tahtasının üzerine bastırdı, tak, ilk darbede başı koptu yılanın, sonra yılanı boynundan bir çengele astı, derisini iki eliyle aşağıya doğru çekince yılanın kar beyazı etiyle derisi ayrılıverdi birden. Derisi yüzülüp etten bir sopaya dönüşmüş olan başsız yılan kesme tahtasının üzerinde kıvranmaya devam etti. Kadın, yılanın karnını öyle usta ve öyle<a id="GBS.0727.01"/> hızlı hareketlerle deşti ki ne yaptığını iyi seçemiyordunuz, yılanın safra kesesini ve kemiklerini çıkarıp eti bütün bütün onu bekleyen büyük patrona fırlattı, patron şişman ve esmer bir adamdı. Patron önce satırının sırtıyla yılan etini bir güzel ezdi, ardından satırın keskin ucuyla yılanı göz açıp kapamadan kâğıt inceliğinde şeffaf bir fileto haline getirdi. Patron yılanı filetoya çevirirken geçen<a id="GBS.0727.02"/> zamanda genç kadın da boş durmamış, beş tane yılanın daha kafasını kesip derisini yüzmüş, içini temizleyip patrona fırlatmaya hazır hale getirmişti. Polislerin önünde kaynayan bir tencere vardı, genç kadın tabaklara konmuş çiğ yılan etini önlerine bıraktı. Dört polis birbirine bakınca hepsinin dudaklarının kenarına bilgiç bir gülümseme belirdi. Ağır bira bardaklarını aynı anda yukarı kaldırdılar,<a id="GBS.0727.03"/> altın sarısı bir anın köpükleri bardaktan taşıyordu. Çın! Bardaklar çarpıştı. Biralar fondiplendi, sonra yemek çubuklarıyla alınan yılan eti önce kaynar suyun içine ardından da ağızlara atıldı. Jintong bakışlarını etrafta gezdirdi, bir sürü tezgâh gördü: kızarmış bıldırcın, domuz kanıyla yoğrulmuş kızarmış <em>tofu</em>, balık ezmeli kızarmış çörek, nilüfer çiçeği lapası, alkole yatırılmış yengeç, koyun<a id="GBS.0727.04"/> sakatatı, eşek kafası, dana kavurma, koç taşağı, pirinç unu çorbası, Çin mantısı, kızarmış çekirge, kızarmış solucan, kızarmış ağustosböceği, kızarmış ipekböceği, kızarmış arı... İşte böyle birbiriyle alakası olmayan bir sürü yiyecek toplanmıştı bu küçük gece pazarına ama bütün tabelalarda şöyle yazıyordu: Gaomi Kuzeydoğu Bucağı’nın Yerel Lezzetleri. Jintong gece pazarındaki yiyecek çeşitliğinden<a id="GBS.0727.05"/> çok hoşnuttu. On yıl önce kimsenin yılan yediğini duymamıştı. Ama şimdi denilene göre yarımkürenin bu tarafındaki oğulları diğerleriyle bahse girip bir somun beyaz ekmeğin arasına zehirli bir yılanla bir sap taze soğan koyarak yarıştırıyorlarmış, bir de üzerine fasulye ezmesi sürüp yanında darı içkisi içtin mi kelimenin tam anlamıyla yeme de yanında yat oluyormuş, afiyetle katır kutur. Cadde o kadar<a id="GBS.0728.01"/> dardı ki insanlar neredeyse omuz omuza yürüyor, durmadan birbirlerine çarpıyorlardı, sessizlik hepsini birbiriyle kaynaştırmıştı sanki. Sadece <em>wok</em>’ların içinden gelen kızartma sesleri, kesme tahtalarından çıkan bıçak takırtıları, ağızlardan gelen şapırtılar ve kuşların kesilmeden önce çıkardığı cıvıltılar duyuluyordu. Jintong bu yeni kurulan şehrin dilsizi oynayan aç müşterilerinin arasına karışıverdi,<a id="GBS.0728.02"/> yemek çeşitliliği gözünü doyurmuştu, burnu yeterinden fazla yemek kokusu almıştı ama ağzı az önce içindeki kuş, havalanmış bir kuş yuvası kadar tatsızdı. Sonra birden ejderha ağızlı bir semaverden alınan bir kâse çay çorbasının<a class="si-noteref" epub:type="noteref" href="#f52" id="ref_f52">52</a> bir yuan olduğunu keşfetti. Hemen semaverin yanına doğru seyirdi. Semaverin içindeki su fokur fokur kaynıyordu. Çay çorbasının buruk ama tatlı bir kokusu vardı. Birden<a id="GBS.0728.03"/> semaverin hemen yanındaki masada tek memeli İhtiyar Jin’i gördü, yanında da beyaz yüzlü, orta yaşlı bir adam oturuyordu, ikisinin elinde de bambu bir çubuğa geçirilmiş kızarmış kurbağa bacakları vardı, çubukları birbirlerinin ağızlarına götürmüş, karşılıklı birbirlerini besliyorlardı. Bu samimi sahneyi gören Jintong çaresiz bir şekilde durakladı. Başını öne eğip yana kayarak bir elektrik direğinin<a id="GBS.0728.04"/> arkasına saklandı. Elektrik direğinin üzerinde üst üste yapıştırılmış teksir kâğıdından ilanlar vardı, ilan zührevi hastalıkları olan hastalara yapılan bir çağrıydı. Birden gözünü yakan amonyak kokusundan direğin erkeklerin işediği bir yer olduğunu anladı. Kendi karanlıkta duruyordu, İhtiyar Jin’se aydınlıkta. İhtiyar Jin’in permalı saçları bir karnabaharı andırıyordu, siyah ve parlaktılar. “Boyatmış<a id="GBS.0728.05"/> da olabilir, belki de peruktur. Gece, yaşlı kadınları genç gösterir, makyaj da çirkin olanları güzelleştirir, İhtiyar Jin’in yüzü, fenerin yumuşak kırmızı ışığı altında bu yüzden böyle gümüş bir tepsi gibi parlıyor, dudakları bu yüzden böyle taze görünüyor, o tek memesi sanki korse giymiş gibi iyice şahlanmış, gören romantik bir genç kız sanır. Şu cilveye bakın hele, nasıl da iğrenç! Meşin<a id="GBS.0729.01"/> kılıklı moruk! Kuzu postuna bürünmüş yaşlı koyun, kırkından sonra azanı teneşir paklar, kız doğur orospu olsun, erkek doğur hırsız olsun.” Öyle karanlıkta gizli gizli söverken bir yandan da o beyaz yüzlü, orta yaşlı adamı ölesiye kıskanıyordu. Bu sırada bir şey bacağını çizdi, kedi sandı önce, başını eğince Dilsiz Sun gibi elleri üzerinde yürüyen sakat bir genç olduğunu gördü, gencin iki büyük kara<a id="GBS.0729.02"/> gözü vardı, boynu bir devekuşununki gibi inceydi. Uzun tırnakları kıvrılmaya başlamış elini uzatıp zavallı ama umut dolu bakışlarla Jintong’a bakıyordu. Jintong’un içi acıdı, bu sessiz dünyada kalbi bir pasta hamuru gibi yumuşadı. Bu sakat genç bile gece pazarının sessizlik kuralını bozmuyordu dilenirken. Buna çok duygulandı. Kendinden bile daha talihsiz olan bu genç dilenciyi geri çevirmek için<a id="GBS.0729.03"/> gerçekten de hiçbir nedeni olmadığını hissediyordu. Ufak bir tereddütten sonra elinde tutmaktan ıslanmış olan bir yuanı gence verdi. Genç, Jintong’un önünde saygıyla eğildikten sonra ardına dönüp neredeyse sürüne sürüne semaverin önüne gitti. Jintong, gencin elinde bir kâse çay çorbası görünce yaptığına biraz pişman oldu ama hemen bu duyguyu inkâr edip kalbinin asil bir duygu tarafından ele geçirilmesine<a id="GBS.0729.04"/> izin verdi.</p>
			<p>İhtiyar Jin hâlâ orada oturduğundan saklandığı yerden dışarıya çıkmaya cesaret edemedi. Biraz zaman öldürmek ve de fiziksel ihtiyaçlarını karşılamak için beton elektrik direğinin üzerine işeyip yeşil sıvının direkten aşağıya doğru süzülmesini izledi. Tam işin yarısındaydı ki sert ve kocaman bir el, omzunu yakalayıverdi.</p>
			<p>Bu beyaz saçlı yaşlı bir kadındı, kadının çok ciddi bir<a id="GBS.0729.05"/> surat ifadesi vardı, gözlerinden kadın erkek diye bir cinsiyet ayrımı yapmadığı okunuyordu. Kolunda kırmızı bir pazıbent vardı, göğsünün üstündeyse Belediye Sağlık Bürosu’ndan alınmış bir “sağlık denetçisi” sertifikası sarkıyordu. Bileğinde derisi iyice aşınmış deri bir el çantası vardı. Duvara büyük harflerle yazılmış olan yazıyı işaret ediyordu:</p>
			<p>BURAYA İŞENMEZ</p>
			<p>Sonra göğsündeki sertifikayı<a id="GBS.0730.01"/> ve kolundaki pazıbendi işaret etti, ardından beş parmağını birden açıp Jintong’a doğru sallamaya başladı. Çantasından bir ceza fişi çıkarıp Jintong’a uzattı: Uluorta işemenin cezası beş yuandır, bu fiş vergi beyannamesi için kullanılamaz. Jintong ceplerine vurup iki elini de açıp kadına doğru uzattı. Ama kadının demir gibi sert yüzünde herhangi bir uzlaşma belirtisi yoktu. Jintong hemen iki<a id="GBS.0730.02"/> elini birbirine kavuşturup kadının önünde saygıyla eğildi, ardından da hemen elini yumruk yapıp başına vurdu; bu pişmanım, bir daha yapmam, demekti. Kadın, Jintong’un gösterisini soğuk bakışlarla izliyordu. Jintong çoktan affedildiğini düşünüp tam duvarın kenarından sıvışacakken yaşlı kadın önüne geçiverdi. Atak, hangi yönden gelirse gelsin yaşlı kadın hemen orada bitip Jintong’un önünü kesiyor, ardından<a id="GBS.0730.03"/> da elini uzatıyordu. Jintong ceplerini işaret edip kadının isterse kendisini arayabileceğini ima etti. Kadın, aramam anlamında başını salladı iki yana, aramıyordu ama elini de bir türlü geri çekmiyordu Jintong’un gözü önünden. Jintong, yaşlı kadını var gücüyle itip karanlık duvar boyunca koşmaya başladı. Arkasından kimse bağırmıyordu ama teneke bir düdüğün sesini duydu.</p>
			<p>Gece geç saatlerde<a id="GBS.0730.04"/> güneydoğudan esen nemli ve soğuk bir rüzgâr Jintong’ın vücudunu yılan derisi gibi sardı. Jintong şehrin içinde bir oraya bir buraya koşturmuş ama sonunda yine gece pazarına dönmüştü. Satıcılar tezgâhlarını çoktan toplamıştı. Kırmızı fenerler de söndürülmüş olduğundan sadece sokak lambasının zayıf ışığı aydınlatıyordu kuştüyü ve yılan derisi kaplı caddeyi. Birkaç çöpçü caddeyi süpürüyordu. Küçük bir<a id="GBS.0730.05"/> serseri grubu yumruk tekme kavga ediyordu. Kavga ederlerken bile sessizlik ilkesini koruyorlardı. Jintong’u fark ettiklerinde kavga etmeyi bırakıp hep birlikte ona bakmaya başladılar. Jintong kavga eden serserilerin arasında en kahramanca mücadele verenin daha akşamüzeri sadaka verdiği sakat genç olduğunu görünce çok şaşırdı. Sakat genç birdenbire iki sağlıklı bacağa kavuşmuştu, minderinin ve yürümek<a id="GBS.0731.01"/> için kullandığı iki taburenin yerinde yeller esiyordu. Jintong birden kahroldu, bu kadar yumuşak kalpli olduğu için küfretti kendi kendine ama aynı zamanda bu gencin şeytani kurnazlığının çok sevimli olduğunu da düşündü. Serseri çetesindekiler birbirlerini süzdü bir süre, liderleri olan “sakat” genç gözünü kırpınca hepsi birden Jintong’un üzerine çullanıp onu yere serdi. Jintong’un takım elbisesini,<a id="GBS.0731.02"/> kravatını, deri ayakkabıları, neredeyse her şeyini alıp onu sadece donla bıraktılar. Ardından bir ıslık duyar duymaz okyanusa salınan balıklar gibi arkalarında hiçbir iz bırakmadan kayboldular.</p>
			<p>Jintong, yarı çıplak ve yalınayak bir halde karanlık sokaklarda o serseri çetesini aramaya koyuldu. Bu sırada sessizlik kuralını düşünecek hali kalmamıştı. Bir an yüksek sesle küfrediyor, hemen ardından<a id="GBS.0731.03"/> feryat figan bağırıyordu. Yerdeki kırık tuğla ve kiremit parçaları saunadan sonra iyice yumuşamış ayak tabanlarına batıyordu, gecenin dondurucu soğuğu Taylandlı kız tarafından masaj yapılmış hassas derisini kesiyordu. Bu sırada hayatını zaten cehennemde geçirmiş olan birinin, cehennemin acılarını gerçekten hissetmediğinin farkına vardı, cehennemin acılarını gerçekten hissedebilecek olanlar tüm<a id="GBS.0731.04"/> hayatlarını sadece cennette geçirmiş olanlardı. Kendini şimdi cehennemin en dibine düşmüş hissediyordu, felaketin dibine vurmuştu resmen. Saunanın o derisini yakan sıcak sularını hatırlayınca soğuğun şimdi iliklerine kadar işlediğini duyumsadı. Tek memeli İhtiyar Jin’le geçirdiği tutku dolu günlerde de çırılçıplak olduğunu hatırladı birden; ama bu mutlu bir çıplaklıktı, peki şimdi buna ne demeli?<a id="GBS.0731.05"/> Gecenin ortasında, bir metre seksen santimlik bir zombi olarak dolanıp durdu sokaklarda.</p>
			<p>Belediye köpek beslemeyi yasaklayınca bir düzineden fazla köpek, sahipleri tarafından sokağa atılmıştı; aralarında yüzlerinde bir faşist gibi vahşi ifade taşıyan, siyah, Alman kurt köpekleri, aslan yeleli Tibet mastifleri, domuz bağırsağı gibi sarkık derili Çin Shar-Pei’leri ve diğer meşhur kırma köpek<a id="GBS.0732.01"/> türleri de vardı; bu köpekler bir yerli ve yabancı ortaklığı kurup sürü halinde dolaşıyordu, çöplükleri de kendi evleri haline getirmişlerdi, bazen karınları öyle dolu oluyordu ki osuruklarıyla havayı zehirliyorlar, bazen de öyle aç kalıyorlardı ki neredeyse sürünerek hareket ediyorlardı. Köpeklerle belediyenin Çevre Koruma Bürosu’nun köpek toplayıcıları arasında büyük bir düşmanlık vardı. Jintong<a id="GBS.0732.02"/> yakın bir zamanda köpek toplayıcılarının şefi olan Zhang Huachang’ın oğlunun, vahşi bir köpek sürüsü tarafından anaokulundaki yüzlerce çocuğun arasından özenle seçilip kaçırıldığını ve sonra da yenildiğini duymuştu. O sırada bir grup çocuk, çocuk parkında oyun oynuyormuş, Zhang Huachang’ın oğlu da bir atlıkarıncanın üzerindeymiş. Siyah bir kurt köpeği yüksek, zincirli bir köprünün üzerinden bir<a id="GBS.0732.03"/> kartal gibi atlayıp tam da o zavallı çocuğun oturduğu yerin üstüne inivermiş, indiği gibi bir ısırışta çocuğu ensesinden kapıvermiş. Bu sırada rengârenk bir tüy paletine sahip, hiçbiri birbirine benzemeyen onlarca kırma köpek liderlerine destek olmak için pusu kurdukları yerden fırlayıvermiş, köpekler hiç aceleleri yokmuş gibi, neredeyse salınarak geçivermiş tahta bir kuş gibi donmuş kalmış olan anaokulu<a id="GBS.0732.04"/> öğretmenlerinin önünden çocuğu sürükleyerek. O zamanlar meşhur bir şahsiyet olan “Tek Boynuzlu At” yerel bir televizyon kanalındaki programında bu karmaşık ve korkunç olay hakkında bir seri rapor sunmuştu. Olay “Tek Boynuzlu At”ın, bunları yapanların harika bir makyaj çalışması sonucu köpek kılığına girmiş olan halk düşmanlarına bağlamasıyla kapanmıştı. O zamanlar giyim kuşamı düzgün ve krallar<a id="GBS.0732.05"/> gibi yemek yiyen Shangguan Jintong, bu olay üzerinde hiç düşünmemiş, haber bir kulağından girip öbür kulağından çıkmıştı. Ama şimdi, bunu düşünmekten başka bir şey gelmiyordu elinden. Belediye “Şehrini Sev, Bu Ay Temiz Tut” kampanyası başlatmış olduğundan çöpler artık çok özenle temizleniyordu ve köpekler de kendilerini açlık sınırına kadar sürümüşlerdi bir deri bir kemik kalıp. Köpek toplama<a id="GBS.0733.01"/> ekipleri son zamanlarda yurtdışından ithal, lazer nişangâhlı otomatik tüfeklere sahip olduğundan köpekler gün boyu kanalizasyonlara saklanıp kafalarını bile çıkarmaya cesaret edemiyorlar, yiyecek avlamak için sadece geceleri dışarıya çıkabiliyorlardı ve “Eva Mobilya Mağazası”nın bir deri kanepesini parçalayıp yemişlerdi çoktan. Jintong, o çıplak beyaz etiyle çok tehlikeli bir durumdaydı. Yuvarlak<a id="GBS.0733.02"/> kafalı, gözlerini kocaman açmış, baştan aşağıya siyah tüylerle kaplı Tibet mastifini görünce “Kültür Devrimi” sırasında dâhi propagandacı “Tek Boynuzlu At”ın ortaya çıkardığı bir raporu hatırladı: “Güvenilir kaynaklardan alınan bilgiye göre bu Tibet mastifi aslında köpek derisine bürünmüş Tibetli azılı bir suçlu olan Zang Xiao’dır.” Dikkatle bakınca sanki gerçekten köpek derisine bürünmüş bir adam<a id="GBS.0733.03"/> görür gibi oldu. Birden telaşla onun önünde saygıyla eğilip bir yandan da, “Zang Xiao Ağabey, Zang Xiao Ağabey, sizinle bir alıp veremediğim yok, ileride de olsun istemem, ben masum bir adamım, meme ucuna olan tutkum dışında başka hiçbir kötülüğüm yok, ne olur canımı bağışlayın...” diye yalvarmaya başladı.</p>
			<p>Mastif, yumruk büyüklüğündeki patilerini yere basa basa Jintong’a doğru ilerledi. Tüylü<a id="GBS.0733.04"/> ve kalın dudaklarını aralayıp pırıl pırıl parlayan beyaz dişlerini göstererek gök gürültüsünü andıran bir şekilde kükredi. Arkasında birbirlerine ikiz gibi benzeyen iki kurt köpeği vardı; mastifin korumalarıymış gibi biri sağında, diğeri de solunda duruyordu. Köpeklerin dar ve uzun yüzlerinde sinsi ve şeytani bir ifade vardı. Onların arkasından da her cinsten, karışık bir köpek çetesi geliyordu.<a id="GBS.0733.05"/> Bir kediden daha küçük, sivri kulaklı ve kuyruğu tüysüz bir köpekçik şirin bir kız çocuğu gibi “hav hav” diye havlayıverdi, çok keskin ama kulağa hiç de hoş gelmeyen bir sesi vardı; çünkü sesi küçük bir kız çocuğu masumiyeti yerine birazdan dövüşmeye hazır bir köpek kibri taşıyordu. Mastif kafasını sallayarak iki kere kükredi ürkütücü bir sesle. Bu gerçek köpeklerden oluşan korkunç hayvan çetesi<a id="GBS.0734.01"/> en kötü insandan bile on kat daha vahşiydi. “Tek Boynuzlu At” meğer düpedüz saçmalıyormuş. Jintong böyle bir durumda bile “Tek Boynuzlu At”ı eleştirmeyi unutmadı, adam kitle iletişim araçlarını halkı yanlış şekilde bilgilendirmek için kullanıyordu. Köpekler saldırmaya hazırdı artık, sırtlarındaki tüyler, kuru sazlar gibi havaya dikilmişti. Jintong yere eğilip iki siyah, büyük taş parçası alıp birkaç<a id="GBS.0734.02"/> adım geriye çekildi. Tam ardına dönüp koşarak kaçmaya başlayacaktı ki birden Kuşçu Han’dan öğrendiği bir şeyi hatırladı: Vahşi bir hayvanla yüz yüze geldiğinde yapabileceğin en kötü şey koşmaktır, insan iki bacaklıdır, ne kadar hızlı koşarsan koş dört bacaklı bir hayvandan daha hızlı koşamazsın. Yapman gereken tek şey gözlerini kocaman açıp o vahşi hayvanla göz göze gelmektir. Kuşçu Han o siyah<a id="GBS.0734.03"/> ayıyla güreşirken hayvanla bir bakma yarışmasına girmiş, ayıya öyle bir bakmış ki koca ayı sanki evde kalmış bir kız kurusu gibi başını utançla önüne eğmiş. Aman Tanrım, ben bu canavarın gözlerine bakmaya bile cesaret edemiyorum, bunlar göz değil, sanki alev alev yanan iki göktaşı, daha ilk bakışta bacaklarım hemen titremeye başladı. Hareket etmemeliyim ama sırtımdan sanki güneşte kalmış bir buz<a id="GBS.0734.04"/> parçası gibi ter dökülüyor, kıçımın arası ve bacaklarımın arasındaki o şey yapış yapış oldu bile, sanki omurgam eridi de üzerlerine damlıyor. Jintong belki sırtımı bir şeye yaslarım umuduyla gerilemeye başladı, belki bir duvara ya da bir ağaca.</p>
			<p>Köpekler de yavaş yavaş ona doğru ilerliyordu, önlerinde duran bu büyük, beyaz et parçasının çoktan sinir krizinin eşiğinde olduğundan ve birazdan<a id="GBS.0734.05"/> felç geçirip yere yığılacağından çok emindiler. Jintong geri geri giderken adımları bocalamaya başlamıştı bile, bacakları lastik gibi yumuşamıştı, belden yukarısı sallanıyordu, ellerindeki taş parçaları düşmek üzereydi, altına da işemişti çoktan. Hadi biraz daha geriye git, gitsene, şu arkandaki merdivene kadar, orada takılıp yere düşünce üzerine atlayıp afiyetle sindireceğiz seni. Jintong’un gözlerinin<a id="GBS.0735.01"/> önüne bir perde çekildi. Taşlar elinden düşüverdi. Dünyevi dertlerinin birazdan sona ereceğini düşündü. Ama şimdiye kadar hayatının bir gün bir köpeğin midesinde son bulacağını aklının ucundan bile geçirmemişti. İyice yorgun düşmüştü, birden annesini düşündü, ardından İhtiyar Jin’i düşündü, o istediği erkeği elde edebilecek ve tek bir memesi var diye hiçbir erkek tarafından reddedilemeyecek<a id="GBS.0735.02"/> kadını, başka şeyler düşünemeyecek kadar tembel ve yorgun hissediyordu. Merdivene oturduğu zaman tek istediği şey köpeklerin kendini hızlı bir şekilde yiyip bitirmeleriydi, geride bir bacağının ya da onun gibi başka bir şeyin kalmasını istemiyordu hiç, ardında hiçbir iz kalmasını istemiyordu, kanını son damlasına kadar yalasınlardı, Shangguan Jintong’un ortadan kaybolması bir sır olsundu.</p>
			<p><a id="GBS.0735.03"/>Aniden mucizevi bir şekilde ortaya sıçrayan sarı bir buzağı Jintong’u kurtaran günah keçisi oldu. Buzağı yakınlardaki bir kasaptan kaçmış olmalıydı. Buzağı iyi beslenmekten iyice şişmanlamıştı, derisi yağlı yağlı parlıyordu, sırtındaki tüyler ipek gibiydi. Eti de doğal olarak Jintong’dan daha lezzetli olmalıydı. Taze bir balık varken kim bayatını yemek ister ki? Mis gibi bir güvercin dururken kart<a id="GBS.0735.04"/> bir horozu kim yemek ister? Köpekler de insanlar gibi düşünüyor olacak. Besili buzağıyı gören köpekler Jintong’u unutuverdiler hemen. Jintong, korkudan aptala dönen sarı buzağının başını bir o yana bir bu yana sallayarak köpek sürüsünün içine doğru koşturduğunu gördü. Tibet mastifi sıçradığı gibi buzağının boynuna geçirdi dişlerini. Buzağı acı bir böğürtüyle yana devrildi. İki kurt köpeği öne fırlayıp<a id="GBS.0735.05"/> hayvanın karnını birkaç saniye içinde parçalayıverdi. Sürüdeki diğer köpekler de aralarına katılınca buzağının vücudu bir anda havalandı sanki, bütün uzuvlarının parçalara ayrılması birkaç saniye bile sürmedi.</p>
			<p>Karanlığın içinden birkaç adam fırlayıverdi sinsice. Loş bir ışığın altında ellerindeki yağlı ve kararmış paraları saymaya başladılar. Jintong bu adamların sığır hırsızı olduğunu anladı<a id="GBS.0736.01"/> hemen, işleri çiftçilerin sığırlarını çalmaktı, çaldıkları sığırları şehirdeki kasaplara ucuza satıyorlardı, çiftçiler bu adamlardan iliklerine kadar nefret ederdi, yakaladıklarının burunlarını keserlerdi ceza olarak ama hepsi yakalanmıyordu işte. “Tek Boynuzlu At” geçen sene şehirde olan sansasyonel haberleri rapor ederken yakalandıktan sonra burnu kesilen bir yavuz hırsızın mahkemeye gidip burnunu<a id="GBS.0736.02"/> kesen iki çiftçiyi dava ettiğini söylemişti. Dava şöyle sonuçlanmıştı: Sığır hırsızı üç yıl kürek cezasına çarptırılmıştı, onun burnunu kesen çiftçiler de üç yıl kürek cezasına çarptırılmıştı. Bu sanki falakaya yatırılıp otuz sopayla paçayı kurtarmış kadar hafif görünen karara kızan çiftçiler, durmadan sövüp saymış, hatta içlerinden taşaklı birkaç tanesi, sığırları çalınmış düzinelerce çiftçiyi<a id="GBS.0736.03"/> ayaklandırıp mahkeme kapısı önünde oturma eylemi düzenlemişti. Oturma eyleminin ilk gününde onları kimse dikkate almadı. Grubun lideri Wang Caida bir baltayla mahkemenin tabelasını parçaladı. Pervasız bir adam olan Li Chenglong, mahkeme binasına dalıp hemen girişte duran üç metre yüksekliğinde ve altı metre genişliğindeki devasa aynayı bir tuğla parçasıyla tuzla buz etti. Wang Caida ve Li Chenglong<a id="GBS.0736.04"/> olay yerinde kelepçelendi ve bir ay sonra ikisi de altı yıl kürek cezasına çarptırıldı.</p>
			<p>Paraları saymakla meşgul olan sığır hırsızlarından ikisinin burnu kesikti. Bu burnu kesik olan sığır hırsızları çok vahşi olur, ellerinde palalarla gündüz gözü insanın evine girip sığırını alıverirler elinden, onları durdurmaya cesaret edenlere de şöyle derler: “Gel, gel, gel, yüzümün yarısı gitmiş zaten,<a id="GBS.0736.05"/> ha ölmüşüm ha yaşamışım artık bir farkı yok, bir kişi öldürünce ne kârdayım ne zararda ama iki kişi öldürünce biri cepte sayılır!” Gökteki Babamız, kim bunların önüne çıkmaya cesaret edebilir? Sığır hırsızlarının hepsi iyi dövüşür, kolları kaslı ve güçlüdür, palalarını çok hızlı kullanırlar, o palaları Qing Hanedanı’nın sonlarına doğru meşhur demirci ustası Shangguan Dou dökmüştür, fırını da iyice<a id="GBS.0737.01"/> körüklemiştir, o palalar yumuşakmış, sertmiş dinlemez her şeyi kolayca kesebilir. Şöyle bir sallasalar iri bir dana ikiye bölünür. Sadece dana mı? Pamuk kurtları iki dönümlük pamuğunu yediği zaman kooperatiften bir ton sahte gübre alıp köyün büyükleri tarafından şantaj yapılan o adamı düşün hele bir. Gidip rapor et! Gökteki Babamız, aman, düşman başına. Rapor etmezsem alt tarafı bir buzağı kaybolacak,<a id="GBS.0737.02"/> rapor edersem iki tane. İlçe karakolu, savunma ekibinden hepsi gerçekten “iyi çocuklar” olan birkaç adam göndermişti, hepsi adam öldürmek ve kundakçılıkla yargılandıktan sonra salıverilmişti afla, onlarla o sığır hırsızlarının yolu bir aslında, hırsızlar sığır çalıyor, onlar da avantalarını yiyordu. Hadi ne duruyorsun gidip rapor et, iyi tamam, onlar nasılsa istediklerini yapıyor, gökten<a id="GBS.0737.03"/> kızarmış tavuk düşecek başlarına, hepsi göz kırpıp duruyor, ağızları bal tükürmüşler gibi tatlı: “Amca, ineğini mi kaybettin? Şu burnu kesik arsızlar yok mu, kokuşmuş serseriler, orospu çocukları! Pamuk kurdu ilaçlamakla, sığır hırsızı yakalamakla bitmez. Amca, şöyle bir bak, bir grup adam her gün tavşan gibi işe koşturup durmaktan iğne gibi kaldık, halimiz mi var hırsız yakalamaya? Önce bize kalacak<a id="GBS.0737.04"/> bir yer ayarla da gidip tıkınalım biraz! Bilirsin aç ayı oynamaz; ancak karnımız doyduktan sonra senin işin çaresine bakarız.” Yürüyün bakalım, karşınızdaki kapı “Beş Altın Yıldız” Lokantası, orada iyi dana güveç yaparlar, kokla bak, rüzgâr kokusunu buraya kadar getiriyor. Yiyin ama fazla da doyurmanın karnınızı, on tane fıçı bira kapayım ben! Anasını sattığımın, mutlu olunca fıçı bira içiyorum,<a id="GBS.0737.05"/> şişesi sekiz yuan, seksen sekiz fen, şöyle diyeyim istersen, “Zengiz zengiz zengiz zengiz zengiz zengiz zengiz!”<a class="si-noteref" epub:type="noteref" href="#f53" id="ref_f53">53</a> Ne zengini? Akıl zengini, delirdim galiba! “Dosyalama ücreti”, “keşif ücreti”, “devlet yardımı ücreti”, “seyahat masrafları”, “gece mesaisi” artık ne kadar masraf varsa hepsini sen ödeyeceksin. Bak yere diz çöküyorum, bu ineği istemiyorum, oldu mu? Olmaz! Bu karakolun şanına leke<a id="GBS.0738.01"/> sürer! Seninle oyun mu oynuyoruz burada? Dava açmasan da olur, al bu parayı, para çekme masrafı bin yuan! Öyle ya, ineğimi kaybettim demeyeceksin, bırak ineği, karını çocuğunu kaybetsen bile gidip de mahkemeye başvurmayacaksın, harbiden bu Asayiş Bürosu ne işe yarar, gerçekten... Onların bahsi geçtiğinde bile başı uyuşmaya başlıyor halkın! Shangguan Jintong’un kafası yine allak bullak olmuştu, bir<a id="GBS.0738.02"/> sürü gereksiz eski bilgi, elmalarla armutları ayırmak lazım, yüz yıldır, bin yıldır hep aynı terane, arapsaçına döndük. Jintong, bu burnu kesik sığır hırsızlarının sıvışacağını düşünmüştü, onların da bu düşünce bataklığına gireceğini nereden bilsin. Neyse ki hırsızlardan biri palasını ona doğru sallayarak, “Neye bakıyorsun lan sen?” diye vızıldadı. “Amca, amcacığım, ben körüm, hiçbir şey görmedim,<a id="GBS.0738.03"/> hiçbir şey görmedim...” diye cevapladı onu Jintong. Sığır hırsızı, “Hadi yaylan, seni sefil dilenci,” dedi.</p>
			<p>Jintong apar topar koşmaya başladı. Bir daha karanlık ara sokaklara girmeyecekti. Gökteki Babamız, bir daha o vahşi köpek sürüsüne rastlarsam beni kurtaracak bir sığır bile olmayacak. Daha aydınlık bir yere gitmeliyim, böyle büyük bir belayı da atlattım ya, bundan kurtulduktan sonra<a id="GBS.0738.04"/> gerisi kolay, şansım açıldı. İnsanların olduğu bir yere gidip üzerimi örtecek birkaç eski püskü şey bulurum. Artık bir çıkar yol düşünemiyorum, annemin yanına döneceğim. Onunla birlikte eski püskü, artık martık ne varsa toplarım artık, zaten kırkı da geçtim, şu birkaç yılda İhtiyar Jin ve Geng Lianlian’la dünya nimetlerinin tadına bakıp iyi birkaç yıl da geçirdim, artık ölsem de gam yemem.</p>
			<p><a id="GBS.0738.05"/>Şehir merkezindeki pazar meydanı gidilebilecek en ışıltılı yerdi. Meydanın ortasında bir sinema, iki yanında da karşılıklı duran bir müze ve bir kütüphane bulunuyordu. Üç binanın önünde de yüksek merdivenleri ta göğe kadar uzanan mavi camdan duvarları ve durmadan dönüp duran bir ışıklandırma sistemi vardı. Aman Tanrım, etrafta in cin top oynarken bu kadar lambayı ne diye açık bırakmışlar? Acaba ne<a id="GBS.0739.01"/> kadar elektrik israf ediliyordur? Sinemanın kapısına büyük bir poster yapıştırılmış. İnce tülden bir mandarin elbisesi bir kadının su kovasından bile daha kalın bacaklarını gölgeliyor. Kolumdan daha kalın bir silah namlusu ateş almış. Göz kamaştırıcı mücevherlerin üzerine taze kan damlıyor. Kadının eti, memeler çıplak, basketbol topundan daha büyük memeler bunlar, kadının kirpikleri ayakkabı fırçasından<a id="GBS.0739.02"/> bile daha kalın ve daha sert. Önceden Geng Lianlian’ın arabasıyla sık sık bu meydandan geçmişliği vardı ama burasının bu kadar büyük olduğunun farkına varmamıştı daha önce. Şimdi sefaletin içine iyice düşmüş olan Prens Jintong, baharın bu içine işleyen soğuğunda titreyerek yürürken meydanın aslında uçsuz bucaksız olduğunu hissediyordu. Meydan sekizgen, beton tuğlalarla döşenmişti, sol ayağını<a id="GBS.0739.03"/> zar zor öne attı, sağ ayağını onun yanına koyunca gerçekten rahatladı. Jintong’un ayakları sızlıyordu dayanılmaz bir ağrıyla. Ayağını kaldırıp tabanına bakınca üzüm tanesi büyüklüğünde en az on tane kabarcık gördü, kimi çoktan patlamıştı ve şeffaf bir sıvı akıtıyordu. En çok da kan toplamış kabarcıklar acıtıyordu. Yerde birkaç parça hayvan dışkısı gördü. Önce korkuyla sıçradı, yerdekilerin köpek<a id="GBS.0739.04"/> boku olabileceğini düşündü, artık köpeğin bokunu görse korkacak raddeye varmıştı. Meydandaki tuğlaların üzerine tebeşirle bir kadın portresi çizilmişti, resme ilk baktığında kadının yüzü çok tanıdık geldi ama resme baktıkça kadının yüzü gittikçe yabancılaşmaya başladı. Kuvvetli bir rüzgâr esince birkaç beyaz plastik poşet, rüzgârla birlikte yuvarlandı. Jintong ayaklarının ağrısını unutup torbaların<a id="GBS.0739.05"/> peşine düştü, birini yakalayınca hemen diğerinin ardından koşturdu. Poşetin peşinde koştururken meydanın ucuna kadar geldi ardından kanlı ayak izleri bırakarak. Poşet, yolun kenarındaki ulu bir ağacın dalına takıldı. Jintong da ağacın altına oturdu. Kıçı soğuktan donsa da ağacın altında oturmaya devam etti. Plastik poşetleri ayağına sardı. Bu sırada bu ulu ağacın dallarında bir sürü poşetin<a id="GBS.0740.01"/> takılmış olduğunu fark etti. Kendinden geçmiş bir mutlulukla poşetleri teker teker toplayıp ayaklarına sardı. Ayakları poşete sarılmış iki pençeyi andırıyordu. Ayağa kalkıp yürümeye başladığı zaman ayaklarının altının çok yumuşak olduğunu hissetti. Çok rahatlamıştı, acısı azalmıştı, mutluluktan içi titredi. Ayaklarından çıkan poşet hışırtısı uzaklara yayılıyordu. Taşkın Ejderha Nehri’nin kuzey kıyısından<a id="GBS.0740.02"/> ağır iş makinelerinin gümbürtüsü geliyordu, şimdi ayaklarının altında olan yerin adı değişmişti, artık Osmanthus Bölgesi deniliyordu. O anda Osmanthus’lular uykularının en derin anlarını yaşıyordu. Jintong’un bulunduğu yerin güneydoğusunda yükselen yeni yapılmış ve şehrin en lüks binası olan Osmanthus Konakları’ndaki birkaç pencereden süzülen zayıf ışıklar dışında bölgedeki bütün binaların<a id="GBS.0740.03"/> ışıkları söndürülmüştü. Sonunda pagodaya doğru yönelip annesinin yanına gitmeye karar verdi, annesi ne derse desin artık yanından ayrılmayacaktı, korkmak sayılırsa sayılsındı, hiçbir işe yaramıyorsa yaramasındı, annesinin yanında devekuşu yumurtası yiyemeyecek ve saunada yıkanamayacaktı ama en azından artık sokaklarda yalnız başına, yarı çıplak, ayağında ayakkabı yerine plastik poşetlerle zavallı<a id="GBS.0740.04"/> bir şekilde koşturmak zorunda olmayacaktı.</p>
			<p>Caddenin kenarında mağazalar vardı. Birden vitrinin ışıltısına kapılıp o anda asla ve asla yapmaması gerekirken vitrinin önünde dikilmeye başladı. Vitrinde modaya uygun giydirilmiş altı tane vitrin mankeni vardı, üçü kadın, üçü erkek. Giysiler sanki gökten indirilmiş gibi canlı renklerdeydi, kadın mankenler fildişinden oymaydı. O tümü altın sarısı<a id="GBS.0740.05"/> ya da kapkara olan saçlar, parlak ve zeki alınlar, hokka gibi burunlar, kıvrık kirpikler, duygulu bakışlar, yumuşak ve kırmızı dudaklar Jintong’ un aklını başından aldı ama tabii ki en çok hayran kaldığı şey, mankenlerin dimdik duran memeleriydi. Baktıkça, mankenler gözüne gittikçe daha canlı gelmeye başladı, mankenlerin memelerinden yükselen o bal gibi tatlı koku vitrinin camından süzülüp Jintong’un<a id="GBS.0741.01"/> kalbine doğru akmaya başladı sıcak sıcak. Alnı buz gibi vitrin camına çarpınca geçici bir süre de olsa kendine geldi. Deliliğinin yine nüksetmesinden ölesiye korkuyordu, kendine geldiği bu geçici süreden faydalanıp oradan koşarak uzaklaşmak istedi. Kendini koşmaya zorladı, tam biraz uzaklaşıp bir tur atmıştı ki kendini yine başladığı yerde buluverdi. İki elini havaya kaldırıp karanlık gökteki<a id="GBS.0741.02"/> yıldızlara doğru dua etti: Gökteki Babamız, onlara dokunmama izin ver, onlara dokunmalıyım, bir daha senden hiçbir şey istemeyeceğim yaşadığım sürece.</p>
			<p>Kendini mankenlere doğru fırlattı, camın kırıldığını hissetti ama hiç ses çıkmamıştı. Daha mankenlere elini sürmemişti ki mankenler yere devriliverdi. Elini sert bir “meme”nin üzerine koydu. Hemen ardından korkunç gerçekle baş başa kaldı: Aman<a id="GBS.0741.03"/> Tanrım, meme ucu yok!</p>
			<p>Ağzına ve gözlerine tuzlu ve yakıcı bir sıvı giriyordu. Vücudunun dipsiz bir çukura battığını duyumsadı.</p>
		</section>
		<section class="subchapter" epub:type="subchapter">
			<h2>6</h2>
			<p>1980’lerin sonuna doğru Belediye Kültür Bürosu’ nun, Kültürel Eserleri Koruma Ofisi, pagodanın içinde bulunduğu yüksek zemin üzerine bir lunapark inşa etmeye karar verdi. Ofisin müdürü, kırmızı bir buldozer ve yeni atanmış, ellerinde coplar olan bir<a id="GBS.0741.04"/> düzine polis, bir noter, bir televizyon muhabiri ve bir de gazeteciyle birlikte gelip pagodanın önündeki evin çevresini kuşattı. Müdür, ana oğul Shangguan’lara mahkeme kararını okudu: “Detaylı bir incelemenin sonunda pagodanın önünde bulunan evin Gaomi Kuzeydoğu Bucağı’nın kamu malı olduğuna karar verilmiştir, Shangguan Lu ve oğlu Shangguan Jintong’un özel mülkü değildir. Kendi evleri makul bir fiyata<a id="GBS.0741.05"/> satılmış ve elde edilen gelir, akrabaları Papağan Han’a verilmiştir. Shangguan ailesi pagodanın önündeki evi, kanunlara aykırı bir şekilde işgal etmektedir ve bu tebliğden sonra altı saat içinde bahsi geçen evi acilen terk etmekle yükümlüdürler, eğer evi zamanında terk etmezlerse kamu malını işgal etmekle hüküm giyeceklerdir. Shangguan Lu, az önce okuduklarımı anladın mı?” diye sordu müdür öfkeyle.</p><div style="display:none;"><a id="GBS.0742.01"/></div>
			<p><em>Kang</em>’ın üzerinde bir kaya gibi sakin oturan Shangguan Lu, “Traktörünüz önce beni ezip geçmek zorunda,” dedi.</p>
			<p>Müdür, “Shangguan Jintong, anan iyice yaşlandı, kafası karışık, onunla konuşup ikna etmen lazım, akıllı bir adam, sürecin gerektirdiği gibi davranır, hükümete karşı gelmenin sonu iyi olmaz!” dedi.</p>
			<p>Vitrini kırıp bir mankene zarar verdiği için akıl hastanesine gönderilip orada<a id="GBS.0742.02"/> üç yıl geçirmiş olan Shangguan Jintong başını ahşap bir kukla gibi salladı. Alnında bir yara izi vardı, zihinsel kusurunu gösteren cam gibi boş gözlerle bakıyordu. Müdür elindeki telsiz telefonu havaya kaldırınca Jintong kendini adamın önüne atıp diz çöktü, başını iki elinin arasına alıp yalvarmaya başladı: “Şok vermeyin bana... Şok vermeyin bana... Akıl hastasıyım ben... akıl hastasıyım...”</p><div style="display:none;"><a id="GBS.0742.03"/></div>
			<p>Müdür mahcup bir tavırla notere bakıp, “Yaşlı olan aklını yitirmek üzere, genci çoktan delirmiş, şimdi ne yapacağız?” dedi.</p>
			<p>Noter, “Elimizde delil olarak video kayıtları var, eğer çıkmazlarsa onları zorla çıkarırız!” dedi.</p>
			<p>Müdürün bir el hareketiyle içeriye dalan polisler, Shangguan Lu ve Jintong’u sürükleyerek zorla dışarıya çıkardı. Shangguan Lu bembeyaz olmuş saçlarını bir aslan<a id="GBS.0742.04"/> yelesi gibi sallayarak polislere karşı koyuyordu. Jintong’sa durmadan, “Şok vermeyin bana... Şok vermeyin bana... Akıl hastasıyım ben...” diye yalvarmaya devam etti.</p>
			<p>Shangguan Lu, sazdan kulübeye girmek için kıvranmaya devam edince polisler, onun ellerini ve ayaklarını bağladı. O kadar öfkelenmişti ki ağzından köpükler çıkarıyordu, sonunda bayılıverdi.</p>
			<p>Polisler kulübedeki birkaç kırık<a id="GBS.0742.05"/> dökük ev eşyasını ve yırtık pırtık yatak ve yorganı dışarıya attı. Kırmızı buldozer sık demir dişleri olan kepçesini havaya kaldırdı, bacasından gürleyen dumanlar çıkıyordu, pagodanın önündeki küçük kulübeyi kükreyerek darmadağın etti. Jintong bu kırmızı devin kendisi için geldiğini sanıyordu, pagodanın ıslak temeline korkuyla yaslanıp gözlerini kocaman açarak ölmeyi bekledi.</p>
			<p>Bu kritik anda,<a id="GBS.0743.01"/> yıllardır ortada olmayan Sima Liang birden gökten düşüverdi aralarına.</p>
			<p>Aslında bundan on, on beş dakika kadar önce çimen yeşili bir helikopterin Dalan semalarında süzüldüğünü görmüştüm. Helikopter, yüksek tepelerin üzerindeki boşlukta devasa bir yusufçuk gibi yavaşça kayıyordu. Gittikçe alçalıyordu ve o sarkık karnı alçalırken pagodanın sivri kubbesine sürtecek gibi oldu birkaç kez. Kıçını<a id="GBS.0743.02"/> yukarı kaldırıp inişe geçtiğinde tepesinde hızla dönen pervanesi küçük hortumlar yaratmaya başladı, pervanesinden yayılan vızıltı beynimde uğulduyordu. Helikopterin göz kamaştırıcı kokpit penceresinden dışarıya çıkmış ve aşağıya bakan büyük ve yuvarlak bir kafa gördüm. Yüzünün hatlarını seçecek zamanım olmadı, helikopter göz açıp kapamadan geçiverdi. Kırmızı buldozer kükrüyor, paletleri gümbürdüyordu,<a id="GBS.0743.03"/> devasa kepçesini dinozorlar çağından kalma tuhaf bir canavar gibi havaya kaldırıp pagodanın önündeki küçük kulübenin çatısına geçirdi. Taoist Rahip Men Shengwu üzerinde geleneksel siyah cübbesiyle pagodanın önünde bir hayalet gibi belirip birden aynı hızla kayboldu. Kendimi tutamayıp bağırdım: “Şok vermeyin bana, akıl hastasıyım ben, akıl hastası olmam yeterli değil mi?”</p>
			<p>Çimen yeşili helikopter<a id="GBS.0743.04"/> geri döndü, bu kez yan yatmıştı ve sarı dumanlar tükürüyordu. Kokpitin penceresinden bir kadın sarkıyordu. Kadın bağırıyordu ama pervanenin sağır edici pır pırlarından sesi zar zor duyuluyordu: “Durun... yıkamazsınız... tarihî bir yapı... Qin Wujin...”</p>
			<p>Qin Wujin, Sima Ku ve benim de öğretmenliğimi yapmış olan 2. Qin Bey’in torunuydu. Kültürel Eserleri Koruma Ofisi’nin müdürüydü ama korumadan<a id="GBS.0743.05"/> çok, geliştirmeden yanaydı. Şimdi de bizim aileye ait olan büyük, seladon seramik bir kâseyi dikkatle incelemekteydi elinde. Gözleri ne kadar da parlaktı. Yanaklarındaki etlerin seğirmesinden helikopterin kükremesinden korktuğu anlaşılıyordu bariz bir şekilde. Başını kaldırıp yukarı baktığında helikopter yine geri dönmüştü ve Qin Wujin bir toz bulutu tarafından yutuldu.</p>
			<p>Bu çimen yeşili koca<a id="GBS.0744.01"/> oğlan, sonunda pagodanın önündeki açıklığa inebildi. O düz pervaneler, helikopter yere indikten sonra bile Geng Lianlian’ın karides ezmesi yaparken kullandığı spatula gibi, tak tak tak diye dönmeye devam etti, helikopterin hantal gövdesi de akılsız devinimlerle sarsılmaya devam ediyordu. Pervaneler giderek yavaşladı, her bir dönüşü bir öncekinden daha yavaş oluyordu, sonunda şöyle bir titreyip tamamen<a id="GBS.0744.02"/> durdu. Canavar sonunda yere oturmuş ve boş gözlerle etrafa bakınıyordu. Karnındaki kapı açılınca içinden ışık süzüldü. Üzerinde deri palto olan bir adam, küçük merdivenden aşağıya indi, onun arkasından da üzerinde portakal sarısı trençkot olan bir kadın geliyordu. Kadın, göz kamaştıran bir sarılıktaydı, merdivenden inerken geniş kalçaları göründü. Kadının giydiği yün etek de sarıydı ama trençkotuyla<a id="GBS.0744.03"/> aynı tonda değildi. Trençkotu parlak bir sarıydı. Eteğiyse daha koyu bir sarı. Baldırları çok sıkıydı. Sonunda yüzünü de döndü. Alışkanlığım olduğu üzere insanlara bakarken önce üzerindekileri incelerim, önce kadının vücudunu saran trençkotuna baktım, ince kazağının içindeki memeleri iriydi, sutyen giymiyordu, meme uçları balıkçı yaka yün kazağına sürtünüyordu. Bu kazak da sarıydı, yün eteğin<a id="GBS.0744.04"/> sarısıyla temelde aynı sarılıkta olduğunu söyleyebilirim. İri memelerinin arasına büyük, altın bir kolye gizlenmişti. Vakur bir ifade taşıyan dikdörtgen şeklinde bir yüzü ve dalgalı, parlak, siyah saçları vardı. Saçları çok sık olduğundan kafa derisi görülmüyordu. Onu hemen tanıdım, Lu Liren ve Shangguan Pandi’nin kızları Lu Shengli’ydi bu. Sanayi ve Ticaret Bankası’nın müdürlüğünü yaptığı sırada<a id="GBS.0744.05"/> kasten az yiyerek düşük yaptığı söylentisi vardı şehirde. Neden böyle bir söylenti dolanıyordu ki? Çünkü belediye başkanlığına yeni atanmıştı. Eski Belediye Başkanı Ji Qiongzhi beyin kanamasından ölmüştü, kimileri onun öfkeden öldüğünü söylüyordu. Ben deliyim, numara değil, deli olduğumu inkâr edemem ama her şeyin de farkındayım, mesela Lu Shengli’nin nasıl belediye başkanı olduğunu çok iyi<a id="GBS.0745.01"/> biliyorum fakat bunu size söylemem. Lu Shengli vücudunu 5. ablamdan miras almış ama annesinden daha saygın ve daha tarz sahibi bir görünüşü var, her nesil bir öncekini geçecek tabii. Yürürken safkan bir yarış atı gibi boynu dik, göğsü dışarıda yürüyordu. Helikopterin karnından koca kafalı orta yaşlı bir adam daha fırladı. Üzerinde pahalı bir takım elbiseyle büyük ve enli bir kravat vardı. Lu Shengli<a id="GBS.0745.02"/> yarış atı adımlarıyla adamın ardından seyirtti.</p>
			<p>Bu koca kafalı adam kelleşmeye başlamıştı, yine de yüzünde yaramaz bir çocuk ifadesi vardı. Işıl ışıl parlayan gözleri sanki bir sırrı gizliyordu, iri burnunun altında güzel, dolgun dudakları olan küçük bir ağzı vardı, kulakları beyaz ve etliydi, büyük kulak memeleri bir hindinin gerdanı gibi aşağıya sarkıyordu. Hayatımda buna benzeyen bir başka<a id="GBS.0745.03"/> erkek yüzü daha görmemiştim, böyle bir kadın yüzü de gördüğümü söyleyemem elbette. Böyle seçkin bir yüze sahip olanların kaderinde imparator olmak vardır, aşkta şanslı olurlar, üç karısı, altı yavuklusu ve yetmiş iki cariyesi olur. Onun Sima Liang olabileceğini tahmin ettim ama buna inanmak da istemiyordum. Henüz beni fark etmemişti ve ben de onun beni görmesini hiç istemiyordum. Beni görse bile<a id="GBS.0745.04"/> beni tanıdığını söylemeye cesaret edemezdi. Shangguan Jintong artık “şehvet düşkünü” bir akıl hastasıydı. Onun arkasında Lu Shengli’den daha uzun ve daha iri olan melez bir kadın vardı. Kadının gözyuvaları neredeyse yüzünün içine göçmüştü, kan kırmızısı dudakları, kar gibi beyaz, kırağı gibi soğuk, ipek gibi kaygan memeleri vardı yürüdükçe hoplayan, küçük ve narin meme uçları nefes nefese kalmış<a id="GBS.0745.05"/> bir kirpinin o küçük ağzı gibi sivriydi.</p>
			<p>Mo Nehri’nin yeni onarılmış köprüsünün yakınlarında iki tane çok büyük limuzin göründü, biri kırmızı, öteki beyazdı, bir tavukla horozu andıran bir şekilde birbirlerinin kuyruklarına takılmış bu tarafa doğru geliyorlardı. Bu iki araba çiftleşse çocukları ne renk olurdu acaba?</p>
			<p>Lu Shengli ara ara başını çevirip adama bakarken her zaman yüzünde taşıdığı<a id="GBS.0746.01"/> o küstah ifade yerini büyüleyici bir gülümsemeye bırakıyordu. Lu Shengli’nin gülümsemesi bir elmastan daha değerli ve zehirden daha tehlikeliydi. Kültürel Eserleri Koruma Ofisi’nin müdürü elinde bizim seladon seramik kâseyle paytak paytak koşarak geldi. “Belediye Başkanı Lu, Belediye Başkanı Lu, buraya kadar gelip çalışmamızı yerinde görmeniz ne kadar onur verici, hoş geldiniz.” “Burada ne yapmayı<a id="GBS.0746.02"/> planlıyorsunuz?” diye sordu Lu Shengli. “Bu eski pagoda etrafında Çinli ve yabancı turistlerin ilgisini çekecek büyük bir tematik eğlence parkı inşa etmeyi düşünüyoruz,” dedi müdür. “Peki, bunu ben neden bilmiyorum?” dedi Lu Shengli. “Bu projeyi eski Belediye Başkanı Ji Qiongzhi onaylamıştı,” dedi müdür. “Ji Qiongzhi onayladıysa bu projeyi detaylı bir şekilde tekrar masaya yatırmalıyız. Bu<a id="GBS.0746.03"/> pagoda koruma altındadır ve önündeki kulübe de yıkılamaz, burada ‘Kar Pazarı’nı yeniden faaliyete sokmayı düşünüyoruz, burada bir lunapark inşa edip birkaç kıçı kırık atari, birkaç köhne çarpışan araba ve birkaç aptal masa oyunu koyarak ne kadar eğlenilebileceğini sanıyorsunuz? Bunun neresi eğlenceli? Yoldaş, eğer buraya yabancı turistleri çekip ceplerindeki parayı almak istiyorsak daha büyük bir<a id="GBS.0746.04"/> vizyonun olmalı. Şehir sakinleriyle görüşüp onlara ‘Doğu’nun Kuş Cenneti’nin öncü ruhu ve girişimciliğinden bir şeyler öğrenmeleri için çağrıda bulundum, onlar başkalarının yolundan gitmeyip kendi yollarını çizdiler, başkalarının aklına bile gelmeyen yeni ve farklı şey yaptılar, reform nedir, sorarım sana? Ya dışa açılmak? Bir şeyler düşünüp cesaretle hareket etmektir, bu dünya üzerinde düşünemeyeceğin<a id="GBS.0746.05"/> şeyler olabilir ama yapamayacağın şey yoktur. ‘Doğu’nun Kuş Cenneti’ şimdi ‘Zümrüdüanka Planı’ dedikleri bir projeyi geliştirme sürecinde, devekuşu, altın sülün ve tavus kuşunu melezleme yöntemiyle birleştirip şimdiye kadar sadece efsanelerde olan bir kuşu diriltme peşindeler, Zümrüdüanka’yı...”</p>
			<p>Lu Shengli halk önünde konuşmaktan bir hitap bağımlısı olup çıkmıştı, konuştukça konuştu, bir yarış<a id="GBS.0747.01"/> atının toynakları koşmaya nasıl alışmışsa o da konuşuyordu işte, konuştukça daha da hararetli konuşuyordu. Noter ve polisler boş boş bakarak ayakta dikiliyordu. Şehir televizyonundan gelen muhabir, haklı bir üne sahip ve daha yeni Radyo ve Televizyon Bürosu Müdürlüğü’ne atanmış olan Tek Boynuzlu At, Lu Shengli ve değerli konuklarını kameraya çekmekle meşguldü. Aklı sonradan başına gelen gazeteciyse<a id="GBS.0747.02"/> bir öne bir arkaya koşturup, bazen yere diz çökerek, bazen de ayakta dikilerek belediye başkanı ve seçkin yabancı konuklarının fotoğraflarını çekmeye başladı.</p>
			<p>Sima Liang sonunda eli ve ayağı bağlı olarak pagodanın önünde uzanan annemi fark edebildi. Boyu birden sanki kocaman bir el, saçını tutup yukarıya çekiyormuşçasına uzadı. Geriye doğru birkaç adım attı. Başını iki yana salladı, gözlerinden<a id="GBS.0747.03"/> yaş boşandı. Yavaş yavaş yere diz çöktü, dizleri yere değer değmez hızlı bir şekilde secde etmeye başladı. Salya sümük ağlıyordu: “Ah, nineciğim, nine...”</p>
			<p>Gerçekten ağlıyordu, gözlerinden boşanan gözyaşları ve burnunun ucundan damlayan sümükler kanıtlıyordu yapmacık olmadığını. Shangguan Lu az da olsa görebilen o tek gözünü kocaman açıp, “Liang... sen misin?” dedi titreyen dudaklarla.</p>
			<p><a id="GBS.0747.04"/>“Nine, canım ninem benim, evet, benim, Sima Liang, senin sütünle büyümüş olan Sima Liang,” dedi ağlayarak. Shangguan Lu yerde kendini çevirmeye çalıştı. Sima Liang ayağa kalkıp, “Kuzen, ninem niye böyle bağlanmış?” dedi. Lu Shengli yüzünde ne yapacağını bilemez bir ifadeyle, “Kuzen, benim ihmalkârlığım,” dedi. Sonra Qin Wujin’e dönüp dişlerini gıcırdatarak, “Sizi orospu çocukları!” diye çıkıştı. Qin<a id="GBS.0747.05"/> Wujin’in bacakları titremeye başladı, bizim seladon seramik kâseyi hâlâ elinde tutuyordu. “Ofise geri döndüğümde, hayır, hemen şimdi,” dedi Lu Shengli, “seni görevinden alıyorum, kovuldun, şimdi gidip özeleştirini yaz hadi!” Sonra eğilip Shangguan Lu’nun iplerini kendi elleriyle çözmeye başladı. Çok sıkı olan bir düğüme denk gelince düğümü dişleriyle açtı. Çok dokunaklı bir sahneydi bu. Shangguan<a id="GBS.0748.01"/> Lu’yu yerden kaldırırken, “Nine, geç kaldığım için özür dilerim,” dedi. Annem ona şüpheyle bakıp, “Sen de kimsin?” diye sordu. Lu Shengli, “Nine, beni tanımadın mı? Lu Shengli’yim ben, torunun!” dedi. Annem başını sallayıp, “Hiç de ona benzemiyorsun, hem de hiç,” dedi. Sonra başını çevirip Sima Liang’ı arandı, “Liang, gel de sana bir dokunayım, bakayım şişman mısın yoksa zayıf mı?” dedi. Annem<a id="GBS.0748.02"/> Sima Liang’ın başını okşarken, “Evet, benim Sima Liang’ımsın sen, insanlar yıllar boyunca değişir ama kafatasları hep aynı kalır. İnsanın kaderi burada yazılıdır. Tamam, tamam, semirmişsin, evladım, görünüşe göre halin vaktin yerinde ya da en azından iyi beslenmişsin,” dedi. “Nine, evet, iyi besleniyorum, artık dardan çıktık sayılır, bugünden sonra sen de rahata erip hayatın tadını çıkaracaksın. Küçük<a id="GBS.0748.03"/> dayım nerede? O ne yapıyor?” dedi hıçkırarak.</p>
			<p>Sima Liang, anneme ve Lu Shengli’ye benim nerede olduğumu sorarken ben pagodanın etrafında dolanıyordum. Aklımda bir sorun olduğunu inkâr etmiyorum ama bu sorun sadece bir memeyle karşı karşıya geldiğim zaman nüksediyor, geri kalan zamanlarda hiçbir sorunum yok. Akıl hastasını oynamanın tadını derinden tattım bir kere. Ne düşünüyorsan onu söyleyebiliyorsun,<a id="GBS.0748.04"/> ağız dolusu saçmalasan da insanların tek yaptığı sana gülümsemek. Akıl hastalarının saçmalamasına gelince, doğru söyleyeni zaten dokuz köyden kovmuyorlar mı, gerçekleri söylediğin zaman yaftaları hazır, hemen akıl hastası ilan ediliyorsun. Akıl hastasıysan istediğini yapabilirsin, işlek bir caddenin ortasında dans edebilirsin mesela, sürücüler sana çarpmaz, polis gelip yakalamaz, ne<a id="GBS.0748.05"/> döver ne de söver, seni azarladığı zaman karşısına geçip aptal aptal sırıtabilirsin, elini uzatıp belindeki kemerin parlak tokasıyla oynarken, “Memmee!” dediğinde polis gülse mi ağlasa mı bilemez. Şehrin, Kadınlar Birliği şefinin kırık dökük arabasını durdurup parlak farlarına elleyerek “Memmee! Memmee!” dediğinde Kadınlar Birliği şefinin arabasının içinde başını geriye atıp kahkahalar içinde kıvrandığını<a id="GBS.0749.01"/> görebilirsin. Meydandaki sinemanın önünde havada karşılıklı asılı duran büyük posterleri bir maymun gibi zıplayıp pislikten kuzgun karasına dönmüş on parmağınla aşağıya doğru çekerken avazın çıktığı kadar, “Memmee! Memmee!” diye bağır bakalım. O meşhur film yıldızı, o memelerini açarak meşhur olmuş film yıldızı reklam panolarından sana doğru tebessüm edecektir. İşte o gün beni, Shangguan<a id="GBS.0749.02"/> Jintong’u izleyen kişi sayısı, sinemanın karanlığında oturmuş film izleyenlerden daha fazlaydı. Kadını, erkeği, çocuğu, yaşlısı, herkes beni izliyordu. İçlerinde daha yeni doğum yapmış genç bir kadın vardı, beni tanıdı, ben de onu tanıyordum ama deli taklidi yapıp onu tanımazdan geldim. Kadın sineklikten bile daha şeffaf bir elbise giyiyordu, altında da siyah külotlu file çorap vardı. Teni çok beyaz,<a id="GBS.0749.03"/> vücudu harikaydı, daha yeni doğum yapmış demezsin. Sanki kurt üzümü doğurmuş sanırsın. Sutyen takmadığından gözüme çarpan ilk şey güçlü ve iri memeleri oldu. Sütü çok bol ve besleyici olmalıydı. Bebeği çok şanslıydı anlayacağınız. Elinde bir file taşıyordu, dikenli bir hıyar çıkmıştı filenin deliğinden. Hıyarların tüylü dikenleri mor ve parlak bir patlıcana batıyordu. Filede biraz da üzerinden<a id="GBS.0749.04"/> tazelik damlayan, şekil bozukluğuna uğrayıp meme ucu gibi fazlalıklar çıkarmış kırmızı domatesler vardı. Deli deli kulakları küpeli, hopladı zıpladı, iri memeleri elledi! Boyunlarına kırmızı fular bağlamış bir grup masum çocuk hep birlikte alkış tutup bana tezahürat yaptı, dalga da geçtiler elbet. Öğretmenleri, bu çocukları sinemaya ahlaki değerler üzerine bir film izlemeye getirmişti. Hoparlörlerden<a id="GBS.0749.05"/> filmden<a class="si-noteref" epub:type="noteref" href="#f54" id="ref_f54">54</a> bir parça duyuluyordu:</p>
			<div class="poem">
				<span>Dünyada sadece annen olsa yeter,</span>
				<span>En büyük hazinen annendir,</span>
				<span>Annesi olmayan çocuk kurumuş ota benzer.</span>
			</div>
			<p>Şerbet, buzlu dondurma, kaymak, jöle. Çubuk dondurma, buzlu çubuk durdurma, ağzında tüter dumanı. Bom! Pompalı tüfek, vur hedefi, kap hediyeyi. Halka atma oyunu, bir atış bir yuan. Halka neye denk gelirse senindir. Sigara var, çiklet var,<a id="GBS.0750.01"/> Jianlibao’nun<a class="si-noteref" epub:type="noteref" href="#f55" id="ref_f55">55</a> yerli meyve suyu var, Coca Cola var, halkayı geçir kazan, olmadı eller cebe. Maymunlusu. Bıldırcın dövüşü. Herkes kendi işinde iyidir, kimi gonk çalar kimi şeker satar. Satrançta son hamleyi yapanı da var. Otantik Vietnam aperatifleri, kendini savunduğu bir kavgada kahraman olan Sha Libao’nun, yüklü bir altınla özel olarak davet ettiği Nguy<span class="sp-char">ễ</span>n Th<span class="sp-char">ị</span> Mei Xiang adlı Vietnamlı bir aşçının<a id="GBS.0750.02"/> hazırladığı tadı damağınızda kalacak yemeklere buyurun. Bir yandan Markov’un at eti köftelerini yiyin, bir yandan da masajın keyfini çıkarın! Ucuz pudra sürmüş Çinli ve yabancı kızların müşterileri çekmek için kıkırdayıp flört etmelerini izleyin. Böyle yerler hep paralıdır ama şehvet düşkünü Shangguan Jintong’un performansını izlemek bedava. Şehvet düşkünü “moruk meme emiyor” performansını sergiliyor!<a id="GBS.0750.03"/> İçiniz kıpır kıpır olacak, elinde bir file taze sebze taşıyan etine dolgun genç kadının koca gözlerinde ışıldayan o genç kadınlara has benzersiz mutluluğu göreceksiniz, o kolayca empati kurulabilecek zayıf ışıltıyı. Papağan Han’ın evinde kısacık bir süre içinde yanıveren o parlak ışığın altında bu kadının bir dutu andıran tatlı ekşi duygu denemelerini okumuştun. Kadın o zamanlar bir “kendin<a id="GBS.0750.04"/> seç kendin al” dükkânında enselendi. Sen de kadının o güzelim iri memelerinden etkilenip cömert bir tavırla ayağa kalktın, kadının kocası gibi davranıp onun yerine hesabı ödedin. “Karımın hesabı kendi ödeme alışkanlığı yoktur,” dedin. Sonra onu tanımazdan geldin. Ama bir daha sıçrayıp posterin üzerindeki film yıldızının memelerine elleme tutkunu da kaybettin. Utanç içinde koşarak bir ara sokağa<a id="GBS.0750.05"/> saptın. Ama daha sokağın ağzına yeni varmıştın ki kadının çoktandır orada seni beklediğini fark ettin. Sokak çok sessizdi. Sadece çocuk bezleri parlak gün ışığının altında renkli birer bayrak gibi sallanan birkaç çocuk vardı. Kadın şöyle fısıldadı: Sen gerçekten akıl hastası mısın yoksa sadece akıl hastası gibi mi davranıyorsun? Sana bir borcum var. Hadi elle benimkini, bir kere elle de ödeşelim.<a id="GBS.0751.01"/> Ellesene hadi, seni zavallı adam, o reklam panolarında gördüklerin sahte, o film yıldızının memeleri gerçek değil, sünger ya da pamukla desteklediği için o kadar iri görünüyor. Seni zavallı adam, yoksa bu yüzden mi delirdin? Dokun hadi. Kadın gözlerden uzak bir köşeye çekilip etrafı kolaçan ettikten sonra memelerini işaret edip, “Deli seni, gel buraya, çabuk ol, sana bir kereliğine yardım edeceğim,”<a id="GBS.0751.02"/> dedi. Kadının bebek bezi içindeki memeleri çok vakur ve kutsal bir eda içindeydi. Yüzünü ellerinin içine gömüp diz çöktün, “Hayır...” dedin acıklı bir sesle. Kadın içini çeken bir aydın gibi, “Oh, demek beni yalancı çıkarıyorsun,” dedi. Filesindeki meme ucu çıkarmış olan domateslerden en irilerini seçip elime tutuşturdu, bebek bezi içindeki ince belini büküp göz kamaştıran bir ışık tarafından<a id="GBS.0751.03"/> yutuldu bir anda... Zengin, sembolik bir anlam yüklü domatesleri elimde incelerken uzun uzun düşündüm. Domatesler niye meme ucu çıkarır ki? Dağlar yeryüzünün meme uçlarıdır, dalgalar denizin, dil düşüncenin, çiçekler bitki örtüsünün, sokak lambaları caddenin, güneş kâinatın... Her şeyin memelerle bir bağlantısı var, dünya üzerindeki her şeyi meme uçlarıyla ilişkilendirmek, benim, akıl hastası Shangguan<a id="GBS.0751.04"/> Jintong’un kendini en özgür hissettiği ve en paranoyaklaştığı ruh halidir.</p>
			<p>Pagodanın etrafında dönüyordum, sanki pagodanın değil de bir memenin etrafında dönüyordum. Birden Sima Liang’la yüz yüze geldim, acaba deli gibi davranmaya devam mı etseydim yoksa onun beni ayık zihnimle görmesine izin mi verseydim? Birbirimizi neredeyse kırk yıldır görmüyorduk ve beni bir akıl hastasına dönüşmüş halde<a id="GBS.0751.05"/> bulmak onu çok üzecekti. Evet, çok üzülür, çocukluk arkadaşıma kendimi en akıllı ve entelektüel halimle göstermeliydim. Liang, Sima Liang! Küçük dayı, küçük dayı Jintong! Birbirimize sıkıca sarıldık. Üzerindeki ağır parfüm kokusundan neredeyse sarhoş olup bayılacaktım. Sonunda beni sıkmayı bıraktı. Onun o yerinde duramayan büyük gözlerine baktım. Çok bilge bir adam gibi içini çekti. Onun jilet<a id="GBS.0752.01"/> gibi ütülenmiş takım elbisesinin omzunda bıraktığım gözyaşlarımı ve sümük izlerimi gördüm. Bu sırada Lu Shengli elini uzattı, sanki benimle el sıkışmak istiyordu ama ben elimi uzattığımda elini çoktan geri çekmişti. Utançtan ne yapacağımı şaşırdım, içim büyük bir öfkeyle doldu. Anasını sattığımın, Lu Shengli, nereden geldiğini unutmuşsun sen! Tarihini unutmuşsun sen! Tarihini unutmak demek ihanet<a id="GBS.0752.02"/> etmek demektir! Sen Shangguan ailesine ihanet ettin, ailenin temsilcisine – ben neyi temsil edebilirim ki şu hayatta? Ben kimseyi temsil etmiyorum. Hatta kendimi bile temsil edemem. “Küçük dayı, merhaba, nasılsın, buraya gelir gelmez yaptığım ilk iş seninle ninemi aramak oldu.” Yalan, düpedüz yalan, baştan aşağıya yalan. Lu Shengli, sen bir zamanlar Taşkın Ejderha Çiftliği’nin hayvancılık bölümünde<a id="GBS.0752.03"/> müdürlük yapan Shangguan Pandi’nin vahşi hayal gücünü miras almışsın; o şimdi Tanrı’nın hayvanat bahçesinde bir genelev açtı, oysa sen sadece Zümrüdüanka’yı yaratmakla uğraşıyorsun ama onun samimiyetini ve açıklığını miras alamamışsın. O güzelim yün kazağının içindeki iriliğini yitirmiş memelerini ilk bakışta fark ettim, elim kirli diye elimi bile sıkmak istemesen de senin memelerini ellemek istiyorum,<a id="GBS.0752.04"/> sen benim yeğenim olabilirsin, ben de senin küçük dayın olabilirim ama yine de memelerini ellemek istiyorum. Bir kadının memeleri, Zümrüdüanka Parkı’ndaki çiçekler gibi kamu malıdır. Çiçek koparmak genel ahlaka aykırıdır ama dokunmak öyle mi? Dokunmak da olmaz. Ben dokunabilirim çünkü akıl hastasıyım ben, delinin biri ABD başkanını vurdu, adamı infaz bile etmediler, öyleyse delinin birinin<a id="GBS.0752.05"/> bir kadının memelerini ellemesinde büyütülecek ne var? Bakıyorum da belediye başkanı olmuşsun, banka müdürlüğü yapmışsın. “Memmee...” dedim gözlerimi Lu Shengli’nin memelerine dikip, “Aman aman, aaa!” diye abartılı bir çığlık atan Lu Shengli hemen Sima Liang’ın arkasına saklandı. Meme uçları Sima Liang’ın omuzlarına değiyordu. Erkeklerin ellerinde olgunlaşmış bir hurma gibi sıkılıp haşatı çıkmış,<a id="GBS.0753.01"/> üzerindeki deliklerden sızdıran o iki memeyle bir de karşıma geçmiş utangaç bir bakireyi oynuyorsun. Aman, boş ver, umurumda değilsin. “Küçük dayı delirdi, sokaklarda kadınların peşinde koşturup memelerine dokunmaya çalışıyor,” dedi birden Sima Liang’a benim hakkımda kötü şeyler söylemeye cesaret edip, ne zaman sokaklarda kadınların peşinde koşturmuşum ki? Sima Liang, o soğuk, kaygan, parlak, beyaz,<a id="GBS.0753.02"/> iri ama yağlı olmayan memeleri olan Asya ve Avrupa kırması kadını yanıma getirip benimle tokalaştırmak istedi. Sima Liang’ın çok fiyakalı göründüğünü kabul etmeliyim, Babbitt’in yıllar önce bize izlettiği filmin kadın kahramanını andıran bu Avrasyalı kadını koluna takıp köyümüze getirerek atalarımızın şanına şan kattı, insanın erkek çocuğu oldu mu Sima Liang’a benzemeli. Bu melez kadın görünüşe<a id="GBS.0753.03"/> göre hiç üşümüyordu, üzerinde ince bir elbise vardı, memelerini kasten gözüme doğru sokup, “Merhaba, nasılsın?” dedi. Çinceyi çok tuhaf bir şekilde konuşuyordu. Daha önce de dediğim gibi ne zaman bir çift güzel meme görsem ağzım burnum oynar, yine öyle oldu. “Memme,” dedim. “Küçük dayının bir gün bu hale gelebileceğini hiç düşünmezdim,” dedi Lu Shengli üzgün bir sesle. Sima Liang gülerek, “Bunu<a id="GBS.0753.04"/> bana bırakın, küçük dayımın hastalığının tedavisini ben üstleniyorum. Belediye Başkanı Lu, şehrin göbeğinde şehrin en büyük otelini yapmak için yüz milyon yuan yatırım yaptım. Pagodanın bakım masraflarını da ben karşılayacağım. Papağan Han’ın ‘Doğu’nun Kuş Cenneti’ne yapacağım yatırım için de kontrole gönderdiğim denetçilerin sunacağı raporu bekliyorum. Sen Shangguan ailesinin soyundan gelen gerçek<a id="GBS.0753.05"/> bir Shangguan’sın, belediye başkanlığını tüm kalbimle destekliyorum. Ama ninemin başına gelenlerin bir daha yaşanmamasını istiyorum,” dedi. “Sana garanti ederim,” dedi Lu Shengli, “bundan sonra nineme ve ailenin diğer üyelerine en yüksek nezaketle davranılacak.”</p>
			<p>Dalan Belediyesi Hükümeti ve Güney Kore kodamanı Sima Liang’ın ortak girişimi olan Büyük Dalan Oteli’nin sözleşme imzalama töreni<a id="GBS.0754.01"/> Osmanthus Konakları’nın konferans salonunda yapıldı. Sözleşme imzalandıktan sonra Sima Liang’la birlikte on yedinci kattaki kral dairesine girdim. Kral dairesinin ayna gibi parlayan zemininde kendi yansımamı gördüm. Duvarlardan birinde büyük, yağlıboya bir resim asılıydı, resimde çırılçıplak bir şekilde sürahi taşıyan bir kadın vardı, kadının memeleri üzerinden tazelik damlayan kirazları andırıyordu.<a id="GBS.0754.02"/> Sima Liang gülerek, “Küçük dayı, bu oyuncağa bakmana gerek yok, birazdan sana gerçeğini göstereceğim,” dedi. “Manli!” diye haykırdı Jintong. Melez kadın birden içeriye girdi. “Küçük dayıma bir banyo yaptırıp yeni giysiler giydirmek istiyorum,” dedi Sima Liang. “Hayır,” dedim, “Liang, istemiyorum.” “Küçük dayı, biz ikimiz kardeş gibiyiz, birbirimizden farkımız yok, acılara birlikte göğüs gerip<a id="GBS.0754.03"/> mutluluğun tadını birlikte çıkaracağız, ne yemek, ne giymek, ne yapmak istiyorsan bana söylemen yeter, eğer kibarlıktan çekinip söylemezsen beni küçük görmüş olursun,” dedi Sima Liang.</p>
			<p>Manli beni kolumdan tutup banyoya götürdü, üzerinde fener örtüsünü andıran kısa bir askılı elbise vardı, elbisenin ince askıları omuzlarından aşağıya salınarak iniyordu. Bana gülümseyip felaket bir Çinceyle,<a id="GBS.0754.04"/> “Küçük dayı, ne istersen yaparız bana, dedi Sima Bey,” dedi. Tek memeli İhtiyar Jin’in yaptığı gibi giysilerimi teker teker çıkardı. Bir şeyler mırıldanıp karşı koymaya çalıştım ama sonunda pes ettim. Giysilerim ıslanmış kâğıtlar gibi kırılıp onun tarafından siyah bir poşetin içine atıldı. Anadan doğma kalınca Kuşçu Han gibi ellerimle yumurtalarımı kapayıp diz çöktüm. Eliyle kahverengi küveti işaret<a id="GBS.0754.05"/> ederek, “Lütfen, kazanın içine girer misin,”<a class="si-noteref" epub:type="noteref" href="#f56" id="ref_f56">56</a> dedi. Yüzünde az önce bir Çin atasözü söyleyebilmenin gururu vardı, bense korkudan tir tir titremeye başladım. Böyle sıcak kalpli bir teklifi geri çevirmek yakışık almayacağından küvete dalıverdim.</p>
			<p>Manli, birkaç musluğu çevirince küvetin üzerindeki deliklerden birden kar beyazı sıcak sular fışkırmaya başladı, sıcak su yumuşak yumruklar gibi belime<a id="GBS.0755.01"/> ve sırtıma vurup masaj yapıyordu, vücudumda birikmiş onlarca yıllık kir, katman katman çıkmaya başladı. Manli başına plastik bir duş bonesi geçirip üzerindeki kısa elbiseyi çıkardı, çıplak vücuduyla küvetin dışında bir an parladıktan sonra küvetin içine atladı, Doğu Denizi’nin Ejderha Kralı’nı yenen Nezha<a class="si-noteref" epub:type="noteref" href="#f57" id="ref_f57">57</a> gibi bacaklarını ata biner gibi açıp üzerime oturdu. Şeffaf bir duş jeliyle tüm vücudumu<a id="GBS.0755.02"/> ovup yoğurmaya başladı. Beni bir o yana bir bu yana çevirip ovuşturuyordu. Sonunda cesaretimi toplayıp meme uçlarından birini dudaklarımın arasına aldım. Birden kıkırdamaya başlayıp beni ovmayı bıraktı; bir kıkırtı daha ve yine bekleyiş... Kıkırdarken çalıştırılmayı bekleyen ama kontak anahtarını çeviren sürücünün beceriksizliğinden dolayı bir türlü çalışamayan bir dizel motoru hatırlattı bana.<a id="GBS.0755.03"/> Benim zayıf noktamı bulması çok sürmedi, memeleri birden keyifsizce sarkıverdi. Sonra bir bakıcı gibi ciddi bir tavırla sırtımı ovaladı, saçımı taradı, ardından yumuşacık bir bornoz giymem için yardımcı oldu.</p>
			<p>Ertesi gece Sima Liang, yedi tane birbirinden güzel kızla çıkageldi, kızları dolarlarıyla soyup, “Küçük dayı, insan yeterince doymayınca açgözlü olur. Her gün meme ellemek isteyen sen<a id="GBS.0755.04"/> değil miydin? Al sana, şişmanı, zayıfı, büyüğü, küçüğü, beyazı, karası, sarısı, kırmızısı, dudaklarını aralasan nar, dudaklarını büzsen şeftali, meme ucu bağımlılığını doya doya tatmin et, sana hayatının baharını yaşatacağım,” dedi.</p>
			<p>Kızlar cıvıldayarak odadan odaya bir maymun sürüsü gibi koşturmaya başladı. Utandıklarından kollarıyla memelerini kapatmaya çalıştılar. “Kızlar, bu ne hal böyle?”<a id="GBS.0755.05"/> dedi Sima Liang öfkeyle, “Benim dayım bir meme uzmanıdır, kendisinin bir sutyen fabrikası var. Sakin olun biraz, bırakın dayım memelerinize baksın, ellesin onları.” Kızlar balık istifi gibi önümde sıralandı. Dünyada birbirinin tıpatıp aynısı iki yaprak bulamazsınız, dünyada birbirinin tıpatıp aynısı iki meme de bulamazsınız. Bu yedi çift memenin de yedi farklı şekli, yedi farklı karakteri, yedi<a id="GBS.0756.01"/> farklı rengi ve yedi farklı tadı vardı. Yeğenim madem parasını ödemiş, bari ben de sonuna kadar tüketeyim, diye düşündüm, onun iyi niyetini kötüye kullanmak istemedim. Bir kadının yüzünün çok belalı bir yer olduğunu bildiğimden yüzlerine bakmadım bile. Zaten memelerine bakmak yüzlerine bakmakla eşdeğerdir ve meme uçlarını emmek de ruhlarını ele geçirmekle eşdeğerdir.</p>
			<p>Shangguan Jintong bir<a id="GBS.0756.02"/> kadın doğum ya da meme hastalıkları uzmanı gibi kızların rutin meme kontrollerini yaptı. Önce genel bir izlenim edinebilmek için dış görünüşlerini inceledi, ardından iki eliyle dokunmaya başladı, uyaranlara karşı gösterdikleri duyarlılık derecelerini kontrol etti, ardından iyice sıkıp içlerinde yabancı bir kitle olup olmadığına baktı. En sonunda da burnunu memelerin arasına sokup koklamaya başladı,<a id="GBS.0756.03"/> bazen öpüyor, bazen de ısırıyordu. Isırdıklarının büyük çoğunluğu inleyip öne doğru eğiliyordu. Sadece küçük bir kısmı ısırıklara kayıtsız kaldı. Bunu takip eden iki hafta boyunca Sima Liang günde üç öğün olmak üzere her gün toplamda yirmi bir kadın çağırmaya devam etti, memeler gün ışığına çıkar çıkmaz kontrole başlıyordum. Sonuçta Dalan küçük bir şehir olduğundan, doğal olarak bu işi yapan kadın<a id="GBS.0756.04"/> sayısı da azdı. Bu yüzden birkaç gün sonra daha önce gelmiş kadınlar saçlarının şeklini değiştirip farklı makyajlar yaparak gelmeye devam etti, Sima Liang’ı kandırmış olabilirler ama Shangguan Jintong’u kandıramadılar. Jintong ellediği memeleri zihninde arşivliyordu. Ama kadınları ifşa etmek istemedi, ne de olsa kolay bir iş değildi bu ve zor zamanlardan geçiyorlardı. Bilgeler boşuna şöyle dememişler:<a id="GBS.0756.05"/> Eskileri inceleyerek yeni bilgi sahibi olursun. Tekrar, ezberlemenin anasıdır. Her gün farklı bir çay içersen çayın tadını çıkarırsın ama her gün aynı çayı içersen alışkanlık yapar. Son güne geldiğimde artık boynum tutulmuş ve parmak uçlarım memeleri elemekten su toplamıştı. Her çeşit memeyi sınıflandırıp zihnimdeki ecza dolabına kaldırdım. Memeleri yedi kategoriye ayırdım. Her kategorinin<a id="GBS.0757.01"/> dokuzar tane alt kategorisi vardı ve bazı özel sınıflandırmalar da yapmam gerekti: Mesela tek memeli İhtiyar Jin’inki gibi. Ya da o gün dokunduğum ve içinde bazı kimyasal maddeler olan meme gibi, bir alçıtaşı gibi sertti, yaşadığına dair bir belirti yoktu, çok korkunçtu, bana Long Qingping’in demir memelerini hatırlattı, hatta Long Qingping’in demir memeleriyle kıyaslanamazdı bile. Dokunduğum sanki<a id="GBS.0757.02"/> insan eti değil, demirdi. Bu şey, nasıl diyeyim, dıştan baktığınızda bir de cesur ve onurlu bir havası vardı ama parmağınızın ucuyla dokunduğunuz an, sizi korkudan havaya sıçratabilirdi. Öyle sertti ki vursanız ses çıkarırdı. Cam eşyadır, kırılabilir, koyarken dikkatli olun, nemli ortamlardan uzak tutun, patlayıcıdır. Öyle utangaçtı ki, ne yapacağını bilemez bir halde ağlamaya başladı. Onu soyup<a id="GBS.0757.03"/> açığa bile çıkarmadım. Bu sahte memeye olan tiksintimi bastırmayı başardım ama, ona dokundum, onu öperek meslektaşlarının arasındaki itibarını korumasına yardımcı oldum. Bana minnettar kaldığını biliyorum. Rica ederim, insan başkalarına kolaylık sağlamayı unutmamalı, sonradan yaptığına pişman olsa da. İyilik yapan ödül beklemez, yukarıdaki her şeyi bilir.</p>
			<p>Sima Liang gözlerini kısıp gülerek,<a id="GBS.0757.04"/> “Küçük dayı, ne oldu?” diye sordu, “Meme ucu alışkanlığın geçti mi? Dalan’da sadece bu kadarı var ama istersen seninle Paris’e gidelim, orada sana ‘emcek’lerden söylerim ellemen için, ister misin?”</p>
			<p>“Yetti, yetti,” dedim, “rüyamda görsem inanamayacağım şey gerçekleşti sonunda. Baksana ellerim şişti, dudaklarım pörsüdü.”</p>
			<p>“Ben sana demiştim, senin bu hastalığın hastalık değil diye, piştin<a id="GBS.0757.05"/> artık, normal fizyolojik ihtiyaçlarını uzun vadede karşılayamayacağın kadar giderdin. Artık kadın görünce maymun gibi peşinden koşturmazsın sanırım? Kadınların şu iki et parçası, karmaşık dersen yeterince karmaşık olur, basit dersen ondan basiti olmaz, sonuçta hepsi canlı, tüm canlılar birer hücresel organizasyondan ibaret, süt yapan bir makine. Bu şey öyle gün gibi açıkta durdu mu aslında güzel<a id="GBS.0758.01"/> de sayılmaz. Ne de olsa uzman olan sensin, bense dış kapının mandalı, senin gibi balığa yüzme öğretecek halim yok,” dedi Sima Liang gülerek.</p>
			<p>“Sen de uzman sayılırsın,” dedim.</p>
			<p>“Benim uzmanlık alanım meme ellemek değil,” dedi açıksözlülükle, “benim uzmanlık alanım kadınlara hizmet etmek, benimle yatan bir kadın bir daha hayatı boyunca beni unutamaz. Eğer cennet varsa öldükten sonra cennetin<a id="GBS.0758.02"/> en seçkin konuğu olacağım. Düşünsene bir, ben kadınlara en saf ve fizyolojik olarak en üst düzeyde bir zevki tattırıyorum, bir de en yüksek ücreti ödeyen de benim, söylesene sence ben insanlık tarihinin en iyi adamı değil miyim?”</p>
			<p>Sima Liang konuşurken iki tane ince ve uzun genç kız yavaş at yolunu bilir gibi bir tavırla yatak odasına doğru ilerledi, Sima Liang gözlerini kırpıştırıp, “Küçük<a id="GBS.0758.03"/> dayı, beni biraz beklesene, hayır işimi işledikten sonra seninle konuşmam gereken çok önemli bir mesele var,” dedi.</p>
			<p>Birkaç dakika sonra o iki genç kız hiçbir şeyden çekinmeden çığlıklar atmaya başladılar.</p>
		</section>
		<section class="subchapter" epub:type="subchapter">
			<h2>7</h2>
			<p>Beni annem doğurdu ama beni gerçek anlamda tanıyan Sima Liang oldu. Zihninin derinliklerinde yüzlerce mukayese kabul etmez enfeslikte meme olan Shangguan Jintong’un kulakları<a id="GBS.0758.04"/> keskinleşti, gözleri daha bir parladı, daha bir duyarlı oldu, içi huzura erdi, cildi yumuşadı, bir anda sanki onlarca yaş gençleşti. “Ee, küçük dayı nasıl buldun?” diye sordu Sima Liang geniş bir deri koltuğun üzerinde otururken, Filipinler’in Luzon Adası’ndan gelme bir puro tüttürüyordu, ardından gözlerini kısıp gülerek, “Nasıl hissediyorsun?” diye sordu. “Harika hissediyorum, şimdiye kadar hiç<a id="GBS.0758.05"/> bu kadar iyi olmamıştım,” dedim minnettarlıkla. “Seni tam anlamıyla kurtaracağım, hadi üstünü değiştir, sana göstermek istediğim bir şey var,” dedi Sima Liang.</p>
			<p>Cadillac marka upuzun, lüks bir limuzin Sima Liang’la beni Dalan şehrinin ticaret merkezine götürdü. Limuzin yeni dekore edilmiş bir iç çamaşırı mağazasının önüne park etti. Cadillac’ın çevresi sanki çok nadir görülen bir ejderha teknesiymişçesine<a id="GBS.0759.01"/> bir anda kalabalık tarafından çevrildi, Sima Liang beni mağazanın önüne götürdü. Mağazanın devasa vitrinine bir sürü vitrin mankeni dizilmişti, şeffaf vitrin camları sanki yerden göğe kadar uzanıyordu. Kapının üzerindeki tabelaya süslü bir yazıyla mağazanın adı yazılmıştı: “Sizi Güzelleştiren İç Çamaşırları Mağazası”. Adının altında da mağazanın sloganı yazıyordu: “Seiko İç Çamaşırları,<a id="GBS.0759.02"/> Dünyaca Ünlü, Son Moda ve Sanat Eseri”. “Küçük dayı, nasıl buldun?” diye sordu Sima Liang. Ne demek istediğini sezmiştim, içimde yükselen heyecanı bastırarak, “Harika!” dedim. “Öyleyse,” dedi, “artık bu mağazanın patronu sensin.” İçimde bir önsezi olmasına rağmen şaşkın bir tavırla, “Ben yapamam, nasıl yapabilirim ki?” dedim. “Küçük dayı, sen bir meme uzmanısın, sutyen satmak için dünyada senden<a id="GBS.0759.03"/> daha uygun biri var mı?” dedi Sima Liang gülerek.</p>
			<p>Sima Liang beni kolumdan çekip mağazanın geniş giriş salonuna götürdü. Otomatik kapı sessizce açılıp sessizce kapandı. Mağazanın iç dekorasyonu henüz tamamlanmamıştı, dört duvar da devasa aynalarla kaplanmıştı, tavanda da yansımanızı gösteren metal malzemeler kullanılmıştı. Avizelerin ve duvar lambalarının hepsi meme şeklindeydi. Birkaç temizlik<a id="GBS.0759.04"/> işçisi, ellerinde pamuklu bezlerle camları siliyordu. İşçilerin ustabaşı koşarak yanımıza gelip saygıyla eğildi. Sima Liang bana dönüp, “Küçük dayı, içine sinmeyen bir şey varsa hemen söyle,” dedi. “Adı,” dedim, “adını beğenmedim, çok sıradan.” “Uzman olan sensin, sen söyle, ne koyalım adını?” dedi Sima Liang. “Tek Boynuzlu At,” dedim hiç tereddütsüz, “Tek Boynuzlu At Sutyen Dünyası.” Sima Liang<a id="GBS.0759.05"/> bir an şaşırdı, ardından gülerek, “Küçük dayı, bu iyiymiş ama her zaman iki tane olmuyorlar mı!” dedi. “Tek Boynuzlu At,” diye tekrarladım, “Bu adı seviyorum.” “Patron sensin, sen ne dersen o olur,” dedi, ardından ustabaşına dönüp, “Birini yollayıp yeni bir tabela yaptırın, ‘Tek Boynuzlu At’ yazacak.” “Tek Boynuzlu At, Tek Boynuzlu At,” dedi Sima Liang gülerek, “çok özgün oldu bu. Küçük dayı,<a id="GBS.0760.01"/> harikasın, böyle fiyakalı bir adı süngüyle üzerime gelseler düşünemezdim. İçine sinmeyen başka bir şey varsa söyle hemen, patron sensin, güç sende artık.”</p>
			<p>Daha mağazaya girmeden bir şeyler hissetmiştim, vitrindeki uzun ve ince mankenler gerçekten birinci sınıftı, şekilleri mükemmeldi, kıyas götürmez güzellikte sutyenler giydirilmişti ama yazıktır ki mankenleri yapan piçler malzemeden çalmış,<a id="GBS.0760.02"/> memelere meme ucu eklememişti. Mankenleri işaret ederek, “Bu mankenlerin memelerinin ucu yok,” dedim. Sima Liang çok şaşırmıştı, “Gerçekten mi?” dedi, “Bir tanesini indirelim de bakalım!”</p>
			<p>Temizlikçiler apar topar vitrinden bir manken indirdi, bu mankenin sutyeni gerçekten çok güzeldi, altın saten üzerine kırmızı çiçekler işlenmişti, üst tarafı yine altın renginde dantellerle kaplıydı, alt<a id="GBS.0760.03"/> tarafınaysa elastik bir bant çekilmişti. Çok ince bir işçilikle dokunmuştu. Böyle bir sutyen takıp sokağa çıkmak resmen güzelliğiyle kabadayılık taslamak olurdu. Sima Liang sutyeni çıkarınca doğal olarak bu mankenin memelerinin iki tane çöreği andırdığını gördü. “Bu düpedüz saçmalık!” dedi öfkeyle, “Meme ucu olmayan kadın olur mu?! Hepsini indirin aşağıya, yeniden yapılsınlar.” Temizlikçilerden biri<a id="GBS.0760.04"/> mütevazı bir tavırla, “Sima Beyefendi, mankenlerin... hepsi bu şekilde yapılıyor...” dedi. “Olmaz,” dedi Sima Liang, “yeniden yapsınlar, canlı insan gibi olsun, canlı bir kadında olması gereken ne varsa hepsini yapsınlar!” Ardından altın işlemeli sutyen giyen vitrin mankenine bir tokat atıp sövdü: “Bu anasını sattığımın da ne oluyor böyle?!” Manken yavaş yavaş yere düştü. “Söyleyin onlara, daha<a id="GBS.0760.05"/> sağlam yapsınlar mankenleri, sadece baş eklemesinler, göz de kırpabilsin, konuşsun da. Anasını satayım, zaten yeterince para harcamadım mı ben buna?”</p>
			<p>“Küçük dayı”, Cadillac’a bindikten sonra Sima Liang kolumu dürtüp, “Çok taşaklı adamsın,” diye fısıldadı. Utanarak güldüm. “Tek memeli İhtiyar Jin’i hâlâ unutamadıysan onu alıp vitrine koyalım,” dedi. “Onunla çoktan yollarımızı ayırdık.” Sima<a id="GBS.0761.01"/> Liang alnına vurup, “Öyle mi, tamam! Ben nasıl unutmuşum bunu?” dedi. Heyecandan apar topar limuzinin ön tarafına doğru eğildi. “Küçük dayı, harika bir fikrim var! Ha ha...” dedi. Zihninde geçen harika sahneye dalmış bir tavırla gururla gülmeye başladı.</p>
			<p>“Tek Boynuzlu At Sutyen Dünyası”nın açılış günü kapının önü çiçek sepetleriyle doldu taştı, Lu Shengli ve tek memeli İhtiyar Jin’den gelen<a id="GBS.0761.02"/> büyük çiçek sepetlerini kapının iki yanına koyduk. Geng Lianlian’dan gelen sepetiyse gözden en uzak yere koydum. Havai fişek patlatacaktık ki Sima Liang havai fişeği sadece görgüsüzlerin patlattığını söyledi. Biz de havaya balon saldık. Meme şeklinde on bin tane balon saldık havaya. İnsan ırkına aşk mesajı yaymak için bütün göğü meme şeklinde balonlarla kapladık. Ayrıca iki tane devasa balon da saldık,<a id="GBS.0761.03"/> balonların üzerinde kırmızı kumaştan iki tane afiş sarkıyordu, afişlerin üzerindeki yazılar altın sarısıyla yazıldı, her bir harf, değirmentaşı büyüklüğündeydi. Üzerinde “BİR KADININ MEMESİNE DOKUNMAK ONUN RUHUNU ELE GEÇİRMEKTİR” yazan afiş havada nazlı nazlı süzülüyordu, “BİR KADINI ELE GEÇİRMEK DÜNYAYI FETHETMEKTİR” de hemen onun ardından geliyordu. Mantıkta buna kıyas deniyordu ve bundan<a id="GBS.0761.04"/> şöyle bir sonuç çıkarılıyordu: “BİR KADININ MEMESİNE DOKUNMAK DÜNYAYI FETHETMEKTİR”. Yönetmen Sima Liang, en vurucu sahneyi sona saklamıştı, yüklü bir para ödeyip “Cennet Bahçesi Dans Salonu”ndan yedi tane Rus dansçı getirtip bizim mağazanın açılışında canlı mankenlik yapmalarını istemişti; işte o gün Cadillac’ta heyecanlanmasının nedeni buydu, bu yedi dansçının hepsi Sima Liang’ın daha önce sürmüş<a id="GBS.0761.05"/> olduğu atlardı, dolarları verdin mi, yapamayacakları şey yoktu. Bu yedi at gerçekten de çok iyi atlardı, hepsinin düz sarı saçları, mavi gözleri, hokka gibi burunları ve geniş ağızları vardı, boyunları başlarına doğru bira şişesi gibi daralıyordu, ince ve uzun kolları sanki içinde kemik yokmuş gibi yumuşacıktı. Bacakları dolgundu. Baldırları çok güzeldi. Kalçaları bir jet uçağı gibi kalkıktı. Karınları<a id="GBS.0762.01"/> sanki çelikten yapılmış bir plaka gibi düz ve sertti. Tenleri katılaşmış yağ gibi parlaktı. Doğal olarak en ve en önemlisi de Tanrı vergisi memeleri olmasıydı. Bu yedi dansçı Sima Liang’ın talimatları doğrultusunda kırmızı, turuncu, sarı, yeşil, turkuaz, mavi ve mor renklerinde harika sutyenler ve külotlar giymişti. Külotları öyle küçüktü ki, bundan daha küçük bir külot düşünemezdiniz, elbette<a id="GBS.0762.02"/> dantelliydiler. Sutyenler de çok zarifti, mükemmel bir işçilikle dokunmuşlardı, ta Fransa’dan getirilmişlerdi özel olarak. Bu bir tanıtım olduğundan sutyenlerin boyutu küçük tutulmuştu. Dansçıları gönderen acente, dansçıların çıplak gösteri yapmasını teklif etmişti ama Sima Liang bunu ciddi bir tavırla reddetmişti. “Paraya kıyamadığımdan değil,” demişti Sima Liang, “biz bir iç çamaşırı mağazasıyız<a id="GBS.0762.03"/> ve iç çamaşırı satmak istiyoruz, gelenler sutyenin güzelliğini görsün, yedi çıplak maymun oynatıp ne yapacağız? Markamızın itibarını mı düşürsünler? Ya da gelenler tabelalarımızı mı indirsin? Şöyle diyeyim, Dalan şehrinin sakinleri şu anda uygarlığı ve vahşiliği bir arada yaşıyor, Mercedes’e bineni de var, eşek süreni de. Kimi tavus kuşu yerken kimi yulaf lapası kaşıklıyor. İnsanların psikolojik<a id="GBS.0762.04"/> taşıma kapasitelerini de düşünmeliyiz.”</p>
			<p>Rus dansçıların tuttuğu bir balona bağlı renkli kurdeleyi kestik Lu Shengli’yle birlikte, birkaç kodaman daha kurdele kesti. Kurdele bukleleri seramik bir kaba kondu. Bir alkış tufanı. Flaş flaş flaş. Şak şak şak. Fotoğraflar çekildi. Alkış üstüne alkış. Rus dansçılar balonları izleyenlere fırlattıktan sonra bacaklarını açıp kalçalarını sallamaya başladılar,<a id="GBS.0762.05"/> başları ve omuzları kayıtsızca sallanıyordu, göbek bile attılar. “Tek Boynuzlu At”ın kapısı önünde vücutlarını sergilerlerken tatlı patates satıcıları ve saçlarını, Mousse saç köpüğüyle uçak şekline sokmuş olan son moda gençlik, izdiham yarattı. Trafik tıkandı. Birkaç polis gelip yolu açtı. İzdihamın ortasında Lu Shengli’nin arabasının lastiklerini patlattılar. Kurnaz bir ufaklık – muhtemelen<a id="GBS.0763.01"/> bir ok ustasıydı ve Ding Jingou’ nun soyundan geliyordu; kalabalığın arasına karışıp insanların bacakları arasından Rus dansçılarının kıçlarına kendi yaptığı göz alıcı tüyleri olan oklardan fırlatıyordu, kızlardan biri vuruldu. Okun ucu bronzdan, sopası şimşir ağacından, tüyleri de tavus kuşu kuyruğundan yapılmıştı. Dansçı kız, kıçında okla dans etmeye devam etti. Bunun için Sima Liang ona bin<a id="GBS.0763.02"/> dolar ekstra ödedi. Etrafta dikkat çeken o kadar çok şey vardı ki hepsine bakmaya çalışmaktan gözlerimde yıldızlar uçuşmaya başladı. Açılış töreni bittikten sonra kendimi ofise kapatıp üç gün dışarıya çıkmadım.</p>
			<p>“Ama kadınlar o kadar uysal yaratıklar değildir, öyle her istediğinde memelerini elleyemezsin.” “Lili Kafe”de oturmuş küçük gümüş bir kaşıkla Nescafé’sini karıştıran Şehir Radyo ve<a id="GBS.0763.03"/> Televizyon Bürosu’nun müdürü “Tek Boynuzlu At ağır ağır konuşuyordu. Yaşamın zorluğundan çoktan kırağı düşmüş gümüşsü saçlarını geriye doğru taramıştı, saçının tek bir teli bile havada değildi, yüzü siyahtı ama tertemiz yıkanmıştı, dişleri sarıydı ama fırçalandıkları belli oluyordu, parmakları sararmıştı ama teni çok yumuşaktı. Bir tane pahalı bir Çin sigarası olan Chunghwa yakıp gözucuyla bana bakarak,<a id="GBS.0763.04"/> “Arkanda Sima Liang gibi bir milyarder olduğu sürece istediğin her şeyi yapabileceğinin farkında mısın?” dedi.</p>
			<p>“Hayır, değilim,” dedim alışkanlıktan kaynaklanan mütevazı bir tavırla ama öfkelenmeye başlıyordum karşımda oturan “Kültür Devrimi” sırasında birden ilgi odağı olmuş ve şimdi de eskisinden daha popüler olan bu adama, “Müdür Bey, söylemek istediğin bir şey varsa lafı dolaştırmadan<a id="GBS.0763.05"/> söyle,” dedim.</p>
			<p>“He he,” diye sırıttı adam, “Sima Ku’nun, o iki eli Gaomi Kuzeydoğu Bucağı’nı köylülerinin kanına bulanmış olan karşı devrimcinin oğlu, o toparladığı birkaç kokuşmuş kuruşla birden Dalan şehrinin en seçkin konuğu oluverdi, tıpkı eskilerin dedikleri gibi ha, ‘Eğer paran varsa şeytana değirmentaşı bile döndürtebilirsin,’ Shangguan Jintong, sen bundan önce neydin ki? Ölüsevici<a id="GBS.0764.01"/> bir akıl hastası, şimdi birdenbire patron oluverdin!” Sınıf düşmanlığı, Tek Boynuzlu At’ın gözlerini birden parlak bir kırmızıya dönüştürdü, sigarasını parmaklarının arasında öyle bir sıktı ki sanki sigaranın ucundan sıvılaşmış katran dökülüyordu, “Bugün buraya devrim propagandası yapmaya gelmedim,” dedi duygusuz bir ifadeyle, “şöhret ve servet kazanmak için geldim.”</p>
			<p>Büyük bir sessizlik içinde<a id="GBS.0764.02"/> onu dinliyordum. Bütün hayatı boyunca zalimlerin zulmüne maruz kalmış Shangguan Jintong için ne değişebilirdi ki, umurumda bile değildi artık. “Bilirsin,” dedi Tek Boynuzlu At, “muhtemelen sen de hiç unutamayacaksın, ana oğul Dalan Pazarı’nda geçit töreni yaparken devrim için ne acılar çektim –doğru bu, bunu unutmadım, bana attığın tokadın tadını hiç unutmadım– ‘Tek Boynuzlu At Muharebe Takımı’nı<a id="GBS.0764.03"/> kurup Dalan şehri Devrim Komitesi’nin radyo istasyonunda ‘Tek Boynuzlu At’ programını yayınlamaya başladım, programda ‘Kültür Devrimi’yle ilgili pek çok öğretici makale yayımladım. Şimdi ellilerini sürmekte olanların hepsi ‘Tek Boynuzlu At’ı hatırlıyor. Otuz yıldır ‘Tek Boynuzlu At’ mahlasını kullanıp ulusal dergi ve gazetelerde seksen sekiz tane meşhur makale yayımlattım, ‘Tek Boynuzlu At’ deyince<a id="GBS.0764.04"/> insanlar ilk beni hatırlıyor. Ama siz durduk yere benim adımı birden sutyenle ilişkilendirmeye cesaret ettiniz. Sen ve Sima Liang’ın çok vahşi bir hırsı var, ne zehirli bir bilsen! Bu yaptığınız delicesine bir sınıf intikamıdır ve bu açık açık iyi bir vatandaşın itibarını kötüye kullanmaktır. Bir makale yazıp sizi ifşa edeceğim. Sizi mahkemeye vereceğim. Kamuoyu ve kanunları kullanarak size<a id="GBS.0764.05"/> çift taraflı bir savaş açacağım, ölümüne bir savaş olacak bu.”</p>
			<p>Alnıma sıcak basmıştı, “Sen bilirsin,” dedim.</p>
			<p>“Shangguan Jintong, Lu Shengli belediye başkanı olduğu için korkacak bir şeyin olmadığını düşünme sakın. Benim eniştem İl Parti Komitesi’nin başkan yardımcısı, yani belediye başkanından daha yüksek bir mevkide. Belediye başkanının bütün kirli çamaşırlarını avucumun içi gibi biliyorum,<a id="GBS.0765.01"/> Tek Boynuzlu At onu kolayca alaşağı edebilir,” dedi.</p>
			<p>“Onunla hiçbir alakam yok, istediğini yap.”</p>
			<p>“Elbette,” dedi, “Tek Boynuzlu At da insanların iyiliğini düşünüyor, seninle ben ne de olsa Dalan şehrinde  iki komşuyuz şunun şurasında, tek yapmanız gereken benim yolumu tıkamamak...”</p>
			<p>“Müdür Bey, bir derdiniz varsa söyleyin.”</p>
			<p>“Bu meseleyi özel olarak konuşmalıyız.”</p>
			<p>“Kaç para?”</p><div style="display:none;"><a id="GBS.0765.02"/></div>
			<p>Üç parmağını uzatıp, “Sizi zorlamak istemem, otuz bin diyelim, bu miktar Sima Liang gibi biri için devede kulak kalır, bunun dışında Lu Shengli’ye beni Belediye Yönetim Kurulu Daimi Komitesi Başkan Yardımcısı olarak atamasını söylemeni istiyorum, aksi takdirde hepinizin işi biter,” dedi.</p>
			<p>Tüm vücudum üşüdü birden, ayağa kalkıp, “Müdür Bey, para meselesini Sima Liang’la konuşman gerek, iç<a id="GBS.0765.03"/> çamaşırı mağazası daha yeni açıldı ve henüz bir kuruş bile kazanmadık. Belediye işlerine gelince, ben bu işlerden anlamam. Bu yüzden Lu Shengli’ye söyleyecek bir şeyim de yok,” dedim.</p>
			<p>“Anasını satayım, demek oyun oynamak istiyor?” dedi Sima Liang gülerek, “Etrafta benim ne yaptığımı bile soruşturmamış anlaşılan! Küçük dayı, bu piçle uğraşmayı bana bırak, dişlerini döküp yutturacağım ona. Demek<a id="GBS.0765.04"/> enayilerden para koparacak ha? Ben bu işin babasıyım be, bizim Tek Boynuzlu At bu sefer sert kayaya çarptı!”</p>
			<p>Birkaç gün sonra Sima Liang, “Küçük dayı, için rahat olsun, artık patron oldun, bakalım neler yapabiliyorsun. Tek Boynuzlu At denen takozun icabına çoktan baktım. Nasıl hallettiğimi sorma, bugünden sonra artık başımıza bela olamayacak. Ait olduğu burjuva sınıfının diktatörlüğüne dayanamadı.<a id="GBS.0765.05"/> Küçük dayı, para kazanmayı ya da para kaybetmeyi kafana takma sakın, eğlenmene bak. Shangguan ailesi için başını gururla dik tutup beklenen sıçramayı gerçekleştirmesinin zamanı geldi artık. Benim param senin parandır. Yürü be! Para dediğin, piçin önde gideni, kokuşmuş bir köpek bokudur! Ninemin yakacaktır, pirinçtir, yağdır, tuzdur, işte bunun gibi günlük ihtiyaçlarını düzenli olarak karşılamak<a id="GBS.0766.01"/> için birini görevlendirdim. Ben büyük bir anlaşma yapmak için iş seyahatine çıkıyorum, bir yıl sonra ancak dönerim. Sana telefon numaramı bırakıyorum, bir şey olursa ararsın. İşte böyle, bana ne nereden geldiğimi ne de nereye gittiğimi sor,” dedi.</p>
			<p>“Tek Boynuzlu At İç Çamaşırı Dünyası”nda iş patlaması yaşanıyordu. Şehir hızla genişliyordu, Taşkın Ejderha Nehri’nin üzerine bir köprü daha yapıldı.<a id="GBS.0766.02"/> Bir zamanlar Taşkın Ejderha Nehri Çiftliği’nin olduğu yerde iki pamuk fabrikası, bir sentetik, bir de kimyasal lif fabrikası kurulmuş alan şimdi tanınmış bir tekstil bölgesi olmuştu. O yedi Rus dansçıyı tekstil bölgesine at arabasıyla sutyen satmaya gönderdim. Kadınların en karakteristik özellikleri memeleridir. Memeler insan evriminin sonucudur. Memeye gösterilen sevgi ve özen, sosyal medeniyet<a id="GBS.0766.03"/> ölçüsünün önemli sembollerinden biridir. Kadınlar memeleriyle gurur duyarsa erkekler de kadınların memeleriyle gurur duyar. Memeler rahata erdiklerinde kadınlar da rahatlar. Erkeklerin rahatlaması da kadınların rahatlamasına bağlıdır. İnsan ırkı da memelere verilen hizmetin rahatlığı sayesinde rahata erecektir. Memelere özen göstermeyen bir toplum, barbar bir toplumdur. Memeleri sevip korumayan<a id="GBS.0766.04"/> bir toplum gayriinsanî bir toplumdur. Çocuklar, harçlıklarınızı biriktirip annenize bir sutyen hediye edin, gök olmazsa yer de olmaz, anneniz olmasaydı kim bilir siz şimdi nerede olacaktınız? Ey insanoğlu, köklerini unutma, annelerinizin memelerini unutmanız demek, insanlığınızı kaybetmek, demektir. Ey kocalar, evli olanlar ve henüz evlenmemişler eşinize nasıl bir hediye alırsanız alın, aldığınız<a id="GBS.0766.05"/> hediye, güzel bir sutyenin yerini tutmayacaktır. Meme bir hazinedir, dünyanın en temel öğesidir, kaynağıdır onun, insanın kendini adamışlığının en yüce ve en katıksız göstergesidir. Memeyi sevmek demek, kadını sevmek, demektir. Tekrar, reklamın en temel özelliğidir. Kulaklarınızı memeyi sevmenin o güzel diline iyice açın. Sutyen giymeyi ortadan kaldırmaya çalışmak uygar bir davranış değildir. Küçük<a id="GBS.0767.01"/> sutyenlerin büyük yararları vardır, ne erkek ne de kadın ondan vazgeçemez. Göğü sutyene boğmak lazım, bırakın uçuşsunlar havada. Dalan şehrini memeyi seven bir şehir yapalım, güzel memeler şehri, iri memeler şehri. Haziran ayının adı, memeyi sevme ayı olsun, sevgililer günü, memeyi sevme günü, ilan edilsin, o gün yurtiçi ve yurtdışından misafirler çağıralım, günün önemi bütün Asya kıtasına, oradan<a id="GBS.0767.02"/> da tüm dünyaya yayılsın. Dalan şehri meydanında en iri meme yarışması düzenleyip büyük bir sutyen fuarı düzenleyelim. En iri meme yarışmasında yaş aralığına göre farklı derecelendirmeler yapılmalı. Memeyi sevme gününün sürdüğü festival haftası boyunca gazeteler özel meme sayısı hazırlasın, radyo ve televizyonlarda özel meme programları yayınlansın. Yurtiçi ve yurtdışından gelen uzmanlar meme<a id="GBS.0767.03"/> üzerine felsefi, estetik, psikolojik, tıbbi, sosyolojik ve antropolojik raporlar sunsun. Memeler sahneye çıkıp ekonomi üzerine şarkılar söylesin. Zihninizi açın, dünyanın dört bir yanından gelen misafir dostlarınızı işe alın. Yatırım ve teknolojinizi yanınıza alın, kız kardeşlerinizi ve karılarınızı dört tekerlekli bir at arabasına bindirip Dalan’a gelin. Zihinlerinizi açın da yan yana koyup kim<a id="GBS.0767.04"/> daha kahramanmış görelim. Uluslararası Akrep Festivali, Uluslararası Çekirge Festivali, Uluslararası Tofu Festivali, Uluslararası Bira Festivali, artık ne kadar festival varsa bunların hiçbiri bizim Uluslararası Meme Festivali’mizle yarışamaz, buna Uluslararası Meme Ucu Festivali de denebilir. Bu festivalin çok aşağılık bir festival olduğunu düşünecektir muhtemel beyefendiler. Ama aslında çok asil<a id="GBS.0767.05"/> bir festival. Aranızda meme emmeden büyümüş olan var mı? Güzel bir çift meme görünce dönüp dönüp bir daha bakmayı kim istemez? Çin’de cinsellik öyle açık açık konuşulmaz ama nedense dünyada en çok çocuk yapanlar yine Çinliler... Yarın “Dünya Kadınlar Günü”, “Tek Boynuzlu At Meme Sevenler Derneği” pardon, doğru ya, mağazanın adını değiştirdim, artık “İç Çamaşırı Dünyası” değil, değiştirdim, hemen<a id="GBS.0768.01"/> değiştiriverdim, işte bizim “Tek Boynuzlu At Meme Sevenler Derneği”, Dalan’daki kız kardeşlerimize çok güzel bir hediye verecek, en yeni, en moda bir sutyen, genç kızlar, genç kadınlar ve anneler için olan modelleri de var, hepinizin kadınlar gününü kutluyorum, yüzde seksen indirim var, bir çift sutyen alana yanında bir çift diz altı ipek çorap hediye, iki çift sutyen alana yanında bir külot hediye,<a id="GBS.0768.02"/> on çift alana yanında bir tane Eve marka meme büyütme cihazı hediye, bu cihaz tıp fakültesi onaylı bir üründür, bu cihaz mikro elektrik akımıyla memeleri canlandırıp küçük memeleri büyütüyor, zaten iri olan memeler de daha irileşiyor. Bu Uluslararası Meme Festivali fikrini Lu Shengli’nin kafasına sokmalıyım, ne yavuz hırsızdır o, şamata çıkarmaya bayılır, gökdelenler yapıp yaptığı gibi yıkabilir<a id="GBS.0768.03"/> de. Para kazandığı sürece atom bombası bile satar. Ne de olsa övgü ve sövgü içinde büyüdü. Sima Liang’ın büyük bağışları sayesinde Çin Halkı’nın Politik Danışman Konferansı’nda başkan yardımcılığına adaylığımı koydum. Böylece Uluslararası Meme Festivali fikrimi öneri olarak sunabilirim, hem de yapılacaklar listesine. Dalan şehrinin o ünsüz dağlarını ve nehirlerini görünür kılmak böyle tuhaf fikirleri<a id="GBS.0768.04"/> doğru kullanmakla gerçekleşir ancak...</p>
			<p>7 Mart 1991 akşamı yağmur çiselerken “Tek Boynuzlu At Sutyen Dünyası”nın yönetim kurulu başkanı olan Shangguan Jintong kendini son derece duygusal hissediyor, kafasında tilkiler dolaşıyordu. Işıklarını kapattığı mağazanın içinde mutlu bir şekilde volta atıyordu, arada sırada tezgâhtar kızların kıkırdamalarını duyuyordu üst kattan gelen. İşler tıkırındaydı,<a id="GBS.0768.05"/> tekstil bölgesine Rus dansçıları gönderip satış yapma taktiği başarılı olmuştu, Dalan şehrinde bir meme ucu rüzgârı estiriyordu, Rus dansçıların kendileri için yarattığı tehlikenin farkına varan kadınlar sokaklarda sadece sutyen takarak dolaşmaya başlamıştı. Belediye başkan yardımcısının oğlu, şehrin Maoqiang<a class="si-noteref" epub:type="noteref" href="#f58" id="ref_f58">58</a> Kumpanyası’nda bir oyuncu olan Meng Jiaojiao’yla nişanlandığında mağazaya gelip tek<a id="GBS.0769.01"/> seferinde tam yedi yüz yetmiş yedi tane sutyen almıştı. Sutyen satışlarında yaşanan büyük patlamayla para su gibi akmaya başlamıştı. Personel sıkıntısı çekince televizyona verdiği reklamın hemen ertesi günü iki yüzden fazla genç kadın işe başvurmuş, Jintong da çok heyecanlanmıştı. Başını mağazanın camına dayayıp dışarıda neler olup bittiğini izliyordu, bu şekilde biraz da kendine gelip kafasında<a id="GBS.0769.02"/> deli gibi gezen tilkileri durdurmak istemişti. Caddenin iki tarafındaki dükkânlar çoktan kepenklerini indirmişti, dükkânların neon ışıkları gümüşsü yağmur altında durmadan yanıp sönüyordu. Kumlu Tepe köyü ve Sekizgen Kuyu arasında yeni açılan hatta çalışan 8 numaralı otobüs durmadan işliyordu. Yüz Kuş Restoranı’nın hemen önündeki İngiliz çınarının ıslak dalları sokak lambasının loş ışığı altında nazlı<a id="GBS.0769.03"/> nazlı salınıyordu. Çınarın üzerinde geçen seneden kalan küremsi meyve topları hâlâ duruyordu ve ağaç yeni yapraklar çıkarmaya da başlamıştı. 8 numaralı otobüsün durağı ağacın altındaydı. Durak tabelasının altında elinde çiçekli bir şemsiye tutan genç bir kız vardı otobüs bekleyen. Havalar daha o kadar ısınmamasına rağmen genç kızın üzerinde sadece bir elbise vardı. Genç kızın dizine kadar gelen<a id="GBS.0769.04"/> pembe plastik çizmeleri ışıl ışıl parlıyordu. Şemsiyesinin kenarından yağmur damlaları süzülüyordu yavaştan. Nemli hava, caddenin üzerinde bir duman ya da sis bulutu gibi döneniyordu. Yeni dökülmüş asfalt yol dümdüzdü ve yağmurla ıslanmıştı, caddeye göz kırpan rengârenk neon ışıkları çok güzel görünüyordu. Dağ bisikletine binmiş, beli bükük, kıçı havada, birkaç Beatles delikanlısı tüm vücutları<a id="GBS.0769.05"/> sallana sallana caddeden geçiyordu. Otobüs bekleyen genç kızın yanından geçerken ıslık öttürüp laf attılar. Genç kız şemsiyesini yarı beline kadar indirip kendini savundu. Beatles delikanlıları ıslık çalarak uzaklaştı. 8 numaralı otobüs, çamur ve su sıçrata sıçrata geliyordu. Otobüs, durak tabelasının önünde tereddüt eder gibi yavaşlayıp bir an aniden durunca otobüsün içi karıştı. Otobüs göz açıp<a id="GBS.0770.01"/> kapamadan yeniden hareket etti. Otobüsün tekerleklerinden sıçrayan yağmur suyu, havada damla damla parladı. Şemsiyeli genç kız, otobüse bindiği gibi uzaklaştı. 8 numaralı otobüs, yeni binen genç kızla birlikte uzaklaşmıştı ama ardında genç bir kadın bırakmıştı, bir eksikti artık. Bayattan kurtulup tazeyi almıştı yanına. Genç kadın, biraz melankolik inmişti otobüsten. İnce yağmurun altında etrafına<a id="GBS.0770.02"/> bakındı. Hemen “Tek Boynuzlu At Sutyen Dünyası”na doğru yöneldi, mağazanın karanlığında ayakta dikilen Shangguan Jintong’a doğru yürüyordu. Ördek yumurtası renginde bir yağmurluk giyiyordu, başında şapka yoktu. Saçları maviymiş gibi görünüyordu. Mavi saçlarını geriye doğru taradığından açıkta kalan alnı pırıl pırıl parlıyordu. Hastalıklı bir solgunluğa sahip beyaz yüzü kasvetli sisle kefen gibi<a id="GBS.0770.03"/> örtülmüştü. Jintong, kadının halinden onun kocasını yeni kaybetmiş bir dul olduğunu çıkardı. Sonradan tahmininin doğru olduğu kanıtlandı. Kadın vitrine doğru yaklaşırken Jintong adını koyamadığı tuhaf bir paniğe kapıldı. Kadının kasvetli ruh halinin vitrinin kalın camlarına nüfuz edip mağazanın içini doldurduğunu hissetti korku içinde. Kadın daha mağazaya adımını bile atmadan içerisini bir yaslı bir<a id="GBS.0770.04"/> atmosfere çevirmişti. Jintong kaçıp saklanmak istedi ama çoktan bir karakurbağasının bakışları yüzünden felç geçiriyormuş gibi duran bir böceğe dönüşmüştü, yerinden kımıldayamadı bile. Bu yağmurluk giyen kadının çok keskin bakışları vardı. Kadının gözlerinin çok güzel olduğunu kabul etmeliydi ama bakışları gerçekten de çok ürkütücüydü. Kadın gelip tam da Jintong’un önünde durdu. Jintong karanlıkta<a id="GBS.0770.05"/> duruyordu, kadınsa aydınlıkta, yani doğanın kanunu uyarınca kadının paslanmaz çelikten bir sergileme rafının önünde ayakta dikilen Jintong’u görme ihtimali bile yoktu; ama kadının onu gördüğü aşikârdı ve gördüğü kişinin kim olduğunu da biliyordu su götürmez bir biçimde. Kadının amacı çok belliydi, az önce durağın orada, çınar ağacının altında sanki kaybolmuş gibi etrafına bakınması kasıtlı yapılmış<a id="GBS.0771.01"/> bir şeydi, tamamıyla Jintong’un aklını karıştırmak için yapılmış bir aldatmaca. Kadın daha sonra şöyle diyecekti: “Tanrı karanlığın ortasında bana bir yol gösterdi ve o yol beni senin yanına getirdi.” Ama Jintong bu olayın tamamen düzmece, önceden planlanmış bir şey olduğuna inandı baştan beri, özellikle bu kadının Şehir Radyo ve Televizyon Bürosu’nun müdürü Tek Boynuzlu At’ın dul kalmış büyük<a id="GBS.0771.02"/> kızı olduğunu öğrendikten sonra. Tüm bunların arkasında Tek Boynuzlu At’ın olduğuna inanıyordu.</p>
			<p>İki sevgilinin buluşması gibiydi her şey, kadın, Jintong’un önünde duruyordu işte, aralarında üzerinden gözyaşı taneleri gibi yağmur damlalarının süzüldüğü cam bir bölme vardı sadece. Kadın, camın ardından Jintong’a gülümsüyordu. Yüzündeki gamzeler birden derin kırışıklıklara dönüştü. Jintong camın<a id="GBS.0771.03"/> arkasında bile olsa kadının ağzından çıkan o ekşi, dul kokusunu alabiliyordu. Jintong’un içi birden şefkatle doldu. Bu şefkat duygusu yağmurun ritmik sesi eşliğinde camların arasındaki boşluklardan içeriye giren ıslak toprağın o tuzlu kokusu içinde birden kök salıp filizlenerek aynı hastalıktan mustarip iki kişiyi birbirine yakınlaştıran bir duyguya dönüştü. Jintong, kadına bakarken sanki uzun<a id="GBS.0771.04"/> süredir kayıp olan bir dostuna bakıyormuş gibi hissetti, gözlerinden yaş boşandı birden. Kadının gözlerinden daha fazla yaş akıyordu, solgun yüzü birden gözyaşlarıyla ıslanıverdi. Jintong, kadına kapıyı açmaması için hiçbir neden göremedi. Kapıyı açtı. Yağmur birden hızlanıverdi, soğuk havanın nemli kokusu ve toprağın yoğun kokusu içeriye girerken kadın sanki bundan daha doğal bir şey yokmuşçasına<a id="GBS.0771.05"/> kendini Jintong’un kollarına atıverdi. Dudaklarını Jintong’unkilere kavuşturdu. Jintong, elini kadının yağmurluğunun içine sokup mukavvadan yapılmış gibi hissettiren sutyenine dokundu. Kadının saçlarına ve yakasına sinmiş soğuk toprak kokusu, Jintong’u birden kendine getirdi. Elini kadının sutyeninin içinden hızla geri çekti, bu yaptığına çok pişman olmuş bir tavırla. Ama pişman olmak için çok geç<a id="GBS.0772.01"/> kalmıştı, su kaplumbağası altın kancayı çoktan yutmuştu artık.</p>
			<p>Kadını kendi odasına götürmemesi için de bir neden bulamadı. Odaya girer girmez kapısını kilitledi ama bu yaptığının yakışık almayacağını düşünüp apar topar açtı kilidi. Kadına bir bardak su ikram etti. Oturmasını rica etti. Kadın oturmak istemedi. Jintong panik içinde ellerini ovuşturmaya başladı. Kendinden nefret ediyordu, yok<a id="GBS.0772.02"/> yere başına bela açmasından ve terbiyesizliğinden nefret ediyordu. Eğer bu günahtan arınıp yarım saat öncesine dönebilse şimdi hiç tereddüt etmeden bir parmağını kesebilirdi. Ama bırakın bir parmağını elini kesse bir işe yaramazdı, az önce elleyip öptüğü kadın, odasının ortasında dikilmiş hüngür hüngür ağlıyordu, hem de gerçekten ağlıyordu, yalan değil, gözyaşları yüzünü kapattığı parmaklarının<a id="GBS.0772.03"/> arasından yağmurda ıslanmış yağmurluğunun üzerine patır patır dökülüyordu. Aman Tanrım sessiz sessiz ağlamak onu tatmin etmişe benzemiyor. Kadının omuzları titremeye başladı, avuç içlerinden yükselen hıçkırıklar birden haykırışa dönüştü. Jintong üzerinden kürklü bir mağara hayvanı gibi bir koku yayılan bu kadına karşı duyduğu tiksintiyi canlı tutmaya çalışarak kadını İtalya’nın Roma şehrinde üretilmiş,<a id="GBS.0772.04"/> gerçek deriden yapılmış, kırmızı döner koltuğuna oturttu zorla. Kadın tam koltuğa oturmuştu ki birden onu ayağa kaldırıp üzerindeki ıslak yağmurluğu çıkardı. Yağmurluğunu çıkarırken de eliyle yüzünü kapatmaya devam mı edeceksin? Kadının yüzü öyle ıslanmıştı ki hangisinin yağmur damlası, hangisinin ter, hangisinin sümük, hangisinin gözyaşı olduğunu ayırmak imkânsızlaşmıştı. Bu sırada kadının<a id="GBS.0772.05"/> ne kadar çirkin olduğunun farkına vardı, yassı burnu, çıkık dudakları ve sivri çenesiyle bir gelinciği andırıyordu kadın. Oysa az önce camın arkasında dururken nasıl da çekici görünüyordu? Yoksa biri onu mu kandırıyordu? Ama asıl sürpriz daha ortaya çıkmamıştı, Jintong, kadının yağmurluğunu çıkardıktan sonra, anam, diye bir çığlık attı, bu vücudu siyah benlerle kaplı olan kadının altında iç çamaşırı<a id="GBS.0773.01"/> yoktu, sadece “Tek Boynuzlu At Sutyen Dünyası”ndan satın alınmış mavi bir sutyen giyiyordu. Sutyenin fiyat etiketi hâlâ üzerinde duruyordu. Kadın utanmış gibi yüzünü yine ellerinin arasına gömdü, Tanrım, koltuk altlarında dipleri kararmış sarı kıllar var, ekşi ekşi de ter kokuyor. Utançtan allak bullak olan Jintong yağmurluğu kadının üzerine örttü ama kadının omuzlarını titretmesiyle yağmurluğun<a id="GBS.0773.02"/> yere düşmesi bir oldu. Jintong hemen kapıyı kilitledi yine, ardından perdeleri sıkı sıkı kapatıp Osmanthus Konakları’ndan gelen o güzelim ışıkları ve yağmurlu bir bahar gecesinin insanı cezp eden o soğukluğunu dışarıda bıraktı. Kadına bir fincan kahve uzatıp, “Genç bayan,” dedi, “ölsem daha iyi, kendini hâlâ genç sanan yaşlı bir moruğum ben, lütfen ağlama artık, hayatta en korktuğum şey bir kadının<a id="GBS.0773.03"/> ağlamasıdır, eğer ağlamazsan yarın ilk iş olarak beni karakola götürmene bile ses çıkarmam, şimdi beni yedi bin dokuz yüz altmış üç kere tokatlasan bile kabulüm, önünde diz çöküp yedi bin dokuz yüz altmış üç kere secde de ederim, eğer böyle ağlamaya devam edersen kendimi günahkâr ve suçlu hissederim, yalvarırım, ağlama artık...” Bir mendil çıkarıp kadının yüzünü silmeye çalıştı, kadın da küçük<a id="GBS.0773.04"/> bir kuş gibi başını yukarıya kaldırıp Jintong’un yüzünü silmesinin bitmesini bekledi. Oynamaya devam et, diye düşündü Jintong, sonuna kadar oynamaya devam et, Shangguan Jintong, sen bahtsızın tekisin, yediği sopayı unutup sadece yediklerinin tadını hatırlayan bir domuzsun. Şunun gönlünü alıp buradan hemen gitmesini sağla, o gider gitmez hemen en yakın tapınağa git, tütsü yakıp secde ederek <em>bodhisattva</em><a id="GBS.0773.05"/>’ya teşekkürlerini sun, Gökteki Babamız, çalışma kampında bir on beş yıl daha geçirmek istemiyorum.</p>
			<p>Önce yüzünü sil iyice, sonra kahveyi eline ver. Kahveyi iki elinde tutarken içinden şöyle düşünüyordu: Memeni elledim ama sen nineme benziyorsun, ben de senin torunun sayılırım. “BİR KADININ MEMESİNE DOKUNMAK ONUN RUHUNU ELE GEÇİRMEKTİR” de neymiş, osuruktan tayyare, asıl şöyle olmalıydı, “SEN<a id="GBS.0774.01"/> DAHA KADININ MEMESİNE DOKUNAMADAN KADIN SENİ AVUCUNUN İÇİNE ALDI BİLE”, şimdi nereye kaçacaksın bakalım? Al bakalım, iç biraz, yalvarırım, genç bayan, lütfen. Kadın, ona son derece büyüleyici ve çekici bir bakış atınca Jintong, on bin okla kalbinden vurulmuşa döndü, bu on bin ok kalbinde, içinde on bin kurtçuğun kımıl kımıl kıvrıldığı on bin delik açtı. Kadın ağlamaktan serseme dönmüş bir halde<a id="GBS.0774.02"/> Jintong’un elinde tuttuğu fincana doğru eğilip bir yudum kahve içti. Artık ağlamıyordu. Jintong fincanı ona verdi. Kadın fincanı iki elinde tutarken az önce ağlamış üç yaşında küçük bir kız çocuğu gibi hâlâ hıçkırıyor ve burnunu çekip duruyordu, kadının bu göstermelik performansı, on beş yılını çalışma kampında, üç yılını da bir akıl hastanesinde geçirmiş olan Jintong’u giderek öfkelendiriyordu. Jintong<a id="GBS.0774.03"/> düşünüp taşındı. Benim üzerime atlayıp kollarını boynuma dolayan sendin, dudaklarını benimkilere yapıştıran da sendin, benim tek suçum senin memelerini ellemek oldu ama ben bir iç çamaşırı mağazasının patronuyum, her gün memelere dokunurum, bu benim işim, dokunmadığım meme kalmış mıdır acaba? Bu, işimin getirdiği profesyonel bir alışkanlık, etikle bir alakası yok. Jintong işte bunları düşünürken<a id="GBS.0774.04"/> birden, “Genç bayan, hava iyice karardı, artık buradan gitmen gerek!” dedi. Bunları söylerken kadının yağmurluğunu alıp omuzlarının üzerine koydu. Kadın bunu duyunca ağzı açık kaldı, elindeki fincan göğsünden karnına, oradan da yere düşüverdi. Kim bu yıldırım çarpmışa dönmüş performansın gerçek mi ya da sahte mi olduğunu söyleyebilirdi ki? En iyisi seni Maoqiang Kumpanyası’na yazdırayım da biraz<a id="GBS.0774.05"/> da orada sahneye çık. Kadın birden, “Vaaa,” diye ağlamaya başladı. Öyle yüksek sesle ağlıyordu ki sanki az önce caddeden gürültü bir kamyon geçmişti, sonra yine kısa bir sessizlik oldu, ardından sanki ağlamasını bütün şehre duyurmak istermiş gibi yine bir “vaaa” geldi. Jintong’un öfkesi gittikçe alevleniyordu ama dışarıya bir kıvılcım bile göstermedi. Şansına masanın üzerinde altın rengi folyo<a id="GBS.0775.01"/> kâğıdına sarılmış ve iki küçük bombayı andıran iki tane çikolata kaplı draje şeker buldu, şekerlerden birini alıp paketini açtıktan sonra bir hışım kadının ağzına tıktı, sonra dişlerini sıkıp yumuşak bir ses tonuyla konuşmaya çalışarak, “Genç bayan,” dedi, “ağlama, biraz şeker ye...” Kadın şekeri ağzından tükürdü, şeker yerde bir keçi boku gibi yuvarlanıp yün halıyı kirletti. Kadın yüksek sesle<a id="GBS.0775.02"/> ağlamaya devam etti. Jintong telaşla diğer şekeri de paketinden çıkarıp kadının ağzına tıkıverdi, kadın uslu bir çocuk gibi şeker yiyecek durumda olmadığından bu şekeri de tükürmek isteyince Jintong eliyle onun ağzını kapadı, kadın da ellerini yumruk yapıp Jintong’a vurmaya başladı. Jintong başını aşağıya eğince kadının mavi sutyeni içinde hoplayan beyaz memelerini fark etti. İçindeki öfkenin yerini<a id="GBS.0775.03"/> birden zavallı bir duygu seli kaplayınca yumuşamaya başladı. Kafası karışmış bir halde kadının soğuk omuzlarına sarıldı. Ardından işte öpüşüp koklaşmaya başladılar yine, şekerin erimiş çikolatası ikisinin dudaklarını birbirine yapıştırdı.</p>
			<p>Çok, çok uzun bir süre geçti. Jintong gün aydınlanmadan bu kadından kurtulamayacağını biliyordu, özellikle şimdi birbirlerine sarılmış bir halde öpüşürlerken<a id="GBS.0775.04"/> hiç olmazdı bu, bir kat daha derinleşmiş olan karşılıklı duygular beraberinde daha büyük bir sorumluluk duygusu da getirmişti. “Benden bu kadar tiksinmen için ne yaptım ki ben sana?” dedi kadın yaşlı gözlerle.</p>
			<p>“Hayır, hayır,” dedi Jintong, “ben kendimden tiksiniyorum, sen beni anlamıyorsun, ben hapis yattım, akıl hastanesine kapatıldım, bana yaklaşan her kadının başına kötü bir şey geliyor,<a id="GBS.0775.05"/> genç bayan, sana zarar gelsin istemiyorum...”</p>
			<p>“Bir şey söylemene gerek yok,” dedi kadın yüzünü ellerinin arasına alıp ağlıyordu yine, “seni hak etmediğimi biliyorum... ama seni seviyorum, hep gizli gizli sevdim seni... Bana karşı bir sorumluluk hissetme sakın, sadece biraz yanında kalayım yeter, böylece... mutlu olurum...”</p>
			<p>Sonra birden ardına dönüp kapıya doğru gitti, kapının önünde bir<a id="GBS.0776.01"/> süre tereddüt içinde bekledikten sonra kapıyı çekip dışarı çıktı.</p>
			<p>Jintong çok derinden etkilenmişti. Acı acı sövdü kendine. Seni pislik, bir de kadın hakkında kötü şeyler düşündün, böylesine masum, büyük bir talihsizliğe uğrayıp dul kalmış bir kadının öyle üzgünce gitmesine nasıl izin verdin? Seni bu kadar harika yapan şey ne? Senin gibi ellilerine gelmiş bir moruğu ne yapsın kadınlar? Soğukkanlı<a id="GBS.0776.02"/> bir hayvan mısın sen? Yeşil bir kurbağa ya da zehirli bir yılan mısın? Bu kadını öyle yalnız başına gecenin bir köründe ve yağmur yağan buz gibi bir havada nasıl saldın dışarıya? Ya üşütüp hasta olursa, zaten iyice göçmüş durumda. Zaman kötü, dışarıda bir sürü serseri var, ya bir serseri çetesine denk gelirse?</p>
			<p>Birden yerinden fırlayıp daha koridorda yürüyen kadını kollarına aldı, kadının yüzü<a id="GBS.0776.03"/> hâlâ ıslaktı, boynunu uysal bir tavırla Jintong’un omzuna yasladı, Jintong kadının saçlarının yağlı kokusunu alınca bu yaptığına hemen pişman oldu. Ama kadını kucağına alıp yatağına atmaktan da geri durmadı.</p>
			<p>Kadın koyun gibi gözlerini Jintong’a çevirip, “Seninim ben, her şeyimle seninim,” dedi.</p>
			<p>Vücudunu dikleştirip memelerini sutyenden çıkarıverdi. Memeleri neredeyse birbirine yapışmış<a id="GBS.0776.04"/> gibi bitişikti. Jintong içinden kendini, “Olmaz, kesinlikle olmaz,” diye uyardı. Ama kadın uyarılmış meme ucunu çoktan Jintong’ın ağzına sokmuştu bile. “Zavallı küçüğüm benim,” dedi kadın, Jintong’un başını okşayarak sanki büyük bir yükten kurtulmuş gibi.</p>
		</section>
		<section class="subchapter" epub:type="subchapter">
			<h2>8</h2>
			<p>Shangguan Jintong evlilik cüzdanına parmak basarken hayatında hiç hissetmediği kadar kötü hissediyordu kendini ama yine de bastı<a id="GBS.0776.05"/> parmağını. Bu kadını sevmediğini biliyordu, hatta bu kadından nefret ediyordu. Birincisi, bu kadının kaç yaşında olduğunu bilmiyordu; ikincisi daha adını bile öğrenmemişti; üçüncüsü de kadının geçmişi tam anlamıyla bir sırdı. Nüfus müdürlüğünün koridorunda yürürken kadına, “Senin adın ne?” diye sordu.</p>
			<p>Kadın öfkeyle dudaklarını büzdü, kırmızı evlilik cüzdanını açıp, “Al bak, üzerinde yazıyor,”<a id="GBS.0777.01"/> dedi.</p>
			<p>Evlilik cüzdanının üzerinde şöyle yazıyordu: Wang Yinzhi ve Shangguan Jintong kendi rızalarıyla evlenmek için başvurmuşlardır, Çin Halk Cumhuriyeti’nin evlilik kanunlarının bütün gereksinimlerini karşıladıklarından dolayı evlenmelerinde hiçbir sakınca yoktur...</p>
			<p>“Wang Jinzhi, senin neyin oluyor?” diye sordu Jintong.</p>
			<p>“Babam,” dedi kadın.</p>
			<p>Jintong’un birden gözleri karardı ve<a id="GBS.0777.02"/> olduğu yerde bayılıverdi... Meğer bir aptal gibi hırsızlar gemisine binmişim de haberim yok, evlenmesi kolay da ya boşanması, işte zor olan o. Tüm bu olanların arkasında Wang Jinzhi’nin olduğundan eminim artık. Şu geberesice Tek Boynuzlu At, Sima Liang’dan çektiklerinin acılarını sinsi planıyla beni oyuna getirerek çıkarmak istiyor. Sima Liang, Sima Liang, neredesin?</p>
			<p>Kadın yaşlı gözlerle,<a id="GBS.0777.03"/> “Shangguan Jintong, ne düşündüğünü biliyorum ama yanılıyorsun. Ben sana âşık oldum, bunun babamla bir ilgisi yok. Babam bu yüzden bana sövdü durdu, beni evlatlıktan reddetmekle bile tehdit etti. Babam bana, ‘Kızım, söyle bana, ne buldun o adamda? O bir ölüsevici, akıl hastası, yaptığı kötülükleri bilmeyen kalmadı. Kuzenlerinden biri çok zengin, diğeri de belediye başkanı olabilir, ne var bunda, biz<a id="GBS.0777.04"/> fakiriz ama en azından gururumuz var...’ dedi,” diye anlattı. Sonra yaşlı gözlerinden damlalar akıtarak, “Jintong, sorun değil, istersen boşanırız, nasıl geldiysem öyle giderim...” dedi.</p>
			<p>Gözyaşları damla damla Jintong’un kalbinin üzerine düşüyordu. Belki de ben fazla şüpheciydim, evet doğru, seni seven birini bulmuşsun daha neyi kurcalıyorsun, seni sevdiğini bilmen yeter de artar bile, diye<a id="GBS.0777.05"/> düşündü.</p>
			<p>Wang Yinzhi sanki anasının karnından pazarlamacı olarak doğmuştu. Jintong’un tüm iş stratejisini değiştirdi, mağazanın arka tarafına bir fabrika açıp kendi, birinci kalite “Tek Boynuzlu At” sutyenlerini üretmeye başladı. Jintong, kendini birden bir süs eşyası gibi bütün gün televizyonun karşısına geçmiş, “Tek Boynuzlu At” sutyenlerinin reklamlarını izlerken buluverdi:</p>
			<p>Göğsünüzde<a id="GBS.0778.01"/> bir “Tek Boynuzlu At”la bütün dünya avucunuzda.</p>
			<p>“Tek Boynuzlu At” koynunuzdaysa, şans hemen kapınızda.</p>
			<p>Üçüncü sınıf bir oyuncu elinde bir sutyen sallayarak şöyle diyordu:</p>
			<p>“‘Tek Boynuzlu At’ı takınca kocan doyamaz sana; ‘Tek Boynuzlu At’ı çıkarınca her gün başka bir bela.”</p>
			<p>Jintong tiksinerek televizyonu kapatıp odanın içinde volta atmaya başladı, o kalın, yünlü halının üzerinde<a id="GBS.0778.02"/> gidip gelmekten halının üzerinde ayak izlerinden küçük gri bir patika oluşmuştu. Adımları hızlandıkça daha da heyecanlanıyor ve kafası demir çitlerle çevrilmiş bir keçi sürüsü gibi karışıyordu. Yürümekten yorulunca oturup kumandayla televizyonu açtı yine. Tam da Tek Boynuzlu At’ın yayın saatiydi, programın bu bölümü Dalan şehrinin en etkili kadın kahramanlarına ayrılmıştı, programda Lu Shengli ve<a id="GBS.0778.03"/> Geng Lianlian’la yapılmış röportajlar vardı, kısa biyografileri anlatıldı. Programın tema müziği çok tanıdıktı, bu güzel melodi sanki şansın kapıyı çalışını andırıyordu. Nanana, nananana. Bu program “Tek Boynuzlu At Sutyenleri Limited Şirketi”nin katkılarıyla hazırlanmıştır. “Göğsünüzde bir ‘Tek Boynuzlu At’la bütün dünya avucunuzda.” “‘Tek Boynuzlu At’ bir aşk hayvanıdır, gece gündüz içimi ısıtır.”<a id="GBS.0778.04"/> Ekranı birden “Tek Boynuzlu At”ın tescillenmiş logosu kapladı: Gergedan desen, gergedana benzemeyen bir gergedanla meme ucu olan ama meme ucu da meme ucuna benzemeyen tuhaf bir yaratığın karışımı. Bugünlerde Dalan şehrinin bütün genç erkek ve kadınları “Tek Boynuzlu At” markasının ürünlerini gururla üzerinde taşıyor. Wang Yinzhi bu markayı geliştirerek tasarım harikası giysilerin olduğu bir mağazalar<a id="GBS.0778.05"/> zincirine dönüştürdü. Başlarda sadece kadın iç çamaşırı üreten firma artık içten dışa açılıp şapkadan çoraba ve bu ikisinin arasında aklınıza gelebilecek her türlü giysi ve aksesuarı üretmeye başladı. Logolarına iyice bakın çünkü artık çakmaları da üretiliyor. Altın mikrofon, üzerinde “Tek Boynuzlu At” marka giysiler olan “Tek Boynuzlu At”ın genel müdürü Wang Yinzhi’nin ağzına doğru ilerledi.<a id="GBS.0779.01"/> Dudakları gümüş gibi parlayan kırmızı bir rujla boyanmıştı. O şişmanladı, ben kurudum. Genel Müdür Wang, mağazanıza “Tek Boynuzlu At” gibi sıra dışı bir adı nasıl bulduğunuzu, fabrikanızı ve ürün yelpazenizi sormakla başlamak istiyorum, izin verirseniz?</p>
			<p>Hafifçe gülümsedi, kendiyle çok gurur duyduğu her halinden belliydi, bir bakışta ne kadar eğitimli, ne kadar akıllı, ne kadar zengin ve ne<a id="GBS.0779.02"/> kadar güçlü bir kadın olduğunu anlıyordunuz; kesinlikle dikkate alınması gereken bir kadındı. “Uzun hikâye aslında,” diye söze başladı. “Otuz yıl önce babam ‘Tek Boynuzlu At’ mahlasıyla yazı yazmaya başlamış, babamın dediğine göre, tek boynuzlu at büyülü bir yaratık, biraz gergedanı andırıyor ama tam anlamıyla gergedan değil. Eski metinlerde ‘kalbin büyülü boynuzu’ diye geçiyor, bunun anlamı birisiyle<a id="GBS.0779.03"/> çok yakın bir ilişki içinde olmak, demektir, birebir söylemek gerekirse kalbi atan herkes birbirine bağlıdır. Âşıklar, eşler, sıkı dostlar, sizce de kalplerimiz birer büyülü boynuz değil mi? İşte mağazamın adını bu yüzden “Tek Boynuzlu At” koydum ve ardından daha da ileri gidip onu ünlü bir markaya çevirdim. Kalbin büyülü boynuzu, ah, kalbin büyülü boynuzu, sizce de insanı alıp büyülü bir duygular<a id="GBS.0779.04"/> imparatorluğuna götürmüyor mu? Galiba çok konuştum. Kalbin büyülü boynuzuna sahip olan dostlarım için zaten çok fazla açıklama yapmama gerek de yok.”</p>
			<p>Çeneni kapamana gerek var ama! Shangguan Jintong öfkeden köpürüyordu, başkasının sırtından geçinip bütün övgüleri üzerine alamazsın, senin o “Tek Boynuzlu At”ını darmaduman edeceğim!</p>
			<p>Televizyon kanalının o koca ağızlı, dişlek kadın sunucusunun<a id="GBS.0779.05"/> karşısına geçmiş hararetli hararetli konuşuyordu Wang Yinzhi: “Elbette ki eşim daha işin başındayken bir sürü şey yapmıştı; ama sonra ağır bir hastalığa yakalanınca bir kenara çekilip dinlenmek zorunda kaldı. Ben de mücadeleye tek tabanca devam ettim, Tek Boynuzlu At da gerçek bir savaşçıdır, ben sadece Tek Boynuzlu At’ın bu mücadeleci ruhunu ileri taşıdım, daima ileri!”</p>
			<p>“Genel Müdür Wang,”<a id="GBS.0780.01"/> dedi dişlek sunucu, “size hedefinizi sorabilir miyim?”</p>
			<p>“Tek Boynuzlu At”ı üç yıl içinde tüm ülkede tanınmış bir marka yapmak, on yıl içinde dünyaya açılıp uluslararası bir marka haline getirmek ve en sonunda tekstil sektöründe dünya lideri olmak!” Wang Yinzhi göğsünü gururla gerdi, o iriliğin içinde plastik yay ve birinci sınıf süngerden yapılmış sahte memeler vardı.</p>
			<p>“Tek Boynuzlu At”ın<a id="GBS.0780.02"/> patroniçesinin sahte memeleri nasıl da gerçek! Sahte meme uçları, ince bluzunun altında küçük birer şemsiye gibi dururken hiçbir şeyden haberi olmayan kaç tane genci büyülediğinin farkında bile değil; Jintong elindeki kumandayı ekrandaki Wang Yinzhi’ye fırlatıverdi. “Seni utanmaz!” Kumanda televizyondan sekip yere düştü, Wang Yinzhi iri, sahte memeleriyle televizyonda konuşmaya devam etti.</p>
			<p><a id="GBS.0780.03"/>“Genel Müdür Wang,” dedi dişlek sunucu,”size şunu da sormak istiyorum, son yıllarda Batı’daki kadınlar bir göğüslere özgürlük hareketi başlattılar, sutyenin XVII. yüzyılda dayatılan korse gibi zararlı olduğunu söylüyorlar, bu konu hakkında ne düşünüyorsunuz?” “Çok cahilce,” dedi Wang Yinzhi kararlı bir ses tonuyla, “korse, kanvas ve bambu ateliyle yapılır, buyurgan bir zırh gibi olduğundan kadınlara<a id="GBS.0780.04"/> gerçekten de zarar vermiştir, Avrupa’da yaygın olan korse Çinli kadınların ayaklarının bağlanmasına benzer bu açıdan ama korse ve ayak bağını sutyenle, özellikle bizim şirketimizin ürettiği ‘Tek Boynuzlu At’ sutyenleriyle kıyaslayamazsınız. Sutyen güzellik ve sağlığın kesiştiği noktadaki ihtiyacı karşılamak için vardır. Bizim sutyenlerimiz işte bu iki önemli noktayı gözeterek imal ediliyor, müşterilerimizin<a id="GBS.0780.05"/> estetik ve biyolojik ihtiyaçlarını karşılamak için elimizden gelenin en iyisini yapıyoruz. Bizim ‘Tek Boynuzlu At’ sutyenlerimizle, memeleriniz hem daha sağlıklı hem de daha güzel olur, sutyenlerimizle fiziksel ve zihinsel durumunuzu en iyi şekilde korursunuz. ‘Tek Boynuzlu At’ sutyenlerimizin her biri öncül birer sanat eseridir, onları yaparken birinci sınıf model tasarımları, birinci<a id="GBS.0781.01"/> sınıf teknoloji ve birinci sınıf malzeme kullanıyoruz, memenin fiziksel özelliklerini tam anlamıyla koruma altına almak ‘Tek Boynuzlu At’ın nihai endişesidir. ‘Tek Boynuzlu At’, memeleriniz üşüdüğünde onları okşayıp ısıtacak bir çift eldir, memeleriniz kendini yorgun hissettiğinde içebileceğiniz elmas gibi parlayan bir bardak kırmızı şarap, bir fincan sıcak kahve ya da dumanı üzerinde tüten bir<a id="GBS.0781.02"/> bardak yeni demlenmiş çaydır, memeleriniz hüzünlendiğinde sizi neşelendirir, memeleriniz heyecanlandığında sizi sakinleştirir, memeleriniz yaslıysa yasınızı güce çevirir... Özetlemem gerekirse size çok iyi bir koruma sağlar, sizin için çok endişelenir, XX. yüzyılın sonlarına doğru açmış, maddi ve manevi dünyayı birbiriyle kaynaştıran iki parlak çiçektir. İnsanlığın yolunu açıp XXI. yüzyıla girmemizi<a id="GBS.0781.03"/> sağlayan insanlığın ruhudur. Bu ruh, insanoğlu, kadınlar ve memeler için endişelenir. XX. yüzyıl, savaş ve devrimin yüzyılı oldu, XXI. yüzyıl, meme ve aşkın yüzyılı olacak. Bu bizim ‘Tek Boynuzlu At’ şirketinin sloganıdır, aynı zamanda girişimci ruhumuz ve iş stratejimiz...”</p>
			<p>Jintong eline bir çay bardağı aldı, tam televizyona fırlatacaktı ki, eli birden havada kendiliğinden yön değiştirince<a id="GBS.0781.04"/> bardak, saten kaplanmış duvara çarpıp neredeyse hiç ses çıkarmadan ve hasarsız bir şekilde halının üzerine düştü, duvara ve televizyonun üzerine biraz küflenmeye başlamış çay yaprağı ve siyah çay sıçramıştı. Yirmi dokuz inçlik renkli televizyonun ekranına kendinden geçmiş bir çay yaprağı yapışmıştı, bu küflü çay yaprağı Wang Yizhi’nın ekranda oynayıp duran yüzü ve meme uçları arasında gidip geliyordu.<a id="GBS.0781.05"/> Çay yaprağı kadının ağzının üstüne denk geldiğinde bıyığı andırıyordu. Sahte meme uçlarının üzerindeyse bir balık ağzı gibi duruyordu. “Genel Müdür Wang, şimdi taktığınız sutyenin ‘Tek Boynuzlu At’ sutyeni olup olmadığını paylaşır mısınız bizlerle?” diye sordu dişlek sunucu nükteli bir dille. Wang Yinzhi samimi bir sesle cevapladı: “Tabii ki.” Hemen ardından elleriyle o sahte ama mükemmel tasarlanmış,<a id="GBS.0782.01"/> taş gibi sağlam memelerini yukarıya doğru kaldırdı sanki farkında olmadan yapmış gibi ama bu yaptığı çok kasıtlı bir hareketti gerçekte. Biraz da para harcamadan reklam yapalım. Reklamını iyi yapmıştı, ‘Tek Boynuzlu At’ sutyenlerinin iyiliği için değildi ama bu, ‘Tek Boynuzlu At’ın patroniçesi Wang Yinzhi’nin meme uçlarının güzelliğini kanıtlamak içindi. “Genel Müdür Wang, peki ya ev yaşamınız,<a id="GBS.0782.02"/> mutluyuz diyebilir misiniz?” diye sordu dişlek sunucu. Yine samimi bir cevap: “Pek sayılmaz, kocamın bazı ruhsal bozuklukları var ama aslında o çok iyi yürekli bir adamdır.”</p>
			<p>Götüm, osurdun yine! Jintong kanepeden sıçrayıp ekrandaki Wang Yinzhi’ye sövüp saymaya başladı: “Seni entrikacı! Yüzüme karşı tatlı tatlı konuşmalar, arkamı döndüm mü bıçak çekmeler! Beni ev hapsine kapattın!” Kamera,<a id="GBS.0782.03"/> Wang Yinzhi’nin yüzüne yakın çekim yapınca kadının yüzünde sinsi bir gülümseme belirdi, sanki Shangguan Jintong’un evde televizyonun karşısına geçmiş kendini izlediğini biliyordu.</p>
			<p>Jintong televizyonu kapattı, ellerini belinin arkasında birbirine kenetleyip kafese kapatılmış bir goril gibi halının üzerinde volta atmaya başladı, öfkesi her geçen saniye daha da artıyordu. “Ruhsal bozuklukmuş,<a id="GBS.0782.04"/> seni anasını siktiğimin, asıl sensin ruhsal bozukluğu olan, hem de tepeden tırnağa bozuk senin ruhun! Çalışamadığımı söylüyor bir de, çalışabilirim! Orospunun çocuğu, bana izin verdiğin mi var? Sen sahte bir kadınsın, bir taş kadın, hermafrodit bir karakurbağası ruhu, bir su kaplumbağası ruhu. Kutuda yaşayan gerçek bir su kaplumbağası ruhu, yumuşak kabuklu bir Çin su kaplumbağası, yanında da küçük<a id="GBS.0782.05"/> melekler var. Senin karnını haşlayacağım sıcak suyla!” Jintong, iyi eğitilmiş profesyonel askerler gibi mekanik bir yürüyüş tutturmuştu, geri dön, ileri marş. Geri dön, ileri marş. Yürürken halının üzerindeki tozlar havaya kalkıp odanın içinde uçuşmaya başladı. Ruhu bir güvercin gibi özgürleşmişti artık, belediye binasının önündeki meydanda uçmaya başladı.</p>
			<p>Yağmurun çiselediği bir bahar günüydü<a id="GBS.0783.01"/> yine, ince yağmurun arasından süzülüp meydanın kenarındaki bir pagoda ağacının üzerine kondu, meydanın içindeki akıl hastasının cesur konuşmalarını dinlemeye koyuldu. İnsanlar etrafını sarmış, sanki hokkabazlık yapan bir maymunun gösterisini izliyorlarmış gibi kahkahalar atıyorlardı. “Vatandaşlar, vergi mükellefleri! Onlar, o halkın kan ve teriyle beslenip iyice semirmiş olan kokuşmuş tahtakuruları<a id="GBS.0783.02"/> bana akıl hastası, diyor. Evet, evet, doğru bu, aklı başında olan her insanı alıp akıl hastanesine tıkıyorlar, bu her zaman kullandıkları bir numara. Kardeşlerim, dostlarım, silah arkadaşlarım, açın gözlerinizi artık, kocaman açın, açın da görün kamu mallarının ceplerine nasıl girdiğini, halkın alınterini ve kanını nasıl da çarçur ediyorlar görün bakalım, baksanıza, bizim altı aylık mutfak<a id="GBS.0783.03"/> masrafımızla bir sutyen alabiliyorlar, şöyle hafif bir yemek yemeleri demek bizim üç aylık tahılımız. Nereye baksam otel ve restoran doldu, rüşvet ve yolsuzluk her yerde, her yer görevini kötüye kullanan vurguncularla doldu taştı. İki yıl belediye başkanlığı yapıp cebine on milyon yuan indir. Sevgili köy halkı, her şeyi benden daha iyi bildiğinizi biliyorum, atardamarlarınıza birer kamış sokmuşlar.<a id="GBS.0783.04"/> Sevgili köy halkı, onların arzuları dipsiz birer okyanustur! Dostlarım, uykulu gözlerinizi açıp gerçeği görün artık!” İnce yağmur cesaretli delinin solgun alnını ıslatmıştı, demir bir tarak çıkarıp ak düşmüş saçlarını geriye taradı, yağmur suyu Osmanthus yağı gibi çok kaygandı. “Bahar yağmuru yağ gibi değerlidir, yaz yağmurları sel olur. Akıl hastası değilim, zihnim çok açık, zihnim o kadar berrak<a id="GBS.0783.05"/> ki bundan ben bile korkuyorum. Biliyorum onların para ve cinsel organlardan dokudukları bu sık ağdan kurtulamayacağım, benim kaderim de sefil bir kuduz köpeğinki gibi olacak, bugün burada konuşuyorum ama yarın bir çöplükte ölmüş olacağım. Eğer ölürsem arkamdan ağlama sevgilim, uzun gecelerin sonsuz rüyalar ülkesinde senin bir tanen olacağım. Ama benim tüm yaşamım bir mücadeleyle geçti, nerede bir<a id="GBS.0784.01"/> hayat varsa orada bir mücadele var, derler ya hani, işte öyle.” Koynundan bir boynuz çıkardı, yanaklarını şişirip çalmaya başladı. “Savaş borusu çalıyor, kardeşlerim haydi savaşa. Şeytanları vuralım, Japonya’nın kökünü kurutalım, köyümüzü koruyup barışı sağlayalım.” Boynuzu çala çala meydanın kenarında yürüyordu, caddede yoğun bir trafik vardı, insanlar meşgul meşgul koşturuyordu. Onun başının<a id="GBS.0784.02"/> üzerinde süzülürken kanatlarında pırıl pırıl parlayan yağmur damlaları vardı. Mutlu bir çocuk, çimlerin üzerinde yürümeyi öğreniyordu. Yaşlı bir emekli yağmurda uçurtma uçuruyordu. “Kahrolsun Dalan şehrinin bozulmasından sorumlu olan çete başı Lu Shengli!” Kollarını sallayarak slogan atıyordu. Sokağa terk edilmiş küçük bir buldog ona doğru havladı. “Kahrolsun üç yüz milyon krediyi çarçur eden Geng<a id="GBS.0784.03"/> Lianlian! Kahrolsun tuhaf fikirleriyle göğü delen Papağan Han! Kahrolsun “Tek Boynuzlu At”! Sarı pislikler temizlensin, manevi bir medeniyet yeniden kurulsun! Kahrolsun şehvet düşkünü Shangguan Jintong.” Cesur deli kükremeye başladı. Shangguan Jintong korkudan kanatlarını açıp bağırarak göğün dışına doğru uçtu. Eşini arayan bir kuştum, düşmanımı bulacağımı nereden bilirdim; karmakarışık duyguların<a id="GBS.0784.04"/> bitkin düşürdüğü Shangguan Jintong, 1993 yılının bir bahar akşamı odasındaki sahte antika halının üzerinde uzanırken hıçkıra hıçkıra ağlamaya başladı.</p>
			<p>Jintong’un gözyaşları halının üzerini bir kâse büyüklüğünde ıslattığında ona yemek getiren hizmetçisi içeriye girdi. Hizmetçi Filipinliydi, kadının ataları Gaomi Kuzeydoğu Bucağı’ndan, Çin’in Güneydoğu Asya’ya yakın olan Nanyang bölgesine geçip<a id="GBS.0784.05"/> ipek ticareti yapmışlardı. Damarlarında Gaomi Kuzeydoğu Bucağı ve Malay kanı taşıyordu. Koyu bir ten rengi vardı, gözleri hüzünlü bakıyordu, memeleri tropikal bölge kadınlara özgü bir irilikteydi. Çincesi çok akıcı olmasa da iletişim kurabilecek düzeydeydi. Kadını, Jintong’a hizmet etmesi için Wang Yinzhi tutmuştu. “Beyefendi, akşam yemeği hazır,” dedi kadın bambu bir sepeti masanın üzerine koyup,<a id="GBS.0785.01"/> ardından sepetten bir kâse haşlanmış pirinç, bir tabak haşlanmış turp ve kuzu eti, bir kâse kurutulmuş karides ve kızartılmış kerevizle bir kâse tatlı ekşi kefal çorbası çıkardı. Sonra Jintong’a bir çift fildişi taklidi yemek çubuğu uzatıp, “Beyefendi, hadi yemek yiyin,” dedi. Jintong dumanı tüten yemeklere baktı ama içinden yemek yemek gelmiyordu. Ağlamaktan şişmiş gözlerini kadına dikip öfkeyle<a id="GBS.0785.02"/> sordu: “Ben neyim? Söylesene!”</p>
			<p>Kadın ne diyeceğini şaşırdı, elleri iki yanından aşağıya sarkık bir halde, “Bilmiyorum, beyefendi...” dedi. “Seni lanet casus!” dedi Jintong yemek çubuklarını masaya çarpıp, “Sen, Wang Jizhi’nin beni gözetlemesi için gönderdiği lanet bir casussun!”</p>
			<p>Kadın korku dolu bir sesle, “Beyefendi... beyefendi... anlamıyorum... anlamıyorum...” dedi.</p>
			<p>“Bu yemeklere<a id="GBS.0785.03"/> yavaş yavaş zehirleyen bir zehir koydun, beni yavaş yavaş öldürmek istiyorsun, beni bir hindi ya da bir pangolin gibi yavaş yavaş geberteceksin!” Yemekleri masanın üstüne boşaltıp çorba kâsesini hizmetçiye fırlattı, “Defol git buradan, siktir git! Seni casus köpek, bir daha gözüm görmesin seni!”</p>
			<p>Kadın, üzerinde sıcak ve yapışkan çorba artıklarıyla ağlayarak odadan çıktı.</p>
			<p>“Wang Yinzhi,<a id="GBS.0785.04"/> seni karşı devrimci, halk düşmanı, kan emen hortlak, seni kene, ne olduğu belirsiz molekül, aşırı sağcı, seni kapitalizm yoluna baş koymuş, gerici kapitalist, akademik otorite, dejenere şey, sınıf muhalifi, parazit, utanç tarihine geçen küçük soytarı, haydut, dönek, serseri, sahtekâr, gizli sınıf düşmanı, kralcı, Konfüçyüs’ün erdemli torunu, feodalizm savunucusu, köle sisteminin geri dönmesi için<a id="GBS.0785.05"/> savaşan avukat, düşmüş toprak ağalarının sözcüsü seni...” Jintong siyasi açıdan çalkantılı geçen son birkaç yıldır öğrendiği bütün aşağılayıcı politik terimleri saydırarak Wang Yinzhi’ye karşı sözlü bir saldırı başlattı. Popüler çizgi filmlerdeki yaralı fidanlar gibi kıvrıldığını gördü Wang Yinzhi’nin gözlerinin önünde. “Vücudunda yara izi olmayabilir ama her yerin iğrenç siyah benlerle kaplı. Temmuz<a id="GBS.0786.01"/> ayında yıldızlarla kaplanmış bir gök kadar sayısız ben. Gökyüzü yıldıza kesmiş, ay parlıyor, üretim ekibi toplanmış şikâyetleri tartışıyor. Wang Yinzhi, buraya gel, bu akşam sonuna kadar gideceğiz, ya balık ölecek ya da ağ parçalanacak, ikimizden biri kaybedecek! İki ordu çarpıştığında zafer en kahramanca dövüşenin olur. Kafandaki o kâse büyüklüğündeki yarayı keseceğim!”</p>
			<p>Wang Yinzhi elinde<a id="GBS.0786.02"/> bir dizi altın sarısı anahtarla kapıyı iterek açtı, kapının ağzında dikiliyordu. Yüzünde aşağılayıcı bir gülümsemeyle, “Ben geldim, bakalım neden yapılmışsın?” dedi.</p>
			<p>Cesaretini toplayan Jintong, “Seni geberteceğim!” dedi.</p>
			<p>Wang Yinzhi gülerek, “Sonunda,” dedi, “demek yaşıyormuşsun! Eğer birini öldürecek cesaretin varsa sana olan hayranlığımı dile getirmek isterim.”</p>
			<p>Korkusuzca içeriye<a id="GBS.0786.03"/> yürüdü, halının üzerindeki lekeye tiksinerek bakıp Jintong’un yanına gitti, anahtarlarıyla Jintong’un alnına sert bir şekilde vurup, “Seni nankör canavar!” diye sövdü, “Söyle bakalım ne derdin var? Sana şehrin en lüks odasını hazırladım, sana yemek yapması bir hizmetçi tuttum, kollarını kaldırınca giydiriliyorsun, ağzını açınca doyuruluyorsun, bir imparator gibi yaşarken daha benden ne istiyorsun?”</p><div style="display:none;"><a id="GBS.0786.04"/></div>
			<p>“Ben... özgürlük... istiyorum...” diye mırıldandı Jintong.</p>
			<p>Wang Yinzhi bir an şaşırdı ama hemen ardından kahkaha atmaya başladı. İyice güldükten sonra ciddi bir tavırla, “Ben senin özgürlüğünü kısıtlamıyorum, istersen hemen şu an defolup gidebilirsin, hadi siktir git!” dedi.</p>
			<p>“Beni hangi hakla kovuyorsun?” dedi Jintong, “Bu mağaza benim, defolması gereken biri varsa o da sensin, ben<a id="GBS.0786.05"/> değilim!”</p>
			<p>“Pöh!” dedi Wang Yinzhi, “Eğer mağazanın işletmesini elime almasaydım, yüz mağazan olsa da er ya da geç cısçıplak açıkta kalırdın sen, bir de kalkmış utanmadan mağaza benim, diyorsun. Sana bir yıldır ben bakıyorum, demek sana layık olamadım, al sana özgürlük, işte kapı orada, hadi, bu oda bu gece bana lazım, bir misafirim var.”</p>
			<p>“Ben senin nikâhlı kocanım,” dedi Jintong, “sen<a id="GBS.0787.01"/> istiyorsun diye çekip gitmem, kendim hazır olunca giderim.”</p>
			<p>“Nikâhlı kocammış,” dedi Wang Yinzhi iğrençleşerek, “koca ha, sen bu kelimenin ne demek olduğunu biliyor musun ki? Peki, şimdiye kadar kocalık vazifeni yerine getirdin mi? Yapabilir misin?”</p>
			<p>“Eğer benim dediklerimi dinlersen yaparım,” dedi.</p>
			<p>“Utanmaz!” dedi Wang Yinzhi, “Buna nasıl cüret edersin, beni orospu mu sandın? Beni<a id="GBS.0787.02"/> istediğin gibi kullanabileceğini mi sanıyorsun sen?” Yüzü kıpkırmızı olmuştu, o çirkin dudakları titriyordu. Elindeki anahtar destesini Jintong’un kaşlarına fırlattı. Jintong beynine saplanan bir acı hissetti, patlayan kaşından akan sıcak ve yapışkan bir sıvı aşağıya doğru süzülmeye başladı. Eliyle kaşını yokladıktan sonra parmak uçlarına bulanmış taze kanı gördü. Böyle bir durum eğer bir dövüş sanatları<a id="GBS.0787.03"/> filminin içinde gelişseydi bir sonraki adım şiddetli bir kavga olurdu, eğer bir sanat filminin içinde olsaydı, yaralanmış erkek kahraman alaycı bir isyan başlatır, öfkeyle evden çıkıp giderdi. “Peki, ben ne yapmalıyım?” diye düşündü Jintong, “Wang Yinzhi’yle benim baş rolünde olduğumuz bu film bir dövüş filmi mi yoksa bir sanat filmi mi? Sanatsal bir dövüş filmi mi yoksa içinde dövüş sahneleri<a id="GBS.0787.04"/> de olan bir sanat filmi mi? Ho ho ho! Ho! Tekme yumruk gir, kötü adamı dövüp geri çekil, sadece durumu kurtar, savuştur işte, yoksa bir sonraki hamle için gücün kalmaz, doğru yolda ilerlemek için bu pislik dövüş sanatı ustasını ortadan kaldırmalı. Kötü adam yere düşüp ölünce genç erkek kahramanla güzel genç kız el ele tutuşup uzaklaşırlar mutlu sona doğru. ‘Gerçekten çok kötüsün,’ diyor erkek<a id="GBS.0787.05"/> kahraman elindeki kan lekesine bakıp, ‘birini dövebileceğimi ya da dövmeye cesaretim olmadığını sanıyordun ama ben sadece korkuyordum, senin o kokuşmuş etinin elimi kirleteceğinden korkuyordum.’ Sonra sendeleyerek uzaklaşır kesilmek üzere olan bir domuz gibi ciyaklayan kadın kahramanı ardında bırakarak, başını çevirip ardına bile bakmaz...”</p>
			<p>Shangguan Jintong henüz oynamak için uygun bir rol<a id="GBS.0788.01"/> bulamadan tanıdık yüzlü iki iriyarı adam dalıverdi içeriye. Birinin üzerinde bir polis üniforması, diğerinin üzerindeyse bir hakim cübbesi vardı. Polis üniforması giyen Wang Yinzhi’nin küçük erkek kardeşi Wang Tiezhi’ydı, hakim cübbesi giyense Wang Yinzhi’nin küçük eniştesi Huang Xiaojun’du. İçeriye dalar dalmaz Jintong’a doğru yöneldiler. “Ne oldu enişte?” dedi polis memuru omzunu bir boğa gibi<a id="GBS.0788.02"/> Jintong’un üzerine sürerken, “Bir kadına kötü davranan erkek adam değildir, ha?” Hakim dizini Jintong’un sırtına geçirirken, “Ablamız sana hep iyi davrandı, ne vicdansız herif çıktın!” dedi.</p>
			<p>Jintong tam ağzını açıp kendini savunacakken karnına bir yumruk yedi. Karnını ovuşturup yere eğildi, ağzından ekşi ekşi mide suyu geliyordu. Polis memuru bir karate hareketiyle Jintong’un boynuna vurup<a id="GBS.0788.03"/> doğrulmasını sağladı. Bu hakim olan enişte, bir zamanlar subaylık yapmış ve on yıl askerî keşfe çıkmıştı, askerî eğitimi sırasında tek eliyle tuğla kırma üzerine sıkı bir eğitim almış ve tek vuruşta üç tuğla kırma gibi bir rekora imza atmıştı. Jintong bu adama kendini tuttuğu için minnettardı, eğer boynuna hakim vurmuş olsaydı boynunun üzerinde bir kafası olmayacaktı şimdi. “Ağla,” diye düşünüyordu<a id="GBS.0788.04"/> Jintong, “hemen ağlamaya başla, ağlayan birine vuramazlar. Ağlamak bir zayıflık belirtisidir, ağlamak, af dileyip yalvardığını gösterir, ağlarsan bu yiğit adamlar sana vurmaz.” Ama Jintong halının üzerine diz çöküp salya sümük ağlamasına rağmen adamlar ona pata küte dalmaya devam ediyordu.</p>
			<p>Wang Yinzhi de ağlıyordu, hem de sanki kocası tarafından tacize uğramış bir kadın gibi gerçekten ağlıyordu.<a id="GBS.0788.05"/> Hakim de onu avutuyordu: “Ablacığım, boş ver, bu adam için ağlamaya değmez, boşan gitsin, bu adam için gençliğini boşa harcama.” “Ey, sen,” dedi polis memuru, “Wang ailesine kolayca bulaşabileceğini mi sandın ha? Şu belediye başkanı kuzenini görevden aldılar, hakkında soruşturma açıldı, senin gibi bir güdüğün insanlara kabadayılık tasladığı günlerin sonu yakındır.”</p>
			<p>Ardından polisle hakim sıkı<a id="GBS.0789.01"/> bir işbirliği yapıp Jintong’u yere bastırarak yerdeki yemek artıklarını yalamaya zorladılar. “Yerdeki haşlanmış pirinç tanelerini tane tane yalamalıyım, silip süpürmeliyim hepsini yoksa yine tekme tokat vurmaya başlarlar.” Jintong bir yandan yemek artıklarını yalıyor, bir yandan da ağlıyordu. “Bir köpeğe döndüm, bir köpek bile değilim aslında, köpekler kendi rızalarıyla yalar yerdeki artıkları,<a id="GBS.0789.02"/> rıza ne güzel bir şeydir. Bense yalamaya zorlandım, yalamazsam yerim sopayı, yalayıp yutmam da gerek yoksa yine dayak, hiçbir iyi yanı yok bunun, sadece aşağılık bir utanç. Köpek, yemeğini yalayarak yiyen bir hayvandır, dilleri bu iş için yaratılmış, çok rahat yalar. Ben öyle değilim ama, dilim çok beceriksiz, hem de çok yorucu, nereden bakarsan bak bir köpekle kıyaslanamam bile.” En çok pişman<a id="GBS.0789.03"/> olduğu şey de –yapmamalıydım, elim kırılsaydı da yapmasaydım– çorba kâsesini fırlatmak olmuştu, bu düpedüz hayatının cezasıydı, altıncı ayda ödemesi gereken kredi borçlarından bile fazlaydı bu, ne ekersen onu biçersin derler ya, işte Jintong da ne ektiyse onu biçiyordu.</p>
			<p>Yalama işi bittikten sonra sıra kabul muayenesinden geçmeye gelmişti, polisle hakim Jintong’u yerden kaldırıp odadan çıkardılar,<a id="GBS.0789.04"/> karanlık bir koridoru geçip ışıl ışıl parlayan mağazadan çıktıktan sonra onu dışarıdaki bir çöp yığınının içine salladılar. Tıpkı “Kültür Devrimi”nde söylendiği gibi olmuştu: Tarihin çöplüğüne atıldı. Çöplüğün içindeki birkaç uyuz yavru kedi acı acı miyavlayarak Jintong’dan yardım bekledi. Jintong kedilere özür diler gibi başını salladı. “Ah, kedicikler, hepimiz aynı dökük teknedeyiz, size<a id="GBS.0789.05"/> yardım edemem.” Sonra annesinin köylüler için yaptığı uyuz merhemini hatırladı. Susam yağıyla bal, yumurta akıyla kükürt tozu, sanki bir şey daha vardı ama neydi ki o? Ay geberesice, hatırlayamıyorum. Sonra bu beş şeyi karıştırıp hamur haline getir, yaraya sür, sürdükçe kurur, kurudukça sür, kabuk bağladıktan sonra düşünce bir bakmışsın iyileşmişsin. Bu merhem insanlara iyi geliyordu ama ya kedilere?<a id="GBS.0790.01"/> Sonuçta onlar da memeli değil mi ya! “Ama zavallı ben şimdi size yardım edemem, çok üzgünüm. Annemi görmeyeli altı aydan fazla olmuş. Demek Wang Yinzhi beni ev hapsine kapatalı o kadar olmuş.” O pencerede parlayan ışığı görmeyi ve pencerenin altındaki leylakların insanı sarhoş eden hoş kokusunu duymayı çok özlemişti. Leylaklar, adamı sarhoş eden leylaklar, güneşte açar, yağmur çiselerken o hoş<a id="GBS.0790.02"/> kokunuzu yayarsınız. “Geçen sene bugün leylak kokusu var mıydı ki? O zamanlar Wang Yinzhi penceremin altında gezinen hüzünlü bir kadındı. Şimdi burada ben onun penceresi altında dolanan hüzünlü bir adama döndüm. Erkek kardeşi ve hakim eniştesinin boğuk kahkahaları yükseliyor pencereden. Wang Yinzhi, Dalan şehrinde tanınmış ve iyi bağlantıları olan bir kadın, her yerde bir koruyucusu var, onunla<a id="GBS.0790.03"/> baş edemem. Aslında seninle dövüşmenin tadını aldım. Ben yumuşak bir <em>tofu</em> parçasıyım. Ben nehrin kenarında uyuyan bir söğüt ağacıyım, biri indi mi üzerimden bir başkası tırmanır. Olmadı şimdi, orospu Shu Huai’ninn yazdığı bir şiir bu. Aslında bunda yanlış bir şey yok, devrimin başı sonu olmaz, yok öyle bir ayrım. Orospunun da kadını erkeği olmaz. Şimdi Wang Yinzhi’nin odasında gizlenen o kırmızı<a id="GBS.0790.04"/> suratlı herif erkeğin orospusu değil de ne? Bu kokuşmuş orospular beni dinlemek yerine onu dinliyorlar. Şimdi çıplaktır, göğsünün önünde iki devasa kirpi mantarı gibi duran tilki kürkü sutyenini giymiştir. Böyle heyecan verici bir tasarımı sadece onun gibi bir dâhi yapabilirdi zaten. Ateş kırmızısı uzun tüyler öyle yumuşak ki sanki bir çift kirpi mantarı. Bu kırmızı suratlı piçler bakacak bu gece<a id="GBS.0790.05"/> tadına. Elimde kanıt da var, mahkemeye vereceğim. Yoksa o küçük kırmızı suratlıyı şu çam ormanının yanında bir kılıç veya tabancayla şerefimi temizlemek için düelloya mı çağırsam, düello. Bir elimde kılıç, diğerinde şapkam, şapkamın içi akik gibi kirazlarla dolu, mutlu mesut yiyorum, arada beyaz çekirdeklerini tükürüyorum ona karşı, bu hareket düşmanımı ne kadar hor gördüğüm anlamına geliyor.</p><div style="display:none;"><a id="GBS.0791.01"/></div>
			<p>Yine yağmurlu bir gece ama bu geceki yağmur geçen senekinden daha soğuk ve daha hüzünlü. Camdan yine gözyaşları süzülüyor, geçen seneki gözyaşları ona aitti, bu kez süzülen benim gözyaşlarım. Çok partili sistemde iktidar koltuğu döner. Üveyik gelip saksağanın yuvasına oturmuş. Misafir evin sahibi olmuş. Nereden geldiğimi bilmiyorum, hele nereye gideceğimi hiç bilmiyorum. İnsanın hayatında dönecek<a id="GBS.0791.02"/> bir evi olmadığı kaç gece vardır acaba? Geçen sene o dışarıda tek başına kaldı diye endişelenirken şimdi kendimi dışarıda tek başıma buldum. Besle kargayı oysun gözünü. O donmuş yılana hiç acımayacaktım. Her yer tuzak dolu. Bir kuyudan kurtuldum derken hemen ardından bir başkasının içine düşüyorum, her biri bir öncekinden daha derin. Zehirli, evet bütün kadınların kalpleri zehirli. Ama annemin<a id="GBS.0791.03"/> <em>bodhisattva</em> gibi bir kalbi var. En büyük hazinen annendir. Benim de bir hazinem var. Yaşayan bir hazine, dünyevi bir hazine. Pagodaya giderim, annemle birlikte şişe toplar satarız, azıcık aşım dertsiz başım. ‘Satacak şişen var mı?’<a class="si-noteref" epub:type="noteref" href="#f59" id="ref_f59">59</a> Para dediğin elinin kiri, gelir ve gider. Memeler de kök salmaz bu dünyaya, açgözlülüğün sınırı yok, bir bakmışsın yılan fili yutuvermiş. Aşkın bir sonraki adımı<a id="GBS.0791.04"/> nefret, bu memeler için de geçerli. Bir şey aşırıya kaçtı mı tam tersine dönüşür, memeler için de böyle bu.</p>
			<p>O gün Wang Yinzhi’nin küçük kırmızı suratıyla karşılaştım. Yinzhi, sevgilisini en lezzetli yiyeceklerle beslemiş olmalıydı. Adam iyice semirmişti ve çok sağlam görünüyordu. Demir eldivenleri çıkarıp ona fırlatmalıydım. Çıkarıp atacağım demir eldivenlerim olmadığından yumruklarımı sıkıp<a id="GBS.0791.05"/> dövüşmek zorundaydım. Ama adam yüzünde koca bir gülümseme, dost bir tavırla bana elini uzattı. ‘Merhaba!’ dedi. Ben de, ‘Merhaba!’ dedim. Ardından elini sıktım. Kendini boynuzlayan kadının sevgilisinin elini sıkan boynuzlu bir koca müsveddesi. Birbirimizin nasıl olduğunu sorup karşılıklı teşekkür ettik. Sanki büyük bir indirim vardı. ‘Sen bir ödleksin!’ diye sövdüm kendi kendime sis ve ince yağmurun<a id="GBS.0792.01"/> altında. Onunla bir sonraki karşılaşmamızda bu kadar nazik, mütevazı ve saygılı davranmayacağım, yüzünün ortasına sıkı bir yumruk atmalıyım, gözlerinin önünde yıldızlar uçuşmalı, ağzından ve burnundan kan getirtmeli!”</p>
			<p>Jintong çiseleyen yağmurun altında ilerlerken farkına bile varmadan saçı başı sırılsıklam oldu. “Burnum tıkanmış, bu grip olacağımın kesin belirtisi. Karnım da acıktı biraz,<a id="GBS.0792.02"/> şöyle güzel bir akşam yemeği yesem, o kefal çorbasına çok yazık ettim. Aslında Wang Yinzhi’nin bana olan öfkesi de boşuna değil. Koca beceriksizse, işleri karısı alır eline. Aseksüel değil sonuçta, aldatması kaçınılmazdı. Pamukluların içinde yeşim tabaklardan yemek yerken bu savurgan yaşamdan hoşnuttum aslında. Can sıkıcı olan böyle kötü sonuçlanması. Belki de olaylar henüz geri dönülemez bir noktaya<a id="GBS.0792.03"/> varmamıştır. İlk darbe ondan geldi, ben hâlâ karşılık vermedim. Tamam kefal çorbasını fırlatıp dökmem bir hataydı ama çorbayı yerden yalatarak mı cezalandırılır insan? Şafak sökünce gidip özür dileyeyim bari. O Filipinli hizmetçiden de özür dilerim. Şimdi o Simmons yatağın üzerinde horlaya horlaya yatıyor olacaktın, hâlâ yaşıyorsun, biraz acı çek, sonra yatakta bir sağa bir sola dönerek uyursun.”</p><div style="display:none;"><a id="GBS.0792.04"/></div>
			<p>Sonra Halk Sineması’nın o uzun saçağını hatırladı, saçağın altına girip yağmurdan korunabilirdi, hemen o yana doğru yürümeye başladı. Sabah Wang Yinzhi’ye bir hediye alıp özür dileyecekti, bunu düşünmek bile içini rahatlattı. “Hâlâ yağmur yağıyor ama ufukta yıldızlar parlıyor. Elli dört yaşındasın, boynuna kadar toprağın içine battın bile çoktan, başına daha fazla bela açmanın zamanı değil<a id="GBS.0792.05"/> artık. Wang Yinzhi’nin yüz adamla yatması sana, Shangguan Jintong’a bir zarar verebilir mi ki? Boynuzlandın işte, ha bir kişiyle aldatmış, ha yüz kişiyle, bir farkı var mı artık? İşleyen demir ışıldar. Seksen yaşındaki karıkoca her gün sevişiyor. Referans Haber’in yazısı. Cinsel ilişki yoluyla vücuttaki Yin ve Yang’ı dengelemek, evet, onun yaptığı bu, ne kadar çok partner o kadar enerji çünkü tek<a id="GBS.0793.01"/> partner dengeyi bozar. Binlercesi uyuyor onun o büyüleyici kollarında ve tadıyor o şarap dudaklarını. Wushan Dağı’nda açan çiçekler soldu, genelevdeki çiçekler kurudu. Wu Yunyu, seni orospu çocuğu, fakir köylülerin gittiği ticaret okulunun müdürü oldun. Annemin uyuz ilacı senin kafandaki yaraları da iyileştirebilir, neydi o beşinci şey ya?”</p>
			<p>Sinemanın girişi önünde bekleşen bir grup genç vardı.<a id="GBS.0793.02"/> Yırtık gazetelerin üzerine oturmuş ucuz sigara tüttürürlerken uzun saçlı, orta yaşlı bir adamın şiir okumasını dinliyorlardı.</p>
			<p>Elleri boğazımızda olsa da biz uluyan bir nesiliz! Ah! Şair güçlü jestler eşliğinde kendi yazdığı şiiri okuyordu ezberden. Biz uluyan bir nesiliz, boğuk gırtlağımız bronza kesmiş, eski uygarlıkların dilinde şakıyor. Ne güzel! Ucuz deriden parlak giysiler giymiş gençler<a id="GBS.0793.03"/> feryat ediyor kızlı erkekli. Cinsiyetleri belirsiz, güç ayırması ama bu sıradan insanların dili, konuşuyorlar. Shangguan Jintong, kadın ve erkeği kokularından ayırıyordu. Meme kokusu. Belden aşağıları iltihaplanmış, iç çamaşırları çok dar, hava geçirmiyor, “Tek Boynuzlu At” iç çamaşırları ağ gibi gözeneklidir, cildinizin nefes almasını sağlar. Her yere cinsel yolla bulaşan hastalıkları tedavi<a id="GBS.0793.04"/> eden doktor eskilerinin ilanları yapıştırılmış. Gençler sigara içiyorsa muhtemelen uyuşturucu da kullanıyorlardır. Dalan şehri az önce çöplükten çıkmış bir armadilloyu andırıyor bütün gözenekleri parazit dolu olan. Yere bira kutuları dizilmiş. Gazetelerin üzerinde fıstık ve sarmısaklı sosis var. Kirli parmağına, pirinç yüzük takmış bir el gitar çalıp çok içten bir sesle şarkı söylüyor. Bizler bozkır<a id="GBS.0793.05"/> kurduyduk, ne zaman şehir köpeklerine dönüştük? Huuu diye dağlarda kükrerken şimdi çöplükte kemik arar olduk. Huuu, kış geldi, bakma öyle boş boş, kış bu soğuk. İyi mi! Pıt! Bira kutularından köpükler taşıyor, aç kurtlar gibi dişliyorlar sosisleri. Bu tarz şehirli folk müziği yeni bir şey değil, altmışlı yıllarda Amerikan gençlerinden Japon gençlerine, yetmişlerde Japon gençlerinden Tayvanlı gençlere<a id="GBS.0794.01"/> geçti ama doksanların Çin gençliği bunu nereden öğrendi? Çok okumuş, çok bilgili gibi görünen televizyon sunucusu <em>prompter</em>’dan okuyor kendinden çok emin bir tavırla hararetli hararetli. Sarı turna uçtu gitti bir daha geri dönmemek üzere, karanlık bir günbatımı başının üzerinde, ooo. Biz yaralı bir nesiliz, kim gelecek yaralarımız sarmaya? Kaz tüyleri dağılmış her yana, kim toplayıp yastık yapar<a id="GBS.0794.02"/> sana? Yetti! Yeterince dellendiler, sendeleyerek ayağa kalkıyorlar, bira kutularını posterlere fırlattılar bozkır kurtları gibi. Gece devriyesinde atlı bir polis geliyor, atın nallarından çıkan ses kırdı sessizliği. Şehrin hemen dışındaki çam ormanından guguk kuşlarının sesleri geliyor. Guguk, guguk, yetmez, yetmez, günde bir kepekli çörek yetmez. 1960 yılı hiç böyle miydi ya, olağanüstüydü, sazdan<a id="GBS.0794.03"/> pasta yer, kavun şarabı içerdik. O ilkokul şarkısında dedikleri gibi çok eskiden. <em>Ben bir askerim, halkın içinden geliyorum. Ben bir lavaş ekmeğiyim, içimde bir taze soğan. Ben bir askerim, sıçtım mı kıçımı silmem. Devrimci şarkıların sözlerini değiştiririm, Gezgin Du, derler bana, aldım başıma büyük bir bela. </em>Babasını çağırın. Seni moruk toprak ağası, pis kambur, keçisakal, elinde kalın bir sopa<a id="GBS.0794.04"/> yerde yuvarlanan oğlunu dövüyor. Ne yapıyorsun? Gösteri mi? Başkanım, bu oğlan benim değil, tapınağın orada yerde buldum, artık istemiyorum. İstememekle olmaz. Okuldan da atılmalı. Gezgin Du’nun suyla arası iyidir, nehre daldı mı bir bakmışsın karşı kıyıdan çıkıvermiş. Babası dövünce böyle dilsiz kalmış. Yirmi sene konuşmamış. Çok azimlidir, yirmi sene dilsizi oynadı. Dilsiz Du da derler. Liquan<a id="GBS.0794.05"/> Sokağı’nda bir lokanta açtı, “Dilsiz Du’nun Lokantası” derler, köfteci. Demir bir tokmakla dana etini hamura çevirir, iyice yoğurup ipek gibi yapar. Çok leziz ve besleyici, Dalan’ın meşhur tatlarından, televizyonda bir röportajı bile çıktı. Annem, “Dilsiz Du iyi adamdır,” dedi, “Sha Zaohua nehre düştüğünde o kurtarmasaydı boğulacaktı kızcağız.” Sha Zaohua 1941’de elli bir yaşındaydı. Acaba şimdi<a id="GBS.0795.01"/> nerededir? Belki de çoktan ölmüştür. Hâlâ yaşıyorsa hırsızlar kraliçesi olmuş mudur acaba? Yaşlı ama hâlâ dimdik ayakta, ölemeyen bir hırsız? Bu lafı kim söylemişti ki? Sima Ku’nun akıl hocası Wen Guan Dede olmalı. Ji Qiongzhi’nin memeleri öyle büyüdü ki, pat pat diye sırtını dövüyorlar yürürken. Bu da eski bir ilkokul şarkısı. Yalan. Ondan nefret ediyorsun, düşmanın o senin. Memeleri güzeldi ama.<a id="GBS.0795.02"/> Çok acı çekti ölürken, cenazesine herkes katıldı, yolsuzluk yapmayan iyi bir memurdu, dünyaya bir tane daha Ji Qiongzhi gelmez artık. Doğudan yükselen güneş bir balığın karnı gibi beyaz. Meydandaki sular ışıl ışıl parlıyor. “Gerçek bir koca esnek olmalı. Secde etmenin yeri ve zamanı şimdi. Hatalıyım. İnsan değilim ben, hayvanım, oldu mu bu?” Jintong kendini tokatlamaya başladı. “Doğu’nun Kuş Cenneti”nden<a id="GBS.0795.03"/> kaçmış bir sığırcık kuşu trafik ışıklarının üzerine kondu, boynunu içeri çekip yüksek sesle hapşırdı.</p>
		</section>
		<section class="subchapter" epub:type="subchapter">
			<h2>9</h2>
			<p>Kendime attığım tokatlar yüzünden şişmiş ve ağlamaktan ıslanmış bir yüzle Wang Yinzhi’nin karşısına çıktığımda beni hiç affetmeyecekmiş bir tavırla sırıttı. Bu kendini beğenmiş, taştan yapılmış, soğukkanlı kadının üzerinde annemin beni emzirirken daha rahat edebilmek için icat ettiği<a id="GBS.0795.04"/> o göğsünün önünde kapakçıklar olan elbiseye benzeyen bir elbise vardı, elindeki anahtarlıkla oynarken benim gösterimi izliyordu. Giysi tasarımı konusunda Tanrı vergisi bir yeteneği var, bunu itiraf etmeliyim. Annemin buluşu sadece nineye dönmüş kadınların kullanabileceği, üzerinde iki delik olan pamuklu bir ceketten başka bir şey değildi ama o iki delik Wang Yinzhi’nin marifetli ellerinde bir<a id="GBS.0795.05"/> sahne şovuna dönüşmüştü. Qing Hanedanı döneminde yaygın olan zümrüt yeşili geleneksel bir elbisenin yarım yakasının kenarlarında danteller vardı, önünde iki yuvarlak delik açılmıştı, delikler üzerinde çiçek işlemeleri olan “Tek Boynuzlu At” marka su kırmızısı bir sutyenle kusursuz bir biçimde kaynaşmıştı. Düpedüz görülmesi gereken bir Guilin manzarasıydı bu, sınır tanımayan bir yavuz hırsızın elinden<a id="GBS.0796.01"/> çıkmış gibiydi. Ciddi bir baştan çıkarıcı, seksi bir güzellik. En önemlisi de böyle bir tasarımın sutyenin o anonim seksi tekelciliğini kırmasıydı, sutyenin mevsimselliğini de kırıyordu, sutyen artık modanın önemli ve göze çarpan bir parçası olmuştu. Kadınlar artık sokağa çıkarken sutyenlerinin rengini de düşünmek zorunda kalacaklardı. Giysi değiştirirken sutyen de değiştireceklerdi. Böylece<a id="GBS.0796.02"/> yılda dört mevsim sutyen satabilecektik. Sutyen satışında büyük bir talep patlaması yaşanacaktı. Tilki kürkünden bir sutyen yapmasının o küçük kırmızı suratı azdırmak için olmadığını anladım birden. Pazarlamaydı bu. Estetikti, bir kadının en güzel bölgesine ilkbahar, yaz, sonbahar, kış ayrımı yapmadan gereken önemi göstermekti. Artık zapt edilemez bir konuma yükselmişti gözümde.</p>
			<p>“Yinzhi, eskiler<a id="GBS.0796.03"/> ne der bilirsin, ‘Bir günlük karıkocalık hayatının sonuna kadar bağlı olmak demektir,’ bana bir şans daha ver ne olur.”</p>
			<p>“Sorun şu ki,” dedi kadın gülümseyerek, “biz bir günlüğüne bile karıkoca olamadık.”</p>
			<p>“Ya,” dedim 7 Mart 1991 gecesini hatırlayarak, “ya o gece de sayılmaz mı?”</p>
			<p>O geceyi o da hatırladığından olacak birden tüm yüzü kıpkırmızı kesildi sanki az önce biri hakaret etmiş<a id="GBS.0796.04"/> gibi. “Hayır, o sayılmaz!” dedi öfkeyle, “O çok uygunsuz, çok ahlaksız bir davranıştı, başarısız bir tecavüz girişimi.”</p>
			<p>Yüzünü ellerinin arasına aldı, bu 7 Mart 1991 gecesi edindiği bir alışkanlıktı. Belki de parmaklarının arasından gizli gizli beni izliyordu. Bu alışkanlık 8 Mart 1991 sabahı yeni doğmuş güneşin parlak ışıklarının perdelere kırmızı kırmızı vurmasına kadar sürmüştü. Bütün gece<a id="GBS.0796.05"/> meme emdiğim için yanaklarım şişmiş, uyuşmuş ve ekşi ekşi acıyordu. Yataktan kalkmış güneşin kırmızı ışıkları içinde hamile bir çoprabalığı gibi ayakta dikiliyordu. Vücudu kaygandı, altın sarısı teninin üzerinde siyah noktalar ve desenler vardı. Kan sızdıran meme uçları, çoprabalığının meme yüzgeçlerini andırıyordu, nefes alıp verişiyle ritmik bir şekilde hareket edip zavallı bir titreme tutturmuşlardı.<a id="GBS.0797.01"/> Gök mavisi bir sutyeni ona takmaya çalışırken birden kendini yatağa attı. Yatağa uzanıp iki gözü iki çeşme ağlamaya başladı. Kürek kemikleri yükselince sırtında derin bir çukur oluştu. Kıçı sert ve pul puldu. Yorganı alıp üzerini örtmeye çalıştım. Birden sıçradı, sazanlar sıçrarsa çoprabalıkları da sıçrar, bir çoprabalığı gibi sıçrayıp yataktan aşağıya indi. Yüzünü elleriyle kapatıp ağlayarak<a id="GBS.0797.02"/> kapıya doğru koştu. “Avavav,” diye yüksek sesle ağlıyordu, korkudan titremeye başladım. “Kimseyi görecek yüzüm kalmadı, utanıyorum, ne yaptın bana böyle, hayatıma nasıl devam ederim şimdi?” Eğer Shangguan Jintong’un yatak odasından yüzünü elleriyle kapamış ağlayarak çıkan bir kadın varsa sonucun ne olacağı tahmin bile edilemez. Bu kadının yarı deli olduğu belliydi tabii ki, 8 Mart 1991 sabahı<a id="GBS.0797.03"/> sokaklarda, in cin top oynuyordu, her yerde yağmur suyu birikintileri vardı, kavak ağaçlarının pamukçukları yağmurun içinde tırtıl gibi süzülüyordu, hava çok soğuktu. Dünya Kadınlar Günü, kadınların yasal olarak korunması gereken bir gündü. Onun niye böyle kaçıp gitmesine izin verdim ki? Ya on dakika sonra caddede ağzından kan süzülürken bulunursa? O yerde uzanmış yaşamla ölüm arasında gidip gelirken<a id="GBS.0797.04"/> arabanın mı ona çarptığı yoksa onun mu kendini arabanın önüne attığını tartışmanın ne önemi kalır? Sanki araba ona çarptığında etten çıkan o korkunç sesi duyar gibi oldum. Avustralya’da çıplak bir kanguruya çarpan bir arabanın sesini andırıyordu. Kangurular asla giysi giymez. Kendimi yataktan attığım gibi onun içeriye girerken ve dışarıya çıkarken dokunduğu kapı tokmağını çevirdim. Bütün gücüyle<a id="GBS.0797.05"/> mücadele ediyordu, başıyla göğsüme vurdu, elimi ısırdı. Bırak beni, yeterince yaşadım, ölmek istiyorum, diye yüksek sesle yaygara çıkardı. İçim birden bu, masum bir genç kız taklidi yapan iğrenç kadına karşı sonsuz bir tiksintiyle doluverdi. En korkuncu da başını kapıya çarparken çıkardığı tok seslerdi, her bir darbe, bir öncekinden daha sert oluyordu. Başını kapıya çarparak ölmesinden çok korkuyordum,<a id="GBS.0798.01"/> bu Shangguan Jintong’un en azından bir on beş yılını daha çalışma kampında geçirmesi demekti. On beş yıl geçirdikten sonra kamptan sağ çıkamazdım zaten. İnfaz edilmek ya da hapse düşmek o kadar büyük bir sorun değildi elbet, önemli olan benim o duruma gelme nedenim yani bir kadına yaşattığım cehennem azabıydı. Sen gerçekten de bir orospu çocuğusun! Neden kadını içeriye davet ettin ki?<a id="GBS.0798.02"/> Pişmanlık merhemi satmıyoruz, öncelikli olan bu serseri kadını, bu her şeyi yıkıp geçmek isteyen bu kadını yatıştırabilmek. Omuzlarına sarılıp acı bir ses tonuyla, “Genç bayan, senden ben sorumluyum!” dedim. Direnmeyi bıraktı ama hâlâ ağlıyordu, “Ben, senin olmak için doğmuşum, ölürsem de senin hayaletin olacağım,” dedi. “Genç bayan, aynı hastalıktan mustarip olanlar birbirlerine karşı sempati duyar,<a id="GBS.0798.03"/> birbirimizi bilmesek de tanışıyorduk aslında, hadi yürü, kaydımızı yaptıralım, evleniyoruz,” dedim. “İstemiyorum, bana acımanı istemiyorum.” Yüzündeki o delimsi ifade kaybolmuştu artık. Birden karşımda beliren bu gerçekçi yüzü görünce gerçekten çok şaşırdım.</p>
			<p>7 Mart 1991 gecesini “çok uygunsuz, çok ahlaksız ve başarısız bir tecavüz girişimi” olarak tanımlayınca şok oldum, çok öfkelendim. Beni<a id="GBS.0798.04"/> böyle yüzüstü bırakan bir kadın için niye endişeleniyorum ki? Shangguan Jintong, bir ömür boyu salya sümük ağlayıp gözyaşı dökmen yetmedi mi, bir adam gibi dimdik durmalısın artık! Bu mağazayı ona bırak, her şeyini ona ver, sana tek gereken özgürlüğün. “Öyleyse,” dedim, “boşanma işlemlerini ne zaman başlatıyorsun?”</p>
			<p>Bir kâğıt parçası çıkarıp, “Şurayı imzalaman yeter, her şeyi ayarladım,” dedi,<a id="GBS.0798.05"/> “adil ve iyi biri olarak elimden gelen her şeyi düşündüm, sana yeni bir düzen kurabilmen için otuz bin yuan veriyorum. Lütfen imzala şurayı.” İmzamı attım. Bana kendi adıma düzenlenmiş bir banka hesap cüzdanı uzattı. “Duruşmaya filan gelmem gerekmiyor mu?” diye sordum. “Hepsini hallettim ben,” dedi gülerek. Çoktan halledilmiş boşanma evraklarını bana fırlatıp, “Özgürsün artık,” dedi.</p>
			<p>O kırmızı<a id="GBS.0799.01"/> suratla yolda çarpışınca birbirimizden özür diler gibi karşılıklı gülümsedik, ikimiz de konuşmadan kendi yolumuza devam ettik. Oyun bitmiş, perde inmişti, artık kendimi şimdiye kadar hiç hissetmediğim kadar özgür ve rahatlamış hissediyordum. O gece annemin yanına döndüm.</p>
			<p>Annem bu dünyadan ayrılmadan çok kısa bir süre önce, Dalan Belediye Başkanı Lu Shengli rüşvet almaktan suçlu bulunup idam<a id="GBS.0799.02"/> cezasına çarptırıldı ama infazı bir yıl süreyle askıya alındı. Rüşvet vermekten suçlu bulunan Geng Lianlian ve Papağan’sa zincire vurulup hapsi boyladılar, “Zümrüdüanka Plan”larının büyük bir aldatmaca olduğu ortaya çıktı, Lu Shengli’nin belediye başkanıyken otoritesini kullanıp onlara sağladığı yüzlerce milyonluk kredinin büyük bölümünü Geng Lianlian rüşvet vermek için kullanmıştı, geriye kalansa<a id="GBS.0799.03"/> bir şekilde heba olmuştu işte. Söylentiye göre “Doğu’nun Kuş Cenneti”ne verilen kredinin sadece faizi, yılda kırk milyon yuan ediyormuş. Bu borç hiç geri ödenmedi, bankalar “Doğu’nun Kuş Cenneti”nin iflas etmesini göze alamıyordu, aslında tüm Dalan şehri “Doğu’nun Kuş Cenneti”nin iflas etmesini hiç mi hiç istemiyordu. Sonunda bu eşek şakasını andıran cennet kapandı, kuşların hepsi gitti, koca avluyu<a id="GBS.0799.04"/> yabani otlar kapladı, her yer kuş boku ve kuştüyüne bulandı. Çalışanların her biri kendi yollarına gitti ama kuş cenneti banka hesaplarında eşeğini süren bir tefeci gibi çığ gibi büyüyen faiziyle hâlâ duruyordu, hiç kimsenin onu iflasa mahkûm etmeye cesareti yoktu, ne de yeniden işletmeye. Yıllardır ortalarda görünmeyen Sha Zaohua artık neredeyse işte oradan çıkageldi bir gün, kendine iyi bakmıştı,<a id="GBS.0799.05"/> otuzlarında gösteriyordu en çok, pagodaya annemi görmeye geldiğinde annem onu hiç de iyi karşılamadı. İlerleyen günlerde Sima Liang’a olan ölümsüz aşkını itiraf etti. Cam bir misket çıkarıp misketin ona olan aşkının bir ifadesi olarak Sima Liang’dan aldığı bir hediye olduğunu iddia etti. Sonra büyük bir ayna çıkarıp bu aynayı Sima Liang’a olan aşkının ifadesi olarak ona vermek istediğini söyledi.<a id="GBS.0800.01"/> Bekâretini uzun süredir Sima Liang için saklıyormuş. Osmanthus Konakları’nın en üst katındaki kral dairesinde yaşayan Sima Liang geri döndüğünde kafası o kadar meşguldü ki, Sha Zaohua’yla arasındaki eski aşkı diriltmek gibi bir niyeti yoktu. Sha Zaohua onu kıçına yapışmış bir sülük gibi nereye gitse takip ettiğinden dolayı deliren Sima Liang bir gün sinirden tepinip şimşek gibi kükredi: “Sevgili<a id="GBS.0800.02"/> kuzenim, ne yaptığını sanıyorsun sen? Sana para veriyorum istemiyorsun, giysi, diyorum, yok diyorsun, mücevher sunuyorum, olmaz, diyorsun, Tanrı aşkına ne istiyorsun benden?!” Ceketinin eteğini Sha Zaohua’nın elinden kurtarıp kızgın ve çaresiz bir şekilde kanepesine oturdu, ayağını kazara gittikçe darlaşan bir çiçek vazosuna çarpınca masanın üzerine su döküldü, yerdeki halı ıslandı, vazodaki<a id="GBS.0800.03"/> kırmızı mor güller, masanın üzerine dağılıp kenarından sarktı. Üzerinde yarı şeffaf siyah bir elbise olan Sha Zaohua, ıslak halının üzerine diz çöküp o kara gözlerini Sima Liang’ın yüzüne dikti, Sima Liang da elinde olmadan gözünün ucuyla ona baktı. Sha Zaohua’nın küçük bir kafası, ince ve uzun bir boynu vardı, boynu üzerindeki birkaç kırışıklığı saymazsak neredeyse pürüzsüzdü. Kadınlar konusunda<a id="GBS.0800.04"/> zengin deneyimi olan Sima Liang, bir kadının yaşını boynunun ele verdiğini çok iyi biliyordu, ellili yaşlarındaki kadınların boynu ya şişmiş bir sosis gibi ya da çürümeye başlamış bir ağaç parçası gibidir, Sha Zaohua gibi ellili yaşlarında bir kadının boynunun bu kadar düz ve dik durması nadir görülen bir şeydi, kendine nasıl baktığını bilemedik. Sima Liang, gözlerini onun boynundan aşağılara gezdirdi,<a id="GBS.0800.05"/> boynunun hemen altındaki o iki çukura ve elbisesinin pusunda gizlenmiş memelerine baktı ama neresinden bakarsanız bakın Sha Zaohua için ellilerinde bir kadın denemezdi, yarım yüzyıldır bir soğuk hava deposunda saklanmış bir çiçeği andırıyordu daha çok ya da yarım yüzyıldır bir nar ağacının altında gömülü kalmış bir şişe kaliteli Osmanthus likörü. Koparılmayı bekleyen soğutulmuş bir çiçek ya<a id="GBS.0801.01"/> da sarhoş etmeyi bekleyen bir şişe likör. Sima Liang uzanıp parmağıyla onun çıplak dizine dokununca Sha Zaohua inledi ve yüzü bir günbatımı gibi kan kırmızısı kesildi. Kendini ölümsüz bir kahraman gibi Sima Liang’ın kollarına atıp kollarını onun boynuna doladı, alev alev yanan göğsünü Sima Liang’ın yüzüne dayadı, memelerini bir aşağıya bir yukarıya sürtmeye başladı, Sima Liang’ın burnundan yağımsı<a id="GBS.0801.02"/> bir sıvı ve gözlerinden yaşlar boşandı. “Sima Liang, seni otuz yıldır bekliyorum,” dedi. “Böyle deme,” dedi Sima Liang, “otuz yıl demek, bunun beni nasıl bir günaha soktuğunun farkında mısın?” “Ben bakireyim,” dedi Sha Zaohua. “Bir hırsız ve bakire, eğer sen gerçekten bakireysen kendimi şu camdan aşağıya atarım!” dedi Sima Liang. Sha Zaohua üzüntüden ağlamaya başladı, ateşi çıkmış gibi sayıklıyordu,<a id="GBS.0801.03"/> ayağa kalkıp tepindi, deri değiştiren bir yılan gibi elbisesini çıkardı, halının üzerine sırtüstü uzanıp bağırdı: “Sima Liang, istersen kontrol et, eğer bakire çıkmazsam o pencereden ben atarım kendimi!”</p>
			<p>Sima Liang kız kurusu Sha Zaohua’nın vücuduna bakıp rahat bir tavırla, “Tuhaf, gerçekten çok tuhaf, anasını satayım sen hâlâ bakiresin,” dedi. Ağzının kenarında alaycı bir ifade olmasına rağmen<a id="GBS.0801.04"/> gözleri dolmuştu. Sha Zaohua halının üzerinde mutlu bir ölü gibi uzanıyordu, puslu gözlerinin ardından aşkla bakıyordu Sima Liang’a. Eski bir yastığın ekşi kokusu doldurdu odanın içini, Sima Liang, Sha Zaohua’nın vücudunun bir anda kırışıklıklarla kaplandığını gördü, bakır para büyüklüğünde noktalar çıkmaya başladı birden o beyaz teninde. Sima Liang şaşkın şaşkın bakarken şehrin Maoqiang Kumpanyası’ndan<a id="GBS.0801.05"/> karnı burnunda bir oyuncu kapıyı itip içeri dalıverdi.</p>
			<p>Kadın, eğer hamile olmasaydı çok güzel ve çok ince bir vücudu olduğu söylenebilirdi. Dudakları şişmiş ve morarmıştı, yanaklarında kelebek şeklinde izler vardı, lupusa yakalanmıştı.</p>
			<p>“Sen de kimsin?” diye sordu Sima Liang soğuk bir tavırla.</p>
			<p>Kadın birden, “Vaaa,” diye ağlamaya başladı. Halının üzerine oturdu, iki eliyle karnına vurup,<a id="GBS.0802.01"/> “Sorumluluğu üstlenmelisin, karnımın böyle şişmesine sen neden oldun,” diye ağlıyordu.</p>
			<p>Sima Liang randevu defterini açıp bu oyuncuyla ilgili kaydı buldu: Gece, Maoqiang Kumpanyası’ndan Ding Mou adında bir oyuncu, prezervatif patladı. Defteri sert bir hareketle kapatıp sövdü: “Anasını, kötü kaliteli ürünler, insanı gerçekten öldürüyor!” Herhangi bir açıklama yapmadan kadının kolundan tutup<a id="GBS.0802.02"/> onu odanın dışına çıkarmaya çalıştı. Kadın direndi elbette, “Beni nereye götürüyorsun? Hiçbir yere gitmiyorum, kimsenin yüzüne bakacak yüzüm kalmadı!” dedi. Sima Liang, kadının çenesini tutup, “Uslu bir kız ol, bir kaybın yok!” dedi karanlık bir ses tonuyla. Kadın, onun ciddiyeti karşısında şimşek çarpmışa döndü. Bu sırada Sha Zaohua’nın donuk bir sesle seslendiğini duydu: “Ma Liang ağabey, gitme...”</p><div style="display:none;"><a id="GBS.0802.03"/></div>
			<p>Sima Liang portakal turuncusu bir böceği andıran taksiye el etti. Kırmızı üniformayla sarı şapka giymiş olan kapıcı Sima Liang için taksinin kapısını açtı, Sima Liang kadını taksinin içine itti.</p>
			<p>“Nereye beyefendi?” diye sordu taksici tutulmuş boynuyla.</p>
			<p>“Tüketici Koruma Derneği’ne,” dedi Sima Liang.</p>
			<p>“İstemiyorum, gitmek istemiyorum!” diye bağırdı kadın.</p>
			<p>“Neden gitmek istemiyorsun?”<a id="GBS.0802.04"/> dedi Sima Liang ateş gibi parlayan gözlerini kadınınkilere dikip, “Bu yasal bir şey.”</p>
			<p>Taksi, tozların uçuştuğu caddede savrularak ilerliyordu. Yolun iki tarafında da inşaat alanları vardı, kimi bitmiş kimi de hâlâ devam ediyordu. Sanayi ve Ticaret Bankası’nın binası yarısına kadar yıkılmıştı, derileri tozdan kauçuğa dönmüş birkaç kel inşaat işçisi ellerinde balyozlarla mekanik ve yumuşak hareketlerle<a id="GBS.0802.05"/> duvarın tuğlalarını kırıyorlardı. Yolun ortasına fırlayan tuğla parçaları arabaların tekerlekleri altında takırdıyordu. Yolun iki tarafındaki inşaat alanlarının arasında birbirinden lüks restoranlar vardı, yolun kenarında duran ağaçların dalları restoranların pencerelerinden süzülen güçlü alkol kokusuyla sarhoş olmuş bir halde salınıyordu. Arada restoranların alüminyum pencerelerinden<a id="GBS.0803.01"/> çıkan birkaç kırmızı kafa yulaf lapasına benzeyen renkli şeyler püskürtüyorlardı ağızlarından. Her restoran penceresinin altında pencereden püskürecek yiyecekleri kapmak için bekleşen tüyleri kirli, uyuz köpek sürüleri vardı. Trafik sıkışıp toz kalktıkça endişelenen taksi şoförleri durmadan korna çalıyordu. Sima Liang, taksinin penceresinden dışarıdaki manzarayı izlerken çok eğleniyor, kıkır kıkır<a id="GBS.0803.02"/> gülüyordu, yanında ağlayıp sızlayan kadını umursamıyordu bile. Taksi, şehir merkezindeki göbeğe geldiğinde tank büyüklüğünde bir kamyonla çarpışacaktı az kalsın. Kamyonu kullanan, beyaz eldivenli, kırmızı yüzlü genç bir kız pencereden başını uzatıp ana avrat küfretti: “Yaşlı ananı sikeyim senin!” “Böyle bir şey mümkün mü?” diye sordu taksi şoförü hor bir tavırla. Sima Liang pencereyi indirip, kamyonu<a id="GBS.0803.03"/> süren genç kıza seslendi: “Ey, benimle eğlenmeye var mısın?” Kız, öksürerek boğazını temizledi birkaç kez, sonra dudaklarını emer gibi yaptı, ardından Sima Liang’ın tam yüzüne isabet eden bir balgam tükürdü. Kamyonun kasasında ağaç dallarına tutturulmuş bir ağın içinde sağa sola sıçrayan bir sürü yeşil tüylü maymun vardı. Sima Liang maymunlara doğru seslendi yüksek sesle: “Kardeşlerim, nereden<a id="GBS.0803.04"/> gelip nereye gidiyorsunuz?” Maymunlar bir an sakinleşip Sima Liang’a göz kırpmaya başladılar. Taksi şoförü karamsar bir ses tonuyla, “Kuş Cenneti olmadı, şimdi de Maymun Cenneti yapıyorlar!” dedi. “Kim yapıyor?” diye sordu Sima Liang. “Kim yapacak?” dedi taksi şoförü direksiyonu kırıp taksi motosiklet süren bir kızın kalçasını sıyırıp geçti, araba çekerken arkasında boncuk gibi boklar bırakan bir<a id="GBS.0803.05"/> eşeği ürküttü, arabada oturan sahibi de birkaç küfür savurdu arkalarından. Eşeğin sahibi mayıs ayının kavurucu sıcağında köpek derisi siyah bir şapka giyiyordu. Arabasına altın renginde iki fıçı kayısı yüklüydü.</p>
			<p>Sima Liang, oyuncu kızın bileğinden tutup Tüketici Koruma Derneği’ne soktu. Kız direnmesine rağmen Sima Liang’a karşı koyamadı. “Tüketici Koruyanlar” içeride poker oynuyordu, bir adama<a id="GBS.0804.01"/> karşı üç tane kadın. Adamın kel ve parlak kafasına birkaç tane beyaz kâğıt parçası yapıştırılmıştı.</p>
			<p>“Millet, bir şikâyetimiz var!” diye bağırdı Sima Liang.</p>
			<p>Gençten, dudaklarına kırmızı ruj sürmüş bir kadın gözünün ucuyla Sima Liang’a baktı. Bir yandan oyuna devam ederken bir yandan da sordu: “Şikâyetiniz ne?”</p>
			<p>“Prezervatif!” dedi Sima Liang.</p>
			<p>Poker oynayanların hepsi kalakaldı, sonra<a id="GBS.0804.02"/> bir maymun sürüsü gibi neşelendiler. Kel kafalı adam umarsız bir tavırla kafasından bir kâğıt parçası çekip masanın üzerine koydu, ciddi bir tavırla, “Sayın tüketiciler, Tüketici Koruma Derneği olarak siz sayın tüketicilere hizmet vermektir amacımız, şimdi lütfen zararınızı ayrıntılarıyla açıklar mısınız?”</p>
			<p>“Beş ay önce, Osmanthus Konakları’ndaki bir dükkândan bir kutu ‘Mutluluk’ marka renkli<a id="GBS.0804.03"/> prezervatif aldım, bu kızla daha sadece yarım saattir sevişiyorduk ki prezervatif sızdırmaya başladı. Prezervatifin kalitesizliği onun hamile kalmasına yol açtı, eğer kürtaj yaptırırsa zihinsel ve bedensel bir sürü sorun alacak başına, eğer kürtaj olmazsa plansız bir doğum yapması kaçınılmaz. Bu yüzden zararlarımızı karşılaması için, prezervatifi üreten firmadan bir milyon yuan talep ediyoruz,”<a id="GBS.0804.04"/> dedi Sima Liang.</p>
			<p>Orta yaşlı bir kadın, “Az önce ne kadar süre seviştiniz demiştiniz?” diye sordu.</p>
			<p>“Yarım saat kadar,” dedi Sima Liang.</p>
			<p>Orta yaşlı kadın dilini çıkarıp, “Aman Tanrım, yarım saat!” dedi.</p>
			<p>Sima Liang, “Evet, yarım saat, ben süreyi uzun tutmayı seviyorum, inanmıyorsan ona sorabilirsin,” dedi.</p>
			<p>Oyuncu kız utangaç bir tavırla başını öne eğdi. Sima Liang kızı dürtüp,<a id="GBS.0804.05"/> “Öyle başını eğip konuşmadan durma,” dedi, “mağdursun sen. Söylesene hadi, yarım saat değil miydi?”</p>
			<p>Utancı öfkeye dönüşen kız birden, “Yarım saat mi? Seni anasını sattığımın tüm gün üzerimden inmedin!” diye patladı.</p>
			<p>Kadın çalışanlar birden utançtan ne yapacaklarını şaşırdı ama hemen gıpta ederek gülümsediler.</p>
			<p>Kel kafa, “Siz karıkoca mısınız?” diye sordu.</p>
			<p>Sima Liang, “Ne karıkocası?”<a id="GBS.0805.01"/> diye şaşkınlığını dile getirdi, “Karıkoca arasında böyle iş mi olurmuş, eşekleşmeyin lütfen.” Sima Liang’ın birden böyle çıkışması kel kafanın dilini düğümledi.</p>
			<p>Orta yaşlı kadın, “Beyefendi, prezervatifin patlayıp bayan arkadaşınızı hamile bıraktığına dair bir kanıtınız var mı peki?” dedi.</p>
			<p>“Daha ne kanıtı istiyorsunuz?” diye sordu Sima Liang.</p>
			<p>Orta yaşlı kadın, “Doğal olarak,” dedi,<a id="GBS.0805.02"/> “ayakkabınız yırtıldığında kanıt olarak sizden yırtılmış ayakkabıyı göstermenizi isteriz, düdüklü tencereniz mi patladı, tencereyi getirip kanıtlamanız gerek, prezervatif patlayınca da patlak prezervatifi görmek isteriz elbette.”</p>
			<p>Sima Liang oyuncu kıza dönüp, “Ey, kanıt getirdin mi?” diye sordu.</p>
			<p>Oyuncu kız elleriyle yüzünü kapatıp koşarak odadan dışarıya çıktı. Kızın o iki uzun bacağı<a id="GBS.0805.03"/> çok çevikti, koşarken görseniz hamile demezdiniz. Sima Liang, onun ardından bakıp sinsi bir gülümsemeyle gidişini izledi.</p>
			<p>Sima Liang, Osmanthus Konakları’ndaki kral dairesine döndükten sonra Sha Zaohua çırılçıplak bir halde pencerenin kenarına oturmuş onu bekliyordu. “Ee,” dedi soğuk bir tavırla, “söyle bakalım bakire miymişim yoksa değil miymişim?”</p>
			<p>“Kuzen,” dedi Sima Liang, “bu oyuna<a id="GBS.0805.04"/> artık bir son ver! Ben kadınların arasında yuvarlanırken sen kalkmış beni kapatmaya çalışıyorsun. Ayrıca eğer gerçekten seninle evlenmek istesem, bakire olup olmadığını takar mıyım sanıyorsun?”</p>
			<p>Sha Zaohua öyle keskin bir çığlık kopardı ki Sima Liang soğuk soğuk terlemeye başladı. Pencere önünde oturan Sha Zaohua’nın yüzü çekildi birden, gözlerinde zehirli bir gazı andıran mavi ışıklar parladı.<a id="GBS.0805.05"/> Sima Liang, içgüdüsel olarak birkaç adım attı öne doğru. Sha Zaohua da geriye doğru çekildi, Sima Liang’ın son gördüğü şey Sha Zaohua’nın çıplak ayaklarının kızarmış topukları oldu aşağıya doğru gözden yiten.</p>
			<p>Sima Liang içini çekerek, “Küçük dayı, gördün mü olanı?” dedi, “Eğer onun arkasından atlarsam Sima Ku’nun şanlı oğlu olamam. Ama pencereden atlamazsam da babamın oğlu olmayı hak etmem.<a id="GBS.0806.01"/> Sen söyle ne yapayım?”</p>
			<p>Boğazım düğümlenmişti, konuşamadım.</p>
			<p>Sima Liang odasında hangi kadının unuttuğunu bilmediği bir şemsiye alıp, “Küçük dayı, eğer ölürsem cenazemi sen kaldırırsın, sağ kalırsam sonsuza dek yaşarım,” dedi.</p>
			<p>Şemsiyeyi açıp, “Anasını sattığımın, sokak lambalarının ampulleri sarmısak başı gibi, bu tek seferlik bir anlaşma!” dedi. Ardından pencereden atlayıp olgunlaşmış<a id="GBS.0806.02"/> bir meyve gibi aşağıya düştü.</p>
			<p>Yarı belime kadar pencereden sarktım, başım dönmeye, gözlerimin önünde yıldızlar uçuşmaya başladı, korkuyla ardından bağırdım: “Sima Liang, Ma Liang.” Ama Sima Liang düşmekle o kadar meşguldü ki beni takmadı bile, göz alıcı şemsiyesini açıverdi birden. Birkaç aylak binanın altına toplanmış, başları yukarıya çevrili bir halde manzaranın tadını çıkarıyordu. Gökte<a id="GBS.0806.03"/> ıslık çalan uçan güvercinler vardı, ağızları mağara gibi açılmış kalabalığın üzerini pislediler. Sha Zaohua’nın kimsenin ilgilenmediği vücudu, beton zeminin üzerinde ölü bir köpek gibi uzanıyordu. Sima Liang bir İngiliz çınarının tepesine düştü, şemsiye ağacın tepesinde açmış büyük bir çiçeği andırıyordu, Sima Liang dalların arasından kayıp Stalin’in bıyıkları gibi budanmış çobanpüskülü çalılarının<a id="GBS.0806.04"/> üzerine düştü. Çobanpüsküllerinin yaprakları yeşil bir çamur gibi etrafa sıçradı. Aylak kalabalık bağrışarak Sima Liang’ın etrafına toplandı. Sima Liang hiçbir şey olmamış gibi çobanpüsküllerinin içinden fırlayıp kıçını silkeledi, sonra binadakilere doğru el salladı. Yüzü çocukluğumuzda gittiğimiz kilisenin renkli camları gibi alaca bulaca olmuştu. “Ma Liang...” diye seslendim gözyaşları içinde.<a id="GBS.0806.05"/> Sima Liang kalabalığı yarıp binanın giriş kapısına doğru yöneldi, kayısı rengi bir taksi çevirip kapısını açtığı gibi içine süzüldü. Üniformalı kapıcı ona yetişemedi bile. Taksi kıçından siyah dumanlar püskürterek usta bir manevrayla köşeyi dönüp caddenin trafiğine karıştı, caddenin iki tarafında da sonradan görmelerin, lümpenlerin ve özentilerin dizi dizi sıraladığı binaların yapmacık bakışları<a id="GBS.0807.01"/> altında bir köpek kavgasının ortasındaki flörtöz bir palyaçonun kötü performansıyla aniden gözden kayboldu.</p>
			<p>Sonunda başımı kaldırıp rahat bir nefes aldım, sanki çok kötü bir kâbustan yeni uyanmış gibiydim. Güneşin parlak ışıkları vuruyordu şehre, güneşli, sarhoş edici, tembel bir gündü anlayacağınız, hani umut dolu olup da bütün köşe başlarında tuzakların sizi beklediği günlerden biriydi işte.<a id="GBS.0807.02"/> Şehrin diğer ucunda içinde annemin yaşadığı yedi katlı pagoda ışıl ışıl parlıyordu.</p>
			<p>“Oğlum,” dedi annem dermansız bir halde, “kiliseye götür beni, bu son ziyaretim olacak...”</p>
			<p>Sol gözündeki cılız bir pırıltı dışında neredeyse tamamen kör olan annemi sırtlayıp Maoqiang Kumpanyası oyuncularının kaldığı yurdun arkasındaki ve kimyasal boya fabrikasının atık sularının kirletip mora çevirdiği<a id="GBS.0807.03"/> derenin yanındaki <em>hutong</em>’un içinden geçerek beş saatte ancak varabildim daha yeni restore edilmiş kiliseye.</p>
			<p>Birkaç derme çatma eski evin arasında yer alan kilise eski görkemi ve ciddiyetini koruyamamıştı, çok basit ve alçakgönüllü bir yapı haline gelmişti. Kilisenin önüne ve <em>hutong</em>’un girişindeki dar sokağın iki yanına üzeri renkli plastik kurdelelerle süslenmiş bir sürü bisiklet park etmişti.<a id="GBS.0807.04"/> Kilisenin girişinde koca kafalı, kibar yüzlü yaşlı bir kadın oturuyordu sanki gişede duran bir biletçiymiş ya da içeride yürütülen gizli faaliyetlere bekçilik ediyormuş gibi bir edayla. Yaşlı kadın, başıyla bize dostça bir selam verip içeriye buyur etti.</p>
			<p>Kilisenin avlusuna oturmuş bir sürü insan vardı, içerisi dışarıdan daha da kalabalıktı. Solgun yüzlü yaşlı bir papaz, sözcükleri geveleyerek<a id="GBS.0807.05"/> vaaz veriyordu. Papazın üzerinde olduğu yüksek kürsüye güneş ışığı vuruyordu. Gün ışığı, papazın solgun ve kuru ellerinin üzerine sanki özel bir ışın tedavisi uyguluyormuş gibi vuruyordu. Vaazı dinlemeye gelenlerin arasında yaşlılar ve çocuklar da vardı ama gelenlerin yarıdan fazlasını genç kadınlar oluşturuyordu. Hepsi küçük taburelere oturmuştu, dizlerinin üzerinde açık birer Kutsal Kitap vardı,<a id="GBS.0808.01"/> ellerinde kalemlerle Kutsal Kitap’tan bazı pasajların altını çiziyorlardı. Annemi tanıyan yaşlı bir kadın, bize sırtımızı duvara dayayabileceğimiz iki tabure ayarladı. Başımızın üzerinde yaşlı bir akasya ağacının gölgesi vardı, ağacın üzeri büyük kar tanelerini andıran beyaz çiçeklerle kaplıydı. Hava çok boğucuydu. Ağaca bağlı eski bir hoparlörden papazın vaaz veren sesi yayılıyordu. Arada duyulan<a id="GBS.0808.02"/> cızırtıların yaşlı papazdan mı yoksa eski hoparlörden mi çıktığını ayırmak imkânsızdı. Sessizce oturup vaazı dinledik.</p>
			<p>Yaşlı papaz, boğuk boğuk konuşurken yüzünü göremesek de ağzının kenarlarından iki beyaz köpüğün sarktığını tahmin edebiliyorduk.</p>
			<p>“Ey insanoğlu, karşındaki düşmanın dahi olsa iyi davranmalısın. Rabbimizin dediği gibi, ‘Düşmanının yolunu kaybetmiş ineğini ya da eşeğini bile<a id="GBS.0808.03"/> görsen, onu sahibine geri götürmelisin. Eğer düşmanının eşeğini bir yükün altında ezilmiş yatıyor görürsen, hiçbir şey olmamış gibi çekip gidemezsin yanından, eşeği yükün altından kurtarmakla yükümlüsün sen de.’</p>
			<p>Ey insanoğlu, açgözlü olmayın, Rabb’in öğrettiğini uygulayın, etini yemeyeceğiniz kuşlar şunlardır, ‘kartal, kuzu kartalı, kara akbaba, çaylak, doğan türleri; bütün karga türleri;<a id="GBS.0808.04"/> devekuşu, puhu, martı, atmaca türleri; karabatak, baykuş, boynuzlu baykuş, pelikan, kel kartal, leylek, balıkçıl türleri; ibibik ve yarasa.’ Bu hataya düşenler cezalandırılacaklar.</p>
			<p>Ey insanoğlu, Rabb’inizin sizden beklediği gibi sabırlı olun, ‘Biri sana tokat atarsa ona öbür yanağını dön,’ nasıl bir haksızlığa uğrarsanız uğrayın sakın ola şikâyet etmeyin, eğer bir suç işlerseniz günahı kendi<a id="GBS.0808.05"/> boynunuzadır. Mideniz açlıktan, vücudunuz hastalıktan kırılsa bile şikâyet etmeyin. Bu hayatta çektiğiniz acılar öbür hayatınızda mutluluk olarak geri dönecektir. Dişinizi sıkıp yaşamaya devam edin. Hz. İsa Efendimiz intihar edenleri sevmez, intihar edenlerin ruhu kurtuluşa eremez.</p>
			<p>Ey insanoğlu, paraya imrenme, para kaplan gibidir, kaplan yetiştirenin sonu kaplana kurban olmaktır.</p>
			<p>Ey insanoğlu,<a id="GBS.0809.01"/> gözünü kadınlara dikme sakın. Kadın dediğin etini kemiğinden sıyıran çelik bıçaktır, kim ona göz dikerse kendi etini kendi kemiğinden kendi kendine kesecektir.</p>
			<p>Ey insanoğlu, korkudan tir tir titreyin, sakın ola o sel felaketini ve gökten yağacak ateş toplarını aklınızdan çıkarmayın. Sonsuza dek Rabb’inin ve İsa’nın o şanlı adını unutma. Tanrı bizimledir, âmin!”</p>
			<p>“Âmin!” diye hep bir ağızdan<a id="GBS.0809.02"/> haykırdı gözü yaşlı kalabalık. Kürsünün yanından orgun boğuk sesi yankılandı. Kilise korosunun başı dinleyenlerle birlikte ilahi söylemeye başladı. İlahiyi bilenler yüksek sesle söylüyordu, bilmeyenlerse homurdanarak eşlik ediyordu:</p>
			<p>“Büyük mahkeme günü gelecek, o gün ne zaman olduğunu bilmesek de gelecek bir gün. O gün azizler ve günahkârlar iki gruba ayrılacak. O gün gelecek, hiç hazırlık<a id="GBS.0809.03"/> yaptın mı? Büyük mahkeme günü için hiç hazırlık yaptın mı? Hazırlanın, Kıyamet Günü gelmek üzere. Âmin!”</p>
			<p>Vaaz böylece bitti. Cemaat, Kutsal Kitap’larını kapadı, bazıları ayağa kalkıp esneyerek gerindi, bazılarıysa oturmaya devam edip aralarında fısıldaştı. Saçlarını ortadan ikiye ayırmış, yüzü sivilceli bir delikanlı, ağzında sigarayla bir ayağını taburenin üzerine koymuş on yuanlık bir banknotla<a id="GBS.0809.04"/> ayakkabısının tozunu alıyordu. Bir dilenciyi andıran yaşlı bir adam gözlerini oğlanın elindeki paraya dikmiş bakıyordu. Güzel bir genç kız, Kutsal Kitap’ını ipek dokuma zarif çantasına koyarken bir yandan da beyaz bir nilüferi andıran bileğine taktığı altın kol saatine bakıyordu. Omuzlarına dökülen uzun saçları ve kırmızı dudakları vardı, parmağına göz kamaştıran elmas bir yüzük takmıştı.<a id="GBS.0809.05"/> Geniş omuzlu, aptal yüzlü bir asker, toplamda yüz yuan eden bir tomar parayı yeşil bağış kutusunun içine tıkıştırmakla meşguldü. Duvara büyük harflerle tebeşirle şöyle yazılmıştı: IMMANUEL TANRI BİZİMLEDİR. Yüzünden hüzün akan yaşlı bir kadın, duvarın dibindeki tuğla yığınının üzerinde oturuyordu, küçük mavi bohçasından saz inceliğinde bir kuru ekmek parçası çıkarıp katur kutur yemeye başladı. Maoqiang<a id="GBS.0810.01"/> Kumpanyası’nın prova odasından kadın oyuncuların nefes egzersizleri yankılanmaya başladı: İ – ah –haziran ayı için ne kadar da sıcak bir gün böyle– iki kız eşek sürüyor güneşin altında– i ah ah –kıçı çıplak bir erkek çocuğu karınca yuvasına işiyor, çorba haşlayıverdi karınca yuvasını, karıncaların başında büyük bir bela.</p>
			<p>Orta yaşlı bir kadın küçük bir erkek çocuğunu azarlayıp çükünü kesmekle<a id="GBS.0810.02"/> tehdit etti, çocuk kayıtsız bir tavırla kadına baktı. Orta yaşlı gözlüklü bir adam, raşitik belini tutup katılaşmış bacaklarını sürükleyerek o sırada çocuğunu emzirmekte olan bir kadının yanından geçti. Kadının başında kirli bir yara bandı vardı, saçlarının arasında parlayan yara kabukları gördüm. Bacaklarında iltihap olan yaşlı bir adam, iki bacağını da açmış eski bir çuvalın üzerinde oturuyordu,<a id="GBS.0810.03"/> bir sürü kurt sineği adamın bacaklarından süzülen kan ve irinin üzerine konup duruyordu. Adamın çıkmış dizkapaklarının üzerine tünemiş bir ağaçkakan arada onun yaralarını gagalayıp yakaladığı beyaz kurtçukları midesine indiriyordu. Adam gözlerini kısmış güneşe bakıyordu, dudakları sanki gizemli bir büyüyü mırıldanır gibi titriyordu. Kilisenin arkasındaki sokaktan tiz bir kükreme yayıldı: “Zengin<a id="GBS.0810.04"/> olmak istiyorsanız, daha az çocuk yapıp daha çok ağaç dikin. Her aileye bir çocuk. İkinciyi yapanlar kısırlaştırılacaktır. Kısırlaştırmaya karşı çıkanlar beş bin sekiz yüz yuan ceza ödeyecektir.” Aile planlaması aracı muzaffer bir edayla geçti. Şaraphaneden <em>Yangge</em> dansı yapan bir grup geldi. Gonk ve davullar kulakları sağır eden bir sesle çalmaya başladı. Seksen tane sarı elbiseli ve sarı eşarp<a id="GBS.0810.05"/> bağlamış delikanlıyla seksen tane kırmızı ipekli giymiş genç kadın, tozu toprağa katıp dans ederek kilisenin arkasından geçtiler. Bu dans ekibi bunu takip eden yıllarda Dalan şehrinin gidilmedik köşesini bırakmadı. Hepsinin giysisi içkiyle ıslanmıştı. Hepsinin ağzı içki kokuyordu, esriklik içinde dans ederlerken sağa sola savruluyor ama yine de nizamlarını bozmuyorlardı. Davulcular esrik davullarını<a id="GBS.0811.01"/> çalarken antik çağların kahramanları gibi pozlara giriyorlardı. Kilisenin avlusundakilerin bir kısmı gonk ve davul sesinden çok etkilenmişti, başlarını kaldırıp giderek kilisenin çatısına ulaşan kırmızı toz bulutunun içinden sokağa bakmaya çalıştılar, kimi başını eğmiş derin düşüncelere dalmıştı kimi çok sakin görünüyordu, kimi de boş gözlerle etrafa bakınıyordu. Kilisenin sırtındaki paslanmış<a id="GBS.0811.02"/> büyük haç, toz bulutunun içinde bir kaybolup bir görünürken İsa’nın o gizemli yüzünü andırıyordu. Yas giysileri içinde olan orta yaşlı bir kadın ağlayarak avluya girdi, ağlamaktan şişmiş gözleri iki siyah çizgi gibiydi. Kadının ağlaması melodik ama kasvetli bir Japon türküsüne benziyordu. Elinde yeşim taşı, yeşilinde bir söğüt dalı vardı, yas giysilerinin üzeri gözyaşı, salya, sümük ve tozla kaplanmıştı.<a id="GBS.0811.03"/> Sıska mı sıska küçük bir köpek, kuyruğunu bacaklarının arasına sıkıştırmış mahcup bir tavırla kadının peşi sıra geliyordu. Kadın, başında dikenli bir taç olan İsa portresinin önünde diz çöküp dua etmeye başladı: “Ah, Tanrım, anam öldü, onu cennetine kabul et, onu cehenneminden koru...” İsa, merhametli bakışlarla kadına bakıyordu. Alnından aşağıya inci gibi kan damlaları dökülüyordu. Avlu<a id="GBS.0811.04"/> kapısının yanında dikilen üç polis memuru içeriyi izliyor, görünüşlerinden, çok vicdan sahibi oldukları anlaşılıyordu. Birbirlerine bir şeyler mırıldandıktan sonra çekinerek avluya girdiler. Parayla ayakkabısını parlatan delikanlı birden irkilerek doğruldu, kirece dönmüş yüzünden parlak ter damlaları süzülüyordu, görünüşe göre kaçmak istiyordu bir an önce ama üç polis silahlarını çoktan çıkarıp yolunu<a id="GBS.0811.05"/> kesmişlerdi bile. Kilisenin tuğla duvarına dönüp üzerinden atlamaya çalıştı, tuğlaların arasında bitmiş zayıf otlara tutunup ayakucuyla kaygan duvara basa basa tırmanıyordu. Polisler ona doğru atılıp ayağından çekiştirmeye başladılar, aşağı indirince yere yatırdılar. Bileklerine parlak kelepçeler takıldı. Polisler onu çekiştirerek dışarıya çıkardılar. Yüzünün yarısı çamur içindeydi, dişlerinin<a id="GBS.0812.01"/> arasından kan süzülüyordu. Küçük bir soğutucu taşıyan bir erkek çocuğu, avluya sıvışıp avaz avaz bağırmaya başladı: “Çubuk dondurma! Çubuk dondurma! Kremalı çubuk dondurma!” Koca kafalı, kepçe kulaklı bir çocuktu, alnında kırışıklıklar vardı, büyük, kara gözleri kendi yaşına hiç de uygun olmayan bir hüzün saçıyordu. Beyaz dişleriyle bir tavşan kadar dişlekti. Taşıdığı ağır soğutucu boyundan daha<a id="GBS.0812.02"/> uzundu. Üzerinde yırtık pırtık eski bir yelek vardı, kaburgaları yeleğinden dışarıya fırlamıştı. Kendine büyük gelen pantolonunun içindeki ince bacakları iki kenevir sapını andırıyordu. Baldırları yara bere içindeydi. Ayaklarında yürürken ses çıkaran, büyük, eski, lastik ayakkabılar vardı. Cemaatten kimse dondurma almayınca çocuk hayal kırıklığına uğramış bir halde avluyu terk etti. Çocuğun bu halini<a id="GBS.0812.03"/> görünce içim ekşidi ama ne yazık ki cebimde bir kuruş bile yoktu. Çocuğun yüksek sesle şarkı söyler gibi bağırması kilisenin ardındaki sokakta yankılandı, galiba benim düşündüğüm kadar üzülmemişti...</p>
			<p>Annem ellerini dizlerinin üzerine koymuş taburede oturmaya devam ediyordu, sanki uyuya kalmış gibi kapalıydı gözleri. Hiç rüzgâr esmemesine rağmen başımızın üzerindeki akasya ağacından çiçekler<a id="GBS.0812.04"/> dökülmeye başladı birden. Sanki çiçekler, ağacın üzerinde elektromıknatısla duruyormuş da birden elektriği kesilmiş gibi. Havada döne döne süzülüp o hoş kokularını yayarak annemin saçlarına, boynuna, kulaklarına, ellerine, omuzlarına, önünde duran kestane rengi toprağın üzerine dökülmeye başladı kar beyazı akasya çiçekleri... Âmin!</p>
			<p>Bu sırada vaazını daha yeni sonlandırmış olan papaz, topallayarak<a id="GBS.0812.05"/> kiliseden çıktı. Elini kapının kasasına dayanıp kafası karışmış bir halde dökülen çiçekleri izlemeye başladı. Kiremit kırmızısı saçları, koyu mavi gözleri, kıpkırmızı koca bir burnu ve kalın, sarı sakalları vardı, dişlerinin bir kısmı metal kaplamaydı. Şaşkınlıkla doğruldum tabureden, sanki efsanelerde anlatılan babamı görmüştüm.</p>
			<p>Li Nine, annemi tanıyan yaşlı bir kadın, küçük ayaklarıyla koşturarak<a id="GBS.0813.01"/> yanıma gelip bizi tanıştırdı: “Bu Papaz Malory, bizim eski Papaz Malory’nin en büyük oğlu, Lanzhou’dan atandı buraya. Bu da Shangguan Jintong, kilise cemaatinin vefalı üyelerinden Shangguan Lu’nun oğlu...”</p>
			<p>Aslında Li Nine’nin bizi tanıştırması lüzumsuzdu çünkü o daha bizim adlarımızı söylemeden çok önce Tanrı zihinlerimizi aydınlatıp ikimize de birbirimizin kökenini fısıldamıştı. Papaz Malory’nin<a id="GBS.0813.02"/> bir Hui kadınından peydahladığı bu melez piç, benim üvey kardeşim, kırmızı kıllı koca elleriyle beni sımsıkı sardı, koyu mavi gözleri yaşlarla dolmuştu, şöyle dedi:</p>
			<p>“Kardeşim, seni uzun süredir bekliyordum!”</p>
		</section>
	</section>
	<div style="display:none;"><a id="GBS.0813.03"/></div><div style="display:none;"><a id="GBS.0813.04"/></div><section class="si-footnotes" epub:type="footnotes">
		<aside class="si-footnote" epub:type="footnote" id="f44"><a class="si-backref" href="#ref_f44">44.</a><span class="si-footnote-text"> Çin para birimi yuanın onda biri. (Ç.N.)</span></aside>
		<aside class="si-footnote" epub:type="footnote" id="f45"><a class="si-backref" href="#ref_f45">45.</a><span class="si-footnote-text"> (Çince) Sarı. (Ç.N.)</span></aside>
		<aside class="si-footnote" epub:type="footnote" id="f46"><a class="si-backref" href="#ref_f46">46.</a><span class="si-footnote-text"> 690-705 yılları arasında hüküm süren, Çin tarihinin tek kadın imparatoriçesi. (Ç.N.)</span></aside>
		<aside class="si-footnote" epub:type="footnote" id="f47"><a class="si-backref" href="#ref_f47">47.</a><span class="si-footnote-text"> Çin dominosu olarak da bilinen, 144 taşla oynanan oyun. (Ç.N.)</span></aside>
		<aside class="si-footnote" epub:type="footnote" id="f48"><a class="si-backref" href="#ref_f48">48.</a><span class="si-footnote-text"> Gözenekleri olan bir tür kireçtaşı. (Ç.N.)</span></aside>
		<aside class="si-footnote" epub:type="footnote" id="f49"><a class="si-backref" href="#ref_f49">49.</a><span class="si-footnote-text"> XVI. yüzyılda yaşamış Li Shizhen’in ilaçlarla ilgili “Tibbi Malzemeler” adlı kitabı. (Y.N.)</span></aside>
		<aside class="si-footnote" epub:type="footnote" id="f50"><a class="si-backref" href="#ref_f50">50.</a><span class="si-footnote-text"> Yazar, Türkçedeki<div style="display:none;"><a id="GBS.0813.05"/></div> “Her kuşun eti yenmez,” atasözüne benzeyen “Karakurbağası, kuğu eti yemek ister,” Çin atasözüne gönderme yapıyor. (Ç.N.)</span></aside>
		<aside class="si-footnote" epub:type="footnote" id="f51"><a class="si-backref" href="#ref_f51">51.</a><span class="si-footnote-text"> Nestle. Almancada yerel ağızda “küçük kuş yuvası” anlamına gelir ve Çinceye de “kuş yuvası” olarak birebir çevrilerek geçmiştir, Mo Yan’ın sözcük oyunlarından biri. (Ç.N.)</span></aside>
		<aside class="si-footnote" epub:type="footnote" id="f52"><a class="si-backref" href="#ref_f52">52.</a><span class="si-footnote-text"> İçine nilüfer kökü ezmesi ve buğday unu konulan, çay suyundan yapılan Pekin’e özgü tatlı ve<div style="display:none;"><a id="GBS.0813.06"/></div> sıcak bir içecek. (Ç.N.)</span></aside>
		<aside class="si-footnote" epub:type="footnote" id="f53"><a class="si-backref" href="#ref_f53">53.</a><span class="si-footnote-text"> Çincede sekiz, <em>ba </em>diye okunur ve zenginlik anlamına gelen <em>facai</em>’ın <em>fa</em>’sıyla kafiyeli olduğundan uğurlu bir rakam sayılır. Beijing Oyunları’nın açılışı bu nedenle 08.08.2008 tarihinde saat 20:08’de yapılmıştı. (Ç.N.)</span></aside>
		<aside class="si-footnote" epub:type="footnote" id="f54"><a class="si-backref" href="#ref_f54">54.</a><span class="si-footnote-text"> 1988 yapımı bir Tayvan filmi (Ç.N.) </span></aside>
		<aside class="si-footnote" epub:type="footnote" id="f55"><a class="si-backref" href="#ref_f55">55.</a><span class="si-footnote-text"> Bir meşrubat firması. (Ç.N.)</span></aside>
		<aside class="si-footnote" epub:type="footnote" id="f56"><a class="si-backref" href="#ref_f56">56.</a><span class="si-footnote-text"> Tang Hanedanı döneminde İmparatoriçe Wu Zetian’ın güvendiği iki adamından<div style="display:none;"><a id="GBS.0813.07"/></div> biri olan Zhou Xing gizli bir isyan başlatmak ister, diğer adamı Lai Junchen ise onu yemeğe çağırıp oyuna getirir. Lai bir kazan yaktırır ve Zhou’ya kibarca “kaynar suyun içine girmesi” teklifinde bulunur. Zhou, kazana girmeden suçunu itiraf eder. (Ç.N.)</span></aside>
		<aside class="si-footnote" epub:type="footnote" id="f57"><a class="si-backref" href="#ref_f57">57.</a><span class="si-footnote-text"> Nilüfer Prensi olarak da bilinen Taocu koruma tanrısı. Kıtlık ve kuraklık döneminde yağmur yağdırmayan Doğu Denizi’nin Ejderha Kralı’yla<div style="display:none;"><a id="GBS.0814.01"/></div> savaşmıştır. (Ç.N.)</span></aside>
		<aside class="si-footnote" epub:type="footnote" id="f58"><a class="si-backref" href="#ref_f58">58.</a><span class="si-footnote-text"> Shandong eyaletinde doğan yerel bir opera türü. (Ç.N.)</span></aside>
		<aside class="si-footnote" epub:type="footnote" id="f59"><a class="si-backref" href="#ref_f59">59.</a><span class="si-footnote-text"> Anne sevgisiyle ilgili Çince bir şarkının adı. (Ç.N.)</span></aside>
	</section>
<div style="display:none;"><a id="GBS.0814.02"/></div></body>
</html>