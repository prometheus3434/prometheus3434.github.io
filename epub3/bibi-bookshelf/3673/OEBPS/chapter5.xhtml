<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
	<title>İri Memeler ve Geniş Kalçalar</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:7475e036-2ad0-9835-172e-f49c4d72ddd9"/>
</head>
<body xmlns:epub="http://www.idpf.org/2007/ops" class="chapter" epub:type="chapter"><div style="display:none;"><a id="GBS.0527.01"/></div>
	<section class="container">
		<h1>Beşinci Bölüm</h1>
		<section class="subchapter" epub:type="subchapter">
			<h2>1</h2>
			<p>Shangguan Jintong’un on sekizinci doğum gününde Shangguan Pandi, Lu Shengli’yi zorla alıp götürdü. Jintong, setin üzerine oturmuş, nehrin üzerinde uçuşan kırlangıçları izliyordu mutsuzca. Sha Zaohua çalıların arasından çıkıp ona doğum günü hediyesi olarak küçük bir ayna verdi. Bu koyu tenli kızın memeleri çoktan büyümüştü, nehrin dibindeki çakıltaşlarını andıran hafif<a id="GBS.0527.02"/> çekik gözleri tutkuyla parlıyordu. Shangguan Jintong, “Bunu Sima Liang için saklamıyor muydun, geri döndüğünde ona hediye edersin,” dedi. Sha Zaohua belinden daha büyük bir ayna çıkarıp, “Bunu ona saklıyorum,” dedi. “Bu kadar çok aynayı nereden buldun?” diye sordu Jintong şaşkınlıkla. “Kooperatiften çaldım,” dedi kız sakin bir sesle, “Wopu Pazarı’nda hırsız bir sihirbazla tanıştım, beni yanına<a id="GBS.0527.03"/> çırak aldı. Küçük dayı, eğitimim daha bitmedi ama eğitimim biter bitmez neye ihtiyacın varsa bana söyle yeter, senin için çalarım. Öğretmenim Sovyet bir müşavirin ağzındaki altın dişiyle kol saatini çaldı.” “Aman Tanrım!” dedi Jintong, “Ama bu yasalara aykırı.” Sha Zaohua, “Öğretmenim bana küçük hırsızlıkların yasaya aykırı olduğunu ama büyük hırsızlıkların olmadığını söyledi. Küçük dayı, bir şekilde<a id="GBS.0527.04"/> ilkokulu bitirdin ama ortaokulda takıldın kaldın, en iyisi benimle birlikte biraz da hırsızlık eğitimi al,” dedi. Ardından Shangguan Jintong’un elini avucuna alıp dikkatle incelerken, “senin yumuşak, ince uzun parmakların var, hırsızlık yapmayı kolay öğrenirsin,” dedi. “Hayır, olmaz, istemiyorum, buna cesaret edemem,” dedi Shangguan Jintong, “Sima Liang daha cesur, ondan hırsız olur, onun gelmesini<a id="GBS.0527.05"/> bekle, birlikte öğrenirsiniz.” Sha Zaohua büyük aynayı beline sokup olgun bir kadın gibi konuşmaya başladı: “Liang Ağabey, Liang Ağabey, acaba ne zaman döneceksin?”</p>
			<p>Sima Liang beş yıl önce ardında hiç iz bırakmadan kaybolmuştu, o gün Sima Ku’yu toprağa verişimizin ikinci gününün akşamıydı, soğuk ve nemli kuzeydoğu rüzgârı duvarın bir köşesindeki eski ve kırık kavanozlarla şişeleri inim inim<a id="GBS.0528.01"/> inletiyordu. Yalnız bir fenerin altında karşılıklı oturuyorduk. Rüzgâr fenerin alevini söndürünce karanlıkta kaldık. Kimse konuşmuyordu, hepimiz Sima Ku’nun gömüldüğü sahneyi düşünüyorduk. Tabut olmadığından onu bir hasıra sardık, sanki bir lavaşın içine taze soğan dürümlüyorduk, sardıktan sonra iple iyice sıkılaştırdık. Onlarca insan cesedi mezarlığa taşıyıp orada derin bir çukur kazdı. Mezar doldurulduktan<a id="GBS.0528.02"/> sonra Sima Liang mezarın başına gidip bir kere secde etti, hiç ağlamadı. O küçük yüzünü biraz kırıştırdı sadece. Arkadaşımı teselli etmeyi çok istedim ama söyleyecek söz bulamadım. Dönüş yolunda bana sessizce, “Küçük dayı, ben gidiyorum,” dedi. “Nereye gidiyorsun?” diye sordum. “Ben de bilmiyorum,” dedi. Rüzgâr feneri söndürdüğünde karanlık bir gölgenin dışarıya süzüldüğünü gördüm. Sima<a id="GBS.0528.03"/> Liang’ın gittiğinden emindim ama sesimi çıkarmadım. İşte Sima Liang böyle gitti. Annem eline bambu bir sopa alıp köyün etrafındaki her kuru kuyuyu ve göleti yokladı. Bunun mantıksız bir hareket olduğunu biliyordum, Sima Liang asla intihar etmezdi. Annem dört bir yana adam salıp Sima Liang’a baktırdı ama tek öğrendiği şey birbiriyle çelişen hikâyeler oldu. Biri, onu gezgin bir sirkte gördüğünü<a id="GBS.0528.04"/> söyledi, bir başkası, gölün kenarında yüzünü akbabaların gagalayarak tanınmaz hale getirdiği bir çocuk cesedi gördüğünü söyledi, kuzeydoğudan gelen bir taşıyıcı grubu da onu Yalu Nehri’nin köprüsünün orada gördüğünü söyledi, o sıralar Kore Yarımadası’ndaki savaş kızışmıştı, Amerikalılar gece gündüz köprüleri bombalıyordu...</p>
			<p>Sha Zaohua’nın bana hediye ettiği küçük aynada kendimi ilk kez dikkatlice<a id="GBS.0528.05"/> inceleme fırsatı buldum. On sekiz yaşındaki Shangguan Jingtong’un altın sarısı saçları, etli ve solgun kulakları, olgunlaşmış buğday renginde kaşları ve derin mavi gözlerini gölgeleyen kahverengi kirpikleri vardı. Dik bir burnum, pembe dudaklarım ve ince tüylerle kaplı bir tenim vardı. Gerçeği söylemek gerekirse 8. ablamın görünüşünden kendimin az çok neye benzediğini çıkarmıştım. Üzülerek<a id="GBS.0529.01"/> de olsa biyolojik babamızın Shangguan Shouxi olmadığının farkına vardım, biyolojik babamız, insanların aralarında gizlice konuştuğu adama benziyordu: Biz, o İsveçli Papaz Malory’nin gayrimeşru çocuklarıydık, tam anlamıyla iki melez piçtik. Korkunç bir aşağılık duygusu içimi kemirip duruyordu. Saçımı ve yüzümü siyah mürekkeple boyadım. Ama gözlerimin rengini değiştiremezdim, gözlerimi oymak istedim,<a id="GBS.0529.02"/> altın yutarak kendini öldürenler hakkında hikâyeler duymuştum, Laidi’nin mücevher kutusunda ta Sha Yueliang zamanından kalma altın bir yüzük buldum, boynumu yukarı kaldırıp yüzüğü yutuverdim. Sonra <em>kang</em>’a uzanıp ölmeyi bekledim. 8. ablam, <em>kang</em>’ın köşesine oturmuş ip eğiriyordu. Kooperatifteki işinden dönen annem, benim bu halimi görünce şaşkına döndü. Annemin utanacağını sanmıştım ama yüzündeki<a id="GBS.0529.03"/> ifade utanç değildi, aksine korkunç bir öfkeye kapılmıştı, beni saçımdan tutup sürükledi, üst üste tokat attı, yediğim tokatlardan diş etlerim kanadı, kulaklarım uğuldadı, yıldızlar görmeye başladım. Annem şöyle dedi:</p>
			<p>“Yalan değil, sizin gerçek babanız Papaz Malory’dir, ne olmuş yani? Hemen yüzünü ve saçlarını yıkayıp sokağa çıkıyorsun, göğsünü kabartıp şöyle bağıracaksın: ‘Benim babam İsveçli<a id="GBS.0529.04"/> Papaz Malory’dir, asil bir soydan geliyorum, sizin gibi tosbağalardan daha asilim!’”</p>
			<p>Annem beni döverken 8. ablam sanki olan bitenin onunla hiçbir ilgisi yokmuş gibi hiç ses çıkarmadan ip eğirmeye devam etti.</p>
			<p>Durmaksızın ağlayarak bir leğenin önüne diz çöküp yüzümü yıkadım, leğendeki su hemen mürekkep siyahına döndü. Annem arkamda dikilmiş nefes bile almadan sövüp duruyordu ama o küfürleri<a id="GBS.0529.05"/> artık bana etmediğini biliyordum. Sonra annem eline bir kepçe alıp başımdan aşağıya temiz su dökmeye başladı. Arkamda durmuş hıçkıra hıçkıra ağlıyordu. Çenemden ve burnumun ucundan leğene dökülen sular leğendeki suyu yavaş yavaş berraklaştırdı. Annem bir havluyla saçlarımı kurularken şöyle dedi:</p>
			<p>“Oğlum, o zamanlar çok çaresizdim. Ama seni Tanrı yarattı, belini bükme, dimdik ayakta dur, on<a id="GBS.0530.01"/> sekiz yaşındasın, koca adam oldun artık, Sima Liang tüm hatalarına rağmen iyi bir adam oldu, onu örnek al kendine!”</p>
			<p>Başımı sallayıp annemi onayladım. Ama birden aklıma altın yüzüğü yutmuş olduğum geldi. Tam cesaretimi toplamış anneme ne yaptığımı söyleyecektim ki Shangguan Laidi nefes nefese içeriye daldı. Bölgedeki kibrit fabrikasında çalışmaya başlamıştı, beline üzerinde “Dalan Yıldız Işığı<a id="GBS.0530.02"/> Kibrit Fabrikası” yazısı basılı beyaz bir önlük bağlamıştı. Telaşla annemle konuştu:</p>
			<p>“Ana, o döndü!”</p>
			<p>Annem, “Kim?” diye sordu.</p>
			<p>“Dilsiz,” dedi ablam.</p>
			<p>Annem elini havluyla kurularken üzgün bir ifadeyle ablamın bitkin yüzüne bakıp, “Kızım, korkarım ki bu senin kaderinde yazılıymış!” dedi.</p>
			<p>Dilsiz Sun güya “yürüyerek” bizim avluya girdi. Uzun yıllardır görmemiştik onu, o da yaşlanmıştı,<a id="GBS.0530.03"/> asker kepinin altından çıkan saçları beyazlamıştı. Sarı gözleri daha da puslu görünüyordu, çenesi paslı bir sabanı andırıyordu. Üzerinde yüksek yakalı, yeni ve sarı bir askerî üniforma vardı, düğmelerini yakasına kadar sıkıca iliklenmişti, göğsünde bir dizi altın gibi parlayan madalya asılıydı. O uzun ve güçlü kolları bir çift beyaz pamuklu eldivenle sonlanıyordu, ellerini deri kaplı küçük<a id="GBS.0530.04"/> birer taburenin üzerine koymuştu. Kırmızı kauçuktan ince bir minderin üzerinde oturuyordu, minder sanki kendi vücudunun bir parçasıymış gibi üzerine yapışmıştı. Geniş pantolon paçaları, belinde birbirine düğümlenmişti, paçaların altından kesik bacakları iki kütük gibi görünüyordu. İşte bu uzun süredir görmediğimiz Dilsiz’in karşımıza yeniden çıktığındaki görüntüsüydü. Güçlü kollarını yasladığı tabureleri<a id="GBS.0530.05"/> öne doğru uzatmıştı, sonra tabureleri geri çekip vücudunun üst kısmını öne çıkardı, bu sırada kıçındaki kauçuk minder kırmızı kırmızı parlamaya başladı.</p>
			<p>Beş kere yalpalayarak bizden üç buçuk metre öteye geldi. Böyle bir mesafeden bizimle göz teması kurması için başını kaldırmasına gerek yoktu. Yüzümü ve saçlarımı yıkarken çıkan kirli su onun önüne doğru akıyordu, ellerini arkasına atıp geriye<a id="GBS.0531.01"/> doğru yaslandı. Ona bakarken birden bir insanın boyunun temelini bacaklarının oluşturduğunu anladım. Dilsiz Sun’un vücudunun üst kısmı her zamankinden daha kalın, daha hantal ve daha tehditkâr görünüyordu. Bu adamın vücudunun sadece yarısı bile kalsa hâlâ insanlara korku salabilirdi. Gözlerini üzerimize dikti, esmer yüzünde çok karmaşık ifadeler vardı. Çenesi, onu son gördüğümüzdeki gibi şiddetle<a id="GBS.0531.02"/> titremeye başladı, alçak ama net bir tonda şöyle bağırdı: “Soyun, soyun, soyun!” Altın rengi gözlerinden iki sıra elmas gibi gözyaşı süzülüyordu...</p>
			<p>Ellerini taburelerden çekip yukarıya kaldırdı, bir dizi el hareketi yaparken bir yandan da, “Soyun, soyun, soyun!” diye bağırıyordu. Birden anladım ne demek istediğini, kuzeydoğuya gittiğimiz o yıldan beri görmemiştik onu, şimdiyse Büyük ve Küçük<a id="GBS.0531.03"/> Dilsiz’in nerede olduğunu soruyordu. Annem havluyla yüzünü kapatıp ağlayarak eve doğru koştu. Dilsiz, annemin ne demeye çalıştığını hemen anlayıp başını önüne eğiverdi.</p>
			<p>Annem elinde kan lekeli iki keple çıkageldi, kepleri bana uzattı; bu, kepleri Dilsiz’e vermemi istiyor, demekti. Karnımdaki altın yüzüğü unutup hemen onun yanına gittim. Başını kaldırıp benim bir bambu dalı gibi ince vücuduma<a id="GBS.0531.04"/> bakarak üzgün bir tavırla başını salladı. Yere eğildim; birden bunun yakışık almayacağını düşünüp yere diz çöktüm, kepleri ona uzatıp kuzeydoğuyu işaret ettim. Birden o trajik seyahati hatırladım, Dilsiz’in bacağından yaralanmış bir askeri, sırtında taşıyarak geri çekilmesini ve daha da kötüsü havan topları tarafından açılmış bir çukurun içine terk ettiğimiz dilsiz kardeşlerin cesetlerini hatırladım.<a id="GBS.0531.05"/> Dilsiz, keplerden birini eline alınca doğrudan burnuna götürüp sanki bir katilin ya da ölünün kokusunu almaya çalışan bir av köpeği gibi koklamaya başladı. Sonra kepi bacaklarının arasına sıkıştırıp diğer elimdeki kepe uzandı, onu da aynı şekilde koklayıp bacaklarının arasına koydu. Sonra sanki davet edilmiş gibi teklifsiz bir tavırla bizim eve dalıp evin her köşesini, salondan yan odalara,<a id="GBS.0532.01"/> değirmenden kilere kadar didik didik edip inceledi. Hatta avlunun güneydoğusundaki üstü açık tuvalete bile baktı. Sonra başını kümesin içine daldırıp şöyle bir baktı. Nereye gitse ardındaydım, onun o müthiş çevik ve benzersiz hareketleri beni büyülemişti. Büyük ablamla Sha Zaohua’nın yattığı odaya girip orada bir performans sergiledi. Yere oturup gözlerini sobaya dikince onun için çok üzüldüm. Ama<a id="GBS.0532.02"/> hemen ardından gelen sahne üzüntümün aslında ne kadar gereksiz olduğunu gösterdi. Dilsiz, iki eliyle <em>kang</em>’ın kenarına tutundu, kendini çekerek yavaş yavaş yükselmeye başladı, böylesine güçlü ve iri kolları daha önce bir keresinde bir sirk kumpanyasında görmüştüm. Başı <em>kang</em>’ın yüzeyine yükseldi, kolları çatırdayarak gerildi, birden zıplayıp kendini <em>kang</em>’ın üzerine fırlattı. <em>Kang</em>’ın üzerine indiğinde<a id="GBS.0532.03"/> çok tuhaf görünüyordu ama hemen kendini toparlayıp düzgün bir şekilde oturdu.</p>
			<p>Dilsiz, büyük ablamın <em>kang</em>’ının başında sanki ailenin reisiymiş ya da gerçekten bir lidermiş gibi oturuyordu. <em>Kang</em>’ın önünde ayakta dikilirken sanki birinin odasına davetsiz girmiş bir yabancı gibi hissettim.</p>
			<p>Büyük ablam, annemin odasında ağlayarak, “Ana, kov onu, onu istemiyorum. Bacakları varken bile onu istemiyordum,<a id="GBS.0532.04"/> şimdi yarım insana dönmüş bu sakat haliyle hiç mi hiç istemiyorum,” dedi.</p>
			<p>Annem, “Yavrum, bir tanrıyı evine davet etmek çok kolaydır ama gitmesini istemek çok zor,” dedi.</p>
			<p>Ablam, “Onu kim çağırdı ki?” dedi.</p>
			<p>Annem, “Bu ananın hatası, on altı yıl önce, anan seni ona nişanlamıştı, bu düşman o zamandan beri başımıza musallat,” dedi.</p>
			<p>Annem bir kâseye sıcak su doldurup Dilsiz’e verdi.<a id="GBS.0532.05"/> Dilsiz kâseyi alınca çok duygulanmış gibi gözlerini kırpıştırıp sıcak suyu lıkır lıkır içti.</p>
			<p>Annem, “Senin öldüğünü sanıyordum, meğer hâlâ yaşıyormuşsun. O iki çocuğa iyi bakamadım, benim acım seninkinden de ağır, çocukları siz yaptınız ama ben büyüttüm onları. Görünüşe göre hükümete iyi hizmet etmişsin, umarım onlar da sana iyi bakıyorlardır? On altı yıl önce feodal âdetlere göre ayarlamıştım<a id="GBS.0533.01"/> sizin evlilik meselesini. Şimdiki yeni toplumda işler öyle yürümüyor artık, herkes kendi istediğiyle kişiyle evleniyor. Hükümet için çalışıyorsun, aydınlanmış olmalısın, bir avuç dul ve yetime bulaşmaman gerektiğini biliyorsundur. Ya da şöyle söyleyeyim, Laidi sana varmadı, bu üçüncü kızımın işiydi. Yalvarırım sana bizi rahat bırak, hükümetin sana ayarladığı hayatın tadını çıkar artık...” dedi.</p><div style="display:none;"><a id="GBS.0533.02"/></div>
			<p>Annemin dediklerini umursamayan Dilsiz pencerenin kâğıt kaplamasını parmağıyla yırtıp delikten dışarısını izlemeye koyuldu. Ablam nereden buldu bilmiyorum ama elinde ta Shangguan Lü’nün zamanından kalma bir maşayla odaya dalıp Dilsiz’in üzerine saldırdı. Yüksek sesle sövüyordu: “Dilsiz piç seni, yarım hayalet, siktir git buradan!” Ablam maşayı ona doğru savurdu ama Dilsiz elini hafifçe kaldırıp<a id="GBS.0533.03"/> maşayı havada yakaladı. Ablam ne yaptı ne ettiyse de maşayı bir türlü kurtaramıyordu onun elinden. Güç farkının çok bariz olduğu bu çaresiz çekişme sürerken Dilsiz’in yüzüne kibirli ve gururlu bir gülümseme yayıldı. Ablam mücadeleyi bırakıp elleriyle yüzünü kapadı, ağlıyordu:</p>
			<p>“Dilsiz, kalbinden ne geçiyorsa unut gitsin, sana varacağıma bir domuza varırım daha iyi.”</p>
			<p><em>Hutong</em>’un içinde insanı<a id="GBS.0533.04"/> sağır eden bir gonk sesi duyuldu. Gürültücü bir grup insan bizim avlunun içine daldı. Başlarında bölge şefi vardı, onun arkasından onlarca subay ve ellerinde çiçek demetleri olan büyük bir grup ilkokul öğrencisi geliyordu.</p>
			<p>Bölge şefi eğilerek salona girip anneme, “Tebrikler, tebrikler!” dedi.</p>
			<p>Annem soğuk bir tavırla, “Ne tebriki?” dedi.</p>
			<p>Bölge şefi, “Teyzeciğim, başınıza talih kuşu<a id="GBS.0533.05"/> kondu, durun size anlatayım,” dedi.</p>
			<p>Avludaki öğrenciler ellerindeki çiçekleri sallayarak hep birlikte bağrışıyorlardı: “Tebrikler, tebrikler! Büyük bir onur ve en içten tebriklerimiz! Tebrikler, tebrikler! Büyük bir onur ve en içten tebriklerimiz!”</p>
			<p>Bölge şefi parmağını uzatıp, “Teyzeciğim, toprak reformu materyallerini yeniden gözden geçirdik ve sizin yanlışlıkla üst orta sınıf köylü kategorisinde<a id="GBS.0534.01"/> değerlendirilmiş olduğunuzun farkına vardık, yaşadığınız bunca sıkıntıdan sonra aslında yoksul köylüler sınıfına giriyorsunuz. Yaptığımız yanlışı düzeltiyoruz, artık yoksul bir köylüsünüz. Bu birinci iyi haberdi; 1939 yılında yapılan Japon katliamını da inceledik, kaynananız ve kocanız Japon işgalcilere karşı sıkı bir direniş gösterip kendilerini şanlı bir şekilde feda etmişlerdir, şehit<a id="GBS.0534.02"/> sayılırlar, tarihsel duruşları onlara iade edilmeli, sizler de bu devrimci soyunuzun yardımlarından yararlanacaksınız, bu da ikinci iyi haberdi; az önce bahsettiğim sorunlar giderilmiş ve geri kazanım başlamıştır, bu vesileyle yerel ortaokulumuz Shangguan Jintong’u öğrenci olarak kabul etmeye hazırdır, okulumuz açığını kapatmak için kendisine özel ders ayarlayacaktır, bunun yanı sıra torununuz<a id="GBS.0534.03"/> Sha Zaohua da okula girme şansı elde etmiştir, ilçe tiyatro kumpanyası öğrenci kabulüne başlamıştır, onun bu hakkı elde etmesi için elimizden gelen her şeyi yapacağız, bu da üçüncü iyi haberdi; dördüncü iyi haber mi, gönüllü direniş hareketinin birinci sınıf kahramanlarından biri olan damadınız yoldaş Dilsiz Sun şanlı bir şekilde köyüne geri dönmüştür; beşinci iyi haber de gazilerin bakıldığı sanatoryumun<a id="GBS.0534.04"/> eşi benzeri görülmemiş bir adım atıp kızınız Shangguan Laidi’yi birinci sınıf bir hemşire olarak işe kabul etmesidir, işe gelmek zorunda değil ama kendisine bir aylık bağlanacak; altıncı iyi haberse en iyisi, direniş kahramanı ve ondan uzun bir süredir ayrı olan eşi Shangguan Laidi’nin yeniden birleşmesinin kutlanması! Düğünü bölge hükümeti karşılayacak. Teyzeciğim, sizin gibi devrimci bir<a id="GBS.0534.05"/> ninenin kapısını altı iyi haber çaldı bugün!” dedi.</p>
			<p>Annem yıldırım çarpmışa döndü, gözleri ve ağzı şaşkınlıktan kocaman açıldı, elindeki kâse yere düştü.</p>
			<p>Bölge şefi subaylardan birine el edip yanına çağırdı, subay öğrencilerin çıkardığı şamatadan uzaklaştı, arkasından da kucağında bir buket çiçek taşıyan genç bir kadın geliyordu. Subay, bölge şefine beyaz bir zarf uzatıp, “Şehit soyundan<a id="GBS.0535.01"/> gelenlerin belgesi,” diye fısıldadı. Bölge şefi zarfı alıp iki eliyle anneme takdim ederken, “Teyzeciğim, bu sizin, şehit soyundan gelenler, belgeniz,” dedi. Annem zarfı alırken elleri titriyordu. O genç kız gelip bir buket beyaz çiçeği annemin bükülmüş kolunun içine sokuşturdu. Subay, kırmızı bir zarfı bölge şefine uzatırken, “İşe alınma belgesi,” dedi. Bölge şefi, kırmızı zarfı anneme takdim<a id="GBS.0535.02"/> ederken, “Teyzeciğim, bu da işe alınma belgeniz,” dedi. Ablam kirli ellerini arkasına gizlerken bölge şefi, öne çıkıp ablamın kolunu çekti, kırmızı zarfı avucuna bırakırken, “Bunu hak ediyorsunuz,” dedi. Genç kız, bir buket kırmızı mor çiçeği ablamın koltuk altına sıkıştırdı. Subay, bölge şefine sarı bir zarf uzatırken, “Okula kayıt belgesi,” dedi. Bölge şefi sarı zarfı bana verirken, “Genç kardeşim,<a id="GBS.0535.03"/> önünde uzun bir yol var, derslerine iyi çalış!” dedi. Genç kızın elinde bir buket altın sarısı çiçek vardı, çiçeği bana verirken bana karşı özel bir sevgi besleyen büyüleyici gözleriyle beni şöyle bir süzdü. Altın sarısı çiçeklerin ılık kokusunu içime çekerken birden aklıma karnımdaki altın yüzük geldi, aman Tanrım, böyle olacağını bilseydim hiç yutar mıydım o altın yüzüğü? Subay, bölge şefine<a id="GBS.0535.04"/> mor bir zarf uzatırken, “Tiyatro kumpanyasına giriş belgesi,” dedi. Bölge şefi elindeki mor zarfı yukarıya kaldırıp Sha Zaohua’yı arandı. Sha Zaohua kapının arkasından şimşek gibi çıkıp mor zarfı kaptı hemen. Bölge şefi, onun elini tutup sallarken, “Kızım, derslerine iyi çalış ve büyük bir oyuncu ol,” dedi. Genç kadın ona bir buket mor çiçek verdi. Sha Zaohua çiçekleri alırken yere altın gibi parlayan<a id="GBS.0535.05"/> bir madalya düştü. Bölge şefi yere eğilip madalyayı aldı, madalyanın üzerinde yazanları okuduktan sonra madalyayı <em>kang</em>’ın üzerinde oturan Dilsiz’e verdi. Dilsiz madalyayı göğsüne iliştirdi. Çok şaşırmıştım: Evimizden usta bir hırsız çıktığı için övünebilirdik artık. Bölge şefi subayın elinde kalan son zarf olan mavi zarfı alıp, “Yoldaş Dilsiz Sun, bu siz ve yoldaş Shangguan Laidi’nin evlilik cüzdanıdır,<a id="GBS.0536.01"/> bölge hükümeti ikinizin evlilik işlemlerini çoktan kayıt altına aldı. Sizin tek yapmanız gereken şu birkaç gün içinde cüzdana parmak izlerinizi basmanız,” dedi. Genç kadın kolunu uzatıp bir buket mavi çiçeği Dilsiz’in koca eline bıraktı.</p>
			<p>Bölge şefi, “Teyzeciğim, başka bir diyeceğiniz var mı? Çekinmeyin lütfen, şunun şurasında hepimiz aileden sayılırız, değil mi!” dedi.</p>
			<p>Annem ablama zar<a id="GBS.0536.02"/> zor bakabiliyordu. Ablam kucağında bir buket kırmız çiçekle ayakta dikiliyordu, ağzı sağ kulağına doğru seğiriyor, gözlerinden yaşlar süzülüyordu, gözyaşları çiçeklerin taçyapraklarına çiy taneleri gibi döküldü.</p>
			<p>“Yeni toplumda,” diye söze girdi annem, “evlilik konusunda çocukların fikrini almak gerek...”</p>
			<p>Bölge şefi, “Yoldaş Shangguan Laidi, kararınız nedir?” diye sordu.</p>
			<p>Ablam bize<a id="GBS.0536.03"/> bakıp içini çekerek, “Bu benim kaderim,” dedi.</p>
			<p>Bölge şefi, “Mükemmel! Hemen birkaç kişi göndereyim de yarın akşamki düğün için evi düzenlesinler!” dedi.</p>
			<p>Shangguan Laidi ve Dilsiz’in düğün arifesinde o altın yüzüğü sıçtım.</p>
		</section>
		<section class="subchapter" epub:type="subchapter">
			<h2>2</h2>
			<p>İlçe hastanesinden bir düzine kadar doktor, küçük tıbbi bir ekip kurup Sovyetler Birliği’nden gelen bir tıp uzmanı gözetiminde Pavlov’un teorisini uygulayınca,<a id="GBS.0536.04"/> sonunda memelere olan aşkımdan kaynaklanan süte bağımlı iştahsızlığım tedavi edildi. Bu ağır boyunduruktan kurtulunca ortaokula gitmeye başladım, çarçabuk mezun olup Dalan şehrindeki ortaokul öğrencileri arasında en iyisi oldum. O günler hayatımın altın yıllarıydı, en devrimci bir aileyle, en akıllı bir kafaya sahiptim, sağlığım ve fiziğim yerindeydi, kız öğrenciler bana bakarken utançla<a id="GBS.0536.05"/> gözlerini kaçırıyordu, iştahım da yerindeydi, öğrenci kantininde bir elimde yemek çubuğuna dizdiğim çörekler, bir elimde iri bir yeşil soğan, bir yandan gülerek konuşuyor, bir yandan da lokmaları çiğnemeden yutuyordum. Altı ay içinde iki sınıf atlayıp üçüncü sınıfların Rusça dersinde sınıf temsilcisi oldum, başvuruda bile bulunmadan Gençlik Birliği’ne seçildim, hemen ardından hızla şube propaganda<a id="GBS.0537.01"/> komitesi üyeliğine alındım, buradaki en önemli görev, şarkı söylemekti, Rusça Rus halk şarkıları söylüyorduk, süt gibi zengin ve yeşil soğan gibi tok, güçlü bir sesim olduğundan ne zaman şarkı söylesem etrafımdaki diğer sesleri bastırıyordum, kısacası 1950’lerin ikinci yarısında Dalan şehri ortaokulunda en parlak yıldız bendim. Sovyet uzmanlara tercümanlık yapmış olan Huo Öğretmen çok güzel bir kadındı<a id="GBS.0537.02"/> ve onun en sevdiği öğrencisi de bendim. Sınıfta beni defalarca övdü. Benim yabancı dil öğrenmeye yetenekli olduğumu söyledi. Rusça seviyemi ilerletmek için Sovyetler’in Çita bölgesinden dokuzuncu sınıfa giden bir kız öğrenciyle mektup arkadaşı olmamı ayarladı. Mektup arkadaşım Çin’de çalışmış Sovyet uzmanlarından birinin, Natasha adlı kızıydı. Birbirimize fotoğraf gönderdik. Natasha, siyah<a id="GBS.0537.03"/> beyaz fotoğrafın içinden bana hafif bir şaşkınlık taşıyan gözleriyle bakıyordu, kirpikleri gür ve kıvrımlıydı...</p>
			<p>Shangguan Jintong’un kalbi hızla çarpıyordu, sıcak kanının beynine hücum ettiğini duyumsadı, fotoğrafı tutan eli titremeye başladı. Natasha dolgun dudaklarını büzmüştü, dudaklarının arasından gümüş gibi parlayan dişleri görünüyordu, ılık bir orkide kokusu gözlerine doğru yükseliyordu,<a id="GBS.0537.04"/> tatlı bir his burnunu kaşındırdı. Natasha’nın lepiska saçlarının ipeksi omuzlarına dökülüşünü izledi. Kızın üzerindeki annesine ya da ablasına ait olan göğüs dekolteli elbise küçük arsız memelerinin üzerinden gevşekçe dökülüyordu. Uzun ince boynu ve dekoltesi geriye hayal edilebilecek pek bir şey bırakmıyordu. Jintong’un gözleri nedense yaşlarla doldu. Gözyaşları gözlerini bulanıklaştırınca<a id="GBS.0537.05"/> Jintong, kızın memelerini çok net bir şekilde görmeye başladı. Tatlı bir süt kokusu Jintong’un ruhunu sardı, sanki uzaklardan, ta kuzeyden gelen bir çağrıyı duyar gibi oldu, uçsuz bucaksız kırlar, melankolik huş ağaçlarının sardığı sık bir orman, ormanın içinde küçük ahşap bir kulübe, buz ve kar kaplı çam ağaçları... İşte böylesine güzel sahneler sanki yabancı bir filmi izliyormuş gibi Jintong’un<a id="GBS.0538.01"/> gözlerinin önünden geçiyordu. Bu sahnelerin ortasında kucağında bir buket mor çiçek olan Natasha duruyordu. Shangguan Jintong iki eliyle yüzünü kapayıp mutluluk gözyaşları döktü. Gözyaşları parmaklarının arasından süzülüyordu...</p>
			<p>“Shangguan, ne oldu sana?” diye sordu sivri çeneli bir kız öğrenci çekinerek Jintong’un omzuna vurup.</p>
			<p>Jintong telaşla fotoğrafı saklayıp, “Bir şeyim yok, yok bir<a id="GBS.0538.02"/> şey,” dedi.</p>
			<p>Shangguan Jintong o gece yarı uyur yarı uyanık haldeydi. Natasha’nın elbisesinin eteği tüm gece Jingtong’un gözleri önünde bir aşağı bir yukarı salınıp durdu. Jintong kusursuz bir Rus aksanıyla ona bir sürü tatlı söz söyledi ama kızın ifadesi sürekli değişiyor, bazen mutlu, bazen de öfkeli oluyordu, bu ani değişimler Jintong’u heyecanın zirvesinden umutsuzluğun en dibine kadar<a id="GBS.0538.03"/> çekiyordu ama hemen ardından gelen kışkırtıcı bir gülümsemeyle dipsiz kuyulardan geri çıkıyordu.</p>
			<p>Gün aydınlandığında alt ranzada uyuyan iki oğlan babası Zhao Fengnian adlı bir adam Jintong’a çıkıştı:</p>
			<p>“Shangguan Jintong, anladık iyi Rusça biliyorsun ama insanları uyurken rahatsız etmemelisin!”</p>
			<p>Ağrıdan başı çatlayacak olan Jintong, zor da olsa Natasha’yı aklından uzaklaştırıp Zhao Fengnian’den<a id="GBS.0538.04"/> acı içinde kıvranarak özür diledi. Zhao Fengnian, onun kirece dönmüş yüzünü ve ağzından çıkan köpükleri görünce şaşkınlıkla, “Shangguan, hasta mısın?” dedi.</p>
			<p>Jintong acı içinde başını salladı, düşünceleri kaygan bir yamaçta ilerleyen bir arabaya benziyordu, aniden kontrolünü kaybettiğinde dağın eteklerine doğru yuvarlanmaya başladı, yamacın altındaki çayırda mor çiçekler açmıştı, güzel Natasha<a id="GBS.0538.05"/> eteğini toplayıp hiç ses çıkarmadan ona doğru koşturdu...</p>
			<p>Jintong ranzanın direklerinden birine sıkıca tutunup başını direğe vurmaya başladı.</p>
			<p>Zhao Fengnian, siyasi eğitmen Xiao Jingang’ı çağırdı, Xiao bir zamanlar silahlı işçi tugayında çalışmış, gerçek bir proleterdi, mini etek giydiği için Huo Öğretmen’i vurmaya yemin etmişti, ona göre etek gitmek ahlaksal bir yozlaşmanın ürünüydü. Xiao’ın<a id="GBS.0539.01"/> yüzü çelik gibi sertti, karanlık küçük gözleriyle Shangguan Jintong’a bakınca Jintong’un kaynayan bir suyu andıran beyni kısa bir süre dondu kaldı, kendini birden korkunç bir kapana sıkışmış hissetti.</p>
			<p>“Shangguan Jintong, neyin var senin böyle?!” diye sordu Xiao Jingang sert bir tavırla.</p>
			<p>“Xiao Jingang, seni tepsi suratlı hödük, seni çağıran oldu mu ki, git de kendi işine bak sen!” dedi<a id="GBS.0539.02"/> Jintong adamın sertliğinin kendisini Natasha’nın pençesinden çekip kurtaracağını umarak, sonradan olacakların hiçbiri umurunda bile değildi, tek derdi o anda adamı iyice kızdırmaktı.</p>
			<p>Xiao Jingang, Shangguan Jintong’un kafasına bir yumruk atıp, “Seni anasını siktiğimin sik kafalısı, hangi cüretle bana küfredersin! Huo Lina’nın sümüklü sevgilisi bu işten paçasını sıyıramayacak!” dedi.</p>
			<p>Shangguan<a id="GBS.0539.03"/> Jintong kahvaltıda çıkan mısır lapasına bakınca birden midesi bulandı, korkuyla şunun bilincine vardı: Anne sütü dışındaki tüm yiyeceklere karşı olan iştahsızlığım tekrar nüksetti. Lapa dolu kâseyi kaldırdı, çamurlu zihninde geriye kalan son bilinç kırıntılarını toplayıp kendini lapayı içmeye zorladı ama bakışları kâseye odaklanınca lapanın içinde canlı canlı oynaşan bir çift meme gördü, kâse<a id="GBS.0539.04"/> elinden kayıp yere düşünce paramparça oldu. Kaynar lapa ayakları üzerine döküldüğünde bile hiçbir şey hissetmedi.</p>
			<p>Sınıf arkadaşları çığlıklar atarak onu revire götürdüler, okul doktoru ayağındaki kaynar lapayı temizleyip üzerine merhem sürdü. Shangguan Jintong, gözlerini duvardaki anatomi ve fizyoloji resimlerine dikti. Doktor ağzına bir termometre koyunca dudaklarını sanki meme emiyormuş<a id="GBS.0539.05"/> gibi büzmeye başladı. Doktor ona sakinleştirici bir iğne yapıp arkadaşlarına onu yurda götürmelerini söyledi.</p>
			<p>Natasha’nın fotoğrafını paramparça edip okulun arkasındaki nehre fırlattı. Parçalara ayrılmış olan Natasha, nehrin akışına kapıldı, küçük bir girdaba sürüklenip bir süre dönendi. Parçalanmış Natasha’nın girdabın içinde yeniden tek parça olup bir denizkızına dönüştüğünü gördü, suyun<a id="GBS.0540.01"/> içinde çırılçıplak zıplarken ıslanmış saçları kalçalarına dökülüyordu. Natasha başını üzgün bir ifadeyle eğince boynundan su damlaları süzüldü, iki eliyle olgunlaşmış bir meyve gibi kızarmış olan taze memelerini tutuyordu, tanıdık ve hüzünlü bir halk şarkısı nehrin üzerinden kıvrılarak yükselmeye başladı. Natasha, Shangguan Jintong’a suçlar gibi bakıyordu. Onun o tiz sesini duydu: “Çok kötü kalplisin!”<a id="GBS.0540.02"/> Shangguan Jintong kalbine bir bıçağın saplandığını ve memelerden dalga dalga gelen kokunun kendini boğduğunu hissetti birden.</p>
			<p>Onu nehre kadar izleyen sınıf arkadaşları Shangguan Jintong’un kollarını iki yana açıp bir şeyler geveledikten sonra nehre atladığını gördüler. Bazıları nehre doğru koşturdu, bazıları da okula doğru koşturup yardım çağırmaya gitti.</p>
			<p>Shangguan Jintong nehre dalınca<a id="GBS.0540.03"/> Natasha’nın sazlıkların arasında bir balık gibi yüzdüğünü gördü, ona seslenmeye çalışırken bir sürü su yuttu.</p>
			<p>Gözlerini açtığında kendini annesinin <em>kang</em>’ında yatarken buldu. Aklı bomboştu, kulaklarında soğuk ve sert bir rüzgârın elektrik tellerine doğru eserken çıkardığı o ses uğulduyordu. Oturmaya yeltendi ama annesi tarafından engellendi. Annesi keçi sütü dolu biberonla besledi onu. Belli<a id="GBS.0540.04"/> belirsiz bir şekilde keçisinin ölmüş olduğunu hatırladı, acaba biberondaki süt nereden geliyordu? Zihnine söz geçiremeyince yorgun gözlerini kapadı. Trans halindeyken annesi ve büyük ablasının şeytan çıkarmadan bahsettiklerini duydu. Ama sesleri sanki biberonun içinden çıkmaya çalışıyormuş gibi çok ince ve çok uzaktan geliyordu. Annesi, “Büyülenmiş bu,” dedi. Ablası, “Ne büyüsü?” dedi. Annesi, “Bence<a id="GBS.0540.05"/> kötü bir tilki ruhu tarafından ele geçirilmiş,” dedi. Ablası, “Şu dul olmasın? Hayattayken bir tilki perisine tapardı o,” dedi. Annesi, “Haklısın,” dedi, “of, tam da Jintong’umuza kavuşmuşken, tam da şu hayatımızda biraz da olsun iyi günler geçiriyorken...” dedi. Ablası, “Ana, şu iyi dediğin günler bana işkence gibi geliyor... O yarım adam yok mu, beni ezip öldürecek... Bir köpeğe benziyor...<a id="GBS.0541.01"/> ama işe yaramaz bir köpek... Ana, eğer bir şey yaparsam sakın kızma bana...” dedi. Annesi, “Niye sana kızayım ki?” dedi.</p>
			<p>Shangguan Jintong iki gün yattıktan sonra zihni yavaş yavaş açıldı, Natasha’nın görüntüsü ara ara gözlerinin önüne geliyordu. Jintong yüzünü yıkarken leğenin içinde kızın ağlayan yüzü beliriyordu. Aynaya baktığında kızın gülen yüzünü görüyordu. Gözlerini kapadığında kızın<a id="GBS.0541.02"/> nefesini duyuyordu, hatta onun o yumuşak saçlarını yüzünde hissediyor ve kızın sıcak parmaklarının vücudunda gezindiğini duyumsuyordu. Oğlunun bu tuhaf davranışlarından ürken Shangguan Lu, küçük bir kız çocuğu gibi ellerini ovuşturup ağlayarak onu takip ediyordu. Jintong kuru sarı yüzünün yansıdığı bir su fıçısına doğru, “O burada!” dedi. “Kim?” diye sordu Shangguan Lu. “O.” “O kim?” “Natasha! O<a id="GBS.0541.03"/> çok mutsuz.” Shangguan Lu oğlunun elini fıçıya soktuğunu gördü. Fıçıda sudan başka bir şey yoktu ama heyecan içindeki oğlu fıçının içine anlayamadığı bir dilde bir şeyler mırıldanıyordu. Shangguan Lu oğlunu yana çekip fıçının ağzını kapadı. Ama Jintong çoktan leğenin yanına diz çökmüş leğenin içindeki su perisiyle kendi dilinde konuşuyordu. Shangguan Lu leğenin içindeki suyu boşalttığında oğlunu<a id="GBS.0541.04"/> bu kez de dudaklarını pencereye dayamış, sanki kendi yansımasını öpmek istiyormuş gibi bir halde yakaladı.</p>
			<p>Shangguan Lu, oğluna sarılıp çaresiz bir halde ağlamaya başladı: “Oğlum, oğlum benim, ne oldu sana böyle! Anan seni bin bir zorlukla büyüttü, başımızı dik tutmak için çok çabaladım, bu hale geleceğini hiç bilemedim...”</p>
			<p>Shangguan Lu’nun yüzünde pırıl pırıl parlayan gözyaşı damlaları<a id="GBS.0541.05"/> vardı, Shangguan Jintong, Natasha’nın bu damlaların içinde olduğunu gördü birden, bir damladan diğerine atlıyordu dans eder gibi. “İşte burada!” diye deli gibi bağırıyordu Jintong annesinin yüzündeki damlaları göstererek, “Sakın kaçma, Natasha.” “Kız nerede?” diye sordu annesi. “Gözyaşlarının içinde,” diye cevapladı Shangguan Jintong.</p>
			<p>Shangguan Lu telaşla gözyaşlarını sildi. Shangguan Jintong,<a id="GBS.0542.01"/> “Gözünün içine kaçtı,” diye bağırdı.</p>
			<p>Shangguan Lu sonunda nerede bir yansıma varsa Natasha’nın orada belirdiğini anladı. Evde içine su konulan ne varsa üzerini örttü, aynaları toprağa gömdü, pencere camlarına siyah kâğıtlar yapıştırdı, hatta oğlunun gözlerinin içine bakmasından bile kaçınır oldu.</p>
			<p>Ama Shangguan Jintong, Natasha’yı karanlıkta bile görmeye başladı. Her yerde Natasha’yı görmekten<a id="GBS.0542.02"/> kaçınmaktan deli gibi onun peşine düşme aşamasına geçmişti artık, Natasha da her yerde olabilme aşamasından bir yerlerde gizlenme aşamasına geriledi. Jintong duvarların karanlık köşelerine seslenir oldu: “Natasha, dinle beni!” diyerek duvara doğru koşturup kafasını çarptı. Natasha da dolabın altındaki bir fare deliğine kaçtı. Jintong yüzünü fare deliğine iyice yaklaştırıp deliğe girmeye çalıştı,<a id="GBS.0542.03"/> zihninde kendini gerçekten de deliğin içinde buldu, kıvrımlı tüneller boyunca ilerleyip kızın peşine düştü, bir yandan da arkasında bağırıyordu: “Natasha, kaçma benden, benden niye kaçıyorsun?” Natasha başka bir delikten dışarıya çıkıp gözden kayboldu. Jintong her yere bakındı, sonunda Natasha’nın vücudunun iyice çekilerek duvarda kâğıt inceliğinde bir iz bıraktığını keşfetti. Duvara doğru<a id="GBS.0542.04"/> atılıp iki eliyle sanki Natasha’nın yüzünü okşarmış gibi duvarı yoklamaya başladı. Natasha eğilip onun koltuk altından süzülüp kaçıverdi. Hemen bacanın içine girince yüzü gözü kurum içinde kaldı. Jintong sobanın yanına diz çöküp onun gri yüzündeki kurumları çıkarmaya çalıştı ama onun yüzündeki griliği çıkaracağına kendi yüzünü kapkara yaptı.</p>
			<p>Artık ne yapacağını bilemeyen annesi yere diz çöküp<a id="GBS.0542.05"/> secde ederek uzun yıllardır mesleğini icra etmemiş olan büyük şeytan kovucu Ermiş Ma’ya seslendi.</p>
			<p>Ruhların adamı üzerinde siyah bir cübbe ve saçları omuzlarına dağılmış bir halde yalınayak geldi, ayaklarının üzerinde kırmızı bir boya vardı, elinde şeftali ağacından bir kılıçla kimsenin anlamadığı bir şeyler mırıldanıyordu. Shangguan Jintong onu görür görmez aklına onun hakkında anlatılan mucizevi<a id="GBS.0543.01"/> hikâyeler geldi, birden ağız dolusu sirke içmiş gibi titreyerek kendine geldi, karışık zihninde bir çatlak oluştu ve Natasha’nın görüntüsü kısa bir süreliğine de olsa ortadan kayboldu. Ermişin morumsu bir yüzü ve ona ürkütücü bir ifade veren pörtlek gözleri vardı. Öksürdü ve ıslak tavuk bokunu andıran beyaz bir balgam tükürdü. Şeftali ağacından yapılmış kılıcını havada sallayarak tuhaf bir<a id="GBS.0543.02"/> şekilde dans etmeye başladı. Birkaç kez zıpladıktan sonra yorulmuş olacak ki leğenin yanında ayakta dikildi, bir büyü mırıldanıp leğenin içine tükürdü, daha sonra iki eliyle tuttuğu kılıcıyla leğendeki suyu karıştırmaya başladı. Leğendeki su bir süre karıştırıldıktan sonra hafiften kızardı. Ermiş birden yine dans etmeye koyuldu. Zıplamaktan yorulunca yine suyu karıştırdı. Leğenin içindeki su kan<a id="GBS.0543.03"/> kırmızısına döndü. Kılıcını atıp yere oturduktan sonra derin derin nefes aldı. Sonra Shangguan Jintong’u çekiştirerek, “Bak bakalım leğenin içinde ne var?” dedi. Shangguan Jintong leğenin içinden yükselen bir çeşit Çin ilacı kokusu aldı. Leğenin içindeki bir ayna gibi durgun olan kırmızı suya dikkatle baktı, suyun içine yansıyan yüzü görünce çok şaşırdı. O hayat dolu olan Jintong, birden nasıl da<a id="GBS.0543.04"/> bu bitkin, yüzü kırışıklıklarla kaplı, çirkin genç adama dönüştü diye acıyla düşündü. “Ne görüyorsun?” diye üsteledi ermiş. Natasha’nın kanlı yüzü, leğenin dibinden yavaşça yükselip kendi yüzüyle iç içe geçti. Natasha elbisesini çıkarıp o güzel memelerinin üzerindeki kanayan yarasını gösterip, “Shangguan Jintong, ne kadar kötü kalplisin!” diye fısıldadı. “Natasha!” diye haykırdı Jintong acıyla başını<a id="GBS.0543.05"/> suya daldırıp. Ardından ermişin annesiyle ablasına şöyle dediğini duydu: “Tamamdır, oldu bu iş, onu içeriye taşıyın!”</p>
			<p>Shangguan Jintong ayağa fırlayıp ermişin üzerine çullandı. Hayatında ilk kez birine saldırıyordu. Cesareti göğü bile sarabilirdi, saldırdığı kişi şeytanlar ve hayaletlerle uğraşan biriydi ne de olsa. Natasha için her şeyi göze almıştı. Sol elini uzatıp ermişin beyaz keçisakalını<a id="GBS.0544.01"/> tutup var gücüyle aşağıya çekince, ermişin ağzı kara bir delik gibi açıldı. Ermişin leş gibi kokan salyaları aktı eline. Yaralı memelerini bir eliyle kapatan Natasha, ermişin dilinin üzerine oturmuş hayranlık dolu gözlerle Jintong’a bakıyordu. Aldığı gazla ermişin sakalına bu kez iki eliyle birden asıldı. Ermişin vücudu, ortaokul coğrafya kitabında gördüğü aslan vücutlu sfenks heykelleri gibi<a id="GBS.0544.02"/> acıyla büküldü. Ermiş, şeftali kılıcıyla Jintong’un bacaklarına vurmaya başladı. Ama Natasha’nın sayesinde Jintong bacaklarında ağrı hissetmedi ama ağrı duysa bile Natasha ermişin ağzının içinde olduğundan adamı bırakmazdı. Ermişi elinden kaçırırsa olacak korkunç sonuçları düşündü: Ermiş, Natasha’yı hamur gibi çiğnedikten sonra yutacak ve bir güzel sindirecekti. “Ermişin ne kadar da pis bir midesi<a id="GBS.0544.03"/> vardı! Bu iblis, büyü yapıp kızı öldürecek! Bu küçük ve sevimli iblis Jintong için şeytanın başını öğütecek! Bir elişi kâğıdını kesip ondan bir güvercin yapacak kadar sevimli ne de olsa. Bir tencere suyun içine kâğıt bir gemi koyup ardından gemiye binecek, bir gecede Japonya’ya varıp ertesi günün akşamı geri döndüğünde yanında babası yesin diye bir de bir sepet dolusu Japon narenciyesi getirecek.<a id="GBS.0544.04"/> Ne kadar sevimli değil mi! Seni büyüleriyle göğü bile delen ermiş seni, neden Natasha’ya zarar vermek istiyorsun? Natasha, atla çabuk oradan!” diye heyecanla bağırdı. Ama Natasha, sanki sağırmış gibi ermişin dilinde oturmaya devam ediyordu. Birden ermişin sakallarının gittikçe kayganlaştığını hissetti. Natasha’nın memelerinden süzülen kan ermişin sakallarına bulaşmıştı. Ellerini daha da sıkılaştırıp<a id="GBS.0544.05"/> iyice asıldı ermişin sakallarına. Elleri kan kırmızısına döndü. Ermiş, kılıcını fırlattı, serbest kalan elleriyle Shangguan Jintong’un kulaklarına yapışıp iki yana çekmeye başladı. Jintong’un ağzı kendiliğinden açılıverdi. Annesi ve ablasının çığlıklarını duydu. Ermişin sakallarına öyle bir yapışmıştı ki ölse dahi bırakmazdı. İki erkek, avluda daireler çizerek dönmeye başladı. Annesi ve ablası<a id="GBS.0545.01"/> da onlarla birlikte dönmeye başladı. Dönerlerken Jintong’un ayağı bir şeye takılınca sakallar ellerinden kurtulur gibi oldu ama hızla geri yapıştı. Ermiş bu fırsattan yararlanarak Jintong’un elini ısırıverdi. Böylece Jintong dezavantajlı bir duruma düştü. Ermiş kulaklarını neredeyse kökünden koparacaktı, elinin üzeriyse ermiş tarafından kemiğine kadar kemirilmişti. Acı bir çığlık attı. Kalbindeki<a id="GBS.0545.02"/> acı, etindeki acıdan çok daha kötüydü. Birden gözleri bulanıklaştı. Çaresizce Natasha’yı düşündü. Natasha, ermiş tarafından yutulmuş ve şimdi onun mide sıvılarıyla sindiriliyor olmalıydı. Ermişin dikenli mide çeperi kızı hamur gibi acımasızca yoğuruyordu. Jintong’un gözlerinin önündeki bulanıklık bir mürekkepbalığının karnı gibi kuzguni bir karanlığa büründü.</p>
			<p>İçki almak için dışarıya çıkmış<a id="GBS.0545.03"/> olan Dilsiz Sun avluya girdi. Keskin bir göz ve bir askerin zengin deneyimleriyle neler olup bittiğini hemen anladı. Hiç acele etmeden elindeki içki şişesini batı kanadındaki odanın duvar dibine bıraktı. Shangguan Lu, “Jintong’u kurtar!” diye bağırdı. Dilsiz Sun neredeyse hiç çaba sarf etmeden birkaç manevrada ermişin arkasına geçip iki elindeki küçük tabureleri aynı anda ermişin baldırlarına geçirdi.<a id="GBS.0545.04"/> Ermiş sıçradığı gibi kendini yerde buldu. Dilsiz’in tabureleri ikinci kez havalanıp bu kez yerdeki ermişin kollarına iniş yapınca Jintong’un kulakları serbest kaldı. Dilsiz’in tabureleri ermişin kulaklarına inince ermiş Jintong’un elini ağzından tükürüverdi. Ermiş yerde acı içinde yuvarlandı. Kılıcını almak için uzandı ve ağzını sımsıkı kapadı. Dilsiz Sun kükreyince ermiş tir tir titredi. Shangguan<a id="GBS.0545.05"/> Jintong salya sümük ağlıyordu ama hâlâ ermişin üzerine saldırmak istiyordu. Ermişin karnını yarıp Natasha’yı kurtarmak istiyordu fakat annesi ve ablası onu sımsıkı sarmışlardı, ermiş yere çökmüş olan kaplan Dilsiz Sun’un yanından hızla geçip uçarcasına kaçtı.</p>
			<p>Shangguan Jintong’un bilinci yavaş yavaş açıldı ama iştahı için aynı şeyi söylemek çok zordu. Annesi, bölge şefiyle konuşunca bölge<a id="GBS.0546.01"/> şefi hemen birini yollayıp bir süt keçisi satın aldı. Jintong zamanının çoğunu <em>kang</em>’ın üzerinde uzanarak geçiriyordu, arada sırada <em>kang</em>’dan inip bacaklarını esnetiyordu. Bakışları hâlâ bomboştu. Natasha’yı ve onun kanayan memelerini düşündükçe gözleri doluyor, gözyaşları ok olup süzülüyordu. Hiç konuşacak hali yoktu, arada kendi kendine bir şeyler mırıldansa da birinin geldiğini görünce hemen<a id="GBS.0546.02"/> ağzını kapatıyordu.</p>
			<p>Boz bulanık bir sabah <em>kang</em>’a uzanmış tavana bakıyordu. Daha az önce Natasha’nın yaralı memeleri için ağlamıştı, burnunun tıkandığını, başının döndüğünü ve ağır bir uykunun üzerine çökmekte olduğunu hissetti. Bu sırada Shangguan Laidi ve Dilsiz Sun’un odasından gelen insanın tüylerini diken diken eden keskin bir çığlık tüm uykusunu kaçırdı. Kulaklarını dikip etrafı iyice<a id="GBS.0546.03"/> dinledi ama yorgun kulakların uğuldamasından başka bir şey duymadı. Tam gözlerini kapatmak üzereydi ki bir çığlık daha duydu, bu çığlık bir öncekinden daha uzun ve daha korkutucu bir çığlıktı. Kalbinin atışı hızlandı ve kafa derisi gerildi. Meraktan <em>kang</em>’dan aşağıya indi, parmak uçlarında sessizce yürüyüp doğu kanadındaki odanın kapısına vardı, kapının üzerindeki çatlaktan <em>kang</em>’a doğru baktı.<a id="GBS.0546.04"/> Çırılçıplak soyunmuş olan Dilsiz Sun kapkara, dev bir örümcek gibi Shangguan Laidi’nin o ince ve yumuşak beline sımsıkı sarılmıştı. Çekirge gibi kocaman açılmış ağzından köpükler çıkararak Laidi’nin memelerini ısırıyordu sırayla. Laidi o uzun mu uzun boynunu <em>kang</em>’ın kenarından aşağıya sarkıtmış, yukarıya bakan yüzü bir lahananın dış yaprakları gibi beyazlamıştı. Shangguan Jintong’un yıllar önce<a id="GBS.0546.05"/> eşek ağılında gördüğü sararmış çöreklere benzeyen o iki iri meme Laidi’nin göğüs kafesinin üzerinde felçli gibi uzanıyordu. Meme uçlarından kan akıyordu. Göğsünün ve kollarının üzeri yara izleriyle kaplıydı. Laidi’nin aslında pürüzsüz bir beyazlığa sahip olan vücudu Dilsiz Sun’un altında pulları kazınmış bir balık ölüsüne dönmüştü. İki uzun ve çıplak bacağı <em>kang</em>’ın üzerinden dövülmüş gibi aşağıya<a id="GBS.0547.01"/> sarkıyordu...</p>
			<p>Shangguan Jintong içli içli ağlamaya başladı. Dilsiz Sun <em>kang</em>’ın başucundaki içki şişesini alıp kapıya doğru fırlattı. Shangguan Jintong uçarcasına avluya koştu, bir tuğla parçası alıp pencereye fırlattı. “Dilsiz,” diye sövdü ardından, “ölümün çok feci olacak!”</p>
			<p>Daha cümlesini yeni tamamlamıştı ki kendini çok yorgun hissetti, Natasha’nın görüntüsü gözlerinin önünde belirip<a id="GBS.0547.02"/> birden duman gibi havaya karıştı.</p>
			<p>Dilsiz, demir gibi yumruğuyla pencereyi kırdı. Shangguan Jintong korkuyla birkaç adım gerileyip ta çınar ağacının altına kadar gitti. Yumruk geri çekilince pencerede açılmış olan delikten sarı bir çiş demeti fışkırıp pencerenin kenarındaki plastik bir borudan aşağıya süzülerek pencerenin altındaki işeme kovasının içine damlamaya başladı. Jintong, öfkeyle dişlerini<a id="GBS.0547.03"/> sıkıp yan odaya doğru gidince kapının önünde çok tuhaf biriyle karşılaştı. Bu adam belini iyice bükmüştü ve uzun kollarını halsizce arkasında sürüklüyordu. Saçları kazınmış, kaşları beyazlaşmıştı, ince ve sık kırışıklıklarla çevrili iki iri kara gözü vardı, gözlerindeki ifade o kadar derindi ki insan bakmaya korkuyordu. Tüm yüzü irili ufaklı mor yara izleriyle kaplıydı, kulakları hırpalanmıştı,<a id="GBS.0547.04"/> sanki sıcaktan değil de soğuktan yanmışlar ve küçülerek maymun kulağı kadar kalmışlardı. Üzerine bedenine uymayan, yüksek yakalı ve naftalin kokan gri bir tunik giymişti, kemikli ve tırnakları kırılmış iki koca el, adamın iki yanında istemsizce titriyordu. “Kimi arıyorsun?” diye püskürdü Shangguan Jintong iğrenen bir tonda, bu adamın Dilsiz’in silah arkadaşlarından biri olduğundan emin bir<a id="GBS.0547.05"/> tavırla. Adam, Jintong’a saygıyla eğilip selam verdi, adamın dili sertleşmişti ve kelimeler ağzından zar zor çıkıyordu:</p>
			<p>“Evimi... Shangguan Lingdi... ben onun... Kuşçu... Han...”</p>
		</section>
		<section class="subchapter" epub:type="subchapter">
			<h2>3</h2>
			<p>“... ben... ben... konuşa...” Kuşçu Han ellerini kürsünün beyaz masa örtüsünde gergince dolaştırdı, zavallı çenesini kaldırıp kürsünün yanına bakındı, toplantıyı yöneten ortaokul müdürü Qiu Jiafu’ya<a id="GBS.0548.01"/> bakıp kekeledi. “Ne, ne söyleyeceğimi... ben de bilmiyorum...” Sanki boğazına kocaman bir düğüm atılmıştı, söylediği her kelimede boynunu kuş gibi çeviriyordu. Arada durakladığında ağzından insana ait olmayan çok garip sesler çıkarıyordu. Bu Kuşçu Han’ın köye döndükten sonra katıldığı ilk toplantıydı, ilk ve ortaokulun tüm personeli ve öğrencileriyle, bölge parti çalışanları, subaylar ve haberi duyduktan<a id="GBS.0548.02"/> sonra her köyden gelen insanlar vardı, okulun basketbol sahası dolup taşmıştı. İlçeden gelen gazeteciler farklı açılardan Kuşçu Han’ın fotoğraflarını çekiyordu. Kuşçu Han kürsünün altındaki kalabalığa bakınca utanarak geriye çekildi, sanki sırtını yaslayabileceği kalın gövdeli bir ağaç ya da duvar arıyordu. Konuşmadığı anlarda sırtını kamburlaştırarak boynunu iyice omuzlarının arasına gömüyor,<a id="GBS.0548.03"/> iki eliyle apış arasını kapatıyordu.</p>
			<p>Okul müdürü, ayağa kalkıp onun yanına gitti, bir çay fincanına sıcak su koyup ona uzatırken, “Yoldaş Han, biraz çay iç, boğazın ıslansın, sakin ol, kürsünün altındakilerin hepsi dostların ve onların çocukları, hepsi senin için buraya toplandı, hepsi senin gibi dünyaca ünlü bir tanıdıkları olduğu için gurur duyuyor,” dedi, ardından dinleyicilere bakıp ateşli<a id="GBS.0548.04"/> bir şekilde, “sevgili öğrenciler, yoldaşlarım, sevgili köy halkı,” diye seslendi, “Yoldaş Han Dingshan, Japonya’nın Hokkaido Adası’nın sık ormanlarla çevrili dağlarında on beş yıl boyunca vahşi bir yaşam sürmüştür. Bu, dünya çapında bir mucizedir, bize sunacağı rapor hepimizin eğitimi için büyük önem taşımaktadır, haydi bir kez daha en coşkulu alkışlarımızla onun raporunu dinleyelim!”</p>
			<p>Sahnenin<a id="GBS.0548.05"/> altında bir alkış tufanı koptu, okul müdürünün kışkırtıcı konuşması hepimizi gözyaşlarına boğmuştu. Kuşçu Han, bir elini kapanın üzerindeki peyniri yoklayan bir fare gibi havaya kaldırıp çay fincanının kulpuna dokundu, elini telaşla geri çekti, hemen ardından tekrar uzattı, sonunda fincanı titreyen eliyle kaldırıp kaşlarını çatarak bir yudum çay içti. Sıcak çay çenesini toparlayınca gözlerini<a id="GBS.0549.01"/> kıstı. Sıcak çay çenesinden boynuna doğru süzüldü. Birkaç kez bir kirpi gibi öksürdü, ardından sanki birazdan meditasyona başlayacakmış gibi gözlerini iyice kıstı.</p>
			<p>Okul müdürü onun arkasına geçip dost bir tavırla sırtına vurarak, “Han, hadi başla konuşmaya, burası atalarının ülkesi, köyündesin, sevdiklerinin koynundasın artık!” dedi. Kuşçu Han başını yukarıya kaldırdı, gözlerinden iki sıra<a id="GBS.0549.02"/> yaş süzülürken, “Konuşmak mı?” dedi. Okul müdürü onu dost bir tavırla cesaretlendirerek, “Evet, mutlaka anlatmalısın!” dedi. “Öyleyse...” dedi Kuşçu Han başını yere eğip, iki eli hâlâ apış arasındaydı, birkaç dakika derin bir sessizliğe büründü, ardından başını kaldırıp boynunu uzattı, gözlerini kocaman açıp zorla da olsa konuşmaya başladı.</p>
			<p>“... ben, kuş vururum, o gün, sarı benizliler ateş<a id="GBS.0549.03"/> açtı, koştum, peşime düştüler, sapanla birini gözünden vurdum, beni yakaladılar, kollarımı bağladılar, bacaklarıma vurdular, tüfeklerinin kabzalarıyla, beni bağladıkları halat uzadı, bir düğüm, iki düğüm, üç düğüm derken, yüzden fazla insan, sarı benizli sordu, ben cevapladım, bir sonraki köy evinde, benzemiyor, seni izliyorum, işsizin biri, aylak, işsiz aylak ne demek, cüce Japon anlamadı, çat,<a id="GBS.0549.04"/> kulağıma bir tokat, sen bana sor, ben kime sorayım, iki tokat daha, kabul etmedim, ellerimi bağladılar, sapanımı aldı, bir saçma attı, vın, hâlâ işsiz aylak değilim, diyorum, şak, şak, şak, bu sefer kamçı, sopa, tüfeğin kabzası, konuş, işsiz misin, aylak, seni velet, akıllı adam ne zaman geri çekileceğini bilir, tanıdın mı, tren garına geldik, halatları çözdüler, teker teker, içeriye yürüdük, koşarak<a id="GBS.0549.05"/> kaçtım, başımın üzerinde mermiler vınladı, kampı bombaladılar, atlı süvariler geldi, bir kılıç başımı sıyırdı, birkaç kelle yere düştü, gözlerimin akı döndü, tüm elim kan, trene bindik, Qingdao’ya vardık, sonra iskeleye, cüce Japonlar, iki tarafta da, süngü zoruyla, gemiye bindik, gemi büyük, Fukuyama, kızak çekildi, vay be, gemi kalktı, hepimiz ağladık, baba, ana, bittim ben, köpekbalığı yüzgeçleri,<a id="GBS.0550.01"/> nereden geliyorlar, bilmiyorum, kalpsizler, dönüşü olmayan yol, deniz, dalga, salla anam salla, kus, tükür, acık, öl, güverteye götürülüp denize atıl, köpekbalıkları, bir lokmada bacağını yutar, ikinci lokmada tamamını, köpekbalığı sürüleri peşimizde, martı sürüleri de, Japonya’ya vardık, kıyıya çıktık, trene bindik yine, yine gemiye sonra, yine karaya çıktık, Hokkaido Adası’na vardık, dağa<a id="GBS.0550.02"/> tırmandık, kar, ayak büyüklüğünde yağıyor, yüzüm soğuktan mosmor, kulaklarımdan pislik akıyor, yalınayak, derme çatma ahşap bir kulübe, doymuyorsun, çorba işte, birini mi gördün, doğruca kömür ocağına, başımızda cüce Japon şeytanları, ‘sı lov sı’, ‘lov sı lov’, ‘şıgav buşı gavbu’ şeytanın dili, anlamıyorum, anlamazsan dövüyorlar, havalı sondaj, başta fener, kömür kaz, meşe palamudu unundan yapılmış<a id="GBS.0550.03"/> makarna, çeksen uzamaz, millet, ölmeyi bekleyemem, kaçmak gerek, dağlarda öleyim, küçük şeytanlara kömür çıkarmak yok, kömür çıkar, demir işle, tüfek yap, top yap, Çinli öldür, yapmıyorum, kaç, küçük şeytanlara kömür çıkarma, ölsem de kazmam bir daha!”</p>
			<p>Konuşması birden duygusal bir hal aldı, dinleyiciler şaşkınlık içindeydi, ateşli bir alkış koptu. O da şaşırmıştı, sahnenin altına baktı, sonra<a id="GBS.0550.04"/> yana dönüp okul müdürünü arandı, müdür başparmağını her şey yolunda anlamında ona kaldırdı. Giderek daha akıcı konuşmaya başladı: “Küçük Cheng kaçtı, yakalanıp geri getirildi, herkesin önünde, köpeklere yedirdiler, Japon şeytanı homurdandı, tercüman çevirdi: ‘Beyefendi diyor ki, bir daha kaçmak isteyen olursa buyursun işte, rol modeliniz!’ İçimden senin ananı sikeyim, dedim, nefes aldığım sürece<a id="GBS.0550.05"/> kaçmak isteyeceğim!” Yine bir alkış tufanı. “Bir kadın, karları süpürüyor, bana el etti, kulübesine girdim, dedi ki: ‘Ağabey, ben Shenyang’da büyüdüm, Çin’e karşı sempatim var.’ Konuşamadım, casus olmasından korktum, kadın dedi ki: ‘Tuvaletin deliğinden çıktığın zaman kendini ormanda bulursun...’”</p>
			<p>Lu Liren ve onun İmha Birliği’nin Dalan şehrinin caddelerinde zaferi kutladığı gün, Kuşçu Han<a id="GBS.0551.01"/> da tuvaletin deliğinden çıkıp dağın ardındaki sık ormana girdi. Deli gibi ve hiç mecali kalmayana kadar koştu, sonunda bir huş ağacı ormanına daldı. Ormanda çürümüş yaprak kokusu vardı ve yaprakların altından piyano sesini andıran bir su şırıltısı duyuluyordu. Hava nemliydi, her yerde pus vardı, günbatımının ışıkları altın sarısı oklar gibi düşüp ağaçların arasında durmadan parlıyordu. Sarıasmalar<a id="GBS.0551.02"/> ötüşüyordu, her şey çok heyecan vericiydi, taze bir kan kokusu vardı havada. Kuşçu Han’ın önünde koyu yeşil çalılar uzanıyor, çalıların arasında kırmızı böğürtlenler görünüyordu. Biraz böğürtlen yedi ama hemen geri tükürdü. Sonra bir avuç küçük beyaz mantar yedi, midesi sancıdı, durmadan kusmaya başladı. O sinsi alacakaranlıkta vücudundan leş gibi bir kokunun yayıldığını fark etti. Bir dere bulup<a id="GBS.0551.03"/> vücudundaki bok lekelerini temizledi. Soğuk su iliklerine kadar titretti, kara kışa karşı sıkı bir mücadeleye başlamıştı, birden kömür ocağının oradan belli belirsiz köpek havlamaları duydu. Japon cüceleri fark ettiler, akşam yoklamasında onun olmadığını fark ettiler. İçinde sanki birden eski hesaplarını ödemiş gibi bir rahatlama duydu. Kaçmayı başarmıştı. Kömür ocağını koruyan Japon askerleri gittikçe<a id="GBS.0551.04"/> azalıyordu ama onların aksine kurt köpekleri gittikçe artıyordu, içinde sonunda Japonların kazanacağına dair belli belirsiz bir his dolanmaya başladı. Olmaz, ormanın daha derinlerine gitmelisin, Japonlar seni yakaladı yakalayacak, ardından kurt köpeklerine yem edecekler, haksızlığın daniskası! O kurt köpeklerinin koca kafalarıyla sivri kıçlarını hatırlayınca tüm derisi gerildi, köpekler kenarlarından<a id="GBS.0551.05"/> kan damlayan ağızlarıyla Küçük Chen’ın bağırsaklarını makarna gibi yemişlerdi. Japonların dağıttığı üniformayı üzerinden çıkarıp derenin içine fırlattı. Anasını siktiğimin! Üniforma suda şişip inek bokuna benzedi, derenin akışıyla birlikte uzaklaştı, bir kayanın kenarına takılıp birkaç tur attıktan sonra aşağıya doğru süzüldü. Günbatımı kan gibi kırmızıydı, dağın ortası, huş ve meşeler,<a id="GBS.0552.01"/> fundalık ve çalılar, çam, köknar ve kızılçamlar, uçurumun yarısını kaplayan altın sarısı yaprakları olan yabanasması, dağdan tökezleyerek akan dere, her şey ama her şey, günbatımının altında renk değiştiriyordu. Ama onun durup da manzaranın keyfini çıkaracak hali yoktu, dere boyunca uçarcasına koşturuyordu, büyük, pürüzsüz ve kaygan çakıltaşlarından sekerek dağın derinliklerine doğru koşturdu. Gece<a id="GBS.0552.02"/> yarısına doğru köpeklerin artık peşinde olmadığını düşünüp bir kayısı ağacının altına oturdu. Ayakları sanki ocağın üstünde unutulmuş gibi acıyla yanıyordu. Karnında bir sıcak dalgası yayılmaya başladı, hem üşüyordu hem de pişiyordu. Ayın soğuk ışıkları, dağın ve ormanın üzerinde gümüş gibi parlıyordu, derenin içini doldurmuş olan çakıltaşları dev yumurtaları andırıyor ve solgun bir yeşil ışık<a id="GBS.0552.03"/> yayıyorlardı. Derenin şırıltısı çok uzaklara yayılıyordu, taşlara çarpan suyun çıkardığı dalgalar kar beyazıydı. Ağacın mor gölgesi altına uzanmıştı, soğuk, açlık, hastalık, korku, melankoli ve bunlar gibi bir yığın kötü his üzerine çullanıp ona işkence etmeye başladı. Pek çok kez böyle pervasızca kaçmasının bir hata olup olmadığını düşündü ama bu düşünce ne zaman aklına gelse bir yandan da, “Aptal<a id="GBS.0552.04"/> piç kurusu, özgürsün artık, büyük bir şey başardın, artık cüce Japonlar için kömür kazmak zorunda değilsin, o ağzının üstü daha yeni tüylenmiş cüce Japon’un kabadayılıklarına katlanmak zorunda değilsin!” diye kendini azarlıyordu. İşte böyle acı çekerek ve heyecandan ölecek bir ruh halinin işkencesi altında belli belirsiz bir uykuya daldı. Şafak söktüğünde rüyasında sayıklarken kendi sesine uyanıverdi.<a id="GBS.0552.05"/> Çok korkunç bir rüya görmüştü ama uyanır uyanmaz unutuverdi ne gördüğünü. Soğuk iliklerine kadar işlemişti, bir kaz yumurtası gibi soğuk ve sert olan kalbi, göğüs kafesinin altında dayanılmaz bir acıyla çarpıyordu. Çiy çok yoğundu, ağacın gövdesi sanki soğuk bir ter tabakasıyla kaplıydı. Ay batıdaki dağ tepelerinin ardına düşmüştü bile, soluk gökte yeşil yeşil parlayan birkaç yıldız vardı.<a id="GBS.0553.01"/> Vadiyi sis kaplamıştı, derenin kenarında sisten seçemediği birkaç yabani hayvanın su içtiğini gördü. Leş gibi bir balık kokusu aldı, vadideki vahşi hayvanların şok edici kükremelerini duydu.</p>
			<p>Güneş çıkıp gün aydınlanınca vadiyi kaplayan sisin beyazlığı ortaya çıktı. Üşüyordu, gün ışığına çıkıp ısınmaya çalıştığında tüm vücudunun yara izleriyle kaplı olduğunu gördü, her yanı şişmiş, sivrisinek<a id="GBS.0553.02"/> ısırıklarıyla dolmuştu. “Bu halimle insana bile benzemiyorum!” derken ağlayacaktı neredeyse. Güneşin vurduğu derisi kaşınıyordu, o iki bacağının arasındaki şey, can damarı, tohumlarının torbası, soğuktan taş gibi katılaşmış, iyice yukarı çekilmiş ve sızlıyordu. Birden eski bir deyişi hatırladı: Erkeklerin en üşüyen yerleri yumurtaları, kadınların en üşümeyen yerleri memeleridir. Yumurtalarını ovuşturunca<a id="GBS.0553.03"/> buzun yavaş yavaş çözüldüğünü hissetti, elleri ıslandı. Üzerindeki üniformayı attığına pişman oldu, üniforma olsa da yine de giyecek bir şeydi ya, gündüz vücudunu dış etkenlerden, gece de sivrisineklerden koruyabilirdi. Ağacın altında birkaç bildik yabani bitki buldu: tavşan dikeni otu, sinirotu, yabani sarmısak ve kuş madımağı. Bu bitkiler zehirli olmadığından hemen yedi. Bir de çok güzel<a id="GBS.0553.04"/> görünen yabani bitki ve meyveler buldu ama onları tanımadığından yemeye cesaret edemedi, zehirli olabileceklerinden ürktü. Dağın yamaçlarında bir ahlat ağacı buldu, ağaçtan yere bir sürü küçük sarı armut düşmüştü, armutlar mayalanmış gibi ekşi ekşi kokuyordu. Birini alıp tadına baktı, tatlı ve ekşiydi armut, Çin’deki armutlarla aynıydı tadı, çok mutlu oldu, armutlarla gönül rahatlığıyla karnını<a id="GBS.0553.05"/> doyurdu. Bu ağacın yerini daha sonra geldiğinde kolayca bulabilmek için bir işaret aradı ama dört bir yanı ağaçlarla kaplıydı, sorsalar hangi yönde olduğunu bile söyleyemezdi. Güneşin doğduğu yön doğu değil miydi ki ama bu Çin’de uyguladığı bir yöntemdi. Cüce Japonların güneşi de doğudan yükselip batıdan batmıyor muydu ki? Birden tren istasyonunun önündeki bayrak direğinde süzülen Japonların yükselen<a id="GBS.0554.01"/> güneş bayrağını hatırladı. “Eve dönmeliyim,” diye düşündü, “asıl olay kaçmak değildi, amacım eve, Gaomi Kuzeydoğu Bucağı’na, Shandong Eyaleti’ne, Çin’e dönmek.” Gözlerinin önünde o masum genç kızın hayali belirdi, kızın narin burnu, hokka burnu, etli beyaz kulakları. Onu düşününce kalbi sanki sonbaharın o tatlı ekşi armutlarının suyuna batar gibi oldu. İçinde Japonların Hokkaido Adası’yla Çin’in<a id="GBS.0554.02"/> Changbai Dağı’nın bir şekilde birbirleriyle bağlantılı olduğuna dair belli belirsiz bir his belirdi, kuzeybatıya doğru ilerlemeyi sürdürürse Çin’e ulaşabilecekti. “Cüce Japonya, cüce Japonya, avuç içi kadar, hap kadar bir ülkecik, seni üç ayda baştan sona kat edeceğim,” diye düşündü. Hatta biraz daha hızlı hareket ederse yeni yılı evde geçirebileceğini bile düşündü. Anam da öldü, eve dönünce<a id="GBS.0554.03"/> yapacağım ilk iş Shangguan’ların kızını almak olsun, birlikte mutlu mesut yaşarız. Kararını vermişti artık, şimdi geri dönüp geçen akşam üniformayı attığı yere gidecekti. Ağaçların arasından kurt köpeklerinin çıkacağı korkusuyla dikkatle geriye doğru koşmaya başladı. Öğleye doğru içine oraya vardığına dair bir his doğdu ama şimdi gözlerinin önünde uzanan manzarayla geçen akşam gördükleri arasında<a id="GBS.0554.04"/> büyük bir fark vardı. Geçen akşam hiç bambuya denk gelmemişti, oysa şimdi etrafta bir sürü bambu ağacı vardı, vadinin etrafına karman çorman dağılmış kara gövdeli büyük ağaçların arasında üzerlerine güneşin vurduğu huş ağaçları da vardı. Kırmızı, beyaz ve mor çiçekleri olan ağaçlar da vardı, her yer gerçekten de çiçeğe kesmişti, vadiyi bazen yoğun, bazen de seyrek bir çiçek kokusu kaplıyordu. Ağaç<a id="GBS.0554.05"/> dallarına tünemiş olan bir sürü kuş merakla onu izliyordu. Bazı kuşların adını biliyordu ama bazısının adını bile çıkaramadı, kuşların hepsinin muhteşem renklerde tüyleri vardı. Keşke şimdi bir sapanım olsaydı, diye düşündü.</p>
			<p>Bütün gün vadinin içinde dolandı. O küçük dere onunla sanki yaramaz bir çocukmuşçasına saklambaç oynuyordu. Hiç kurt köpeği görmedi. Üniformayı da bulamadı. Öğleyin derenin<a id="GBS.0555.01"/> kenarına uzanmış çürümüş bir ağaç gövdesinin üzerinde bitmiş beyaz ağaç mantarı buldu, mantarın tadına baktı, mantarın gevrek ve baharatlı bir tadı vardı. Yine gönül rahatlığıyla ağacın üzerindeki bütün mantarları yiyip karnını doyurdu. Akşama doğru karnının ağrıdığını hissetti, midesi davul gibi şişmiş gümbürdüyordu. Hemen kusmaya başladı, ishal de olmuştu, gördüğü her şey, olduklarından daha<a id="GBS.0555.02"/> büyük ve daha kalın göründü gözüne. Elini kaldırınca parmaklarının turp gibi kalınlaştığını gördü. Suyun durgun yüzeyine bakınca yüzünün şişmiş olduğunu fark etti, o koca gözleri iki küçük yarığa dönüşmüş, yüzündeki tüm kırışıklıklar kaybolmuştu. Yorgun ve çaresiz bir halde bir çalının altına uzandı. O gece komaya girip kendi kendine sayıkladı, gözlerinin önünde ağacı andıran dev gibi insanlar<a id="GBS.0555.03"/> salındı, altına uzandığı çalının etrafında dönenen bir sürü benekli kaplan gördü. Gün aydınlandığında kendini az da olsa mutlu hissediyordu, karnındaki ağrı da geçmişti. Yüzünün şişkinliği de inmişti. Yüzünün suya vuran yansımasını görünce korkudan sıçradı. Kusma ve ishal yüzünden bir gecede bir deri bir kemik kalmıştı.</p>
			<p>Yedinci ya da sekizinci gecenin sabahında iki tanıdık işçiyle karşılaştı.<a id="GBS.0555.04"/> O sırada derenin kenarına diz çökmüş başını suya daldırıp yabani hayvanlar gibi su içerken birden derenin kenarındaki büyük bir ağacın dalları arasından ince bir ses duydu: “Kuşçu Han Ağabey, sen misin o?”</p>
			<p>Hemen yerinden sıçrayıp çalıların arasına saklandı. O ses onu korkudan öldürecekti neredeyse. O sırada meşe ağacının tepesinden bir ses daha duydu ama bu ses, yetişkin bir adamın boğuk sesiydi:<a id="GBS.0555.05"/> “Kuşçu Han, sen misin?” “Evet, benim, benim ya!” diye deli gibi bağırarak çalıların arasından fırladı. “Deng Ağabey, sen misin? Sesinden çıkardım, yanındaki de Küçük Bi olmalı, sonunda sizleri buldum...” Ağacın altına koşup yukarıya baktı, birden gözyaşlarına boğuldu, gözyaşları kulaklarına doğru süzülüyordu. Ağacın tepesindeki Deng ve Küçük Bi, kemerlerini çıkarıp ağacın dalları arasından<a id="GBS.0556.01"/> sarkıtarak kendilerini ağacın yosun tutmuş gövdesinden beceriksizce aşağıya saldılar. Üçü birbirine sıkı sıkı sarıldı, ağlaşıp gülüştüler.</p>
			<p>Birbirlerine sarıldıktan sonra birer adım geri çekilip birbirlerine baktılar, Kuşçu Han’ın bakışları diğer ikisinin yüzleri arasında gidip geliyordu, Deng ve Küçük Bi de Kuşçu Han’ı baştan aşağıya süzdü...</p>
			<p>Sonunda sakinleşip ayrıldıktan sonra başlarına<a id="GBS.0556.02"/> gelenleri birbirlerine anlattılar. Deng’in Changbai Dağı’nda ağaç kesmişliği vardı, ormanı iyi tanıyordu. Ağacın gövdesindeki yosun tabakasına bakarak yönü tayin etti. İki ay sonra, ağaçların yaprakları sonbaharın soğuğuyla kızarmaya başladığında dağın sık ağaçlarla kaplı alçak bir yamacında durup denizin göğe kadar uzanan korkunç dalgalarını izlediler, gri beyaz dalgalar yorulmak nedir bilmeden<a id="GBS.0556.03"/> kıyıdaki kahverengi bir kayaya çarpıp duruyor, dalgalar bir koyun sürüsü gibi yumuşak kumlarla kaplı sahile akın ediyordu.</p>
			<p>“... Sahile, ah, onlarca tekne demir atmıştı. Birkaç adam, ah, çoğu yaşlıydı, ah, yaşlı karılar, genç kadınlar, ah, çocuklar, orada güneşte balık kurutuyorlardı, ah, yosun kurutuyorlardı, ah, çok zor bir iştir bu, ah, ağıtlar yakıyorlardı, ahlayıp vahladılar, ah, vahlayıp<a id="GBS.0556.04"/> ahladılar, İhtiyar Deng dedi ki, ah, denizi geçtik mi Yantai’ya varırız, ah, Yantai bizim köye, ah, çok yakın, ah, içimde bir mutluluk, ah, ağlamak istiyorum, ah, öyle denizin ötesine baktıkça, ah, dağlar yemyeşil, ah, İhtiyar Deng dedi ki, orası Çin, ah, dağların üzerindeki karanlık kedi gibi saklanıyor, ah, kıyıda insanlar ışıkta geziniyor, ah, Küçük Bi telaştan dağdan inmeye yeltendi, ah, bekle,<a id="GBS.0556.05"/> dedim ona, ah, bekle biraz daha, ah, biri var, başında bir gaz lambası, ah, kıyıda, ah, bir tur attı, ah, olur, dedim, ah, hadi şimdi inelim, ah, bir aydan fazla bir süredir sadece otla beslenmişim, ah, kurutulmuş balıkları görünce, ah, gözüm aç bir kediden daha fazla döndü, ah, bir şey bile diyemedim, ah, onlarca balığı mideme indirdim, ah, Küçük Bi balıkların kılçığı var, dedi, biraz da yosun<a id="GBS.0557.01"/> yedik, ah, midemin çektiği ziyafetten sonra nasıl ağrıdığını anlatmam çok zor, ah, içimde sanki <em>tofu</em> kaynıyordu, ah, midem burulmuştu, ah, Küçük Bi dedi ki, ah, ağabey, balık kılçıkları sanki bağırsaklarımı deliyor, ah, balıkların kurutmak için asıldığı telin üzerinde muşamba önlükler vardı, ah, belimde bir sancı, ah, birini çekip aldım, ah, sanki kadın elbisesi, sıkıca bağladım, ah, bir aydan<a id="GBS.0557.02"/> fazladır vücudum giysi yüzü görmemiş, ah, önlüğü giyince insana benzedim, ah, küçük bir tekneye atladım, ah, ittim, çektim, denize vardım, ah, vücudum ıpıslak, ah, tekne sabit değil, ah, koca bir balık sanki, ah, sen çek ben iteyim, ah, bindik, tekne nasıl gider bilmiyorum, ah, sen çek bir kürek, ben çekeyim bir kürek, ah, küçük tekne kızmaya başladı, döndü durdu, ah, olmaz, küreklere asılsak da<a id="GBS.0557.03"/> Çin’e varamayacağız, ah, İhtiyar Deng dedi ki, kardeşlerim, böyle olmaz, geri dönelim, dedim ki, geri dönmem, boğulurum daha iyi, ah, cesedim süzülerek geri dönsün, ah, süzülüp Çin’e dönsün!”</p>
			<p>Tekne şahlanıp alabora olunca göğüslerine kadar suya batıp suyun içinde debelendiler, dalgalar onları sahile sürükledi. Dalgalar sesli sesli sahile vururken sanki binlerce on binlerce atlı süvari ve piyade<a id="GBS.0557.04"/> sahile çıkıyormuş gibi hissettiler, gök yıldıza kesmişti, suyun üzerinde yeşil yakamozlar dans ediyordu. Kuşçu Han konuşamayacak kadar üşüyordu. Küçük Bi usulca hıçkırdı. İhtiyar Deng, “Kardeşlerim, her zaman bir çıkış yolu vardır, önemli olan umudunuzu kaybetmemek,” dedi. Kuşçu Han, “Ağabey, içimizde en büyük sensin, sen söyle ne yapalım!” dedi. İhtiyar Deng, “Bizler kara adamıyız, tekneden<a id="GBS.0557.05"/> anlamayız. Pervasızca denize açılırsak işin sonu ölüme varır. Kaçmamız kolay olmadı, kendimizi öyle kolayca ölümün kollarına atamayız, şöyle yapalım, önce dağa çıkıp bir gün dinlenelim, yarın Japon bir balıkçı yakalayıp bizi karşıya geçirmeye zorlarız,” dedi.</p>
			<p>İkinci günün akşamı yolun kenarına pusu kurup ellerinde taş ve sopalarla beklemeye koyuldular. Beklediler de beklediler, sonunda başında<a id="GBS.0558.01"/> bir gaz lambası taşıyan biri çıkageldi. Kuşçu Han hemen onun üstüne çullandı, beline asılıp onu yere yatırdı. Japon bir çığlık atıp bayılıverdi. İhtiyar Deng gaz lambasını alıp düşenin yüzünü aydınlatınca onun o sıska kadın olduğunu anladılar. Küçük Bi elindeki taşı kaldırıp, “Taşla ezip öldürelim şunu, yoksa bizi ihbar eder,” dedi. Deng, “Boş ver, cüce şeytanların merhameti yok, biz onlar gibi<a id="GBS.0558.02"/> davranmayalım. Hem bir kadını öldürmek olacak iş değil,” dedi.</p>
			<p>Kadını bir kenara bırakıp telaşla yerlerini değiştirdiler. Birden sahilde yanan bir gaz lambası fark ettiler, ışık varsa insan da var, demekti bu. Üçü birden apar topar sahile doğru koşturmaya başladı. Kuşçu Han koşarken muşamba önlüğün sahilde çıkardığı sesleri dinledi. Işık ahşap bir kulübeden dışarı süzülüyordu, kulübenin iki<a id="GBS.0558.03"/> yanında içinde yosun yetiştirilen camdan havuzlarla birkaç eskimiş lastik vardı. Kuşçu Han yüzünü kulübenin kapısına dayayıp deliklerden içeriye baktı, içeride yere çömelmiş, küçük bir <em>wok</em>’tan pirinç pilavı yiyen ak sakallı bir ihtiyar vardı. Pirinç pilavının hoş kokusu Han’ın midesinin guruldamasına neden oldu, kanı öfkeden beynine sıçradı, “Sizin yedi ceddinizi sikeyim, bizi yakalayıp buralara<a id="GBS.0558.04"/> getirdiniz, bizler yabani ot ve ağaç yaprakları yerken bir de karşımıza geçmiş pirinç pilavı yiyorsunuz!” diye söylendi içinden. Tam kapıyı itip içeri girecekken İhtiyar Deng onu bileğinden yakalayıp durdurdu.</p>
			<p>İhtiyar Deng, o ikisini kulübeden uzaklaştırıp sessiz bir yere götürünce kafa kafaya verdiler. Kuşçu Han, “Ağabey, içeri dalmayacak mıyız?” diye sordu. Deng, “Kardeşlerim, acele etmeyin,<a id="GBS.0558.05"/> bırakalım da ihtiyar yemeğini bitirsin,” dedi. “Sen de gerçekten çok iyi kalpliymişsin,” diye homurdandı Küçük Bi. Deng, “Kardeşlerim, Çin’e dönebilmemiz bu ihtiyara bağlı. Bence bu adam kalender biri. Öyle içeriye dalarsak yerinden bile kıpırdamaz, güzelce konuşmak gerek adamla, eğer kabul ederse kurtulduk demektir, kabul etmezse işte o zaman zor kullanırız. İçeriye dalıp vahşileşeceğinizden<a id="GBS.0559.01"/> korktuğum için sizi engelledim,” dedi. Kuşçu Han, “Deng Ağabey, söyleyecek bir şeyim yok, senin sözünü dinleyeceğiz,” dedi.</p>
			<p>Kulübeye girdiklerinde ihtiyar yine de ölesiye korktu. Nezaketen onlara çay ikram etti. Kuşçu Han, ihtiyarın rüzgârın kuruttuğu yaprak gibi yüzüne bakınca içi acıdı. Deng, “Amcacığım, bizler Çinli işçileriz, bizi Çin’e götürmeniz için size yalvarmaya geldik,” dedi. İhtiyar<a id="GBS.0559.02"/> boş gözlerle onlara bakıp önlerinde saygıyla eğildi üst üste. Deng, “Bizi geri götürürseniz, elimizdekileri son kuruşuna kadar size veririz, gerekirse karılarımızı ve çocuklarımızı satar, sizi geri yollamak için gereken parayı toplarız. Eğer geri dönmek istemezseniz size kendi babamız gibi bakarız, biz ne yersek sizi onunla besleriz, sözünden dönenin kaşığı kırılsın, sözünden dönen insan değildir!”<a id="GBS.0559.03"/> dedi.</p>
			<p>İhtiyar, “pat” diye bir sesle yere diz çöküp onların anlamadığı dilde bir şeyler geveledi, durmadan secde ediyordu, salya sümük ağlamaya başladı. Kuşçu Han üzgün bir tavırla ihtiyara şöyle bir dokunayım deyince ihtiyar kesilmek üzere olan bir domuz gibi inledi, hemen ayağa kalkıp dışarıya koştu. Kuşçu Han onu yakalayınca Kuşçu Han’ın elini ısırdı. Kuşçu Han’ın öfkesi içinden sıçrayıp<a id="GBS.0559.04"/> bir satırın üzerine kondu, satırı ihtiyarın boynuna dayayıp adamı tehdit etti: “Sakın bağırma, eğer bağırırsan seni şuracıkta öldürürüm!” İhtiyar sesini bile çıkarmaya cesaret edemedi, telaşla gözlerini kırpıştırdı. Kuşçu Han, “Deng Ağabey, bu aşamaya geldikten sonra saygıdan filan dem vurmak olmaz. Şu ihtiyarı tekneye bindirip satır zoruyla dediğimizi yaptıralım. Artık istediğimizi yapmamasından<a id="GBS.0559.05"/> da korkmamıza gerek yok,” dedi.</p>
			<p>Üçü birden kulübede çalı çırpı, satır bıçak, ateş yakmaya gerekecek ne varsa işte onları alıp birkaç tane de sopa buldular, ihtiyarın ellerini bağlayıp kulübeden dışarıya sürükleyerek doğruca sahile doğru yürüdüler. Rüzgâr ıslık çalıyordu, denizin üzerine bir karanlık çökmüştü. Tam dağın eteğinden dönecekken karşılarına bir dizi parlayan meşale çıktı. Bir sürü<a id="GBS.0560.01"/> insan naralar atarak üstlerine doğru koşturuyordu. İhtiyar iplerden kurtulup bağırarak öne doğru koşturdu. Deng, “Kardeşlerim, canını seven kaçsın!” diye bağırdı.</p>
			<p>Dağa kaçtılar, ölümüne koşmuşlardı, hiçbirinin konuşacak mecali kalmamıştı, ne yapacaklarını bilmeden gün aydınlanana kadar oturdular. Kuşçu Han, “Neden illa denizden gitmek zorundayız? Ben Japonya’yla Çin’in hiçbir karasal bağlantısı<a id="GBS.0560.02"/> olmadığına inanmıyorum. O çekirge sürüsünü andıran binlerce, on binlerce Japon askeri teknelere binerek mi Çin’e geldi?” dedi. Küçük Bi, “Acaba kaç tekne gerekti?” dedi, “O kadar çok tekneleri olamaz.” Kuşçu Han, “Bence sahilde yürüyüp adanın etrafını dolanalım, bir gün bir çıkış yolu buluruz elbet, inceldiği yerden kopsun artık, bu yıl olmadı, seneye de yürümeye devam ederiz, mücadeleye devam<a id="GBS.0560.03"/> edersek Önünde sonunda Çin’e geri döneceğiz bir gün,” dedi. Deng, “Ancak bu şekilde kurtulabiliriz, Changbai Dağı’nda ağaç keserken cüce Japonya’nın Kore Yarımadası’yla karadan bağlantısı olduğunu duymuştum, önce Kore’ye gider, oradan Çin’e geçeriz, Kore’de ölmek Japonya’da ölmekten iyidir,” dedi.</p>
			<p>Üçü böyle ateşli bir şekilde tartışırken dağın altından gelen insan sesleri, köpek havlamaları<a id="GBS.0560.04"/> ve gonk sesleri duydular: “Yandık, Japonlar dağı sardı.”</p>
			<p>Sonunda yine dağıldılar. Kuşçu Han bir bambu yığınının içine çömeldi, üzerinde yırtık pırtık bir erkek üniforması olan sarı yüzlü bir kadın gördü, kadının elinde bir av tüfeği vardı, etrafa dikkatle bakınarak yürüyordu, kadının sağında ve solunda ellerinde ahşap saplı satırlar olan bir grup yaşlı adam vardı, kadının arkasından elindeki<a id="GBS.0560.05"/> bakır tepsiye kürekle vuran solgun yüzlü bir erkek çocuğu geliyordu. Kadının önünde ilerleyen birkaç sıska köpek, güçsüz bir şekilde havladı. Birbirlerine cesaret vermek için olacak, yaşlılar, kadınlar ve çocuklar arada blöf yaparmış gibi bağrışıyor, hemen ardından bir el, ateş ediliyordu. Alaca bir köpek, Kuşçu Han’ın gizlendiği bambu yığınına doğru deli gibi havlarken bir yandan da kuyruğunu<a id="GBS.0561.01"/> bacaklarının arasına sıkıştırmış bir şekilde bir ileri bir geri gidip geliyordu. Köpeğin bu çıldırmış hali sarı yüzlü kadının dikkatini çekti. Tüfeğini bambu yığınına doğrultup garip bir çığlık attı. Kadının geniş yenlerinden görünen ve balmumundan yapılmış gibi duran el bilekleri şiddetle titriyordu. Kuşçu Han çalıların arasından sıçradı, satırı havaya kaldırıp kadının ve tabii ki o kara namlunun<a id="GBS.0561.02"/> üzerine doğru atıldı. Kadın sanki hiç beklemediği bir anda vurulmuş bir köpek gibi çığlıklar attı, ardından elindeki tüfeği yere atıp kaçmaya başladı. Kuşçu Han’ın satırı, kadının başındaki hasır şapkayı sıyırıp geçti. Şapkada açılan yarıktan kadının kuru saçları göründü. Kadın çığlıklar atarak yere yuvarlandı. Kuşçu Han dağın aşağılarına, altın rengi ağaç tepeleriyle çevrili, rüzgâr girmez sık ormana<a id="GBS.0561.03"/> daldı. Japonlar bağrışarak, köpekleri de havlayarak dağın altını üstüne getirdiler.</p>
			<p>İhtiyar Deng ve Küçük Bi yakalandı; kaderin kılık değiştirmiş bir lütfu sayesinde Japonların teslim oluşundan iki yıl sonra savaş esiri olarak Çin’e iade edildiler ama onların aksine kuşatmadan kaçabilen Kuşçu Han, Hokkaido Adası’nın ormanlık dağlarına mahkûm olup acı içinde on üç yıl geçirdi, ta ki avcılar<a id="GBS.0561.04"/> onu bir ayı gibi kış uykusuna yattığı o karlı çukurdan çıkarana dek.</p>
			<p>Karın çok fazla yağdığı ve çok uzun süren o en son kışa geldiğinde Kuşçu Han’ın saçları bir metreden fazla uzamıştı. İlk birkaç yıl arada satırıyla saçlarını kazımıştı ama satır yıllar içinde hurdaya çıkıp kullanım değerini yitirince saçları da özgürce uzamıştı. Sahilde bulduğu muşamba önlük ve kadın bluzu yıllar içinde yıpranıp<a id="GBS.0561.05"/> yol yol olunca onları dikenli çalıların üzerine asmıştı. Şimdi üzerinde dağın dışındaki çeltik tarlalarında bulduğu saplardan, saman ve gübre için kullanılan ambalaj kâğıtlarından yaptığı bir giysi vardı, üzerindekiler yürürken hışırdıyor ve bu haliyle sanki dinozorlar devrinden kalma garip bir yaratığı andırıyordu. Kuşçu Han, vahşi hayvanlar gibi ormanda kendi yaşam alanına sınırlar koydu,<a id="GBS.0562.01"/> ormanda yaşayan gri bir kurt sürüsü ona saygı gösterip ondan uzak duruyordu, o da onları kışkırtmaya cesaret edemedi. Bu kurt sürüsünün aynı ana babadan olduğunu biliyordu. Adada geçirdiği ikinci kışında yeni evli bir çift kurt onu yemeye çalıştı, o da kurtların derilerini yüzüp onların o kabarık ve sıcak tutan kürklerinden mağarasının içine bir yer yatağı yapmayı düşündü. Başlarda uzaktan birbirlerini<a id="GBS.0562.02"/> süzüp durdular, kurtlar ondan çekinmelerine rağmen etçil hayvanlara özgü o dayanılmaz sabır onları bir gün Kuşçu Han’ın uzun süredir mağaradan çıkıp güneşlenmek için kullandığı derenin yanına kadar getirdi, bu böyle geceler boyunca sürüp gitti. Kurtlar boyunlarını uzatıp o soğuk aya doğru tiz bir sesle acı çığlıklar atıyorlardı, hatta gökteki yıldızlar bile bu korkunç ulumaları duyunca korkuyla<a id="GBS.0562.03"/> titriyorlardı. Sonunda daha fazla dayanamayacağını düşünüp iki seferde yemesi gereken yosunları bir seferde yedi, ardından bir kirpi bacağı yedi, sonra tüm enerjisini yediklerini sindirmeye yoğunlaştırdı, sert ve sivri tırnaklarını, ellerine ve bacaklarındaki eklemlere sürtüp saldırı için hazırlanmaya başladı. Tek silahı o zamanlar zorla da olsa hâlâ kullanabildiği kırık satırıydı, bir de bitki<a id="GBS.0562.04"/> köklerini kazımak için kullandığı ucu sivri sopası vardı. Bu iki silahını beline asıp mağaranın önünü kapatmak için kullandığı taşları iterek dışarıya çıktı. Kurtlar işte o zaman mağaradan kendilerine hiç benzemeyen ve şimdiye kadar görmedikleri bir hayvanın çıktığını gördüler: Uzun boylu, tüm vücudu parıldayan sarı pullarla kaplı, saçları siyah bir duman bulutu gibi şiddetle tüten, gözleri yeşil<a id="GBS.0562.05"/> yeşil çakan bir hayvan. Uluyarak kurtların yanına yaklaştı. Kurtlara birkaç adım kala erkek bir kurdun koca ağzında soğuk soğuk parıldayan testere gibi dişlerini gördü, kurdun uzun ve dar yüzündeki dudakları lastik bir conta gibi parlıyordu. Bir an tereddüt içinde duraksadı. Ne ilerleyebiliyor ne de geri çekilebiliyordu, geri çekilirse doğacak sonuçları çok net biliyordu. İşte böyle bir çıkmazın<a id="GBS.0563.01"/> içindeydi, kurtlar uluyor, o da arkalarından ulumaya başlıyordu, her uluma bir öncekinden daha uzun ve daha keskindi. Kurtlar dişlerini gösterince o da dişlerini gösteriyor, satırının sapıyla sopasına vuruyordu. Kurtların kuyrukları ay ışığı altında mistik bir dans ediyordu, vücuduna sarılı olan ambalaj kâğıtlarını titretince o da büyülü ve neşeli bir dans ediyormuş gibi görünüyordu, zıpladıkça<a id="GBS.0563.02"/> gerçekten neşesi de arttı. Kurtların gözlerinde bir dostun samimiyetiyle rahatlığını gördü.</p>
			<p>Kuşçu Han dokuzuncu raporunda –bu sırada aldığı yoğun eğitim sayesinde dili artık çok esnek bir hale gelmişti– tam da buraya kadar anlattıktan sonra birden ilhama kapılıp insan ve kurt arasında süren uzun bir diyaloğu anlatmaya başladı: “Kurt dedi ki – bu dişi bir kurttu, erkek bir kurt değil.” Kuşçu<a id="GBS.0563.03"/> Han bunu özellikle vurguladı, “Kadınların kalbi yumuşak, dilleri tatlıdır; ‘Han Ağabey, hadi arkadaş olalım.’ Han dudaklarını büzerek, ‘Hadi öyleyse,’ dedi, ‘ama size söyleyeyim, ben Japon şeytanlarından bile korkmuyorum, sizden mi korkacağım?’ Erkek kurt, ‘Ben seninle gerçekten kapışmak istiyorum, beni yenemeyebilirsin! Bakalım bakalım, senin dişlerin gevşemiş, diş etlerin çürüyüp iltihap kaplamış,’<a id="GBS.0563.04"/> dedi. Erkek kurt bunları söylerken derenin kenarına uzanmış olan kalın bir ağaç dalını bir ısırışta paramparça etti. Ben de korkarak, ‘Benim satırım var!’ dedim satırımı havada sallayıp bir ağaç kabuğuna savurarak. Dişi kurt, ‘Beyler, erkekler kavga etmeye bayılır,’ dedi. Erkek kurt, ‘Boş ver, senin iyi biri olmadığını biliyorum ama kimseyi kışkırtmayı da istemem, en iyisi komşu olup iyi geçinmek,’<a id="GBS.0563.05"/> dedi. Ninesini becerdiğimin, ben de uzlaşmak istiyorum ama içimde bir korku var, ağzım yumuşayamaz.’ ‘İyi, öyleyse komşu olalım,’ dedim. Hiç de istekli görünmemeye çalışarak...” Onun bu kurtla geçen diyaloğu, sahnenin altındaki dinleyicileri çok güldürdü, giderek artan bir gururla konuşmaya devam etti, ta ki konuşmayı yöneten moderatör ona artık kurtlardan bahsetmemesini söyleyene kadar, sonra<a id="GBS.0564.01"/> oradan başka bir başlığa geçti.</p>
			<p>Uzun süre dağlarda yaşayan Kuşçu Han ve kurt sürüsünün üstü kapalı bir anlaşmayla barışçıl bir şekilde birlikte yaşamaya başlaması Shangguan Jintong’a çok inandırıcı gelmişti. Çünkü hayvanlarla olan ilişkilerinde o da hayvanların insanları hayrete düşüren bilgelikte yaratıklar olduklarını fark etmişti birçok kez. Örneğin uzun yıllar onun sütanneliğini yapan<a id="GBS.0564.02"/> keçisiyle o da böyle diyaloglara girmişti.</p>
			<p>Kuşçu Han, bu yıllar boyunca o kurt sürüsünün içlerindeki akrabalık ilişkilerini, her birinin yaşını, sürü içindeki kıdemlerini ve hatta hobilerini bile öğrendi. Vadide bu kurt sürüsü dışında bir de sinirli bir erkek ayı vardı, bu ayı her şeyi yiyebiliyordu: bitki kökleri, ağaç yaprakları, yabani meyveler, küçük hayvanlar, ayı hatta dereden büyük<a id="GBS.0564.03"/> bir ustalıkla gümüş gibi parlayan kocaman balıklar da tutuyordu. Balıkları kılçıklarını tükürmeden havuç gibi katır kutur yerdi. Bir bahar günü dağın aşağısından ayağında lastik ayakkabı olan bir kadın bacağı sürükledi, bacağın hepsini yemeden dereye fırlattı. Ayı karnını doyurduktan sonra yapacak işi olmadığından küçük ağaçları söküp devirirdi, ininin yakınlarındaki alanda her zaman devrilmiş ağaçlar<a id="GBS.0564.04"/> olurdu. Kuşçu Han, sonunda bir gün yirminci raporunu sunarken o nevrotik ayıyla olan mücadelesini atlattı, öyle yorgunmuş ki ayı tarafından yere çalınmış. Ayı, üzerine oturup o ağır kıçıyla karnını ezmiş, neşeli çığlıklar eşliğinde göğsüne yumruklar atarak zaferini kutlamış. Kuşçu Han’ın neredeyse kemikleri kırılacakmış, çaresizce öylece uzanmış, canının son havliyle elini uzatıp ayının testislerini<a id="GBS.0564.05"/> kaşımış, bu hareket oğlanı memnun etmiş olacak, itaatkâr bir biçimde bir bacağını kaldırmış. Kuşçu Han, bir yandan ayının testislerini kaşırken bir yandan da belinden ince bir ip çıkarmaya çalışıyormuş, dişlerinin yardımıyla ipe bir düğüm atmış, düğümü ayının testislerine bağlayıp ipin diğer ucunu küçük bir ağacın gövdesine bağlamış. Ayının testislerini kaşırken yavaş yavaş kendini ayının<a id="GBS.0565.01"/> altından kurtarmış. Sonra yerde bir kez yuvarlanmış, ayağa kalkınca koşmaya çalışmış ama ayı da hemen paldır küldür öne doğru atılmış. “Testis ağrısı bir tuhaftır, vücudun diğer bölümlerindeki ağrılara benzemez,” dedi Kuşçu Han, “erkekler bunu çok iyi bilir, haydut kadınlar da bilirler. Burayı sıkmak bir erkeğin can damarına basmakla eşdeğerdir.” Ayı bir süre sonra bayılıvermiş. Yolu Japonya’nın Kanto<a id="GBS.0565.02"/> bölgesinden geçenlerin arasında Kuşçu Han’ın bu deneyimine katılmayan pek çok kişi çıkacaktır, Kanto’dayken sık sık bu hikâyeyi duymuşlukları vardır ama duydukları sadece Kanto’da ayıyla yapılan bir mücadeleyi anlatan bir hikâyedir, kahramanıysa genç ve güzel bir kadındır, bir de o ayıyla biraz da kadına yapılan tacizi anlatır. Kuşçu Han tam da dinleyiciler tarafından büyük bir rağbet görmeye<a id="GBS.0565.03"/> başlamıştı ki şüpheli soruları midelerine sokmak zorunda kaldılar.</p>
			<p>Kuşçu Han’ın ilk raporunda yaptığı açıklamaya göre oradaki son kış mevsimini bir yamacın kenarından denize bakarak geçirmiş. Onlarca yıl içinde kışı geçirdiği yerlerin giderek mağaranın dışına taşıp buraya kadar geldiğini söyledi. Yamaca bir mağara kazmış, mağaranın ağzı, uçurumun içindeki küçük bir köye bakıyormuş. Mağaranın<a id="GBS.0565.04"/> içine yosun, kurutulmuş balık ve patates depolamış. Her sabah ve akşam mağaranın içinde oturup iki eliyle yumurtalarını kaşır, o dağ köyünden kıvrılarak yükselen kara dumanları izlermiş, takıntılı bir ruh hali içinde geçmiş olayları zihninin derinliklerinde tekrar ve tekrar yaşarmış. Ama anıları paramparçaymış, hiçbir şeyi tam anlamıyla hatırlayamıyormuş, o insanın yüzünü bile. Her şey sanki çalkantılı<a id="GBS.0565.05"/> bir suda yüzüyor gibiymiş ve çok değişkenmiş, hiçbir şeyi tam anlamıyla yakalayamıyormuş. Kar, dağı kapattığından köydeki insanlar çok nadiren dışarıya çıkıyormuş. Köyün sokaklarında dolaşan bir köpek, karda o kendine özgü ayak izlerini bırakıyormuş. Köydeki evlerin bacaları, günün her saati durmadan tütüyormuş. Kargalar köyün hemen dışındaki korulukta sabahtan akşama dek gürültü koparıyormuş.<a id="GBS.0566.01"/> Sahilde birkaç batık tekne varmış, sahile yakın yerleri beyaz bir buz tabakası kaplamış, gri dalgalar günde iki kez o buz tabakasına vuruyormuş. İşte bütün kış böyle yere çömelip açlıktan kıvranırcasına kurutulmuş yosunla beslenmiş, susuzluğunu da mağaraya giren karları yiyerek gidermiş. Biraz uyuyor, biraz sonra uyanıyormuş. Dışkılarını eliyle mağaranın dışına atıyormuş. Kış boyunca sadece<a id="GBS.0566.02"/> on kereden biraz daha fazla sıçmış. Bahar gelince karlar erimeye başlamış, başının üzerindeki toprak su sızdırıyormuş. Bir gün dışkısını dışarıya atarken köydeki küçük ahşap kulübelerin kardan benek benek olmuş kahverengi çatılarını görmüş, deniz de yeşermiş ama gölgede kalan yamaç hâlâ kar altında bembeyazmış.</p>
			<p>Bir gün kendi hesabına göre öğle olmak üzereyken mağaranın dışında karın gıcırdadığını<a id="GBS.0566.03"/> duydu. Gıcırtılar mağaranın içinde dönüp tavana kadar yayıldı. Mağaranın içinde dertop oldu, elleri bu kez yumurtalarını tutmak yerine kırık bir küreğin başına yapışmıştı sıkıca, uyuşuk bir halde bekliyordu, geçmişin enkazları ağır bir biçimde zihninde yanıp sönmeye başladı, kendini hiçbir şeye odaklayamıyordu, elindeki kürek yavaş yavaş kaymaya başladı. Başına bir şeyler çarpıyordu, bir de<a id="GBS.0566.04"/> baktı ki mağaranın çatısından toprak düşmeye başlamış. Birden çok keskin bir ışık parladı. İçgüdüsel olarak vücudunu hafifçe kaldırıp ışık demetine baktı. Çatıdan patır patır kar ve çamur dökülüyordu. Çatıda yavaş yavaş bir delik açıldı ve içeriye bir av tüfeğinin namlusu giriverdi. Sonra şiddetli bir silah sesi duyuldu ve mermi yere isabet etti, mermi yere çarpınca etrafa toprak parçaları saçıldı.<a id="GBS.0566.05"/> Tüm mağaranın içi duman oldu. Yüzünü dizlerinin arasına gömüp öksürmeye başlamıştı. Az önce ateş etmiş olan kişi şimdi de mağaranın çatısında pişkin pişkin yürüyüp bağırıyordu. Birden o kişinin ayağında sazdan ayakkabılar olduğunu gördü, hayvan derisine sarılı bacaklarını çatıdaki delikten aşağıya doğru sarkıttı. Umutsuz bir şekilde atılıp elindeki kürek parçasıyla bacağa vurdu. Mağaranın üzerinde<a id="GBS.0567.01"/> dolanan avcı hayaletler gibi uludu, o az önce içeriye sarkıttığı bacağını da hemen geri çekti. Avcının sürünerek de olsa kaçmaya çalıştığını duydu. Kar ve çamur patır patır dökülmeye devam ediyordu. Avcının geri dönüp biriyle birlikte yeniden döneceğini düşündü. Bu delikten bir an önce çıkmalıyım, beni canlı olarak ele geçirmelerine izin veremem. Zihnindeki karışıklığın üstesinden gelebilmek<a id="GBS.0567.02"/> için çok çabaladı ama en basit bir şeyi bile düşünemiyordu. Kaçmam gerek. Mağaranın ağzını kapattığı ahşap plakalardan birini itiverdi, bir demet kurutulmuş yosunla küçük bir muşamba örtü –bu örtüyü sonbaharda Japonların çeltik tarlasını sürmek için kullandığı bir makinenin üzerinden aşırmıştı– alıp mağaradan dışarıya fırladı. Tam ayağa kalkmıştı ki vücudunun üzerinden esen serin bir rüzgâr hissetti,<a id="GBS.0567.03"/> yoğun bir ışık bıçak gibi kesti gözlerini. Çürümüş bir kütük gibi yere devrildi. Ayağa kalkmak için çabaladı, tam bir adım atmıştı ki tekrar yere devrildi. Üzüntüyle farkına vardı: “Bitti, artık yürüyemiyorum bile.” Gözlerini açmaya cesaret edemiyordu, gözünü açtığında o acı ışık huzmesi gözlerine vuruyor ve dayanılmaz bir acı veriyordu. Hayatta kalma içgüdüsüyle yamacın eğiminden aşağıya inmeye<a id="GBS.0567.04"/> yöneldi. Yamacın sağ önünde bodur ağaçlardan oluşan bir koru olduğunu hatırladı belli belirsiz. Uzun süredir yolda olduğunu ve koruya çoktan varmış olduğunu hissetti. Ama gözlerini açtığında mağaradan çok da uzaklaşamamış olduğunu gördü.</p>
			<p>Akşama doğru koruya varabildi sonunda. Gözleri artık ışığa alışmasına rağmen hâlâ batıyordu ve yaşlarla doluydu. Küçük bir çam ağacından destek alarak yavaş<a id="GBS.0567.05"/> yavaş ayağa kalktı, yüz metre önünde uzanan kendi barındığı mağaraya baktı. Karın üzerinde kendi ayak izleri vardı. Dağın aşağısındaki köyde tavuklar gıdaklıyor, köpekler havlıyor, dumanlar tütüyordu, her şeyiyle huzurlu bir manzaraydı. Başını eğip kendine baktı, vücudu yırtık ambalaj kâğıtlarıyla kaplıydı, dizleriyle karnı açıkta kalmış ve üzerlerinden kara kan süzülüyordu, çürük ayakları leş<a id="GBS.0568.01"/> gibi kokuyordu. Birden içine garip bir kin ve nefret duygusu doluverdi, sanki havada bir ses varmış da yüksek sesle bağırıyormuş gibiydi: “Kuşçu Han, Kuşçu Han, sen yiğit bir adamsın, cüce Japonlar seni yakalayamaz.”</p>
			<p>Bu ağaçtan o ağaca, o ağaçtan başka bir ağaca atılarak ormanın derinliklerine saklandı. O gece yoğun bir sis indi. Küçük bir ağacın altına çömelip karanlığın ortasındaki denizden<a id="GBS.0568.02"/> gelen kükremeleri ve ormanın derinliklerinden gelen kurt ulumalarını dinleyerek bir uyuşukluğa düşüverdi. Kar onu ve öğleden sonra ardında bıraktığı kardaki ayak izlerini örttü.</p>
			<p>Ertesi sabah daha yeni doğan güneş, yerdeki karların üzerini yeşim taşı yeşili gibi parlatıyordu. Yamacın o tarafından, mağarasının yakınlarından insan bağrışmaları ve birkaç köpeğin havlaması duyuldu. Yerinden bile<a id="GBS.0568.03"/> kıpırdamadı, sanki suyun içinden gelen o puslu sesleri sessizce dinledi. Gözlerinin önünde yavaş yavaş bir ateş topu yükselmeye başladı, yumuşak ve kırmızı ipeklere benzeyen alevler sakince titreşiyordu. Ateşin ortasında üzerinde beyaz elbise olan, bakışları kuşu andıran yalnız bir kadın duruyordu. Üzerini örten kalın kar tabakasından sıyrılıp kendini o genç kadına doğru fırlattı...</p>
			<p>Avcılar<a id="GBS.0568.04"/> çok hassas av köpekleriyle geri geldiler, ellerini yere koydu, başını kaldırıp o kara namlulara baktı. Küfretmek istiyordu ama ağzını açınca ağzından bir kurt uluması çıkıverdi. Avcılar korkuyla ona bakıyordu, köpeğin de öne çıkacak cesareti yoktu.</p>
			<p>Bir avcı gelip kolunu çekti. Kalbi şiddetle patlayacakmış gibi oldu, can havliyle adamı yakalayıp güçsüz dişleriyle yüzünü ısırdı. Ardından yere<a id="GBS.0568.05"/> düştü, adam da yere düştü. Bir daha direnmedi, insanların kapalı parmaklarını tek tek açmasını dinliyordu. İnsanların kendisini yabani bir hayvanın leşini sürükler gibi o dağ köyüne götürdüklerini hissetti.</p>
			<p>Ivır zıvır satan küçük bir bakkal dükkânının içinde tarifsiz bir acıyla kendine geldi. Önünde duran metal bacanın içinde pır pır yanan alevlerin sesini duyunca vücuduna sivri bir iğneyi<a id="GBS.0569.01"/> andıran bir sıcaklık yayıldı. Çırılçıplaktı, derisi yüzülmüş bir kurbağa kadar çirkin göründüğünü hissediyordu. Çırpındı, uludu, sobadan uzaklaşmaya çalıştı. Birden uyanan avcı onu tuttuğu gibi avluya sürükleyip depo olarak kullandığı, içinde sobası olmayan, boş bir odaya bıraktı. O bakkalın sahibi olan kadın ona özenle ve çok iyi baktı. Ağzına kaşıkla ilk kez şekerli sıcak su beslenirken gözyaşlarını<a id="GBS.0569.02"/> tutamadı.</p>
			<p>Üç gün sonra avcılar onu bir battaniyeye sarıp başka bir yere taşıdılar. Orada iyi giyimli birkaç insan vardı, Japonca olarak ona sorular sordular. Ama dili iyice sertleşmişti, hiçbir şey diyemedi. Sonra konuştu: “Çıkardılar, küçük bir karatahta, ah, tebeşir, benden yazı yazmamı istediler, ah, ne yazayım, ah, parmaklarım, sanki kartal pençesi, ah, tebeşiri aldım, ah, bileğim acıyor,<a id="GBS.0569.03"/> tebeşiri bile düzgün tutamıyorum, ah, ne yazayım ki? Düşünüyorum, kafamın içi bir kazan yulaf lapası, tıslıyor, ah, düşünsene, ah, düşün, ah, bir kelime, üç harfli, ah, buldum, buldum, ah, Çin, evet, Çin, ah, karatahtanın üzerine yazdım, üç harfli, elim titremiş, ah, büyük harflerle yazmışım, ah, üç koca harf, ah, ÇİN!”</p>
		</section>
		<section class="subchapter" epub:type="subchapter">
			<h2>4</h2>
			<p>Gaomi ilçesinde devriye gezer gibi elli kere sahne alan Kuşçu<a id="GBS.0569.04"/> Han iki ay sonra bizim eve geri döndü. Kuşçu Han’ın ateşi yavaş yavaş sönmeye başlamıştı, insanlar ona daha fazla soru sormaya başlamış ve sorular onun gittikçe daha tuhaf deneyimler hakkında konuşmasına yol açmıştı. İnsanların kafasında başka sorular da oluşuyordu: “Olabilir mi? Nasıl bu kadar çok tuhaf şey yaşamış olabilir? Dağda on beş yıl mı kalmıştı?”</p>
			<p>Kuşçu Han gülerek, “Ananı sikeyim,<a id="GBS.0569.05"/> ayakta konuştuğumda belim ağrımıyor, on beş yıl dudaklarını dokundurup geçti gitti, oysa ben yıl yıl, ay ay, gün gün, dakika dakika yaşamak istiyordum! Hepiniz taşaklı adamlarsınız, gidip bir beş yıl kalın da göreyim sizi!” dedi.</p>
			<p>On beş yıl gerçekten kaynadı gitti, o kadar tuhaf olay, ayıyla kapışması, kurtla konuşması... Gerçekten olabilir mi bunlar?</p>
			<p>Kuşçu Han, “Ananı sikeyim, tamam,<a id="GBS.0570.01"/> ne ayıyla kapıştım ne de kurtlarla konuştum ama sorarım size bunları yapmadıysam Japon dağlarının sık ormanlarında on beş yıl boyunca ne yaptım sanıyorsunuz?” dedi öfkeyle.</p>
			<p>Kuşçu Han iki ay önce bizim eve ilk adım attığı sırada ödümü patlattı. Kuş Perisi hakkında belli belirsiz bir şeyler hatırlıyordum ama hatırladım şey, onunla Dilsiz arasında geçen romantik aşk ilişkisiydi, bunun yanı sıra<a id="GBS.0570.02"/> uçurumdan atladığını da hatırlıyorum ama onun böyle garip bir nişanlısı olduğuna dair hiçbir anım yok. Ben yana kayıp onun avluya girmesine izin verirken Shangguan Laidi beline doladığı beyaz bir çarşafla, belden yukarısı çıplak bir şekilde avluya koşturdu. Dilsiz pencerede yumruğuyla açtığı delikten belden yukarısını çıkarıp, “Soyun! Soyun!” diye bağırıyordu. Shangguan Laidi ağlayarak yere düştü,<a id="GBS.0570.03"/> belden aşağısından akan kan, beyaz çarşafı kırmızıya buladı. Shangguan Laidi, Kuşçu Han’ın karşısına ilk kez işte böyle bir halde, yarı çıplak, işkence edilmiş ve bacaklarından kan damlayarak çıkıverdi. Laidi avluda bir yabancının olduğunu fark ettiğinde çarşafı telaşla vücuduna doladı, kan da onun o küçük ayaklarından süzülüp yere akmaya başladı.</p>
			<p>Annem, önünde güttüğü bir keçi ve kolundan<a id="GBS.0570.04"/> çekiştirdiği 8. ablamla birlikte avluya girdi, büyük ablamın bu çirkin görüntüsünü gördüğünde pek şaşırmadı ama Kuşçu Han’ı görür görmez kıç üstü yere oturdu.</p>
			<p>Annem daha sonra bu olacakları önceden bildiğini söyledi bana, borçlar ödenecekti, on beş yıl önce yediğimiz o kuşların borcu şimdi faiziyle birlikte geri ödenecekti. Shangguan ailesinin en büyük kızlarını feda ederek kazandıkları servet<a id="GBS.0570.05"/> ve rütbe, Kuşçu Han’ın gelişiyle birlikte sonlanacaktı. Annem bütün bu olacakları bilmesine rağmen Kuşçu Han’ı en muhteşem yemeklerle ağırladı. Bu cennetten düşmüş garip kuş, bizim avluya oturmuş, iki eli alışkanlıkla apış arasındaki şeye gitmişti, boş gözlerle sobanın başında bir şeylerle meşgul olan anneme ve Shangguan Laidi’ye bakıyordu. Laidi, Kuşçu Han’ın tuhaf deneyimlerinden o kadar etkilenmişti<a id="GBS.0571.01"/> ki geçici bir süre de olsa Dilsiz’in kendine çektirdiği acıları unutuverdi. Dilsiz avluya çıkıp kışkırtan bakışlarla Kuşçu Han’ı süzdü.</p>
			<p>Kuşçu Han yemek masasında elinde yemek çubuklarıyla kalakaldı, ne yapsa da şu tavuk etini bir türlü tutamıyordu. Annem çubukları onun elinden alıp elle yemesini işaret etti. Kuşçu başını kaldırıp anneme bakarak, “O... benim... karım?..” dedi. Annem, açgözlü<a id="GBS.0571.02"/> bir tavırla bir tavuk kafasını kemiren Dilsiz’e nefretle baktı. Annem, “O... yuvadan uçtu?..” dedi.</p>
			<p>Annemin doğuştan gelen nezaketi Kuşçu Han’ın bizim evde kalma ricasını reddedemedi, bölge şefi ve Kamu İşleri Bürosu başkanının da zorlamaları oldu elbette: “Artık dönecek bir evi bile yok, cehennemden kaçmayı başarabilmiş bir adamın bütün istekleri yerine getirilmeli, her ne...” Annem, Kamu<a id="GBS.0571.03"/> İşleri Bürosu başkanının konuşmasını bölüp, “Daha fazla konuşmanıza gerek yok. Birkaç adam gönderin de batı kanadındaki odayı onun için adam edelim!” dedi.</p>
			<p>Efsanevi kahraman Kuşçu Han, işte bu şekilde bizim evin batı kanadındaki o iki göz olan ve bir zamanlar Kuş Perisi’nin kullandığı bölüme yerleşti. Annem tozlu kirişlerin üzerindeki artık böcek yeniği olmuş olan Kuş Perisi tasvirini alıp<a id="GBS.0571.04"/> kuzey duvarına astı, raporunu sunduktan sonra eve dönen Kuşçu Han resmi görünce, “Karımı kimin öldürdüğünü biliyorum, Önünde sonunda intikamını alacağım,” dedi. Büyük ablamla Kuşçu Han arasında gelişen sıra dışı aşk hikâyesi bataklıkta yetişen haşhaşlara benziyordu, zehirliydi ama aynı zamanda delicesine güzeldi de. O günün öğlesi Dilsiz, kooperatife içki almaya gitti. Ablam şeftali ağacının altına<a id="GBS.0571.05"/> çömelmiş iç çamaşırı yıkıyordu, annemse <em>kang</em>’ın üzerine oturmuş horoz tüylerinden toz fırçası yapıyordu. Birden avlu kapısının açıldığını duydu, Kuşçu Han iyileşip eski işine, kuş avlamaya geri dönmüştü, işaretparmağının üzerine tünemiş çok güzel tüyleri olan küçük bir kuşla birlikte hafif ama hızlı adımlarla avluya girdi. Şeftali ağacının altına gidip Laidi’nin boynunu süzdü. Küçük kuş, kendini<a id="GBS.0572.01"/> vererek şakıyordu, şarkı söylerken kanatlarındaki ve boynundaki tüyler titreyip kabarıyordu. Kuşun sesi sayısız pike ve dönüş yapıp kadınların en hassas ve en duygusal yerlerine dokunuyordu. Annemin içine derin bir suçluluk duygusu yerleşti, bu kuş, Kuşçu Han’ın ağrı ve acılarının vücut bulmuş haliydi. Annem Laidi’nin başını yavaş yavaş kaldırıp kuşun kan kırmızısı muhteşem göğsüne ve o susam büyüklüğünde,<a id="GBS.0572.02"/> insanı hüzünlendiren, kapkara gözlerine baktı. Annem, Laidi’nin yüzünün kızardığını ve gözlerinin dolduğunu gördü, annem kendini en çok korkutan şeyin gerçekleşeceğini biliyordu, tutkuyla şarkı söyleyen kuşun sesi, o ağır perdeyi çoktan aralamaya başlamıştı. Bunu durduracak hiçbir gücü yoktu çünkü Shangguan kızlarının içinde erkeklere karşı bir şey filizlenmeye görsün, bir at sürüsü bile<a id="GBS.0572.03"/> gelse olayları tersine çeviremeyeceklerini çok iyi biliyordu annem. Çaresizlik içinde gözlerini kapadı.</p>
			<p>Shangguan Laidi çok etkilenmişti, elleri hâlâ köpük içindeyken yavaş yavaş ayağa kalktı. O ceviz kadar kuştan bu kadar büyüleyici bir ses çıkmasına çok şaşırdı. Bundan daha da önemlisi o küçük kuşun kendine gizemli bir mesaj ilettiğini hissediyordu, ay ışığı altında gölde süzülen mor bir<a id="GBS.0572.04"/> nilüferin heyecanı ve korkunçluğunu çağrıştıran belli belirsiz bir günaha davet de taşıyordu. Bu günaha çok direndi. Ayağa kalktığında içeriye gitmek istedi ama kıpırdayamadı, ayakları sanki yere kök salmıştı, elleri ve kolları da sanki kendi özgürlüklerini ilan etmiş gibi o küçük kuşa doğru uzandılar kendiliğinden. Kuşçu Han’ın elinin bir hareketiyle kuş, Laidi’nin başına kondu. Kuşun o küçük ve<a id="GBS.0572.05"/> ince pençelerini kafa derisinin içinde hissetti, kuşun o cıvıl cıvıl sesi de doğruca beyninin içine giriyordu. Kuşçu Han’ın o nazik, endişeli, babacan ve güzel, büyük gözlerine bakınca güçlü bir haksızlığa uğramışlık duygusunun içinde boğuldu. Kuşçu Han, ona başını sallayıp doğu kanadındaki odaya doğru seğirtti. O küçük kuş da Laidi’nin tepesinden havalanıp Kuşçu Han’la birlikte odanın içine giriverdi.</p><div style="display:none;"><a id="GBS.0573.01"/></div>
			<p>Ablam orada öyle şaşkınca dururken annemin <em>kang</em>’ ın üzerinden ona seslendiğini duydu. Ardına bakmayıp hiç utanmadan ağlayarak doğu kanadındaki odaya giriverdi. Kuşçu Han onu orada bir ayıyı bile kucaklamış olan güçlü kollarını açmış bir halde bekliyordu. Ablamın gözyaşları Kuşçu’nun göğsünü ıslattı. Ablam onu dövebileceğini sanıp vurmaya başladı, Kuşçu Han’sa o koca elleriyle onun sıska omuzlarını<a id="GBS.0573.02"/> ve göçmüş omurgasını okşuyordu. Bu sırada o küçük kuş, Kuş Perisi’nin resmi önünde duran sunağın üzerine çömelip heyecanla cıvıldamaya başladı. Kuşun o minik gagasından kan damlalarını andıran yıldızcıklar döküldü.</p>
			<p>Laidi sakince elbisesini çıkarıp Dilsiz’in vücudunda yaptığı yara izlerini göstererek, “Kuşçu Han, Kuşçu Han, iyice bak! Kız kardeşimi öldürdü, şimdi de beni öldürecek, bittim ben,<a id="GBS.0573.03"/> beni mahvetti!” diye öfkeyle ağladı. Sonra kendini onun yatağına bırakıp iki gözü iki çeşme ağlamaya başladı.</p>
			<p>Kuşçu Han bir kadının vücuduna hayatında ilk kez böylesine ayrıntılı bir şekilde bakıyordu. Kadına, bu şimdiye kadar talihsizliğinden ötürü bir türlü deneyimleme fırsatı bulamadığı olağanüstü şeye bakarken yüzünde şaşkın bir ifade belirdi, bu şimdiye kadar gördüğü en güzel şeydi. Laidi’ni<a id="GBS.0573.04"/> ince ve uzun bacakları, yuvarlak ve geniş kalçaları, yorganın üzerine bastırdığı memeleri, ince belinin üzerinde kendiliğinden oluşan çukuru ve yüzünden bile daha hassas olan o narin, yeşim taşı parlaklığındaki beyaz cildi  –üzerindeki yara izlerine rağmen– Kuşçu Han’ın gözlerini sıcak gözyaşlarına boğdu. On beş yıldır işkence altında bastırdığı gençlik tutkusu yavaş yavaş yeniden alevlenmeye<a id="GBS.0573.05"/> başladı. Dizleri çözüldü, Laidi’nin yanına diz çöktü, alev alev yanan ve titreyen dudaklarla Laidi’nin ayağının altındaki o pürüzsüz deriyi öpüverdi.</p>
			<p>Laidi ayaklarının altında mavi kıvılcımların çaktığını hissettiği, bu kıvılcımlar ayağından sıçrayıp göz açıp kapıncaya kadar kısa bir sürede tüm vücuduna yayıldı, tüm vücudu gerildi, gerildi, sonra birden setin ağzındaki sular gibi rahatladı.<a id="GBS.0574.01"/> Sonra sırtüstü dönüp iki bacağını ayırdı, vücudunu hafifçe kaldırıp kollarını Kuşçu Han’ın boynuna dolayıverdi. O deneyimli dudaklarıyla hâlâ bir çocuk sayılan Kuşçu Han’ınkilere rehberlik etti. Laidi deli gibi öpüşmelerini kesip soluk soluğa, “O dilsiz piçi, o yarım hayaleti öldürmeni istiyorum, onun çürümesini istiyorum, gözlerini kargaların yemesini istiyorum...” dedi.</p>
			<p>Onlar böyle tutku<a id="GBS.0574.02"/> dolu çığlıklar atarken annem kapıyı sertçe çekip avluya çıktı, eline artık ne kadar vursanız da yamulacak bir yeri kalmamış olan metal bir çanak alıp onların seslerini bastırmak için çanağa vurmaya başladı. O sıralar ilk ve ortaokul öğrencileri <em>hutong</em>’larda hurda toplamaya çıkıyorlardı, hane hane gezip hurdaya çıkmış ne varsa toplayıp eritme fırınlarına götürüyorlardı, kap kacak, spatula, balta,<a id="GBS.0574.03"/> kapı mandalı, kadınların dikiş dikerken kullandıkları yüksük ve hatta öküzlerin burunlarına takılan halkaları bile topluyorlardı ama bizim ev, ünlü savaş kahramanı Dilsiz Sun ve efsanevi kahraman Kuşçu Han’a sahip olduğundan ötürü metal ev eşyalarımızın hepsini koruyabilmiştik. Annem, Laidi ve Kuşçu Han’ın aşk yapmasının bitmesini sabırsızlıkla bekliyordu, Dilsiz’in Laidi’ye yaptığı işkencelerden<a id="GBS.0574.04"/> ötürü annem, ablama karşı empati besliyor ve kendini suçlu hissediyordu, Kuşçu Han’a da çektiği acılardan ötürü sempati duyuyor ve on beş yıl önceki o leziz kuşlar için kendini ona borçlu hissediyordu, aynı zamanda üçüncü kızı Shangguan Lingdi’nin aziz anısına duyduğu saygıyla annem kendi bile farkında olmadan birden Laidi ve Kuşçu Han’ın yasak aşkının koruyucusu oluvermişti. Annem bu olayın yol<a id="GBS.0574.05"/> açacağı trajik sonuçları önceden sezmesine rağmen, bu sonucu biraz daha geciktirmek için varını yoğunu ortaya koyuyordu. Ama şöyle de bir gerçek vardı, Kuşçu Han gibi bir adam, bir kere bir kadının tutkusunu ve sevgisini tattıktan sonra yeryüzünde onu tutabilecek hiçbir güç kalmamıştı artık. O, dağlarda on beş yıl yabani hayvan gibi yaşamış bir adamdı; o, yaşam ve ölüm arasındaki salıncakta on beş<a id="GBS.0575.01"/> yılın her günü sallanıp durmuş bir adamdı, Dilsiz gibi yarım bir adamın onun gözünde bir kalas kadar bile değeri yoktu. Sha Yueliang, Sima Ku ve Dilsiz Sun gibi birbirinden farklı üç erkekle deneyimleri olan, savaşı, zenginliği ve ünü tatmış, Sima Ku’yla cinsel doyumun doruk noktalarına çıkıp Dilsiz Sun’la da cinsel istismarın diplerine kadar vurmuş Laidi gibi bir kadın içinse Kuşçu Han, tam bir<a id="GBS.0575.02"/> doyum sunuyordu. Kuşçu Han’ın derinden bir minnettarlıkla dokunması Laidi’ye baba sevgisi yaşatıyordu, Kuşçu Han’ın cinsellik hakkındaki kara cahilliği Laidi’ye deneyimlerini lütfeden bir akıl hocasının hazzını yaşatıyordu, Kuşçu Han’ın yasak meyveyi tadarkenki açgözlülüğü ve bitmek bilmez iştahı, Laidi’yi doyuma ulaştırmış ve bu doyumla bir şekilde Dilsiz’den intikam almanın da hazzını yaşamıştı.<a id="GBS.0575.03"/> Bu yüzden bu ikisi ne zaman sevişseler her seferinde sıcak gözyaşlarına ve hıçkırıklara boğuluyorlardı, şehvetin esamesi bile okunmuyordu, her birleşmeleri insanlık onuru ve trajediyle doluydu. Aşk yaptıklarında kalpleri söylenmemiş sözlerle dolup taşıyordu...</p>
			<p>Dilsiz, boynuna asılı bir içki şişesiyle kalabalık sokaklarda sallana sallana geziyordu. Sokaktan bir toz bulutu havalandı, bir grup<a id="GBS.0575.04"/> işçi, içi kahverengi demir cevheri dolu olan el arabalarını doğudan batıya doğru itmekle meşguldü, bir başka grup işçiyse aynı renkte cevheri batıdan doğuya doğru götürüyordu. Dilsiz, iki işçi grubunun arasına sıçrayıp ileriye doğru atıldı, işte size büyük atılım. Bütün işçiler durup onun göğsüne iliştirilmiş parlak altın madalyaya saygıyla bakarak geçmesi için yol verdiler. Bu hareketleri Dilsiz’i<a id="GBS.0575.05"/> çok memnun etti. İşçilerin sadece kalçalarına kadar gelmesine rağmen, aralarında ruhu en yükseklerde olan oydu. Dilsiz o andan itibaren günlerinin çoğunu sokaklarda geçirmeye başladı. Sokağın doğu ucundan ta batı ucuna kadar zıplıyor, arada durup içkisinden birkaç yudum aldıktan sonra daha da yükseklerde bir ruh haliyle sokağı bu kez de batıdan doğuya doğru kat ediyordu. Dilsiz işte böyle kendi<a id="GBS.0576.01"/> büyük atılımını sokaklarda gerçekleştirdiği sırada Shangguan Laidi ve Kuşçu Han da kendi büyük atılımlarını yerde veya <em>kang</em>’ın üzerinde gerçekleştiriyorlardı. Dilsiz’in üstü başı toz ve kir içinde kalırken yürümek için kullandığı taburelerin ayakları da bir parmak kısalıverdi, kıçındaki lastikte de büyük bir delik açıldı. Eritme ocaklarını yakmak için köydeki bütün ağaçlar kesildi ve bütün tarlaların<a id="GBS.0576.02"/> üzerini kalın bir duman tabakası kapladı. Shangguan Jintong’sa serçelerin kökünü kazıyan muharebe takımının içine düşmüştü, elinde ucuna kırmızı bir bez bağlı olan bambu bir direk tutup gonk çalarak serçelerin peşinde Gaomi Kuzeydoğu Bucağı’nın o köyünden bu köyüne koşturuyordu, görevi serçeleri yiyecek bir şey ya da konacak bir yer bulamadan yorgunluk ve açlıktan taş gibi pat diye sokaklara<a id="GBS.0576.03"/> düşürmekti. Karasevdası çeşitli uyarıcı faktörlerin altında iyileşmişti, anne sütüne bağlılığından ötürü oluşan iştahsızlığı da yenmişti. Ama itibarı büyük ölçüde azalmıştı, o çok sevdiği Rusça öğretmeni Huo Lina sağcı ilan edilip Dalan şehrinin iki buçuk kilometre uzaklığında kurulan Taşkın Ejderha Nehri İşgücü Reform Çiftliği’ne gönderilmişti. Sokakta Dilsiz’i gördü, Dilsiz de onu görmüştü. Birbirlerine<a id="GBS.0576.04"/> basit bir selam çakıp ikisi de kendi yoluna devam etti.</p>
			<p>Bu boğucu, her yeri alevlerin sardığı karnaval mevsimi fazla uzun sürmedi. Karnaval havası gittikten sonra Gaomi Kuzeydoğu Bucağı, perişanlığın hüküm sürdüğü yeni bir döneme girdi. Yağmurun çiselediği bir sonbahar sabahı havan topları taşıyan on iki kamyon güneydoğudaki dar toprak yoldan gümbürdeyerek Dalan şehrine girdi. Kamyonlar köye<a id="GBS.0576.05"/> girerken Dilsiz, ıslak sokakta kendi başına sıçrayıp duruyordu. Son günlerde sıçrayıp dururken neredeyse bütün gücünü kullanmıştı. Şimdiyse pek bir isteksiz görünüyordu. Gözlerinin feri sönmüştü, bacaksız vücudu sürekli içki içmekten iyice şişmişti. Topçu Birliği’nin gelişiyle yeniden canlanıverdi. Uygunsuz bir hareketle sokağın ortasına gelip konvoyun önünü kesti. Kamyonlar birbiri ardına durdu.<a id="GBS.0577.01"/> Kamyonların üzerindeki askerler, çiseleyen yağmurun altında gözlerini kırpıştırarak bu tuhaf yarım adama bakakaldılar. Öndeki kamyonun sürücü kabininden aşağıya belinde silah asılı olan bir subay inip, “Seni aptal piç, yeterince yaşadın galiba?” diye öfkeyle sövdü; gerçekten de inanılmazdı, yol çok kaygandı, Dilsiz’in boyu kısa, kamyonların tekerlekleri uzundu, Dilsiz sürücünün görüş alanında bile<a id="GBS.0577.02"/> değildi sokağa sıçradığında. Sürücü sokakta sıçrayan sarı bir gölge görür gibi olmuş ve hemen frene basmıştı ama kamyonun ön tamponu Dilsiz’in o geniş, kare şeklindeki alnına çarpmıştı işte. Başı kanamamıştı ama alnında hemen yumurta büyüklüğünde mor bir şişlik oluşmuştu. Subay sövmeye devam edecekti ki Dilsiz’in gözlerindeki o yırtıcı bir kuşu andıran bakışları görünce kendini tuttu, gözleri<a id="GBS.0577.03"/> birden Dilsiz’in yırtık pırtık üniformasının önüne iliştirilmiş madalyaya kaydı. Bacaklarını hazır olda birleştirip saygıyla eğilerek, “Özür dilerim beyefendi, beni mazur görün!” dedi yüksek sesle.</p>
			<p>Dilsiz’in memnuniyeti birden tavan yaptı. Kenara çekilip yolu açtı. Kamyonlar havan toplarıyla birlikte ağır ağır yola koyuldu. Kamyonun üstündeki askerler, yanından geçerken Dilsiz’i selamladılar,<a id="GBS.0577.04"/> o da hemen elini kaldırıp yumuşak kepinin ucuna dokundu parmak uçlarıyla. Kamyonlar arkalarında iyice çiğnenmiş bir yol bırakarak gitti. Kuzeydoğu rüzgârı pır pır esince yağmur yana doğru eğildi, sokak soğuk bir sis tabakasıyla kaplandı. Hayatta kalan birkaç serçe, yağmurun arasındaki boşluklarda uçuştu. Yağmurdan sırılsıklam olmuş birkaç köpek, sokağın kenarındaki bir propaganda çadırının altında<a id="GBS.0577.05"/> Dilsiz’in hareketlerinden büyülenmiş bir şekilde ona bakıyorlardı.</p>
			<p>Topçu Birliği’nin geçişi karnaval mevsiminin sonunun geldiğine işaret ediyordu. Dilsiz başını eğip üzgün bir halde eve döndü. Tam da her zaman yaptığı gibi elindeki küçük taburelerle kapıyı çalacakken kapı kendiliğinden açılıverdi. Üstelik kapının çok farklı bir netlikte gıcırdadığını duydu. Şimdiye kadar neredeyse sessiz bir<a id="GBS.0578.01"/> dünyanın içinde yaşadığından Kuşçu Han ve Laidi zina işlediklerini uzun bir süre ondan gizleyebilmişlerdi. Aylardır günün her dakikasını dışarıda, sokakta eritme fırınlarının yanında geçiriyordu, eve döndüğünde öyle yorgun oluyordu ki hemen ölü bir köpek gibi uykuya dalıyordu, gün aydınlandığında kendini yine sokağa atıyor, Laidi’ye hemen hemen hiç vakit ayırmıyordu ve bu Kuşçu Han’la Laidi’nin<a id="GBS.0578.02"/> son birkaç aydır işlediği zinayı hâlâ fark edememesinin en büyük nedeniydi.</p>
			<p>Dilsiz’in duyma yetisini yeniden kazanması başını, o kamyonun ön tamponuna çarpmasına bağlanabilir, bu çarpma, duymasını engelleyen neyse işte, yok etmişti onu artık. Kapının gıcırdaması onu hayrete düşürmüştü, ardından yağmurun yapraklara düşerken çıkardığı pıtırtıyı ve Shangguan Lu’nun horlamasını duydu –annem görevini<a id="GBS.0578.03"/> ihmal edip kapıyı kilitlemeyi unutmuştu– onu en çok hayrete düşüren de Shangguan Laidi’nin doğu kanadındaki odadan gelen acı ve zevk içeren iniltileriydi.</p>
			<p>Burnunu bir tazı gibi seğirtip Shangguan Laidi’nin bir istiridyeyi andıran kokusunu aldı. Sonra uçarcasına doğu kanadındaki odaya fırladı. Avludaki su birikintileri, kıçındaki kauçuk minderde açılmış deliklerden içeri girince ıslanan kıçı<a id="GBS.0578.04"/> sanki iğne yemiş gibi soğuk soğuk yandı. Odanın kapısı pişkin bir tavırla açık bırakılmıştı, içeride bir mum yanıyordu, Kuş Perisi’nin gözleri resmin üzerinde soğuk soğuk parlıyordu. Bir bakışta Kuşçu Han’ın üzeri siyah kıllarla kaplı, uzun, sağlam ve gıpta edilecek iki bacağını gördü. Kuşçu Han’ın kıçı durmadan inip kalkıyordu, onun önünde Laidi’nin yukarıya doğru kaldırdığı kalçaları vardı, memeleri<a id="GBS.0578.05"/> sarkmış ve sallanıyordu, o darmadağınık siyah saçları Kuşçu Han’ın yastığının üzerine dağılmış, elleriyle çarşafa sıkıca tutunmuştu, Dilsiz’i tahrik eden bu güçlü iniltiler işte o darmadağınık siyah saçların içinden geliyordu, içinden geliyordu... Yeşim taşı yeşili bir alevin “güm” diye patlayarak önündeki her şeyi birden aydınlattığını hissetti. Yaralı bir hayvan gibi uludu. Elindeki taburelerden<a id="GBS.0579.01"/> birini fırlattı. Tabure, Kuşçu Han’ın omzunu sıyırıp duvara çarptı, oradan da Shangguan Laidi’nin yanağına sekti. Diğer tabureyi de fırlattı. Bu sefer Kuşçu Han’ın kıçını vurdu. Kuşçu Han ardına dönüp yağmurda ıslanmış ve soğuktan titreyen Dilsiz’e öfkeyle baktı. Kuşçu Han’ın yüzünde gururlu bir gülümseme belirdi. Shangguan Laidi birden vücudunu düzleştirdi. <em>Kang</em>’ın üzerinde soluk soluğa yatarken<a id="GBS.0579.02"/> yorganı üzerine çekip vücudunu örttü. “Dilsiz piç, bizi gördüysen gördün, ne olmuş!” diye küfretti Laidi <em>kang</em>’da oturmaya çalışırken. Dilsiz iki elini yere koydu dev bir kurbağa gibi, ilk sıçrayışta kapının eşiğinden atladı, ikinci sıçrayışında Kuşçu Han’ın ayaklarının dibine vardı. Dilsiz, taş gibi sert koca kafasıyla öne doğru atılınca Kuşçu Han’ın iki eli az önce muhteşem bir performans göstermiş<a id="GBS.0579.03"/> olan hâlâ kalkık olan organını korumak için kasıklarına uzandı, Kuşçu Han acı bir çığlık atarak eğiliverdi. Yüzünü birden boncuk boncuk sarı ter damlaları kapladı. Dilsiz bu kez daha vahşi bir şekilde saldırdı. Bir ahtapotun vantuzlarını andıran aşırı gelişmiş kollarıyla Kuşçu Han’ın omuzlarına bastırıp o kalın, nasır tutmuş, demir gibi sert, vücudundaki tüm gücün beden bulduğu koca elleriyle<a id="GBS.0579.04"/> Kuşçu Han’ın boğazına iyice yapıştı. Kuşçu Han’ın gevşeyen vücudu yere yığıldı, ağzı korkuyla çarpıldı, gözleri yuvalarında döndü, sadece gözünün akı görünüyordu.</p>
			<p>Paniğin ardından kendine gelen Shangguan Laidi, yastığın yanındaki tabureyi alıp <em>kang</em>’dan çırılçıplak aşağıya atladı. İlk işi, tabureyle Dilsiz’in kollarına vurmak oldu ama sanki bir kütüğe vurmaktan farksızdı yaptığı. Ardından tabureyi<a id="GBS.0579.05"/> Dilsiz’in kafasına geçirdi, sanki olgun bir karpuza vuruluyormuş gibi tok sesler çıktı kafadan. Sonra tabureyi atıp kapının meşe ağacından yapılmış olan ağır sürgüsünü kaldırdı, kendi etrafında bir tur atıp sürgüyü Dilsiz’in kafasına geçirdi. Dilsiz’in inlediğini duydu ama vücudu hâlâ eski duruşunu koruyordu. Sürgüyü bir kez daha vurduğunda Dilsiz, Kuşçu Han’ın boğazını bıraktı, bir süre titredikten<a id="GBS.0580.01"/> sonra yere serildi. Kuşçu Han da hemen ardından onun üzerine düşüverdi.</p>
			<p>Annem kavganın sesine uyandı. Annem kapının ağzına geldiğinde kavga çoktan bitmişti ve sonuç gün gibi ortadaydı. Kapının kasasına dayanmış olan Laidi’nin çıplak ve halsiz vücuduna baktı üzgünce. Shangguan Laidi elindeki kapı sürgüsünü atıp deli gibi bakışlarla avluya çıktı, yağmurun gri okları vücuduna vuruyordu, gözyaşını<a id="GBS.0580.02"/> andıran yağmur damlaları çıplak vücudundan uçarcasına aşağıya doğru kayıyordu. Çirkin ayaklarıyla yerdeki çamurlu su birikintilerinden sular sıçratıyordu. Yerdeki bir leğenin yanına çömelip şap şap diye ellerini yıkadı.</p>
			<p>Annem eğilip Kuşçu Han’ı Dilsiz’in üzerinden kaldırdı. Ellerini onun koltuk altından geçirip <em>kang</em>’ın üzerine sürükledi. Yorganı kaldırıp Kuşçu Han’ın çıplak vücudunu tiksinerek<a id="GBS.0580.03"/> örttü. Onun acı içinde inlediğini duyunca bu tuhaf kahramanın, ölüm tehlikesini atlattığını anladı. Sonra geri dönüp bir pirinç çuvalı kaldırırmış gibi Dilsiz’i kaldırdı, Dilsiz’in burun deliklerinden mürekkep karasını andıran kara bir sıvı süzülüyordu. Elini Dilsiz’in burnuna götürüp nefes alışını kontrol ettikten sonra onu salıverdi. Dilsiz’in hâlâ sıcak olan cesedi dimdik oturuyordu, artık<a id="GBS.0580.04"/> yere devrilmezdi bir daha.</p>
			<p>Annem parmağına bulaşan kanı duvara sildikten sonra aklı karmakarışık bir halde odasına dönüp üzerinde günlük kıyafetleriyle <em>kang</em>’ın üzerine uzandı. Dilsiz’in hayatı boyunca yaptıkları annemin gözleri önünde bir bir canlandı, Dilsiz’in çocukken kardeşleriyle birlikte avlu duvarının üzerindeki deliklere ata biner gibi oturup kendilerini dünyanın efendileri sandıkları<a id="GBS.0580.05"/> sahneyi düşününce kendini tutamayıp yüksek sesle gülüverdi. Avludaysa Laidi ellerini sabunluyordu, ellerini tekrar tekrar yıkadı, sabundan çıkan köpükler etrafını kapladı. Öğleden sonra Kuşçu Han, bir eli boğazında, bir eli apış arasında, doğu kanadındaki odadan çıktı. Buz gibi soğumuş olan Laidi’yi yerden kaldırıp sarıldı. Laidi kollarını onun boynuna dolayıp aptal aptal kıkırdadı.</p>
			<p>Daha sonra<a id="GBS.0581.01"/> elinde ağzına kadar kırmızı kâğıtlar dolu bir leğen taşıyan kırmızı dudaklı, beyaz dişli gençten bir subay, bölge parti sekreteri eşliğinde Shangguan’ların avlusuna girdi. Avluda birkaç kez seslendiler ama kimseden cevap alamayınca doğruca annemin odasına girdiler.</p>
			<p>“Teyzeciğim,” dedi bölge parti sekreteri, “bu, Topçu Birliği’nin Komutanı Komutan Song, buraya yoldaş Dilsiz Sun’a saygılarını<a id="GBS.0581.02"/> sunmaya geldi.”</p>
			<p>“Özür dilerim, teyzeciğim,” dedi Komutan Song utangaç bir tavırla, “yoldaş Dilsiz Sun’a çarpan kamyon bizimkiydi.”</p>
			<p>Annem <em>kang</em>’ın üzerinde oturur pozisyona geçip, “Ne dedin sen?” dedi.</p>
			<p>Komutan Song, “Bizim kamyon –yol çok kaygandı– yoldaş Dilsiz Sun’a çarpıp başında büyük bir yara açtı...” dedi.</p>
			<p>Annem yüksek sesle ağlayarak, “Eve döndükten sonra biraz inleyip ölüverdi...”<a id="GBS.0581.03"/> dedi.</p>
			<p>Genç komutanın yüzü korkudan kirece döndü. Neredeyse ağlayacak bir sesle, “Teyzeciğim, teyzeciğim... frene bastık ama yol çok kaygandı...” dedi.</p>
			<p>Adli tıp cesedi incelemeye geldiğinde Shangguan Laidi düzgünce giyinmiş ve elinde küçük bir bohça taşıyordu, anneme, “Ana, ben gidiyorum, ne olacaksa olsun ama şu askerlerin suçu üstlenmesine dayanamam,” dedi.</p>
			<p>Annem, “Git de bir konuş<a id="GBS.0581.04"/> istersen hakimle, antikçağlardan beri, hamile bir kadının önce çocuğunu doğurmasını beklerler...” dedi.</p>
			<p>Shangguan Laidi, “Anlıyorum, hatta hayatımda şimdiye kadar hiçbir şeyi bu kadar iyi anlamamıştım,” dedi.</p>
			<p>Annem, “Çocuğuna ben bakarım,” dedi.</p>
			<p>Shangguan Laidi, “Ana, bu konuda hiç endişelenmiyorum,” dedi.</p>
			<p>Avluya çıkıp doğu kanadına doğru seslendi: “İncelemenize gerek yok, onu<a id="GBS.0581.05"/> ben öldürdüm, önce o küçük taburelerle vurdum, ardından kapının sürgüsüyle, o sırada Kuşçu Han’ın boğazını sıkıyordu.”</p>
			<p>Kuşçu Han elinde bir dizi kuş ölüsüyle avluya girip, “Ne yaptığınızı sanıyorsunuz? Alt tarafı dünyadan bir yarım çöp torbası daha eksildi! Onu ben öldürdüm,” dedi.</p>
			<p>Polisler, Shangguan Laidi ve Kuşçu Han’ı kelepçeleyip götürdüler.</p>
			<p>Beş ay sonra bir kadın polis memuru<a id="GBS.0582.01"/> gelip anneme hasta bir kedi yavrusu kadar sıska bir erkek çocuğu uzatıp Shangguan Laidi’nin ertesi gün vurularak infaz edileceğini söyledi, ailesi cesedi alabilirmiş ama almazlarsa ceset hastaneye gönderilip anatomi dersinde parçalara ayrılacakmış. Kadın polis, anneme ayrıca Kuşçu Han’ın da ömür boyu hapis cezasına çarptırıldığını söyledi, yakında cezasını çekmek üzere hapishaneye gönderilecekmiş,<a id="GBS.0582.02"/> gideceği yerse Gaomi Kuzeydoğu Bucağı’ndan binlerce kilometre uzakta olan Uygur Özerk bölgesindeki Tarım Havzası’ymış, ailesi nakilden önce son bir ziyarette bulunabilirmiş.</p>
			<p>O sıralar Shangguang Jintong okuldaki ağaçlara zarar verdiği için okuldan atılmıştı. Sha Zaohua da hırsızlık yaptığı için tiyatro kumpanyasından atılıp eve dönmüştü.</p>
			<p>Annem, “Cesedi alacağız,” dedi.</p>
			<p>Sha Zaohua,<a id="GBS.0582.03"/> “Nine, boş ver gitsin, almayalım,” dedi.</p>
			<p>Annem başını sallayarak, “Tamam, büyük bir suç işlemiş olabilir, bir kurşunu hak ettiği de doğrudur ama öyle parçalara ayrılacak kadar iğrenç bir günah işlemedi o,” dedi.</p>
			<p>Shangguan Laidi’nin infazını izlemeye on binden fazla insan geldi. İnfazın yapılacağı Acılar Köprüsü’ne bir kamyonetle getirildi, suç ortağı Kuşçu Han da ona eşlik ediyordu. Kolluk<a id="GBS.0582.04"/> kuvvetleri suçluların ağızlarından çıkabilecek herhangi bir son dakika saçmalığını engellemek için ikisinin ağzını da özel bir işkence yöntemiyle mühürlemişti.</p>
			<p>Shangguan Laidi vurulduktan çok kısa bir süre sonra, Shangguan ailesi Kuşçu Han’ın ölüm haberini bildiren bir rapor aldı. Hapishaneye nakli sırasında kaçmaya çalışırken bir trenin tekerlekleri altında ikiye bölünerek can vermiş.</p>
		</section><div style="display:none;"><a id="GBS.0582.05"/></div>
		<section class="subchapter" epub:type="subchapter">
			<h2>5</h2>
			<p>Gaomi Kuzeydoğu Bucağı’nın binlerce dönümlük çorak arazilerini geri kazanmak için Dalan şehrinin iş görür tüm genç kız ve erkekleri takımlara ayrılıp devlet tarafından yönetilen Taşkın Ejderha Nehri Çiftliği’nde tarım işçisi olarak görevlendirildi. İşbölümünün yapıldığı o gün çiftliğin idare müdürü bana, “Sen, neyi iyi yaparsın?” diye sordu. Açlıktan kulaklarım uğuldadığından ne dediğini<a id="GBS.0583.01"/> iyi duyamadım. Ağzını büzüp ağzının tam ortasındaki paslanmaz çelikten dişini gösterdi. Sesini yükselterek tekrar sordu: “Neyi iyi yaparsın?” Az önce yolda gübre taşıyan öğretmenim Huo Lina’ya rastlamıştım, o bana her zaman Rusçaya yetenekli olduğumu söylerdi. Böylece şöyle dedim: “Rusçam çok iyidir.” “Rusça mı?” diye sırıttı idare müdürü, paslanmaz çelikten dişi gün ışığında parıldıyordu, “Ne<a id="GBS.0583.02"/> kadar iyi? Kruşçev ve Mikoyan’a tercümanlık yapabilir misin? Çin-Sovyet müzakereleri bültenini çevirebilir misin? Genç adam, bizim buralarda Sovyetler’de okumuş olanlar bile gübre taşıyor, senin Rusçanın onlardan iyi olduğunu mu sanıyorsun?” dedi. İşbölümü için sıra bekleyen diğer genç işçilerin hepsi kahkahaya boğuldu. “Ben sana evde ne yapmışlığın var, diye soruyorum? Evde neyi en iyi yaparsın?”<a id="GBS.0583.03"/> “Evde keçilere bakardım, iyi keçi güderim.” “Evet,” dedi alay ederek, “işte buna yetenek derler, ne Rusçasından bahsediyorsun sen, Fransızca, İngilizce, Japonca, İtalyanca, nece olursa olsun burada işimize yaramaz.” Aceleyle bir şeyler karalayıp notu bana uzatırken, “Hayvancılık Taburu’na gidip rapor ver, orada Komutan Ma’yı bul, ona seni ataması söyle,” dedi.</p>
			<p>Yolda giderken yaşlı işçilerden<a id="GBS.0583.04"/> biri bana Komutan Ma’nın tam adının Ma Ruilian olduğunu ve çiftlik müdürü Li Du’nun karısı olduğunu söyledi, yani tam anlamıyla bir “First Lady” imiş. Elimde rapor, sırtımda şiltem rapor vermeye gittiğimde onu üreme çiftliğinde eşi benzeri görülmemiş bir melezleştirme testi yaparken buldum. Üreme çiftliğinin avlusunda hepsi de dişi olan birkaç kızışmış hayvan gördüm: bir inek, bir eşek, bir koyun,<a id="GBS.0583.05"/> bir domuz ve evcil bir tavşan. Melezleştirme testinde ona yardım eden ikisi erkek, üçü kadın, beş asistanı vardı, hepsinin üzerinde kar beyazı önlükler, ağız ve burunlarını örten birer yüz maskesi ve lateks eldivenler vardı, ellerindeki döllenme gereçleriyle savaşa hazır halde bekleyen askerleri andırıyorlardı. Ma Ruilian’ın erkek çocuğu gibi kesilmiş bir saç kesimi vardı, saçları bir atın yelesi<a id="GBS.0584.01"/> kadar kalındı, parlak kırmızı, yuvarlak bir yüzü, uzun, çizgi gibi ve biraz şaşı gözleri, büyük kırmızı bir burnu, etli dudaklarla çevrili koca bir ağzı, kalın ve kısa bir boynu, geniş bir göğsü ve bir çift mezar tepesini andıran ağır mı ağır memeleri vardı. “Siktir!” diye kendi kendine küfretti Shangguan Jintong, “Kıçımın Ma Ruilian’ı, Shangguan Pandi değil mi bu! Bizim Shangguan ailesinin adı<a id="GBS.0584.02"/> çıkmış bir kere, bundan ötürü adını değiştirmiş olmalı. Eğer durum buysa Li Du, dedikleri de Lu Liren olmalı, öncesinde kendine Jiang Liren, derdi, Jiang Liren’in öncesindeyse X Liren, Y Liren gibi bir şeydir mutlaka.” Bu isim değiştirmiş çiftin buraya sürgüne gönderilmesi onların gözden düşmüş olduklarının bir göstergesiydi, ne talihsiz bir çift. Komutan Ma, Rus malı, kısa kollu, pamuklu bir gömlek<a id="GBS.0584.03"/> altına <em>tofu</em> gibi kırış kırış olmuş siyah bir pantolon ve yüksek konçlu spor ayakkabılar giyiyordu. Parmaklarının arasında Büyük Atılım adlı bir sigara tutuyordu, sigaranın yeşil dumanı havucu andıran parmakları arasından kıvrılarak havaya süzülüyordu. Sigarasından bir nefes alıp, “Çiftlik gazetecisi geldi mi?” diye sordu. “Geldi,” dedi okuma gözlüğü takan solgun yüzlü, orta yaşlı bir adam, atların<a id="GBS.0584.04"/> bağlandığı kazığın arkasından koşarak gelip eğildi, “geldim, buradayım.” Elinde yazmaya hazır bir dolmakalemle açılmış bir not defteri tutuyordu, kalemin ucu not defterine değiyordu, her an yazmaya başlayabilirdi. Komutan Ma, yüksek sesle güldü, o tombul elleriyle orta yaşlı adamın omzuna vururken, “Bakıyorum da şef editörün kendisi gelmiş!” dedi. Orta yaşlı adam, “Komutan Ma neredeyse manşetlik<a id="GBS.0584.05"/> haber oradadır, benim yerime başkası gelse içim rahat etmezdi,” dedi. “İhtiyar Yu, bakıyorum da çok heveslisin yine!” dedi Ma Ruilian, editörü överken omzuna bir kez daha vurup, editörün küçük yüzü soldu birden ve sanki üşümekten korkarmış gibi boynunu omuzlarının arasına gömüverdi. Daha sonra bu Yu Zheng denilen yerel gazete editörünün ünlü bir sağcı olarak etiketlenmeden önce il parti komitesi<a id="GBS.0585.01"/> gazetesinin, genel yayın yönetmenliğini yaptığını öğrendim. “Bugün,” dedi Ma Ruilian, “sana tam da manşetlik bir haber vereceğim.” Kibar Yu Zheng’e anlamlı anlamlı bakarken sigarasından neredeyse dudaklarını yakan bir fırt aldı, sonra, “Tüh,” diye tükürdü, sigaranın kâğıdını açıp geriye kalan tütün parçalarıyla filtresini ayırdıktan sonra havaya fırlattı –onun bu el becerisi yerden sigara izmariti<a id="GBS.0585.02"/> toplayan herkesi sinirden öldürebilirdi– sigarasının son yeşil dumanını da püskürttükten sonra asistanlarına dönüp, “Hazır mıyız?” diye sordu. Asistanları ellerindeki aletleri havaya kaldırarak onu sessizce cevapladı. Kan yüzüne çıkarken ellerini ovuşturup huzursuzca birbirine çarptı, sonra bir mendil çıkarıp elinin terini sildi. “At spermi, at spermi kimde?” diye sordu yüksek sesle. At spermini<a id="GBS.0585.03"/> tutan asistan, bir adım öne çıkıp yüz maskesinin altından ürkek bir sesle, “Bende, at spermi bende,” dedi. Ma Ruilian ineği işaret ederek, “Gidip ona ver, o ineği at spermiyle dölle,” dedi. Asistan bir an tereddüt etti, önce Ma Ruilian’a, ardından da arkasındaki dört asistana baktı sanki bir şey söylemek ister gibi. Ma Ruilian, “Hâlâ niye dikiliyorsun öyle? Demir sıcakken vur da bir işe yarasın!”<a id="GBS.0585.04"/> dedi. Asistan yüzünde muzip bir ifadeyle, “Komutan Ma, emredersiniz!” deyip içinde at spermi olan dölleme aletiyle uçarcasına koşup ineğin arkasına geçti. Asistan aleti tam ineğin rahim kanalına sokacakken Ma Ruilian’ın dudakları yarım aralandı ve ağır ağır solumaya başladı, tüpün içindeki at spermi sanki ineğe değil de kendine veriliyordu. Ama hemen ardından asistanlarını hızlı bir emir yağmuruna<a id="GBS.0585.05"/> tuttu. Öküzün spermini koyunun yumurtalıklarına koydurdu. Koyunun spermini evcil tavşanın yumurtalarıyla birleştirmelerini söyledi. Onun komutasında eşeğin spermi domuzun rahmine yerleştirildi, sonra da sanki intikam alırmış gibi domuzun spermini eşeğin cinsel organına enjekte ettirdi.</p>
			<p>Çiftlik gazetesinin editörünün yüzü daha da solgunlaştı, ağzı ayrılıp iyice gevşedi, birazdan salya sümük<a id="GBS.0586.01"/> ağlamaya mı başlayacağını yoksa kahkahalara mı boğulacağını söylemek çok zordu. Elinde koyun spermi tutan kadın asistanlardan birinin kirpikleri kıvrımlıydı, gözleri çok büyük değildi ama kapkaraydı, sanki gözünün akı yoktu. Ma Ruilian’ın emrini reddederek elindeki dölleme aletini emaye bir tepsinin içine fırlattı, eldivenleri çıkardı, yüz maskesini de çıkarınca terden ağırlaşmış tüylü dudakları,<a id="GBS.0586.02"/> beyaz burnu ve düzgün hatlara sahip çenesi ortaya çıktı, “Buna düpedüz saçmalık derler!” dedi öfkeyle. Standart bir Pekin ağzıyla, net ve melodik bir sesle konuşuyordu.</p>
			<p>“Seni küstah!” diye hırladı Ma Ruilian ellerini çırpıp sanki bir bataklığa bakarmış gibi bakışlarını kadının yüzüne dikip, ardından ağır ve ciddi bir ses tonuyla, “Yanlış hatırlamıyorsam senin başında bir kep olmalıydı,” dedi<a id="GBS.0586.03"/> eliyle başından bir kepi çıkarır gibi yaparak. “Hayır, öyle istediğin zaman başından çıkarabileceğin bir kep değil bahsettiğim, sen bir aşırı sağcısın ve sonsuza dek öyle kalacaksın, sonsuza dek başında bir kep taşıyan bir aşırı sağcı, öyle değil mi?!” Kadının boynu sanki kırağı tutmuş bir ot gibiydi, başı halsizce önüne düştü, “Evet, çok haklısınız, ben bir aşırı sağcıyım ve sonsuza dek öyle kalacağım.<a id="GBS.0586.04"/> Ama düşünüyorum da burada birbirinden bağımsız iki mesele var, biri bilimsel, diğeri de politik, politik olanlar gelgeç, her zaman ve hızla değişiyor, kişinin sadakati daha sorgulanmadan değişebiliyor, beyaza siyah, siyaha beyaz deniliyor ama bilim değişmez tek gerçektir ve sabittir,” dedi öfkeyle. “Kapa çeneni!” diye püskürdü Ma Ruilian delirmiş, buharla çalışan bir motor gibi zangır zangır<a id="GBS.0586.05"/> titreyerek, “Benim dölleme çiftliğimde zehrini saçmana daha fazla izin vermeyeceğim. Ne hakla politika hakkında konuşursun? Politikanın soyadını biliyor musun sen? Ya politika ne yer, onu bilir misin? Politika bütün işlerin can damarıdır! Politikadan ayrılmış bir bilim, bilim değildir, proletaryanın sözlüğünde politikayı aşan bir bilim tanımı yoktur. Burjuvazinin burjuva bilimi vardır, proletaryanın<a id="GBS.0587.01"/> da kendi proleter bilimi.” “Eğer proleter bilimi,” diye Ma Ruilian’ın konuşmasını böldü kadın umutsuz bir çabayla, “eğer proleter bilimi koyunla evcil tavşanı zorla birleştirerek yeni hayvan türleri yaratmakta ısrar ediyorsa, ben buna kokuşmuş köpek boku, derim, evet, proleter bilim kokuşmuş köpek bokundan başla bir şey değil!”</p>
			<p>“Qiao Qisha, çok küstahsın!” dedi Ma Ruilian, öfkeden dişleri<a id="GBS.0587.02"/> birbirine çarpıyordu, “Şöyle bir başını kaldırıp göğe, sonra da yere bak bir, yerin ve göğün ne kadar karmaşık bir yapısı olduğunu biliyorsundur! Proleter bilimin kokuşmuş bir köpek boku olduğunu söylemekle ne kadar gerici olduğunu gösterdin! Sadece bu ifade bile seni hapse tıkmak için tek başına yeterli, hatta kurşuna bile dizilebilirsin! Ama o kadar genç ve o kadar güzelsin ki,” diye durakladı şimdi<a id="GBS.0587.03"/> Ma Ruilian’a dönüşmüş olan Shangguan Pandi sesini alçaltarak sözünü sürdürdü, “bir kereliğine atını istediğin gibi sürmene izin verdim ama senden bu döllendirme görevini yerine getirmeni bekliyorum! Aksi takdirde hangi tıp fakültesinin çiçeği ya da hangi tarım mühendisliğinin çimeni olduğun umurumda olmaz, şu toynakları bir leğenden daha büyük olan atla bile baş edebilirim, aynı şeyi sana da<a id="GBS.0587.04"/> yapamayacağımı düşünme sakın!”</p>
			<p>Çiftlik gazetesi editörü, “Qiao, Komutan Ma’nın sözünü dinlesen iyi edersin, altı üstü bilimsel bir deney sonuçta, Tianjin bölgesinde kakao ağacına pamuk, sazların üzerine pirinç aşılayıp başarılı oldular, <em>Halkın Günlüğü</em> gazetesinde okudum bunu! Batıl inançların parçalanıp düşüncenin özgürleştiği bir çağdayız, yaratılış mucizelerine tanık olduğumuz bir çağ bu,<a id="GBS.0587.05"/> eğer bir atla eşeği çiftleştirdiğimizde katır yaratabiliyorsak bir tavşanla koyunu çiftleştirdiğimizde yeni bir hayvan türü yaratamayacağımızı kim söyleyebilir? Hadi, onun sözünü dinle de görevini yerine getir,” diye serzenişte bulundu.</p>
			<p>Tıp fakültesi güzeli aşırı sağcı Qiao Qisha’nın yüzü kıpkırmızı kesildi, öfkeli gözyaşlarına boğulup, “Hayır,” dedi inatla, “yapmayacağım, bu yaptığımız sağduyuya<a id="GBS.0588.01"/> aykırıdır!”</p>
			<p>Çiftlik gazetesi editörü, “Qiao, aptallık yapıyorsun!” dedi.</p>
			<p>“Elbette ki aptal, aptal olmasa aşırı sağcı olur muydu!” dedi Ma Ruilan buz gibi bir sesle, görünüşe göre editörün Qiao Qisha’ya gösterdiği ilgiden hoşnutsuz bir tavırla.</p>
			<p>Çiftlik gazetesi editörü başını eğip bir daha ses çıkarmadı.</p>
			<p>Erkek asistanlardan biri öne çıkıp, “Komutan Ma, onun yerine ben yapayım. Bırakın<a id="GBS.0588.02"/> koyun spermini tavşanın rahmine koymayı, Müdür Li Du’nun spermini bir domuzun rahmine koymak bile umurumda olmaz,” dedi.</p>
			<p>Asistanlar birden tuhaf bir gülme krizine tutuldular, çiftlik gazetesi editörü de kahkahalarını gizlemek için birkaç kez kuru kuru öksürdü. Ma Ruilian çok öfkeli bir sesle sövdü: “Deng Jiarong, seni aptal piç, bu kez çok ileri gittin!”</p>
			<p>Deng Jiarong denilen asistan yüz<a id="GBS.0588.03"/> maskesini indirip bir atı andıran arsız yüzünü ortaya sererek, “Komutan Ma, benim ne bir askerî kepim ne de normal bir şapkam var,” dedi alaycı bir gülümsemeyle, “ailem üç kuşaktır maden işçisi, topraktan çıktıkları gibi dik ve kızıldırlar, bu yüzden beni de Qiao’a yaptığınız gibi sindirmeye çalışmayın sakın.” Deng Jiarong sözünü bitirdikten sonra ardına dönüp çalımla yürüdü.</p>
			<p>Öfkesini yöneltecek<a id="GBS.0588.04"/> birini bulamayan Ma Ruilian, Qiao Qisha’ya yüklendi: “İşini yapacak mısın yoksa yapmayacak mısın? Eğer yapmazsan bu ayki tahıl kuponlarının hepsini geri alırım.”</p>
			<p>Qiao Qisha içten içe kaynıyordu, kaynadı, kaynadı, sonunda kendini tutamayıp patlayıverdi, gözlerinden dizi dizi gözyaşları süzülürken ağzından acı çığlıklar yükseldi. Dölleme aletini çıplak elle alıp tökezleyerek kızışmış tavşanın<a id="GBS.0588.05"/> önüne koşturdu –tavşanın rengi siyaha çalan bir mordu, boynuna kırmızı bir ip bağlanmıştı– tavşanı sıkıca tuttu ama hayvan debelenmeye başladı.</p>
			<p>Bu sırada Ma Ruilian’a dönüşmüş olan Shangguan Pandi sonunda beni görüp soğuk bir tavırla, “Senin ne işin var burada?” sordu. Çiftlik müdürünün verdiği notu ona uzattım. Notu okuduktan sonra, “Tavuk çiftliğine git, orada birine ihtiyaçları vardı,”<a id="GBS.0589.01"/> dedi. Sonra beni unutup editöre döndü: “İhtiyar Yu, gidip makaleni bitir, gereksiz kısımları atabilirsin.” Editör saygıyla eğilip, “Bitirdiğimde bir örneğini size gönderirim,” dedi. Ma Ruilian, Qiao Qisha’ya seslendi: “Qiao Qisha, isteğiniz üzerine dölleme laboratuarından başka bir yere transferiniz onaylanmıştır.” En sonunda bana dönüp, “Sen hâlâ gitmedin mi?” dedi. “Tavuk çiftliğine nasıl gideceğimi<a id="GBS.0589.02"/> bilmiyorum,” dedim. Kol saatine bakıp, “Yürü bakalım, ben de tam tavuk çiftliğine gidip bir işi halledecektim, hazır gidiyorken seni de götüreyim,” dedi.</p>
			<p>Uzaktan tavuk çiftliğinin kireç badanalı kar beyazı duvarları görününce durdu. Burası hurdaya çıkmış mühimmatın konduğu alana yakın olan ve tavuk çiftliğine uzanan çamurlu bir yoldu, yolun kenarında içinde koyu kırmızı bir suyun aktığı bir<a id="GBS.0589.03"/> hendek vardı. Dikenli tellerle çevrilmiş açık bir alan gördüm, deli gibi büyümüş yabani sazlar sağa sola dağılmış kırık dökük tank parçalarının üzerini kaplamıştı. Tankların kırmızı pas lekeli namluları ıssız bir şekilde mavi göğe çevriliydi. Kırık namluların etrafında parlak yeşil gündüzsefaları bitmişti. Bir yusufçuk bir uçaksavarın namlusunun üzerinde duruyordu. Fareler tankların taretleri içinde<a id="GBS.0589.04"/> koşturuyordu. Serçeler yavrularını büyütmek için namluların içine yuva yapmıştı, gagalarında zümrüt yeşili böceklerle namluların içine giriyorlardı. Başında kırmızı kelebek şeklinde kurdele olan bir kız çocuğu toplardan birinin kömür karası lastiğinin üzerine oturmuş iki erkek çocuğun tanklardan birinin kontrol paneline taş atmasını izliyordu... Ma Ruilian bakışlarını mühimmat hurdalığından bana<a id="GBS.0589.05"/> çevirdi, yüzünde az önce asistanlarına emirler yağdıran komutanın ifadesi yoktu artık. “Evdekilerin hepsi... iyi mi?” diye sordu bana.</p>
			<p>Yüzümü uçaksavarların namlularında kelebek gibi titreşen gündüzsefalarına çevirdim, içim öfke doluydu, “Adını bile değiştirmişsin, daha ne soruyorsun?” diye geçirdim içimden.</p>
			<p>“Bir zamanlar çok parlak bir geleceğin vardı,” dedi, “hepimiz senin adına çok<a id="GBS.0590.01"/> seviniyorduk. Ama Laidi her şeyi mahvetti. Bütün suç onun değildi elbet, annemin de aptallıkları...”</p>
			<p>“Eğer bana söyleyecek başka bir şeyiniz yoksa,” dedim, “gidip tavuk çiftliğine rapor vereceğim.”</p>
			<p>“Tamam, demek seni görmeyeli epey sinirli bir tip olmuşsun!” dedi, “Bunun beni umutlandırdığını söylemeliyim, Shangguan Jintong yirmi yaşına girdi, artık pantolon ağını kendi dikip meme uçlarını<a id="GBS.0590.02"/> bir kenara atabilir.”</p>
			<p>Şiltemi sırtıma atıp tavuk çiftliğine doğru yürümeye başladım.</p>
			<p>“Dur,” dedi, “bizi yanlış anlamanı istemem, son birkaç yılda işler bizim için de yolunda gitmedi, ağzımızı her açtığımızda insanlar bizi sağcılıkla suçluyor. Bizim de elimizden gelen bir şey yok, ‘Kuşçu Han’ın kâğıt torbası işte – elden ne gelir.’” Konuşurken Gaomi Kuzeydoğu Bucağı’nda yaygın olan bir<a id="GBS.0590.03"/> deyimi sokuşturuvermişti araya ustalıkla. Göğsünün önünde asılı olan küçük bir çantadan bir tükenmez kalemle, cebinden bir kâğıt parçası çıkarıp bir şeyler karaladı. Kâğıdı bana uzatırken, “Müdür Long’u bulup bu notu ona ver,” dedi. Notu alırken, “Eğer söylemek istediğiniz başka bir şey varsa lütfen şimdi bir kerede söyleyin,” dedim. Bir an tereddüt ettikten sonra, “Lu’yla bugünlere gelebilmek için<a id="GBS.0590.04"/> nelere katlandığımızın farkında mısın, hiç de kolay olmadı, lütfen başımıza bir sorun çıkarma. Sana gizlice yardım edebilirim ama halk arasında...” dedi.</p>
			<p>“Söylemene gerek yok,” dedim, “adını değiştirdiğin zaman Shangguan ailesiyle de ilişkini kesmiş oldun. Sizi tanımıyorum, bu yüzden lütfen bana ‘gizli yardımlarda’ bulunmayın.”</p>
			<p>“Harika!” dedi, “Annemi gördüğünde ona Lu Shengli’ nin iyi<a id="GBS.0590.05"/> olduğunu söylersin.”</p>
			<p>Onu görmezden geldim. Arasından ineklerin bile geçip yıllanmış savaş kalıntıları arasında otlayabileceği kadar delikler olan o sembolik, paslanmış dikenli tellerle çevrili yoldan, koca adımlarla ilerleyip kar beyazı tavuk çiftliğine doğru yola koyuldum. Kendimle gurur duyuyordum, sanki müthiş bir zafer kazanmış gibi hissediyordum. Cehenneme gidin, Ma Ruilian ve Li Du,<a id="GBS.0591.01"/> bir kaplumbağa gibi boyunlarını kabuğundan çıkarmış olan şu paslı top namluları, cehenneme kadar yolunuz var. Havan topu şasileri, topçu kalkanları, bombardıman uçağı kanatları, hepiniz cehenneme gidin. Uzun bir dişbudak ağacının yanından yana dönünce kırmızı kiremit çatılı iki tuğla binanın arasında üzeri beyaz balıkçı ağıyla örtülmüş boş bir alan gördüm, içinde binlerce tavuk tembel tembel dolanıyordu,<a id="GBS.0591.02"/> kırmız ibikli iri bir horoz yüksekçe bir yere tünemiş, sanki haremdeki bir hükümdar gibi kibirli ve küstah bir şekilde ötüyordu. Tavukların gıdaklaması insanı deli edebilecek kadar yüksek sesliydi.</p>
			<p>Ma Ruilian’ın imzalayıp bana verdiği notu bir kolu olmayan Müdür Long’a verdim. Onun o soğuk yüzüne bakınca bu kadının hiç de sıradan biri olmadığını tahmin ettim. Notu okuduktan sonra, “Evlat,<a id="GBS.0591.03"/> tam zamanında geldin. Her günkü görevlerin şunlar: Sabahları bütün tavuk boklarını süpürüp domuz yetiştirme çiftliğine götüreceksin, oradan da yem işleme tesisine gidip tavukları beslemek için gereken kaba yemleri buraya taşıyacaksın. Öğleyin birazdan burada olacak olan Qiao Qisha’yla birlikte günlük yumurtaları çiftlik ofisine götüreceksiniz, oradan da tahıl ambarına gidip ertesi gün için gereken<a id="GBS.0591.04"/> işlenmiş tavuk yemlerini buraya getireceksiniz. Dediklerimi anladın mı?” dedi. “Anladım,” dedim gözlerimi onun o havada süzülen boş yenine dikerek. Benim ona baktığımı anlayınca, “Burada geçerli iki kural var, birincisi kaytarmak yok, ikincisiyse sakın yiyecek çalayım deme,” dedi alaycı bir tavırla.</p>
			<p>İlk gece ay ışığı muhteşemdi, tavuk kümesi yanındaki bir depoda kullanılmış bir kâğıt yığınının<a id="GBS.0591.05"/> üzerine uzanıp tavukların gıdaklamalarını dinledim, uzun süre gözüme uyku girmedi. Bitişikte bir düzineden fazla kadın işçinin kaldığı bir yurt vardı. Aradaki ahşap kaplama kadınların horultularını geçirecek kadar inceydi. Horultuların arasına birilerinin uykuda sayıklamaları karışıyordu arada. Pencereden ve kapının üzerindeki deliklerden içeriye vuran soğuk ay ışığı yerdeki karton kutuların<a id="GBS.0592.01"/> üzerindeki yazıları aydınlatıyordu:</p>
			<div class="epigraph" epub:type="epigraph">
				<span>KUŞ GRİBİ AŞISI,</span>
				<span>NEM VE GÜNEŞTEN KORUYUNUZ,</span>
				<span>KIRILGANDIR, ÜST ÜSTE KOYMAYINIZ,</span>
				<span>ÜST TARAFI BURASI.</span>
			</div>
			<p>Ay ışığı yavaş yavaş ilerlerken yaz başı tarlalarının içinden gelen Kızıl Doğu marka traktörlerin kükremelerini duydum, traktörler gece mesaisi yapıp bakir tarlaları süren traktör ekipleri tarafından yürütülüyordu... Geçen gün, annem<a id="GBS.0592.02"/> kucağında Kuşçu Han ve Shangguan Laidi’ den yetim kalan bebekle, beni köyün başına kadar uğurlamıştı. “Jintong, bunu unutma sakın, iş ne kadar zor olursa olsun yine de dişini sıkıp çalışmalısın. Kutsal Kitap’ı defalarca okuyup hatmetmiş olan Papaz Malory hep bunu söylerdi. Benim için endişelenmene gerek yok, anan solucan gibidir, nerede toprak varsa orada yaşayabilirim,” dedi annem. “Ana yediklerimden<a id="GBS.0592.03"/> arttırdıklarımı sana göndereceğim,” dedim. Annem, “Sakın yapma, çocuklarımın karnı doyduğu sürece ben kendimi tok sayarım,” dedi. Taşkın Ejderha Nehri’nin setine vardığımızda, “Ana, Zaohua biliyorsun ki artık çok usta bir...” derken annem araya girip, “Jintong, Shangguan ailesinin kızlarının onlarca yıldır kimsenin tavsiyesini dinlediği görülmüş şey değil,” dedi çaresizce.</p>
			<p>Gece yarısı kümeste<a id="GBS.0592.04"/> bir kargaşa koptu. Telaşla ayaklanıp yüzümü cama yapıştırdım, kar beyazı tavukların, yırtık balık ağının altında dalga gibi köpürdüğünü gördüm. Su gibi akan ay ışığı altında yeşil yeşil parlayan iri bir tilki, tavukların arasında oradan oraya sıçrayıp duruyordu. Tilkinin durmadan sıçrayan vücudu yeşil saten bir kurdele gibi dalgalanıyordu. Bitişikteki kadınlar telaşla ciyaklamaya başladı. Yarı<a id="GBS.0592.05"/> çıplak bir halde hemen dışarıya fırladılar. Kendini dışarıya ilk atan tek kollu Müdür Long’du, elinde bizim “tavuk bacaklı kutu” dediğimiz kuzgun karası bir Ruger P08 vardı. Tilki, ağzında şişman bir tavukla duvar boyunca koşturdu. Tavuğun ayakları yere sürtünüyordu, Müdür Long, tilkiye ateş edince silahının namlusundan alevler çıktı. Tilki aniden durunca tavuk yere düştü. “Vuruldu!” diye haykırdı<a id="GBS.0593.01"/> kadınlardan biri. Ama tilki pırıl pırıl parlayan gözleriyle kadınları süzüyordu. Ay ışığı tilkinin uzun ve dar yüzünü net bir şekilde ortaya çıkarıyordu, tilkinin yüzünde alaycı bir ifade vardı. Tilkinin yüzündeki alaycı ifadeyi gören kadınlar donup kaldılar. Müdür Long silah tutan kolunu güçsüz bir şekilde yere indirdi. Ama hemen ardından bir el daha ateş etmeyi becerdi. Mermi tilkiye çok uzak<a id="GBS.0593.02"/> ama kadınlara çok yakın bir yere isabet etti. Tilki, tavuk ağzında sanki hiç acelesi yokmuş gibi demir parmaklıklı kapıdan süzülüp gitti.</p>
			<p>Kadınlar boş bakışlarla ayakta dikilip tilkinin gidişini izlediler. Tilki, o savaş kalıntılarının içinde yeşil bir duman gibi gözden yitti. Hurdalık, etrafındaki gür yabani otlar ve ay ışığı altında yanıp sönen bataklık yakamozlarıyla bir tilki cennetini<a id="GBS.0593.03"/> andırıyordu.</p>
			<p>Ertesi günün sabahı, ağırlaşmış gözkapaklarımla bir el arabası tavuk bokunu domuz çiftliğine götürüyordum. Tam da savaş kalıntılarının hemen yanındaki o patikaya dönecekken arkamdan birinin seslendiğini duyup durdum. Arkamı dönünce Qiao Qisha denen sağcı kadının çevik adımlarla bana doğru koştuğunu gördüm. “Çiftlik müdürü sana yardım etmemi istedi,” dedi kayıtsızca. “Sen arkadan<a id="GBS.0593.04"/> it, ben de önden çekerim,” dedim. İki tekerlekli arabanın tekerlekleri bu dar patikanın yumuşak toprağına saplanıp duruyordu. Ne zaman bu durumla karşılaşsak arkama dönüp iki elimle arabayı sıkıca tutarak kendime doğru çekiyordum, böylece ağır tekerlekleri topraktan kurtarıyorduk. O da arabayı tüm gücüyle itiyordu. Araba her takıldığında ben daha arkama dönmeden bana baktığını hissediyordum. Çok<a id="GBS.0593.05"/> garip kara gözleri, uzun beyaz bir burnu, tüylü dudakları, düzgün bir çenesi ve bana geçen gece kümese girip tavuk çalan tilkiyi çağrıştıran gizemli bir ifadesi vardı. Bana baktığında zihnimin derinliklerinde karanlık bir köşe aydınlandı. Tavuk çiftliğinden domuz çiftliğine iki buçuk kilometrelik bir yol vardı. Yolu yarıladığımızda sebze bahçesi biriminin gübre çukurundan geçiyorduk. Huo Öğretmen,<a id="GBS.0594.01"/> bir kova gübreyle çıkageldi. Huo Lina’nın o ince beli gübre kovasının ağırlığı altında sanki her an ikiye ayrılacakmış gibi duruyordu. Müzik öğretmenim Ji Qiongzhi domuz çiftliğinde bizden taze tavuk boklarını alıp o ekşi eksi kokan pis şeyleri domuz yemine karıştırdı.</p>
			<p>Yem işleme ekibinden atletik biri en son atlama tekniklerini kullanarak bir metre seksen santim kadar sıçrayabiliyordu, doğal<a id="GBS.0594.02"/> olarak o da bir sağcıydı. Qiao Qisha’ya özel bir ilgi gösterdi, bana da çok dost canlısı davrandı. Bütün gün çatık kaşları ve asık yüzleriyle dolaşan solcuların aksine çok neşeli bir sağcıydı. Boynunda beyaz bir havlu asılıydı, gözlerine koruyucu gözlükler takmıştı, etrafı tozu dumana katan öğütücünün başında, halinden memnun bir halde çalışıyordu. Yem işleme ekibinin sorumlusu da kendine özgü<a id="GBS.0594.03"/> biriydi. Adı Guo Wenhao’ydu<a class="si-noteref" epub:type="noteref" href="#f41" id="ref_f41">41</a> ama okuma yazması yoktu. Okuma yazması olmamasına rağmen dillere destan bir belagat yeteneği vardı, birkaç alkışçı eşliğinde söylediği şarkılar, Taşkın Ejderha Nehri Çiftliği’nde çok popülerdi. Tatlı patates unundan yapılmış kaba yemleri almaya gittiğimiz o ilk gün, bize şarkılarından birini okudu:</p>
			<p>“Hayvan çiftliği yöneticisi Ma Ruilian’ın, öyle bir aklı var ki<a id="GBS.0594.04"/> eşi benzeri olmayan, çiftleştirme istasyonunda deneylerle meşguldür, aklı sıra koyunu tavşanla çiftleştirecek. Öfkelenince asistanı Qiao Qizhi’ye, atıverdi bir yumruk karnına, atla eşek çiftleşince katır olmuş, bakalım koyunla tavşandan ne çıkacak. Eğer tavşan koyunla evlenirse, domuz da Ma Ruilian’ı alacak. Memeleri öfkeden şişince Li Du’ya gidip fikrini sordu. Müdür Li Du ufku geniş adam, karısı<a id="GBS.0594.05"/> Ma Ruilian’ı yatıştırdı, boş ver be, boş ver, dedi, bu sağcılar hiç de kolay lokma değil, Qiao, tıp fakültesine gitmiş, Yu Zheng, eyaletin başkentinde editörlük yapmış, Ma Ming, Amerika’larda okumuş, Zhang Jie’ye sözlük, derlemiş, ya şu sağcı Wang Meizan’a ne demeli, o koca kafalı aptal bile, bir atletmiş zamanında...”</p>
			<p>“Ey sağcı arkadaş!” diye seslendi Guo Wenhao, Wang Meizan iki bacağını<a id="GBS.0595.01"/> birleştirip hazır ola geçerek, “Buradayım!” diye karşılık verdi. Guo Wenhao, “Qiao kızımıza yemi yükle bakalım,” dedi. Wang Meizan, “Guo Başkan, için rahat olsun,” dedi.</p>
			<p>Wang Meizan bizim arabaya yemi yüklerken yemin çıkardığı sesler arasından Guo Wenhao bana seslendi: “Sen Shangguan’lardan değil misin?” “Evet, Shangguan’ların şu melez piçi benim,” dedim. Guo Wenhao, “Piçlerden iyi adam çıkar.<a id="GBS.0595.02"/> Siz Shangguan’lar inanılmaz bir ailesiniz, Sha Yueliang, Sima Ku, Kuşçu Han, Dilsiz Sun, Babbitt. Olağanüstü, olağanüstü...” dedi.</p>
			<p>Yemleri yüklenmiş tavuk çiftliğine dönerken Qiao Qisha bana, “Adın ne senin?” diye sordu.</p>
			<p>“Shangguan Jintong,” dedim, “adımı öğrenip ne yapacaksın?”</p>
			<p>“Öylesine sormuştum,” dedi, “çalışırken birbirimize seslenmemiz gerekebilir. Kaç tane ablan var senin?”</p><div style="display:none;"><a id="GBS.0595.03"/></div>
			<p>“Sekiz, hayır, yedi tane.”</p>
			<p>“Ne oldu birine?”</p>
			<p>“Vatan haini çıktı,” dedim neşesiz, “hiç sorma.”</p>
			<p>O tilki, tavuk çiftliğini her gece taciz etmeye başladı ve her iki gecede bir ağzında büyük bir tavukla kaçmayı başarıyordu. Tavuk çalmadığı geceler beceremediğinden değil, o gece canı istemediğinden tavuk çalmıyordu. Tilkinin geldiği geceler böylece iki kategoriye ayrılmış oldu: tavuk<a id="GBS.0595.04"/> çaldığı geceler aç olduğu gecelerdi, tavuk çalmadığındaysa sadece çiftliği rahatsız etmek için geliyordu. Çiftlikte çalışan kadınlar onun bu davranışından iyice rahatsız oldu, her gece uykularından oluyorlardı. Müdür Long tilkiye yirmi kere ateş etmişti ama her seferinde tilkinin bir tüyüne bile zarar gelmedi. Kadınlardan biri, “Bu tilki ruhlara karışmış, mantra okuyup kurşunları savuşturuyor,” dedi.</p><div style="display:none;"><a id="GBS.0595.05"/></div>
			<p>“Götüm!” diye çıkıştı takma adı “Vahşi Katır” olan uzun boylu bir kadın. “Uyuz bir tilkinin ruhlara karıştığı nerede duyulmuş?”</p>
			<p>“Eğer bir tilki ruhu değilse o zaman Müdür Long gibi askerî eğitim almış keskin bir nişancının sıktığı kurşunlar niye hep karavana olsun?” diye sordu diğer kadın.</p>
			<p>“Bence,” dedi Vahşi Katır muzır bir gülümsemeyle, “Müdür Long, tilkiyi kasten vurmuyordur, tilki<a id="GBS.0596.01"/> erkek ne de olsa! Belki de geceleri herkes uyuduğunda yeşil yeşil parlayan genç bir adam giriveriyordur müdürün koynuna!”</p>
			<p>Müdür Long yırtık pırtık ağın altında sessizce dikilmiş kadınların konuşmasını dinliyordu. Elinde o eski “tavuk bacağı kutusu”yla oynuyordu, yüzünde düşünceli bir ifade vardı. Kadınların müstehcen kahkahaları onu düşüncelerinden uyandırınca silahının namlusuyla gri kepinin<a id="GBS.0596.02"/> ucuna vurmaya başladı, koca adımlarla kümese girdi, kümesin içindeki kafesleri hızla geçip o anda yumurta toplayan Vahşi Katır’ın önünde durdu. “Ne dedin bakayım sen biraz önce?” diye sordu bakışlarını Vahşi Katır’a dikip. “Bir şey demedim,” dedi Vahşi Katır sakince elinde koyu kırmızı bir yumurtayla. “Dediğini duydum!” dedi öfkeyle, silahını kafesin teline sertçe vurup. “Ne duydun ki?” dedi Vahşi<a id="GBS.0596.03"/> Katır kışkırtıcı bir tavırla. Müdür Long’un yüzü birden yumurta gibi kızardı, “Dediklerinden ötürü seni asla affetmeyeceğim!” dedi Müdür Long kafası iyice atmış bir tavırla. Ardından dışarıya doğru yürümeye başladı. “Eğer için rahatsa hayaletlerin kapını çalmasından korkmazsın!” diye bağırdı Vahşi Katır arkasından, “Bakmayın onun bu ciddi görünüşüne, her gece o tilkiyle şehvetten kendinden geçiyor...<a id="GBS.0596.04"/> Ah, dün gece kendi gözlerimle görmedim sanki?” “Katır,” diye söylendi kadınlardan yaşlı bir tanesi, “bu kadar konuştuğun yeter, günde iki yüz gram <em>noodle</em> yerken bu kadar enerjiyi nereden buluyorsun anlamadım!” “İki yüz gram <em>noodle</em>, iki yüz gram <em>noodle</em>’mış, onun da o babasının iki yüz gramlık <em>noodle</em>’ının da ta amına koyayım!” Vahşi Katır saçından bir saç iğnesi çıkarıp el alışkanlığıyla elinde<a id="GBS.0596.05"/> tuttuğu yumurtanın her iki tarafına da birer delik açıp yumurtayı bir güzel emdi, yumurta boş bir kabuğa dönüşüverdi. Dışarıdan sağlammış gibi görünen yumurtayı diğer yumurtaların arasına koyarken, “Var mı aranızda beni rapor edecek olan, ancak gider, babam Kuzeydoğu’dan bir koca bulmuş bana, önümüzdeki ay gidiyorum buradan, orada bir dağ oluşturacak kadar patates varmış,” dedi, hemen ardından pencerenin<a id="GBS.0597.01"/> dışında tavuk boku küreyen Jingtong’a seslendi: “Sen, beni rapor mu edeceksin? Sen söylersen olur, sende tam da bizim kolsuz müdürün ağzını sulandıracak lezzetli bir piliç tipi var, onun gibi yaşlı ve dişleri dökülmüş bir inek elbette ki taze otları dişlemek ister!” Jintong kadının bu sözlü saldırısıyla şaşkına dönmüştü, elindeki küreği ona doğru uzatıp, “Tavuk boku yemek ister misin?” dedi.</p><div style="display:none;"><a id="GBS.0597.02"/></div>
			<p>O gün öğleden sonra dört kasa yumurtayla sebze bahçesi biriminin gübre çukuruna vardıklarında Qiao Qisha, “Jintong, dur biraz,” dedi. Shangguan Jintong dikkatli adımlarla yavaşlayıp arabayı durdurdu, arkasına dönüp ona baktı. “Gördün mü?” diye sordu Qiao, “Hepsi gizli gizli çiğ yumurta içiyor, Müdür Long bile içiyordur. Vahşi Katır’ın ne kadar sağlıklı olduğunu görmedin mi, tavuk çiftliğindeki<a id="GBS.0597.03"/> kadınların hepsi ihtiyaç duyduklarından daha fazla besleniyor.” Jingtong, “Ama bu yumurtalar tartılıyor,” dedi. “Yumurta taşırken böyle açlıktan ölmemiz mi gerek?” dedi Qiao Qisha, “Açlıktan delirmek üzereyim.” Ardından iki yumurta alıp dikenli tellerin içine süzüldü, hurda bir tankın arkasında gözden kayboldu. Birkaç dakika sonra elinde yumurtaya benzeyen iki şeyle geri döndü. Onları sandığın<a id="GBS.0597.04"/> içine koydu. Shangguan Jinton endişeyle, “Qiao Qisha, buna kedinin bokunu örtmesi denir, çiftlikte yumurtaları tarttıkları zaman ne olduğunu hemen anlarlar,” dedi. Qiao gülerek, “Sen beni aptal mı sandın!” dedi. Kasadan iki yumurta daha alıp Jintong’u yanına çağırdı: “Benimle gelsene.”</p>
			<p>Shangguan Jintong, Qiao Qisha’nın peşinden dikenli tellerin arasına daldı. Beyaz polenlerinin havada uçuştuğu<a id="GBS.0597.05"/> ve insanın başını döndüren kokular salan yavşanların arasından geçtiler. Qiao tankın yanına çömelip tank parçaları ve paletler arasındaki bir çukurdan yağlı kâğıda sarılı bir paket çıkardı, paketin içinde suç aletleri vardı: küçük bir matkap ucu, kalın bir şırınga, yumurta kabuğu rengine boyanmış kauçuk bir kumaş parçası ve küçük bir makas. Matkapla yumurtanın bir ucuna küçük bir delik açtı,<a id="GBS.0598.01"/> ardından şırıngayı yumurtanın içine sokup içindekileri yavaş yavaş şırınganın içine çekti. Sonra şırınganın iğnesini çıkarıp Jintong’a, “Aç ağzını,” diye emir verdi. Sonra tüm yumurtayı Jintong’un ağzına boşalttı. Jintong şaşkınlık içinde kendini, onun suç ortağı olarak buluverdi. Qiao Qisha tankın yanında bulunan bir miğferin içine toplanmış olan temiz suyu şırıngaya çekip ardından yumurtaya enjekte<a id="GBS.0598.02"/> etti, sonra kauçuk parçasından küçük bir parça kesip yumurtanın üzerindeki o küçük deliği kapattı. Qiao Qisha bütün bu hareketleri büyük bir ustalıkla yapmıştı. Jintong, “Sen tıp fakültesinde bunu mu öğrendin?” diye sordu. “Evet,” diye gülümsedi Qiao Qisha, “yumurta hırsızlığı okudum!”</p>
			<p>Yumurtalar çiftlikte tartıldığı sırada eksik çıkmadılar, hatta birkaç gram fazlalıkları vardı.</p>
			<p>İki hafta<a id="GBS.0598.03"/> boyunca sergiledikleri yumurta çalma oyunları acımasız bir şekilde sona erdi. Artık yaz ortasıydı ve yağmur yağmaya başlamıştı, bu mevsimde tüy değiştiren tavukların yumurta üretimi de düşüvermişti. Bir gün arabayı durdurup ıslanmış teller arasından yarım kasa yumurtayı gizli mekânlarına sürüklediler. Yavşanlar tomurcuklanmış ve savaş kalıntılarının üzerini sis ya da dumana benzeyen bir nem tabakası<a id="GBS.0598.04"/> sarmıştı. Paslı demirlerden kan kokusunu andıran yoğun bir koku geliyordu. Tankın paletleri üzerine bir kurbağa kurulmuştu. Kurbağanın yeşil yapışkan derisi Shangguan Jintong’a bir şeylerin yolunda gitmediğine dair bir huzursuzluk veriyordu. Qiao Qisha yumurtayı Jintong’un ağzına enjekte ederken Jintong’un midesi kalktı, boğazını tutarak, “Bu yumurta çürümüş ve çok soğuk bir tadı var,” dedi.<a id="GBS.0598.05"/> Qiao Qisha, “Birkaç güne bu çürük ve soğuk yumurtaları bile bulamayacağız, küçük oyunumuz perdelerini indirmek üzere,” dedi. “Evet,” dedi Jintong, “tavuklar tüy değiştirme mevsimine girdi.” “Sen ne kadar aptal bir çocuksun,” dedi Qiao Qisha, “ya da benimle ilgili bir şeyler seziyorsun?” “Seninle ilgili mi?” dedi Jintong başını sallayarak, “Seninle ilgili nasıl bir şey sezinlemiş olabilirim ki?”<a id="GBS.0599.01"/> “Boş ver,” dedi Qiao Qisha, “sizin ailede yeteri kadar şamata kopmuş zaten, buna ben de yenisini eklemeyeyim.” Shangguan Jintong, “Amma abarttın, hem böyle üstü kapalı konuşma, çok ketumsun,” dedi. Qiao Qisha, “Sen neden hiç benim hakkımda soru sormuyorsun?” diye sordu. Jintong, “Seni karım olarak alacak halim yok, niye hakkında sorular sorayım ki?” dedi. Qiao Qisha bir an şaşırdı, ardından gülerek,<a id="GBS.0599.02"/> “Tam da Shanngguan’ların oğluna yakışır bir tavırla konuşuyorsun, dediklerinizin altında ille de her zaman gizli bir şeyler olacak! Hakkımda bir şeyler sorduğunda benimle evlenmen gerektiğini de kim söyledi?” dedi. “Evet, öyle,” dedi Shangguan Jintong, “Öğretmenim Huo Lina bana bir kıza şeceresini sormanın çok kaba bir şey olduğunu söylemişti,” dedi. “Şu gübre taşıyanı mı diyorsun?” “Onun çok iyi<a id="GBS.0599.03"/> bir Rusçası var,” dedi Jintong. Qiao Qisha alaycı bir tavırla, “Duyduğuma göre onun en parlak öğrencisi senmişsin?” dedi. Jintong, “Öyle de denilebilir,” dedi. Qiao Qisha gösterişli bir tavırla Jintong’un anlayamayacağı kadar uzun bir Rusça monolog döktürdü. Kapkara gözlerini Jintong’a dikip, “Dediklerimi anladın mı?” diye sordu. Shangguan Jintong, “Sanki... sanki küçük bir kız çocuğu hakkında<a id="GBS.0599.04"/> hüzünlü bir peri masalı anlattın...” dedi. Qiao Qisha, “Huo Lina’nın en parlak öğrencisinin bütün yapabildiği bu mu yani, üç ayaklı bir kedi, kâğıttan bir kaplan, kâğıttan bir fener, içi boş bir yastık!” dedi. Dört tane yeni doldurduğu yumurtayı alıp uzaklaştı. “Onunla altı aydan daha kısa bir süre Rusça çalışmıştık, benden istediğin şey boyumu aşar!” dedi Jintong kendini savunmaya çalışarak. “Senden<a id="GBS.0599.05"/> bir şey bekleyecek kadar çok vaktim yok!” dedi Qiao Qisha yavşanlar arasında arkasına dönüverdi; otların üzerindeki yağmur damlacıkları bluzunu ıslatınca altmış sekiz gündür yumurta yemekten iyice gelişmiş iki memesi ortaya çıkıverdi, o sıska ve kemikli vücuduyla tam bir tezatlık içinde olan iri memeleri. Shangguan Jintong’un içini birden tatlı bir melankoli sarıverdi, gözlerinin önündeki bu güzel<a id="GBS.0600.01"/> sağcı kızı bir yerlerden tanıdığı hissi, bir karınca ordusu gibi yavaş yavaş zihninin derinliklerine doğru yürümeye başladı, elinde olmadan kolunu ona doğru uzattı ama kız kıvrak bir hareketle eğilip dikenli tellerin dışına çıkıverdi. Tellerin ötesinden Müdür Long’ın o zalim kahkahasını duydu.</p>
			<p>Komutan Long, içi suyla doldurulmuş yumurtalarından birini elinde çevire çevire inceliyordu. Shangguan<a id="GBS.0600.02"/> Jintong titreyen bacaklarla onun elini izliyordu. Qiao Qisha’ysa bulutlu göğe çevrili olan top namlularına bakıyordu kibirli bir tavırla, ince ve şeffaf yağmur damlaları onun o olgun alnından boncuk boncuk burnuna doğru akıyordu. Shangguan Jintong onun gözlerinde Shangguan kadınlarına özgü o bir zorlukla karşılaştıkları zaman beliren kayıtsız soğukkanlılığı gördü. Birden bu gözlerinin önünde<a id="GBS.0600.03"/> duran kadının kökenini ve aylardır ısrarla ona ailesi hakkında sorular sormasının nedenini anlayıverdi.</p>
			<p>Komutan Long alaycı bir tavırla, “Ne büyük bir yetenek! Eğitiminin hakkını vermişsin!” dedi. Tek kolunu birden kaldırıp içi suyla doldurulmuş yumurtayı Qiao Qisha’nın alnına fırlattı. Yumurta kırılınca Qiao Qisha başını iki yana salladı, yüzü kirli suya bulandı. “Hadi yürüyün, çiftlik merkez<a id="GBS.0600.04"/> ofisine gidiyoruz,” dedi Komutan Long, “orada hak ettiğiniz cezayı alacaksınız.” Qiao Qisha, “Bunun Shangguan Jintong’la bir ilgisi yok, onun tek suçu beni ihbar etmemesidir, tıpkı benim gelip de zamanında diğerlerini gizlice yumurta içmek ve tavuk çalmak suçları yüzünden ihbar etmemem gibi,” dedi.</p>
			<p>İki gün sonra Qiao Qisha yarım aylık tahıl kuponları kesilmiş bir halde sebze üretim birimine<a id="GBS.0600.05"/> Huo Lina’yla birlikte gübre taşımaya atandı. Bu iki Rusça konuşan kadın sık sık gübre küreklerini birbirlerinin yüzlerine sallayıp birbirlerine Rusça küfürler ederken görüldü. Shangguan Jintong tavuk çiftliğinde çalışmaya devam etti. Tavukların yarısı ölünce onlarca kadın, tarlalarda gece vardiyasında çalışmaya gönderildi. Bir zamanlar çok işlek olan tavuk çiftliğinde geriye sadece Komutan Long<a id="GBS.0601.01"/> ve Shangguan Jintong kaldı, ikisi hayatta kalan yüzlerce tüy döken tavuğun bakımıyla ilgileniyordu. Tilki kümeslere girip tacize devam ediyordu, Komutan Long ve Shangguan Jintong’un en önemli görevi artık tavukları tilkiden korumaktı.</p>
			<p>Kuzgun karası bulutların ayı yuttuğu bir yaz gecesi, o tilki tekrar çıkageldi. Ağzında tüysüz bir tavukla dayılanarak çıkış kapısına doğru ilerliyordu. Komutan<a id="GBS.0601.02"/> Long her zamanki iki atışını yaptı ama bu iki atış tilkinin arkasından yapılan bir uğurlama törenine dönüşmekten öteye gidemedi. İkili o sarhoş edici barut kokusunun içinde aptal aptal dikildiler. Uzaktaki çeltik tarlalarından esen rüzgâr, kurbağaların vıraklamalarıyla kuşların cıvıltılarını taşıyordu, bulutların arasından sızan ay ışığı, bu savaşçı ikilinin üzerine vurup onları ay ışığıyla boyuyordu.<a id="GBS.0601.03"/> Komutan Long’un homurdandığını duyan Jintong gözucuyla onun yüzüne bakınca kadının yüzünün uzadığını ve korkunç bir hale gelmiş olduğunu gördü, dişleri insanı ürküten bir beyazlıkla ışıldıyordu. Hatta kadının bacaklarının arasında giderek bir balon gibi şişen gür bir kuyruğu olduğunu gördü. Komutan Long meğer bir tilkiymiş! Zihninde korkunç bir aydınlanma yaşadı. Hem de dişi bir tilki, o erkek<a id="GBS.0601.04"/> tilkinin eşi. O tilkiyi hâlâ vurmamasının nedeni de bu olmalı. Vahşi Katır’ın bahsettiği, geceleri, ay ışığının solgun ışığı altında sık sık komutanın yatağını ziyaret eden genç adam o erkek tilkiymiş meğer. Tilkinin o zehirleyici kokusunu aldı, komutan elinde dumanı tüten silahıyla Jintong’a doğru yürüyordu. Jintong elindeki sopayı yere atıp çığlıklar atarak kaldığı barakaya doğru koştu, kendini<a id="GBS.0601.05"/> içeriye atınca kapıyı kapatıp omzuyla kapının ardını destekledi. Komutanın yandaki bölmeye girdiğini duydu. Kadınların kaldığı yurdun içinde şimdi sadece komutan vardı bir başına. Ay ışığı birbirine çiviyle tutturulmuş olan ıskartaya çıkmış çıtaların oluşturduğu duvarın üzerine vuruyordu. Komutan duvarın arkasında o keskin pençeleriyle ahşap duvarı çizerek mırıldanmaya başladı. Birden duvarda<a id="GBS.0602.01"/> kocaman bir delik açtı. Komutan Long çırılçıplak bir halde içeriye dalıverdi. Şimdi insan biçimindeydi. Bir zamanlar kolunun olduğu yerde şimdi sadece kapatılmış bir çuvalın ağzını andıran korkunç bir yara izi vardı. Sert ve ağır memeleri bir terazinin ağırlıkları gibi dışarıya fırlamıştı. Kendini öne atıp Jintong’un önünde diz çöktü, bacaklarına sarıldı, salya sümük ağlıyordu, yaşlı bir nine gibi<a id="GBS.0602.02"/> inledi: “Shangguan Jintong... Shangguan Jintong... Ne olur merhamet eyle bana... Ben çok talihsiz bir kadınım...”</p>
			<p>Shangguan Jintong onun elinden kurtulmak için mücadele etti ama kadın o tek eliyle öyle sıkı yapışmıştı ki ne yapsa kurtulamıyordu, elini Jintong’un kemerine atıp açmaya başladı. Utanmaz bir tavırla pantolonunu indirdi. Jintong eğilip pantolonunu yukarıya çekmeye çalışırken elini<a id="GBS.0602.03"/> uzatıp onu boynundan yakaladı. İki bacağıyla vücudunu sardı. İkisi bir olup yerde yuvarlanırken komutan, Jintong’un üzerindekileri tek tek parçaladı. Ardından Jintong’un şakaklarına dokundu, Jintong karaya vurmuş bir balık gibi gözleri başının arkasına dönmüş bir halde yerde uzanıyordu. Komutan Long, Jintong’un vücudunun her bir milimini dişlediği halde onu bir türlü korkunun pençesinden tutup<a id="GBS.0602.04"/> çıkaramıyordu. Komutanın utancı öfkeye döndü, yan odaya koşturup “tavuk bacağı kutusu”nu kaptı, Jintong’un önünde silahı iki bacağının arasına sıkıştırıp şarjöre iki tane sarı sarı parlayan mermi yerleştirdi. Ardından silahını Jintong’un karnına doğrultup, “Önünde iki yol var. Ya onu kaldırırsın ya da ona ateş edip parçalarım,” dedi. Gözleri vahşi bir kurt gibi parlıyordu, bu Jintong’a kadının korkmadığını<a id="GBS.0602.05"/> ve dediğini yapmaktan çekinmeyeceğini gösteren bir kanıt oldu. Kadının demir gibi sert memeleri göğsünde hopluyordu. Shangguan Jintong onun yüzüne bir kez daha bakınca yüzünün tekrar uzamaya ve süpürgeyi andıran bir kuyruğun kıçından yavaş yavaş çıkmaya başladığını gördü, kuyruk uzadı, uzadı, hiç anlamadan birden yere kadar uzayıverdi. Jintong kendini gevşekçe yere bıraktı, vücudundan boşalan<a id="GBS.0603.01"/> ter şiltesini sırılsıklam etti.</p>
			<p>Yağmurun çiselemeye devam ettiği günler boyunca Komutan Long gece gündüz, yumuşak ya da sert, çeşitli yöntemlerle Shangguan Jintong’u bir erkeğe dönüştürmek için kan kusana kadar çabaladı durdu ama tüm çabaları sonuçsuz kaldı. Silahını kendine çevirip intihar etmeden önceki son birkaç dakikasında çenesindeki kanı silip üzgün bir tavırla, “Long Qingping, ah,<a id="GBS.0603.02"/> Long Qingping, otuz dokuz yaşındasın ama hâlâ bir bakiresin, herkes seni bir kahraman olarak biliyor ama kimse senin bir kadın da olduğunun farkında değil, şu ömrünü boşa yaşadın sen...” dedi. Birkaç kez şiddetle öksürdü, omuzları titredi, kara yüzü kirece döndü, “tüh” diye kan tükürdü. Jintong’un ruhu korkudan vücudunu terk etmişti sanki, kendini geri atıp sırtını kapıya dayadı. Long Qingping iki<a id="GBS.0603.03"/> gözü iki çeşme ağlamaya başladı. Kızgın bir küskünlükle Jintong’a baktı, ardından dizlerinin üstünde sürünerek onun yanına gitti, silahını kaldırıp şakaklarına dayadı. İşte bu son anda ona bakan Shangguan Jintong karşısında baştan çıkarıcı bir poz takınmış bir kadın görüverdi. Kadının yukarıya kaldırdığı tek kolunun altında ince kıllar vardı, ince belliydi, parlak kalçalarını ayırmış topuklarının<a id="GBS.0603.04"/> üzerine oturuyordu. Jintong’un gözlerinin önünde altın rengi alevler dalgalanmaya başladı, bacaklarının arasındaki o donmuş noktaya birden kan hücum etti. Bu sırada artık umutsuzluğun dibine vurmuş olan Long Qingping tetiği çekiverdi; eğer tetiği çekmeden hemen önce son bir kez baksaydı bu trajedi mutlu bir sonla bitebilirdi. Shangguan Jintong onun şakaklarının üzerindeki saçlarından iç karartıcı<a id="GBS.0603.05"/> bir silah sesiyle birlikte koyu sarı bir dumanın yükseldiğini gördü. Kadının vücudu bir süre titredikten sonra yorganın üzerine düştü. Shangguan Jintong ileriye doğru atılıp kadının vücudunu kendine çevirdi, onun şakağında kuzgun karası bir deliğin açılmış olduğunu gördü, deliğin etrafı mavi barut parçalarıyla kaplıydı, kadının kulağından akan kara kan, Jintong’un eline bulaştı. Hâlâ açık olan gözleri<a id="GBS.0604.01"/> kederli bir ifade taşıyordu. Göğsünün üzerindeki deri sanki esintiyle oynayan bir gölet gibi dalga dalga titriyordu...</p>
			<p>Shangguan Jintong derin bir suçluluk duygusuyla ona sıkıca sarıldı, vücudu göçüp gitmeden önce kadının son arzusunu yerine getiriyordu sanki. Jintong onun üzerinden indikten sonra kadının gözlerindeki son birkaç kıvılcım da söndü ve yavaş yavaş gözlerini kapadı.</p>
			<p>Shangguan<a id="GBS.0604.02"/> Jintong, Long Qingping’in önünde uzanan cesedine bakarken zihninin içine bembeyaz bir perde çekildi. Dışarıdaki yağmur sağanağa dönüştü, kör edici bir grilikle parlayan yağmur suyu dalga dalga içeriye dolup ikisinin vücudunu da sular altında bıraktı.</p>
		</section>
		<section class="subchapter" epub:type="subchapter">
			<h2>6</h2>
			<p>Shangguan Jintong sorgulama için tavuk çiftliğinin ofisine götürüldü. Çıplak ayakları yağmur suyundan şişmişti. Yağmur saçaklardan<a id="GBS.0604.03"/> şelale gibi dökülüyor, avluyu dolduruyor ve çatıya vururken inliyordu. Long Qingping’ le geçirdiği o son andan itibaren yağmur bardaktan boşanırcasına yağıyordu, arada durur gibi oluyor ama hemen ardından daha da şiddetle yağmaya devam ediyordu.</p>
			<p>Ofisin içindeki yağmur suyu yarım metreden fazlaydı, siyah bir yağmurluğa sarılmış olan güvenlik şefi sandalyesinin üzerine çömelmişti. Sorgulama<a id="GBS.0604.04"/> iki gün iki gecedir sürüyordu ama hâlâ bir ilerleme kaydedilmiş değildi. Güvenlik şefi sigara üstüne sigara yakıyordu, ofisin içindeki suyun üzeri şişmiş sigara izmaritleriyle kaplıydı, içerisi katran kokusuna boğulmuştu. Kızarmış gözlerini ovuşturan adam yorgunlukla esnedi. Onun esnemesi kayıt memurunu da esnetti. Kayıt memuru ıslak masanın üzerinden sudan şişmiş bir evrak defteri alıp mürekkebi<a id="GBS.0604.05"/> dağılmış kayıtlara baktı. Shangguan Jintong’un kulağını çekip sert bir ifadeyle, “Konuş, ona tecavüz ettikten sonra öldürdün, değil mi?” diye sordu. Shangguan Jintong ağlıyordu ama artık dökecek gözyaşı kalmamıştı göz pınarlarında, “Onu ben öldürmedim, ona tecavüz de etmedim...” diye tekrar edip durdu.</p>
			<p>Bölüm şefi sabırsızca, “Bana itiraf etmek zorunda değilsin, biraz sonra İlçe Asayiş Bürosu’nun<a id="GBS.0605.01"/> Adli Tıp Bölümü kurt köpekleriyle birlikte burada olacak, onlar gelmeden konuşursan bunu gönüllü bir itiraf sayarız,” dedi.</p>
			<p>“Onu ben öldürmedim, ona tecavüz de etmedim...” dedi Shangguan Jinton bir kez daha uykulu bir halde.</p>
			<p>Bölüm şefi bir tane sigara çıkardı, paketi buruşturup suyun içine attı. Gözlerindeki uykuyu elinin tersiyle silip kayıt memuruna, “Sun, çiftlik merkez ofisine gidip<a id="GBS.0605.02"/> Asayiş Bürosu’na bir kez daha telefon et de biraz acele etsinler,” dedi.</p>
			<p>Burnunu çekerek, “Ceset kokuyor, biraz daha gecikirlerse geriye inceleyecek bir şey bulamayacaklar,” dedi.</p>
			<p>Kayıt memuru, “Şefim, aklınız başınızda değil galiba? Dün bütün telefonlar kesikti, telefon direkleri bu sağanak yağmurda devrilmiş olmalı,” dedi.</p>
			<p>“Hay anasını!” dedi şef, sandalyeden atlayıp yağmurluğunun<a id="GBS.0605.03"/> kukuletasını başına geçirdi, kapıya doğru yürüdü, başını kapıdan dışarıya çıkarıp etrafı kolaçan etti. Kükreyen bir yağmur perdesi şefin parlak sırtını sırılsıklam etti. Koşarak Shangguan Jintong ve Long Qingping’in romantik anlar geçirdiği odaya gitti, kapıyı itip içeriye girdi. Odanın içinde temiz su ve kirli su birbirine geçmişti, suyun üzerinde birkaç tavuk ölüsü süzülüyordu, duvarın yanındaki<a id="GBS.0605.04"/> tuğla yığınının üzerine tünemiş birkaç canlı tavuk vardı, boyunlarını vücutlarına gömmüşlerdi, burunları akıyor ve acı içinde gıdaklıyorlardı. Jintong’un başı yarılacakmış gibi ağrıyor, dişleri birbirine vuruyordu. Jintong’un zihni sadece Long Qingping’in çıplak vücuduyla meşguldü, onun dışında başka bir şey düşünemiyordu. Bir dürtüyle onun ölmekte olan çıplak vücuduyla birleştikten sonra derin<a id="GBS.0605.05"/> bir pişmanlığın içine düşmüştü, şimdi de bu kadına karşı nefret ve tiksintiden başka bir şey hissetmiyordu. Bu kadını zihninden atmak için uğraşıyordu ama geçen senelerde Natasha’yla olduğu gibi bu kadın da derin bir şekilde zihnine kazınmıştı. Ama bu iki duygu birbirinden farklıydı da, Natasha çok güzel bir gölge gibi peşindeyken, Komutan Long korkunç bir hayalet gibi onu avlıyordu. İnsanlar onu<a id="GBS.0606.01"/> buraya şimdi bulunduğu odaya sürüklerken komutanla arasında geçen utanç verici ayrıntıları gizleme kararı almıştı. Onu ben öldürmedim, ona tecavüz de etmedim, o bana zorla sahip olmaya çalıştı, karşı koyunca da intihar etti. Bu acımasız sorgulamanın baskısı altında sadece bunları açığa çıkaracaktı. Şef geri dönüp boynunu sallayarak boynunun üzerindeki sulardan kurtulmaya çalışırken, “Hay anasını,<a id="GBS.0606.02"/> iyice şişmiş, tüyleri yolunmuş bir domuz gibi iğrenç,” dedi. Konuşurken eliyle boğazını tutuyordu.</p>
			<p>Uzakta, çiftlik kantininin siyah dumanlar çıkaran kırmızı tuğlalı bacası sesli bir şekilde yıkıldı, bacayla birlikte kantinin çatısı, pencereleri, jaluzileri, artık ne kaldıysa hepsi birlikte yıkıldı, yere düşen enkaz parçaları etrafa sular sıçrattı.</p>
			<p>“Çöktü, kantin çöktü,” diye konuştu şef<a id="GBS.0606.03"/> dehşete düşmüş bir tavırla, “bırak şu siktiğimin sorgulamasını şimdi, yiyecek bir şeyimiz bile kalmadı.”</p>
			<p>Kantin çöktükten sonra etraftaki tarlaların da önü açılmış oldu. Etrafı ta ufuk çizgisine kadar uzanan ürkünç bir su dünyası kapladı. Taşkın Ejderha Nehri’nin su seviyesi, setlerin üzerinde bulunan su seviyesini aştı. Yağmur sanki gökten hızla geçen bir su kovasından yağarmışçasına düzensiz<a id="GBS.0606.04"/> yağıyordu. Kova sanki aynı anda her yerdeydi, yağmur okları havada uçuşuyordu, bazı yerlerde gürültülü, bazı yerlerde püskürür gibi, bazı yerlerde kaynayarak yağıyor, bazı yerlerdeyse sis şeklindeydi ama nerede yağıyorsa orada puslu bir belirsizlik vardı. Kovanın yetişemediği yerler biraz daha aydınlıktı, güneş ışınları yavaş yavaş akan seli aydınlatıyordu. Taşkın Ejderha Nehri Çiftliği zaten<a id="GBS.0606.05"/> deniz seviyesinin altında olan Gaomi Kuzeydoğu Bucağı’nın en alçak yerine kurulmuştu, üç ilçeden gelen yağmur suyu burada toplanıyordu. Kantinin çöküşünü takiben çiftlikteki kiremit çatılı toprak yapıların hepsi birbiri ardına ikişerli üçerli çökmeye ve azgın suların içinde kaybolmaya başladı. Sadece sağcı Liang Badong tarafından tasarlanıp inşa edilmiş olan tahıl deposu ayakta kaldı. Tavuk kümesinin<a id="GBS.0607.01"/> mezarlıktan alınmış tuğlalarla yapılmış birkaç bölümü de ayakta kalmayı başarmıştı. Ama buradaki su seviyesi de çoktan camlara kadar gelmişti. İçeride suyun içinde birkaç tabure süzülüyordu. Su seviyesi Shangguan Jintong’un beline kadar gelmişti, kıçının altındaki sandalye suyun üzerinde oynamaya başlamıştı.</p>
			<p>Çiftliğin yerleşim bölgelerinden selle mücadele eden insanların çığlıkları yükseliyordu.<a id="GBS.0607.02"/> Biri yüksek sesle, “Nehrin setine gidin! Sete gidin!” diye bağırıyordu.</p>
			<p>Kayıt memuru pencereyi tekmeleyip kendini dışarı attı. Şef, ona küfür etti, ardından Shangguan Jintong’a dönüp, “Beni takip et,” dedi.</p>
			<p>Şefle birlikte avluya çıktılar. Kısa boylu şef, kollarını kürek gibi açıp guruldayarak suda yürümeye çalışıyordu. Shangguan Jintong arkasına döndüğünde çatıya tünemiş bir grup tavukla,<a id="GBS.0607.03"/> onların yanında duran suçlu tilkiyi gördü. Long Qingping’in cesedi odadan dışarıya süzülüp Jintong’un peşine takıldı. Jintong ne kadar hızlanırsa ceset de o kadar hızlanıyordu. Jintong dönüş yaptığında ceset de onunla birlikte dönüyordu. Long Qingping’in kendini yakın takibe alan cesedi neredeyse Jintong’u korkudan altına ettirecekti. Cesedin saçları savaş kalıntılarının oradaki dikenleri tellere<a id="GBS.0607.04"/> takılınca Jintong rahat bir nefes alabildi. Uçaksavarların namluları çamurlu suyun içinden baş gösteriyordu. Tanklarsa taret ve namlularını bir kaplumbağa gibi suyun dışına çıkarmışlardı. İki adam traktör birliğinin yanına vardıklarında tavuk çiftliği tamamen göçtü.</p>
			<p>Traktör birliğinde çalışanlar iki Sovyet yapımı kızıl biçerdöverin üzerine çıkmışlardı, aşağıda hâlâ biçerdöverin üzerine çıkmaya<a id="GBS.0607.05"/> çalışanlar vardı ama çıkmaya çalışırken tek yaptıkları şey çoktan biçerdöverin üzerine çıkmış olanların aşağıya düşmesine neden olmaktı.</p>
			<p>Azgın bir dalga, güvenlik şefini alıp götürdü. Shangguan Jintong bu azgın dalganın yardımı sayesinde yeniden özgürlüğüne kavuştu. Birkaç sağcıyla birlikte bir araya geldi. Sağcılar el ele tutuşup Taşkın Ejderha Nehri’nin setine doğru yürümeye başladılar.<a id="GBS.0608.01"/> Liderleri yüksek atlama birincisi Wang Meizan’dı. En arkadaysa sivil inşaat mühendisi Liang Badong geliyordu. Ortadaysa Huo Lina, Ji Qiongzhi, Qiao Qisha ve adını bilmediği bir sürü kişi vardı. Jintong yarı yüzerek, yarı yürüyerek sağcıların birliğine katıldı. Qiao Qisha elini uzatıp onu yakaladı. Sırılsıklam olduklarından ötürü kadınların elbiseleri üzerlerine yapışmıştı ve bu halleriyle çırılçıplak<a id="GBS.0608.02"/> görünüyorlardı. Jintong, can çıkar huy çıkmaz, dedirten bir tavırla o kötü alışkanlığını takınıp çok kısa bir anda Huo Lina’nın, Ji Qiongzhi’nin ve Qiao Qisha’nın düzgün memelerine kaçamak bir bakış atıverdi. Bu üç çift meme sahiplerinin içinde bulunduğu paniğin aksine çok sakin görünüyordu, Long Qingping’in o henüz uygarlaşmamış demir gibi iri memelerine kıyasla selin içinde bile hâlâ güzel ve<a id="GBS.0608.03"/> sıcak, kutsal ve göz alıcı, özgür ve romantiktiler, Jintong’u çocukluğunun o tatlı hayal dünyasına götürdüler hemen, Long Qingping’in hayaleti kaybolunca Jintong, kendini bir kelebek gibi hissetti, Long Qingping’in o kara cesedinin gölgesinden çıkıp gün ışığı altında kanatlarını kuruttu, ardından garip ve hoş kokular salan o memelerin arasına süzülüp dans etti.</p>
			<p>Shangguan Jintong bu içinde<a id="GBS.0608.04"/> yürümesi çok zor olan suyun içinde sonsuza dek ilerleyebilmeyi düşledi ama Taşkın Ejderha Nehri’nin seti bu düşü paramparça etti. Çiftlikte çalışanlar setin üzerinde omuz omuza ayakta duruyordu. Sel suyu, olukların içinde yavaş yavaş akarken suyun üzerini hafif bir sis tabakası kaplıyordu, etrafta ne kırlangıç ne de martı vardı. Güneybatıda uzanan Dalan şehri yağmurun beyaz sis perdesi altında kalmıştı,<a id="GBS.0608.05"/> suyun şarıltısı dört bir yandan duyuluyordu.</p>
			<p>Kırmızı kiremitli tahıl deposu da çöktüğü zaman Taşkın Ejderha Nehri Çiftliği büyük bir göle dönüştü. Setin üzerinde ağlama sesleri yankılanıyordu, “sol”cular ağlıyordu, sağcılar da ağlıyordu. Çok nadir gördükleri çiftlik müdürü Li Du –Lu Liren– gri saçlı başını sallayarak tiz bir sesle bağırıyordu: “Yoldaşlar, ağlamayın artık, güçlü olun, eğer<a id="GBS.0609.01"/> birlik olursak kazanamayacağımız savaş yoktur.” Birden elini göğsüne götürüp setin üzerine yığılıverdi. Çiftliğin yönetim kurulu başkanı, onu yakalamaya çalıştı ama Li Du göz açıp kapamadan kendini çamurun içinde buldu. “Aranızda doktor var mı? Var mı ilkyardımdan anlayan? Doktor, çabuk doktor çağırın!” diye bağırdı adam.</p>
			<p>Qiao Qisha ve sağcı bir genç adam yardıma koştu. Onun nabzını ölçüp<a id="GBS.0609.02"/> gözlerinin içine bakmak için göz kapaklarını kaldırdılar, burnunun altındaki çukuru ve başparmağı ile işaretparmağı arasındaki noktayı kontrol ettiler ama yaptıklarının hepsi boşunaydı. Sağcı genç, kayıtsız bir tavırla, “Ölmüş, kalp krizi,” dedi.</p>
			<p>Ma Ruilian ağzını açıp boğazından Shangguan Pandi’ nin feryatlarını çıkardı.</p>
			<p>Gece çökerken insanlar ısınmak için birbirlerine sarıldı, gökte<a id="GBS.0609.03"/> yeşil ışıkları yanıp sönen bir ışık belirince aşağıda bir umut baş gösterdi ama uçak bir kuyrukluyıldız gibi geçip gitti ve bir daha da geri dönmedi. Gece yarısından sonra yağmur sonunda durdu, sayıları belirsiz bir kurbağa korosu sağır edici şarkılarını söylemeye başladı. Gökte birkaç titrek yıldız belirdi. Kurbağalar konserlerine kısa bir ara verdiğinde ağaç tepelerinde esen rüzgârın ıslığı duyuldu.<a id="GBS.0609.04"/> Birden biri suyun içine atladı, suya girer girmez karnı ölü bir balık gibi yukarıya çevrildi. Kimse yardım için bağırmadı, sanki kimsenin umurunda değildi. Bir süre sonra başka biri daha suya atladı. Bu kez insanlar, nasıl denir, daha bir duyarsız davrandılar.</p>
			<p>Huo Lina ve Qiao Qisha, Shangguan Jintong’un yanına giderlerken üzerlerinde yıldızlar parlıyordu. “Sana şeceremi dolaylı bir yoldan<a id="GBS.0609.05"/> anlatmak istiyorum,” dedi Qiao Qisha. Ardından Huo Lina’yla birkaç dakika Rusça konuştu. Huo Lina sesine hiçbir duygusal ton katmadan Qiao Qisha’nın dediklerini tercüme etti: “Ben dört yaşındayken beyaz bir Rus kadına satıldım. Bu beyaz Rus’un neden Çinli bir kız satın alıp yetiştirmek istediğini hiç kimse bilmiyor.” Qiao Qisha yine Rusça bir şeyler söyledi, onun ardından Huo Lina tercümeye devam<a id="GBS.0610.01"/> etti: “Sonra bu Rus kadın bir gün alkol zehirlenmesinden öldü, ben de sokaklara düştüm, ardından bir demiryolu istasyon şefi beni alıp büyüttü. Bu evde bana çok iyi davrandılar, sanki kendi öz kızları gibiydim. Varlıklı bir aile olduklarından beni okula gönderdiler.” Qiao Qisha yine Rusça bir şeyler söyledi, onun ardından Huo Lina tercümeye devam etti: “Devrimden sonra tıp fakültesini kazandım. Görüşlerini<a id="GBS.0610.02"/> açıkça dile getirme tantanası sırasında fakirlerin içinde kötü insanlar olabileceği gibi zenginlerin içinde de iyi insanlar olabileceğini dile getirdim. Sonra sağcı olarak etiketlendim. Ben senin 7. ablan olmalıyım.”</p>
			<p>Qiao Qisha, Huo Lina’nın elini sıkıp teşekkürlerini sundu. Sonra Shangguan Jintong’un elini tutup onu bir köşeye çekti, alçak bir sesle, “Senin hakkında bazı şeyler duydum. Ben<a id="GBS.0610.03"/> tıp okudum, öğretmenin bana, o kadın intihar etmeden önce onunla cinsel ilişkiye girdiğini söyledi, doğru mu bu?” dedi. “Ardından, intihar ettikten sonra,” diye fısıldadı Shangguan Jintong. “Bu yaptığın çok aşağılık bir davranış,” dedi Qiao Qisha, “güvenlik şefi aptal bir adamdı. Bu sel, senin hayatını kurtardı, farkında mısın?” Shangguan Jintong anlamış bir şekilde başını salladı. “Kadının cesedinin<a id="GBS.0610.04"/> selle birlikte süzülüp gittiğini gördüm, suçunun delilleri böylece ortadan kaybolmuş oldu, dişini sık biraz, onunla cinsel ilişkiye girdiğini inkâr et, eğer bu selden sağ salim kurtulursak,” dedi düz bir sesle az önce kendinin, benim, 7. ablam olduğunu iddia eden kadın.</p>
			<p>Qiao Qisha’nın önsezisi doğru çıktı, selin Shangguan Jintong’a çok büyük bir yardımı dokundu. Tam da İlçe Asayiş Bürosu’nun<a id="GBS.0610.05"/> başmüfettişi ve adli tıptan bir araştırmacı şişme bir botla Taşkın Ejderha Nehri’ne vardıkları zaman kurtulanların yarıdan fazlası açlıktan setin üzerine bayılmıştı. Bayılmamış olanlarsa nehrin kenarına çömelmiş yağmur suyuyla çürümüş olan kokmuş sazları kemiriyorlardı at gibi. Bot, kıyıya yanaşınca müfettiş ve araştırmacı bottan atladılar, kurtulanlar onlardan yiyecek alma ümidiyle başlarına üşüşüverdi<a id="GBS.0611.01"/> hemen ama onlar hemen kimlik kartlarını ve tabancalarını çıkarıp insanlara, oraya kahraman bir kadının tecavüzünü ve cinayetini araştırmak için geldiklerini belirttiler. İnsanlar birden sövüp saymaya başladı. Çatık kaşlı müfettiş, sağ kalanlara liderlerinin kim olduğunu sorduğunda insanlar üzerinde düğmesi bile kalmamış gri üniformasıyla setin üzerindeki çamura uzanmış Lu Liren’i işaret<a id="GBS.0611.02"/> edip, “İşte liderimiz o,” dediler. Müfettiş burnunu kapatıp leş gibi kokusu etrafa sinekleri çekmiş olan Lu Liren’in şişmiş cesedini hızla geçip aramaya devam etti, bu kez telefon edip ona suçu ihbar eden güvenlik şefini arıyordu ama güvenlik şefinin en son üç gün önce bir tahta parçasına sarılmış bir halde Taşkın Ejderha Nehri’nin ağzına doğru süzüldüğünü söylediler. Müfettiş, Ji Qiongzhi’nin yanına<a id="GBS.0611.03"/> geldiğinde durdu, bu ikisi boşanma sonrası karmaşık duygular içinde olan bir çiftin soğuk bakışlarıyla birbirlerini süzdüler bir süre. Ji Qiongzhi, “Birinin ölmesi, bir köpeğin ölmesiyle eşdeğer değil mi bugünlerde? Daha neyin araştırmasını yapıyorsunuz?” Müfettiş çamurlu suyun içinde süzülen şişmiş insan ve hayvan cesetlerine bakıp, “Bu ikisi farklı şeyler,” dedi. Shangguan Jintong’u yakalayıp<a id="GBS.0611.04"/> onu konuşturmak için çeşitli psikolojik taktikler denediler, soruşturma setin üzerinde yapıldı. Ama Shangguan Jintong dişini sıkıp o son sırrını kimselere ifşa etmedi.</p>
			<p>Onlarca gün sonra titiz müfettiş ve adli tıptan gelen araştırmacı diz boyu çamura girip Long Qingping’in cesedini dikenli tellerin orada buldular, araştırmacı tam da fotoğraf makinesini çıkarıp cesedin fotoğrafını çekecekken<a id="GBS.0611.05"/> ceset sanki tam da o ona ayarlanmış bir saatli bomba gibi infilak etti. Cesedin çürümüş derisi ve şurup kıvamındaki yapışkan sıvıları suyun üzerinde geniş bir alana yayılıp suyu kirletti. Dikenli tellerin üzerinde sadece bir bıçakla kazınmış gibi duran beyaz kemikleri asılı kaldı. Adli tıptan gelen araştırmacı onun üzerinde mermi deliği olan kafatasını dikkatlice eline alıp etraflıca inceledikten<a id="GBS.0612.01"/> sonra şu iki sonuca vardı: Ateş edildiğinde namlu şakağına dayalıymış. Muhtemelen intihardır ama cinayet olasılığını da göz ardı etmemeliyiz.</p>
			<p>Tam da Shangguan Jintong’u da yanlarına alıp gitmek üzerelerken bir grup sağcı etraflarını çevirdi. Ji Qiongzhi başmüfettişle olan özel ilişkisinden faydalanarak, “Gözlerini iyice açıp şu çocuğa baksana! Sence tecavüz edip ardından öldürecek birine benziyor<a id="GBS.0612.02"/> mu? O kadın çok korkunç bir şeytandı, üstelik bu çocuk benim öğrencimdir,” dedi.</p>
			<p>Açlık ve leş kokusunun işkencesinden kurtulmak için kendini nehre atıp intihar etmeye çoktan hazır hale gelmiş olan müfettiş can sıkıntısından bezmiş bir sesle, “Dava kapanmıştır. Long Qingping cinayete kurban gitmemiş, intihar etmiştir,” dedi. Adli tıptan gelen araştırmacıyla birlikte bota bindi, tam küreklere<a id="GBS.0612.03"/> asılacaklardı ki bot kendiliğinden aşağıya doğru süzülmeye başladı.</p>
		</section>
		<section class="subchapter" epub:type="subchapter">
			<h2>7</h2>
			<p>1960 baharında tüm kırsal bölgeler kıtlıktan ölenlerin cesetleriyle dolup taşmış, Taşkın Ejderha Nehri Çiftliği’nin sağcı üyeleri geviş getirmeyi alışkanlık haline getirmiş otobur hayvanlara dönüşmüştü. Herkese kişi başına günlük kırk beş gram tahıl düşüyordu, bu miktarın bir kısmı depocuya, bir kısmı kantinciye,<a id="GBS.0612.04"/> bir kısmı da çiftlikteki diğer önemli şahsiyetlere gidiyordu, sağcıların boğazına girense sadece dibinde, yüzlerinin yansımasını görebildikleri bir kâse yulaf lapasına ancak yeten küçük bir miktardı. Ama sağcılar bu haldeyken bile çiftliğin yeniden inşa edilmesi görevlerini hâlâ yerine getiriyor ve bölge Topçu Birliği’nin yardımıyla geçen sonbahar çamura bulanmış birkaç dönümlük araziye buğday ekiyorlardı.<a id="GBS.0612.05"/> Hırsızlığı engellemek için gübrelere zehirli tarım ilacı katılıyordu. İlaç o kadar güçlüydü ki, ekim yapıldıktan sonra buğday tarlalarını danaburnu, solucan ve sağcı biyolog Fang Huawen’ın bile adını bilmediği bir sürü küçük böcek ölüsü kaplıyordu. O böcek ölülerini yiyen kuşlar çırpınarak ölüyor, kuşların ölülerini yiyen vahşi hayvanlarsa zıpladıkları zaman daha havada ölüp cansız olarak<a id="GBS.0613.01"/> yere düşüyorlardı.</p>
			<p>Baharda buğdaylar diz boyuna geldiği zaman, aralarında çeşit çeşit yabani sebze ve yabani otlar da büyüdü. Sağcılar bir yandan çapa yapıp bir yandan da bulabildikleri her yabani sebzeyi koparıp ağızlarına atıyor, sonra da kütür kütür yiyorlardı. Molalardaysa hendeklerin içine oturuyor, midelerindekileri kusup daha iyi sindirebilmek için iyice çiğniyorlardı. Hepsinin ağzının<a id="GBS.0613.02"/> kenarından yeşil sıvılar akıyordu ve yüzleri öyle şişmişti ki derileri şeffaflaşmıştı.</p>
			<p>Çiftlikte ödeme yakalanmamış olanlar on kişiyi geçmezdi. Yeni gelen, Küçük İhtiyar Du denen müdür onlardan biriydi, tahıl ambarının depocusu Guo Zilan da ödeme yakalanmamıştı, herkes onların yemek için at yemi arakladıklarını biliyordu. Özel ajan Wei Guoying de ödeme yakalanmamıştı, hükümet onun kurt köpeğine<a id="GBS.0613.03"/> bir miktar et veriyordu çünkü. Ödeme yakalanmamışlar arasında bir de adı Zhou Tianbao adında bir adam vardı, çocukluğunda ev yapımı bir bomba yapmaya çalışırken üç parmağını havaya uçurmuştu, sonrasında da kendi av tüfeği yüzüne patlayınca bir gözünü yitirmişti. Tüm çiftliğin güvenliğinden sorumluydu, tüm gün uyur, geceleriyse sırtında Çek yapımı tüfekle hayalet gibi çiftliğin her köşesini dolanırdı.<a id="GBS.0613.04"/> Hurdaya çıkmış askerî mühimmatın bulunduğu alanın bir köşesindeki sac levhalardan yapılmış küçük bir kulübede kalıyordu. Sık sık gecenin bir körü onun o küçük kulübesinden haşlanmış et kokusu gelirdi. Bu hoş et kokusu çevredeki insanları öyle bir ayartırdı ki uykuya dalabilenin vay haline. Guo Wenhao bir gece yarısı gizlice kulübenin yanına süzüldü, tam da içeriye bir göz atacakken birden<a id="GBS.0613.05"/> omurgasında bir tüfeğin kabzasını hissetti. Zhou Tianbao’nun tek gözü karanlığın ortasında bir ampul gibi parlıyordu. “Anasını sattığımın, bir karşı devrimci! Etrafta böyle sinsice dolanıp ne aranıyorsun?” diye küfrü bastı, tüfeğinin kabzasını Guo Wenhao’nun omurgasına daha sıkı bastırarak. “Tianbao, ne eti pişiriyorsun orada? Bana da biraz ver de tadayım,” dedi yaramaz bir çocuk edasıyla. “Yemeye<a id="GBS.0614.01"/> cesaretin var mı bakalım?” diye homurdandı Zhou Tianbao. “Dört bacağı olup da yemeyeceğim tek şey bir taburedir, iki bacaklılardan da insan yemem,” dedi Guo Wenhao. “Ben de insan eti haşlıyordum!” dedi Zhou Tianbao gülerek. Guo Wenhao ardına dönüp koşarak uzaklaştı.</p>
			<p>Zhou Tianbao’nun insan eti yediği haberi hızla yayıldı. Bir süre herkes panik içinde yaşamaya başladı, Zhou Tianbao’nun gelip<a id="GBS.0614.02"/> onları yiyeceği korkusuyla bir gözleri açık uyuyorlardı. Küçük İhtiyar Du söylentiyi bastırmak için bir toplantı düzenledi, toplantıda konuyu derinlemesine araştırdığını ve Zhou Tianbao’nun pişirdiği etin mühimmat hurdalığındaki tanklardan birinin içinde yakaladığı bir fareye ait olduğunu açıkladı. Herkese, özellikle de sağcılara artık kokuşmuş aydınlar gibi davranmayı bir kenara bırakıp Zhou Tianbao’dan<a id="GBS.0614.03"/> bir şeyler öğrenmeye bakmalarını, onun gibi yeni yiyecek kaynakları bulmalarını, kıtlık yıllarında kenara biraz tahıl koyarak dünya üzerinde bizden daha kötü durumda olan fakir insanları desteklememiz gerektiğini söyledi. Tarım Üniversitesi mezunu sağcı Wang Siyuan, çürümüş ahşap üzerinde mantar yetiştirmeyi önerince Küçük İhtiyar Du’nun onayını aldı. Yetiştirdiği mantarlar iki ay sonra mantar<a id="GBS.0614.04"/> zehirlenmesine neden oldu, yüzden fazla insan hastalandı, kusma ve ishal baş gösterdi, seksen kadar kişi de akli dengesini kaybetti, etrafta dolanıp saçma sapan bir dilde konuşmaya başladılar. Asayiş Bürosu bunun bir sabotaj eylemi olduğunu düşündü, Sağlık Bakanlığı bunun bir gıda zehirlenmesi olduğu üzerinde durdu. Sonuç olarak Küçük İhtiyar Du kınama aldı, sağcı Wang Siyuan da aşırı sağcı<a id="GBS.0614.05"/> olarak damgalandı. Zehirlenenlerin çoğuna zamanında müdahale yapıldı ve tehlikeyi atlattılar. İçlerinde sadece Huo Lina kurtulamadı ve gıda zehirlenmesinden öldü. Onun ölümünü takiben şöyle bir söylenti dolanmaya başladı: Huo Lina’yla kantindeki kepçecilerden Çopur Zhang denilen bir adam arasında adı sanı olmayan bir ilişkinin peydahlandığı ve Huo Lina’nın her öğünde bol kepçe yemek yediği söyleniyordu,<a id="GBS.0615.01"/> biri çıkıp pazar günleri yapılan film gecelerinden birinde ışıklar karartıldığı zaman Huo Lina’nın Çopur Zhang’la samanlığın arkasına gittiğini söyledi.</p>
			<p>Huo Lina’nın ölümünün acısı Shangguan Jintong’un kalbine bıçak gibi saplandı. Jintong, Huo Lina gibi varlıklı bir aileden gelen ve Rusya’da eğitim almış bir kadının bir kaşık daha fazla çorba için kendini Çopur Zhang gibi çirkin ve kaba bir<a id="GBS.0615.02"/> adama sunabileceğine inatla inanmak istemedi. Ama daha sonra Qiao Qisha’nın başına gelenler Huo Lina’nın başına gelenlerin olabilirliğini dolaylı yoldan destekler nitelikteydi. Kadınların memelerinin açlıktan kaburgalarına yapıştığı ve hatta âdetlerinin bile yeterli beslenememekten durmuş olduğu bir dönem, özsaygı ve iffet de ortadan kalkmaya başladı. Shangguan Jintong da ne yazık ki bu sürecin<a id="GBS.0615.03"/> bütününe tanıklık etmek zorunda kaldı.</p>
			<p>Baharda güneybatıdaki bir yerden birkaç tane pulluk öküzü satın alındı, daha sonra öküzleri çiftleştirmek için yeterli sayıda inek olmadığı fark edilince içlerinden dört tanesinin hadım edilip ileride yiyebilmek için şişmanlatılmasına karar verildi. Ma Ruilian hâlâ çiftlik hayvanları biriminden sorumluydu ama Li Du öldüğünden beri büyük ölçüde prestij<a id="GBS.0615.04"/> kaybetmişti. Bu yüzden Deng Jiarong o dört çift öküz testisini alıp gittiği zaman tek yapabildiği şey adamın arkasından somurtarak bakmak oldu. Deng Jiarong çiftleştirme merkezinin avlusunda öküz testislerini mangalda pişirirken etrafa yayılan koku Ma Ruilian’ın ağzının suyunun akmasına neden oldu ve Chen San’ı gidip biraz istemesi için yolladı.</p>
			<p>Deng Jiarong da karşılığında biraz at yemi istedi.<a id="GBS.0615.05"/> Ma Ruilian isteksiz de olsa Chen San’la bir testis karşılığında yarım kilo kurutulmuş fasulye keki gönderdi. Shangguan Jintong öküzleri, gece yürüyüşüne çıkarmakla görevlendirildi. Hadım edilmiş öküzlerin yaralarının kapanması için yatmamaları ve sürekli yürümeleri gerekiyordu. Akşam yemeğinden sonra alacakaranlık çökmüştü, Jintong öküzleri çiftliğin doğusundaki sulama kanallarının yanındaki<a id="GBS.0616.01"/> söğüt ağaçlarının oraya götürüp hayvanları ağaçlara bağladı. Üst üste beş gecedir öküzleri yürüttüğünden bacakları kurşun gibi ağırlaşmıştı. Bir söğüdün altına oturup sırtını ağaca dayadı, gözkapakları gittikçe ağırlaşmaya ve puslu bir uykuya girmek üzereydi. Bu sırada iç gıcıklayan, tatlı, fırından yeni çıkmış ve hâlâ sıcak olan bir çörek kokusu aldı. Jintong’un gözleri kocaman açıldı. Kantinci<a id="GBS.0616.02"/> Çopur Zhang’ın elinde şişe geçirdiği buharda pişirilmiş bir çörekle söğütlerin etrafında dolandığını gördü. Çopur Zhang elindeki çöreği bir yem gibi sallayarak geri geri yürüyordu. Gerçekten de bir yemdi bu. Çopur’un üç beş adım önünde tıp fakültesinin çiçeği Qiao Qisha vardı. Aç gözlerle çöreğe bakıyordu. Ödemden şişmiş yüzü, günbatımının altında köpek kanıyla boyanmış gibi duruyordu. Güçlükle yürüyor<a id="GBS.0616.03"/> ve ağır ağır nefes alıyordu. Birkaç kez çöreğe uzanacakmış gibi oldu ama Çopur Zhang elini geri çekince havasını aldı. Çopur’un yüzünde kurnaz bir gülümseme vardı. Qiao Qisha oyuna gelmiş bir köpek yavrusu gibi inliyordu. Birkaç kez vazgeçecek gibi oldu ama çöreğin o dayanılmaz günaha çağrısıyla büyülenmiş bir şekilde her seferinde yine peşine düşüyordu. Günde yüz seksen gram tahıl aldığı dönemde<a id="GBS.0616.04"/> bile koyun spermini bir tavşana enjekte etmeyi reddeden Qiao Qisha şimdi günde otuz gram tahıla fit olduğu ve artık ne politikaya ne de bilime inandığı bir dönemde hayvani içgüdüleriyle bir parça çöreği kovalıyordu, hatta o çöreği tutanın kim olduğunun hiçbir önemi kalmamıştı onun için. İşte böyle çöreğin peşinde söğüt ağaçlarının derinliklerine dalıverdi. Shangguan Jintong, o sabah mola süresinde<a id="GBS.0616.05"/> Chen San’a saman biçerken yardım ettiği için doksan gramlık kurutulmuş fasulye keki almıştı ödül olarak, bu yüzden hâlâ kendini dizginleyebilecek güce sahipti, aksi takdirde onun da çöreğin resmî geçidine katılmayacağını söyleyebilmek çok zordu. Kadınların âdetleri kesilince memelerinin kaburgalarına yapıştığı dönem başlamıştı, çiftlikteki erkeklerin de testisleri kuruyup iki sert çakıltaşına<a id="GBS.0617.01"/> dönmüştü, şeffaflaşmış mesanelerinin içinde kasılma fonksiyonlarını yitirmiş bir halde öylece asılı kalmışlardı. Ama kantinci Çopur Zhang için söylenemezdi bu. Daha sonra elde edilen kanıtlar, 1960 yılında yaşanan kıtlık süresince Çopur Zhang’ın yiyecekleri yem olarak kullanıp çiftlikteki bütün sağcı kadınlara bir kere tecavüz ettiğini gösterdi, saldırdığı son kaleyse Qiao Qisha’ydı. Böylece sağcı<a id="GBS.0617.02"/> kadınlar arasındaki en genç, en güzel ve en inatçı kadınların bile diğerleri gibi kolay fethedilebilir olduğu ortaya çıktı. Shangguan Jintong, günbatımının kan gibi kırmızı ışınları altında 7. ablasının tecavüze uğramasını izledi.</p>
			<p>Çiftliğin başına çöreklenen sel felaketi söğüt ağaçları için harika bir zamandı, kapkara gövdelerinde bazı okyanus yaratıklarında görüldüğü gibi kırmızı hava kökleri<a id="GBS.0617.03"/> filizlendi, bu hava kökleri kesildiğinde hemen kanıyordu. Ağaçların saçakları öfkeden kafayı yemiş kadınlar için saçlarını açıp rüzgârda uçurabilecekleri gölgelikler haline gelmişti. Ağaçların normalde yumuşak ve esnek olan kaz sarısı dalları şimdi pembeye dönüşüp sulu yapraklarla kaplanmıştı. Shangguan Jintong söğüt ağaçlarının dal ve yapraklarının lezzetli olabileceğini düşündü bir an, gözlerinin<a id="GBS.0617.04"/> önünde gerçekleşen olayı izlerken ağzını dal ve yapraklarla dolduruverdi. Çopur Zhang sonunda çöreği yere fırlattı. Qiao Qisha yerdeki çöreğe doğru atılıp daha belini doğrultmadan çöreği ağzına atıverdi. Çopur Zhang hemen onun kıçının arkasına geçip eteğini kaldırdı, kirli pembe külodunu ayak bileklerine kadar sıyırdı, bacaklarından birini çok usta bir hareketle yana doğru açtı. Qiao Qisha’nın<a id="GBS.0617.05"/> bacaklarını ayırdı, sonra kızın o görünmez kuyruğunu kaldırdı, 1960 yılının kıtlığından hiç etkilenmemiş olan organını apış arasından çıkardığı gibi içeriye soktu. Qiao Qisha yiyecek çalan bir köpek gibi arkadan aldığı ağır darbenin acısına dayanabilmek için çöreği yutmaya çalıştı, çöreği yuttuğunda bile yutkunmaya devam ediyordu. Kasıklarındaki ağrı çöreği yutarken aldığı zevkle karşılaştırıldığında<a id="GBS.0618.01"/> belki de pek de önemli değildi. Çopur Zhang, onu arkadan deli gibi pompalayıp tüm vücudunu şiddetle sarsarken çöreğe saldırmayı belki de sırf bu yüzden hiç bırakmadı. Gözleri doldu, çöreği yutmaya çalışırken verdiği fizyolojik bir tepkiydi bu, hiçbir duygusal bağlamı yoktu. Çöreği yemeyi bitirdiğinde arkasında bir acı duymuş olacak ki belini doğrultup arkasına baktı. Kuru çörek boğazından<a id="GBS.0618.02"/> aşağıya inerken canını yakınca boynunu bir kaz gibi havaya kaldırdı. Çopur Zhang hâlâ onun içindeydi ve durumunu korumak için bir eliyle onun belini tutup diğer eliyle cebinden çoktan düzleşmiş bir çörek daha çıkarıp onun önüne fırlatıverdi. Qiao Qisha biraz öne doğru ilerleyip yine eğildi, Çopur’da onunla birlikte hareket etti. Qiao Qisha çöreği yerden alırken bir elini onun kalça kemiğine koydu,<a id="GBS.0618.03"/> diğer eliyle de omzuna bastırdı, Qiao bu kez çöreği yerken Çopur’a istediğini yapabileceği koşulsuz bir özgürlük verdi, neredeyse hiçbir müdahalede bulunmadı...</p>
			<p>Shangguan Jintong umutsuz bir çabayla söğüt dalı ve yapraklarını çiğnerken nedense farkına bir türlü varamadığı bir tat aldığını hissetti. Yediklerinin tatlı olduğunu sandı ilk başta ama yemeye devam ederken o söğüt dalı ve yapraklarının<a id="GBS.0618.04"/> yutulamayacak kadar acımsı bir tadı olduğunu fark etti, insanların onları yememesinin bir nedeni vardı. Ağzındakileri çiğnerken gözleri doldu. Puslu gözlerle önünde sahne alan olayın bitmiş olduğunu gördü, Çopur Zhang çoktan çekip gitmişti, Qiao Qisha sanki nerede olduğunu bilmiyormuş gibi boş bakışlarla etrafa bakınıyordu, sonra günbatımında sarkan söğüt dallarına başını çarpa çarpa o da uzaklaştı.</p><div style="display:none;"><a id="GBS.0618.05"/></div>
			<p>Shangguan Jintong söğüt ağacının dallarına tutunup hafiften dönmeye başlayan başını ağacın gövdesine yasladı.</p>
			<p>Uzun sürmüş olan bahar mevsimi bitmek üzereydi, buğday başakları olgunlaştı, olgunlaşacaktı, bu, kıtlık günlerinin sona ermek üzere olduğunun işaretiydi sanki. Çalışanların bu yoğun geçecek buğday hasadına başlamaları için güçlerini yeniden kazanmaları gerekiyordu, hükümet, çiftliğe<a id="GBS.0619.01"/> fasulye keki gönderdi, herkese kişi başı yüz yirmi gram kek düşüyordu. Huo Lina’nın bir sürü zehirli mantar yiyip ölmesi gibi Qiao Qisha’nın daha fazla yiyeceği kaldıramayan bünyesi kekleri yedikten sonra iflas etti.</p>
			<p>Shangguan Jintong, Qiao Qisha’nın ölmüş vücuduna bakınca karnının bir su fıçısı gibi şişmiş olduğunu gördü.</p>
			<p>Fasulye keki paylaştırılırken uzun bir kuyruk oluştu. Paylaşımı<a id="GBS.0619.02"/> Çopur Zhang ve aşçılardan biri yapıyordu. Qiao Qisha elinde bir kâseyle Jintong’un önünde duruyordu. Jintong, Çopur Zhang, Qiao Qisha’ya kendi payını verirken ona göz kırptığını gördü. Yiyeceğin kokusu öyle büyüleyiciydi ki, Qiao Qisha olan bitenin farkına bile varmadı. Tartım yapılırken birkaç gram için terazilerin üzerinden yumruklar uçuşmaya başladı, herkes kurt gibi açtı. Jintong belli belirsiz<a id="GBS.0619.03"/> bir sezgiyle Qiao Qisha’nın payına düşenden daha fazlasını alacağını kestirdi. Birden içi cız etti. Çiftliğe gelen emirde bu yüz yirmi gramın iki günde tüketilmesi gerektiği söylenmişti ama payına düşeni alan herkes hepsini bir günde yiyiverdi, ertesi güne tek bir kırıntı bile artmadı. O gece herkes kuyunun başına su içmeye koşturuyordu. Mideler yedikleriyle şişmişti, Shangguan Jintong uzun süredir<a id="GBS.0619.04"/> unutmuş olduğu tokluk hissinin tadını çıkarıyordu. Jintong bir yandan geğirip bir yandan da osuruyordu, fasulyenin o leş kokusuyla alttan ve üsten kuşatılmıştı. Ertesi sabah bu kez de tuvaletin önünde uzun bir kuyruk oluşmaya başladı, kuru fasulye keki, uzun süredir açlıkla imtihan olan insanların midesini bozmuştu işte.</p>
			<p>Qiao Qisha’nın ne kadar kek yediğini Çopur Zhang dışında kimse bilmiyordu,<a id="GBS.0619.05"/> o da bunu asla söylemezdi. Shangguan Jintong da talihsiz bir şekilde ölen 7. ablasının anısını kirletmek istemedi, önünde sonunda, diye düşündü, hepsi ya açlıktan ya da aşırı yemekten ölüp gidecek, öyleyse bunu niye dert edineyim?</p>
			<p>Ölüm nedeni gün gibi ortada olduğundan hakkında bir soruşturma bile yapılmadı. Yaz sıcakları kavurucuydu, ceset uzun süre bekletilemezdi, yukarıdan gelen bir emirle<a id="GBS.0620.01"/> hızla gömüldü. Ne tabuta kondu ne de bir tören düzenlendi. Sağcı kadınlar onun en güzel elbiselerinden birkaç parça seçip üzerini değiştirmek istediler ama onun tuhaf bir biçimde şişmiş karnı ve ağzının kenarındaki leş gibi kokan köpükleri görünce hepsi iğrenerek geldikleri gibi geri döndüler. Sağcı erkekler onu traktör birliğinin kullanmış olduğu eski bir brandaya sarıp brandanın iki ucunu tellerle<a id="GBS.0620.02"/> sıkıca bağladılar, ardından onu bir el arabasına yükleyip savaş kalıntılarının batısındaki sazlık bir alana götürdüler, bir çukur kazıp onu içine koyduktan sonra gömdüler, mezarı Huo Lina’nın yanındaydı. Onların arkasında da Long Qingping’in kemiklerinin gömülü olduğu mezar vardı. Şakağında bir kurşun deliği olan kafatasını adli tıptan gelen araştırmacı giderken yanında götürmüştü.</p>
		</section>
		<section class="subchapter" epub:type="subchapter">
			<h2>8</h2><div style="display:none;"><a id="GBS.0620.03"/></div>
			<p>Shangguan Jintong akşamüzeri bir yıldır ayak basmadığı eve girdi. Shangguan Laidi ve Kuşçu Han’ın arkalarında yetim bıraktıkları erkek çocuğu, kakao ağacına asılmış bir beşiğin içindeydi. Beşiğin üzerinde yağlı kâğıttan ve eski püskü bir brandadan yapılmış, çocuğu güneşten ve yağmurdan koruyacak bir tente geriliydi, çocuk, beşiğin kenarlarına tutunmuş ayakta duruyordu. Kara kuru bir şeydi ama<a id="GBS.0620.04"/> o dönem nadir görülen sağlıklı çocuklardan biriydi. “Sen de kimsin bakalım?” diye sordu Jintong, şiltesini yere bırakırken. Çocuk kara fasulyeyi andıran gözlerini kırpıştırıp merakla ona bakıyordu. “Beni tanımadın mı?” dedi Jintong, “Ben senin dayınım.” “Nine... yav yav...” dedi çocuk peltek peltek salyaları sivri çenesine akarken.</p>
			<p>Jintong kapının eşiğine oturup annesinin dönmesini bekledi.<a id="GBS.0620.05"/> Bu, çiftliğe gönderildikten sonra eve yaptığı ilk ziyaretti ve eğer istemezse geri dönmek zorunda da değildi. Çiftlikte yapılacak olan binlerce dönümlük buğday hasadını düşündükçe içini büyük bir öfke kaplıyordu. Çalışanlar bahar hasadı zamanı karınlarını gerçekten doyurabiliyordu ve şimdi Jintong ve onun gibi genç olan bir düzine işçinin çalışması engellenmişti. Ama on gün sonra Jintong’un öfkesinin<a id="GBS.0621.01"/> hiçbir anlamı kalmadı; çünkü tam da sağcılar Sovyet yapımı kızıl biçerdöverlere binmiş hasada başlayacakken bir dolu fırtınası olgunlaşmış buğdayları yerle bir edip acımasızca çamura gömdü.</p>
			<p>Jintong kapının eşiğine oturur oturmaz çocuk hemen onu görmezden gelmeye başladı. Birkaç zümrüt yeşili papağan, kakao ağacının üzerinden aşağıya süzülüp beşiğin üzerinde uçuşmaya başladı. Parlak gözlü çocuk<a id="GBS.0621.02"/> papağanlar uçuşurken onları takip ediyordu. Papağanlar çocuktan zerre kadar korkmuyordu, kimisi beşiğin kenarına kondu kimisi de çocuğun omuzlarına konup kulaklarını gagalıyordu. Papağanlar boğuk sesleriyle cıvıldaşırken çocuk da onları taklit ediyordu.</p>
			<p>Jintong bitkin bir halde eşikte oturuyordu, gözleri kapandı kapanacaktı. Geri dönerken bindiği tekneyi ve tekneyi kullanan Huang Laowan’ın<a id="GBS.0621.03"/> şaşkın bakışlarını düşünüyordu. Taşkın Ejderha Nehri’nin taş köprüsü geçen seneki sel sularına kapılıp gitmişti, bu yüzden iki kıyı arasındaki ulaşım artık halk komününün faaliyete geçirdiği bu tekneyle sağlanıyordu. Teknede Jintong’a genç bir asker eşlik etti, çok konuşkan biriydi ve güney ağzıyla konuşuyordu. Asker elindeki telgrafı Huang Laowan’ın neredeyse burnuna sokarak, “Amca, amca, hadi daha<a id="GBS.0621.04"/> hızlı sür, gördün mü, telgrafta, bugün öğle tam on ikide birliğimde olmam gerektiği yazıyor, böyle bir zamanda emir, demiri keser!” dedi. Huang Laowan’ın bu telaştan tutuştu tutuşacak genç askere verdiği tepki bir kaya kadar soğuktu. Omuzlarını silkip teknenin ön tarafına gitti, oraya bir karabatak gibi tüneyip bakışlarını hızla akan suya dikti. Bir süre sonra tekneye kasabadan komüne dönen iki<a id="GBS.0621.05"/> memur bindi. Tekneye biner binmez teknenin diğer ucuna oturdular, biri, “İhtiyar Huang, hadi sür! Daha geri dönüp toplantının özünü anlatacağız!” diye bağırdı. İhtiyar Huang, “Bekleyin biraz,” dedi boğuk bir sesle, “onun gelmesini bekliyorum.”</p>
			<p>Kadın kucağında bir <em>pipa</em>’yla tekneye atlayıp Jintong’un karşısına oturdu. Yüzü pudralanmıştı ve ruj sürmüştü ama bunlar yüzünün solgunluğunu gizlemeye<a id="GBS.0622.01"/> yetmiyordu. İki memur pervasızca ona bakıyordu. Biri sanki emir verir gibi, “Hangi köydensin sen?” diye sordu.</p>
			<p>Kadın başını kaldırıp soru sorana baktı, tekneye bindikten bu yana mahzun mahzun bakan o iki kara göz birden düşmanlık dolu vahşi bir ışıkla parlayınca Jintong’un içi ürperdi, bu solgun yüzlü kadının gözlerindeki ifadeden onun istediği herhangi bir erkeği fethedebileceğini hissetti.<a id="GBS.0622.02"/> Kadının yüzü sararmış ve yakasından görünen boynu derin kırışıklıklarla kaplıydı ama Jintong kadının ince parmakları ve parlak tırnakları olduğunu gördü, bu da onun yüzü ve boynunun göründüğü kadar yaşlı olmadığının kanıtıydı. Kadın, memurlara bakarken kucağındaki <em>pipa</em>’ya bir bebeği tutar gibi sıkıca sarıldı.</p>
			<p>Huang Laowan teknenin kıçına gidip eline bambu bir sopa aldı, bu küçük tekneyi sopayla<a id="GBS.0622.03"/> sığ kıyıdan uzaklaştırdı. Ardından tekneyi çevirip yola koyuldu, tekne suyu ikiye yararken suyun yüzeyi dalgalandı. Tekne büyük bir balık gibi süzülüyordu. Nehrin üzerinde kırlangıçlar sekiyordu, sazlıkların o soğuk ve pis kokusu yükselmeye başladı. Herkes ağır bir sessizliğe gömülmüştü. Kadınla konuşmuş olan memur, sessizliğe daha fazla dayanamayıp, “Sen Shangguan’ların şu?..” diye sordu. Shangguan<a id="GBS.0622.04"/> Jintong adamı soğuk bakışlarla süzdü, onun söyleyemediği kelimenin ne olduğunu çok iyi biliyordu, sonunda çoktan alışmış olduğu bir tavırla, “Evet, ben Shangguan’ların o piçiyim, Shangguan Jintong,” diye cevapladı onu. Memur, Jintong’un açıksözlülüğü ve cesur bir tavırla kendini küçümseyen duruşundan, utançtan ne yapacağını şaşırdı, devletten maaş alan memurların o kibri birden saldırıya<a id="GBS.0622.05"/> uğramıştı, memur kendini geri çekti, bu açık bir ima taşıyordu, sınıf çatışmasıyla ilgili büyük bir tartışma yaşanabilirdi. “Duydun mu?” dedi o telaşlı askere dönüp, “Huangdao’daki milis ve birlikler yine büyük bir saldırıyla Amerika’nın ve Çan Kay-Şek’in<a class="si-noteref" epub:type="noteref" href="#f42" id="ref_f42">42</a> casuslarını duman etmiş. Yanlarında verici, zehir ve zaman ayarlı patlayıcı varmış, ilk işleri kuyuları zehirlemek olacakmış, zehir o kadar<a id="GBS.0623.01"/> güçlüymüş ki bit kadar bir parçası iki atı öldürebilirmiş. Köprüyü patlatacak, rayları parçalayıp treni raydan çıkaracaklarmış. Zaman ayarlı patlayıcıları cebe sığacak kadar küçükmüş, konsantre herhalde, ceviz kadar bir şeymiş ama patladığı zaman bir ton TNT kadar hasar veriyormuş! Ama bu adamlar daha kıyıya çıkar çıkmaz bizimkiler tarafından kuşatılmışlar!” dedi. O genç asker heyecanla ellerini<a id="GBS.0623.02"/> ovuşturdu, kışlaya geri dönebilmek için sabırsızlanıyordu. Memur, bakışlarını Shangguan Jintong’dan özenle kaçırıp Huang Laowan’ın elinde tuttuğu üzerinden sular damlayan sopaya bakarak, “Bu casusların hepsinin Gaomi Kuzeydoğu Bucağı’ndan olduğu söyleniyor, daha önce Sima Ku’nun emrinde çalışmışlar, bu eli halkın kanına bulanmış casusların hepsi Amerikalı bir danışmanın eğitiminden geçmiş. Huang<a id="GBS.0623.03"/> Laowan, Huang Laowan, bu Amerikalının kim olduğunu tahmin et bakalım? Edemezsin, değil mi? Dediklerine göre sizler bu Amerikalıyı daha önce görmüşsünüz, Gaomi Kuzeydoğu Bucağı’nda Sima Ku’yla birlikte tiranlık yapan, bir de sizlere film izletmişliği olan Babbitt’ten bahsediyorum! Bir de onun o kokuşmuş karısı Shangguan Niandi’nin casuslara bir ziyafet verip her birine altı işlemeli birer terlik verdiği<a id="GBS.0623.04"/> söyleniyor...” dedi.</p>
			<p>Kucağında <em>pipa</em> olan kadın, gizli gizli Jintong’u süzüyordu. Kadının bakışlarını üzerinde hisseden Jintong, kadının parmaklarının <em>pipa</em>’nın gövdesinde titrediğini gördü.</p>
			<p>Memur gevezeliğe daha yeni başlamıştı: “Evlat, işte siz askerlere kendinizi göstermeniz için büyük bir fırsat doğdu, o casuslardan birini ele geçirdin mi hayatının geri kalanını önemli biri olarak geçirirsin.”</p><div style="display:none;"><a id="GBS.0623.05"/></div>
			<p>Genç asker telgrafına bakarak, “Büyük bir şey olacağını tahmin etmiştim,” dedi, “bu yüzden düğünümü erteleyip hemen birliğe dönme kararı aldım.”</p>
			<p>“Dün akşam Yatan Öküz Sıradağları’ndan üç tane yeşil işaret fişeği ateşlendi,” dedi memur, “biri bunun uçan sincapların parlaması olabileceğini söyledi, düşmanı görmezden geliyorlar.” Sonra yanındaki memura dönüp, “Xu, ikinci ortaokulun beden öğretmenine<a id="GBS.0624.01"/> olanı duydun mu?” diye sordu. Xu başını iki yana salladı. “Kalın bir sözlüğü oyup içine bir silah koymuş. Kadının bir de küçük bir vericisi varmış, peki onu nereye sakladığını tahmin edin bakalım! Memelerinin arasına gizlemiş, meme uçları elektrot, saçları da anten görevi görüyormuş, Asayiş Bürosu uzun süre aramış da bulamamış vericiyi. Bu casusların düşünemeyeceği şeytanlık yok, düşmanın<a id="GBS.0624.02"/> ölümden korktuğunu söyleyenler yanılıyor, kadın memelerini deşip vericiyi içine sokmuş, kim bilir ne kadar çok acı çekmiştir...”</p>
			<p>Tekne kıyıya yaklaşınca asker koşar adım fırladı. <em>Pipa</em> taşıyan kadın sanki onunla konuşmak istermiş gibi Jintong’a bakıyordu tereddüt içinde. Memur ciddi bir tavırla kadına, “Sen, bizimle komüne geliyorsun,” dedi.</p>
			<p>Kadın, “Nedenmiş, neden sizinle komüne gelecekmişim?”<a id="GBS.0624.03"/> dedi öfkeyle</p>
			<p>Memur, <em>pipa</em>’yı kadının elinden zorla alıp havada salladı birkaç kez, aletin içinden bir şeyin tıkırdadığı duyuldu, memurun yüzü heyecandan kıpkırmızı kesildi, solucana benzeyen burnu seğirdi. “Bir verici!” dedi heyecandan titreyen bir sesle, “Bir verici değilse de kesin bir silahtır!” Kadın <em>pipa</em>’yı geri almak için kendini öne attı, memur usta bir hareketle yana kayınca kadın havasını<a id="GBS.0624.04"/> aldı. “Geri verin onu bana!” dedi öfkeyle. “Sana geri mi vereyim?” dedi memur sinsi bir gülümsemeyle, “İçinde ne gizliyorsun?” “Kadınlara ait şeyler işte,” diye kekeledi kadın. “Kadınlara ait şeylermiş? Kadınlara ait şeyler buraya mı gizlenir?” dedi memur, “Kadın yurttaşımız, bizimle birlikte komüne geliyorsun.” Kadının solgun yüzünde birden vahşi bir ifade belirdi, “Oğlum, uslu bir çocuk<a id="GBS.0624.05"/> ol da onu bana geri ver hemen, ben dağa vurup kaplan korkutan oyunlara gelmem, martaval okuma bana, bu yaşıma kadar neler gördüm ben!” dedi. “Ne iş yaparsın sen?” diye sordu memur biraz çekinerek. “Benim ne yaptığım senin ne haddine, çabuk <em>pipa</em>’yı bana geri ver!” dedi kadın. Memur, “Bunu sana geri verecek yetkide değilim, zahmet olmazsa bizimle komüne kadar gelin,” dedi. Kadın, “Bu yaptığınıza<a id="GBS.0625.01"/> gün ortasında soygun derler, Japon şeytanları bile yapmaz bu yaptığınızı!” dedi. Memur uçarcasına komün karargâhına –Sima Ku’nun malikânesine– koşturdu. “Hırsız, seni gangster, kokuşmuş tahtakurusu seni!” diyerek koşturdu kadın onun peşinden çaresizce.</p>
			<p>Jintong, bu kucağında <em>pipa</em> taşıyan kadının bir şekilde Shangguan ailesiyle bağlantılı olduğunu sezinledi. İçinden Shangguan kadınlarını sıralamaya<a id="GBS.0625.02"/> başladı, Shangguan Pandi ölmüştü. Shangguan Zhaodi de ölmüştü. Shangguan Lingdi de ölmüştü. Shangguan Qiudi de ölmüştü. Cesedini görmüş olmasa da Shangguan Niandi’nin de ölmüş olduğunu biliyordu. Shangguan Pandi, Ma Ruilian’a dönüşmüştü, şimdilik yaşıyor olsa da o da ölmeyi bekliyordu. Geriye sadece Shangguan Xiangdi ve Shangguan Yunü kalıyordu. Kadının dişleri sarı ve başı çok hantal görünüyordu,<a id="GBS.0625.03"/> küfrederken o koca ağzı ürkütücü bir biçimde sarkıyor, gözlerinden yavrularını emziren dişi bir kedi gibi yeşil ışıklar saçılıyordu. Kadın eğer bir Shangguan’sa, Shangguan Xiangdi olmalıydı; hani kendini satarak ailesine büyük bir fedakârlık yapmış olan 4. abla. Peki, <em>pipa</em>’nın içinde gizli olan neydi?</p>
			<p>Jintong işte böyle <em>pipa</em>’nın gizemini düşünürken koca bir iskelet yığınına dönmüş olan annesi<a id="GBS.0625.04"/> telaşla içeriye giriverdi. Jintong kapının mandalının oynadığını duyunca başını kaldırmış ve annesinin yan odaların birinden telaşla dışarıya fırladığını görmüştü. Annesine seslendi, seslenir seslenmez gözyaşlarına boğuldu. Annesi onu gördüğüne çok şaşırmış görünüyordu ama bir şey söylemedi. Eliyle ağzını kapatıp kayısı ağacının altındaki içi temiz su dolu olan ahşap bir su teknesinin yanına koşturdu,<a id="GBS.0625.05"/> teknenin yanına diz çöküp iki eliyle kenarlarına tutundu, boynunu uzatıp ağzını açtı ve kusmaya başladı, ağzından bir kâse dolusu kuru fasulye boşaldı seslice, tekneden sular sıçratarak. Birkaç dakika nefesini toparladıktan sonra başını kaldırdı, yaşlı gözlerle oğluna baktı, bir şeyler söylemeye çalıştı ama yine kusmaya başladı. Kuru fasulye ve mide suları birbirine karışıp su teknesinin<a id="GBS.0626.01"/> içinde küçük bir girdap oluşturdu. Kusması bitince elini tekneye sokup kuru fasulyelere uzandı, bir süre bakakaldı elindeki fasulyelere, yüzünde halinden memnun bir ifade belirdi birden. Sonra ayağa kalkıp oğlunun yanına gitti, o uzun ama zayıf oğluna sımsıkı sarıldı. “Oğlum, bir gittin, pir gittin, dönene aşkolsun! Aramızda sadece beş kilometre vardı oysa!” dedi sitemle. Ama hemen ardından yine konuştu:<a id="GBS.0626.02"/> “Sen gittikten kısa bir süre sonra işe girdim, komünün değirmeninde çalışmaya başladım, değirmen dediğim, Sima Ku’nun değirmeni, değirmenin kanatlarını kırdıklarından ötürü taş, insan gücüyle dönüyor, işi bana Du Wendou buldu, gün boyu değirmentaşını çevirmemin karşılığında yarım kilo kurutulmuş tatlı patates alıyorum, eğer bu ayak işini almasaydım geldiğinde ne ananı ne de Papağan’ı görürdün.”</p><div style="display:none;"><a id="GBS.0626.03"/></div>
			<p>Jintong işte o an Kuşçu Han’ın oğlunun adının Papağan olduğunu öğrendi. Çocuk beşiğin içinde hıçkıra hıçkıra ağlıyordu. “Gidip çocuğu al sen, anan da ikinize yemek yapsın.”</p>
			<p>Annesi su teknesinin içinden ayıkladığı kuru fasulyeleri birkaç kez temiz suyla yıkayıp bir kâsenin içine koydu. Bir kâse dolusu fasulye çıkmıştı. Jintong’un yüzündeki şaşkın ifadeyi gören annesi, “Oğlum, ben ne yapılması<a id="GBS.0626.04"/> gerekiyorsa onu yapıyorum, sakın gülme anana... Anan hayatında binlerce, on binlerce hata yapmış olabilir ama hayatta ilk kez birinden bir şey çalıyorum...” dedi.</p>
			<p>Jintong o tüylü başını annesinin omzuna yaslayıp, “Ana, öyle deme... Buna hırsızlık denmez, eğer buna hırsızlık deniyorsa, hayatta hırsızlıktan çok daha kötü şeyler de var...” dedi üzgün bir sesle. Annesi, ocağın altından sarmısak<a id="GBS.0626.05"/> dövmek için kullanılan bir havan çıkarıp fasulyeleri tokmakla ezdi, üzerine soğuk su ekleyip bulamaç haline getirdi, ardından Jintong’a bir kâse uzatıp, “Yavrum, hadi ye biraz, ateş yakmaya çekiniyorum, ocağı yaktım mı komüncüler hemen ne pişirdiğime bakmaya geliyor, bunun olmasına izin veremem,” dedi.</p>
			<p>Jintong kâseyi eline alınca önce bir yutkundu.</p>
			<p>Annesi üzeri ısırılmaktan diş izleriyle<a id="GBS.0627.01"/> dolmuş küçük tahta bir kaşıkla Papağan’ı besliyordu. Papağan Han küçük bir taburenin üstünde düzgünce otururken yemeğini yedi güzel güzel.</p>
			<p>“İğrendin mi?” dedi annesi Jintong’a özür diler gibi bakarak.</p>
			<p>Jintong’un gözyaşları kâsenin içine dökülüyordu, “Hayır, ana, hayır iğrenmedim,” dedi.</p>
			<p>Kâsenin içindeki bulamacı birkaç saniye içinde içiverdi. Ağzında kötü bir kan tadı vardı, o kanın<a id="GBS.0627.02"/> annesinin midesinden ve kusarken boğazından çıkan kan olduğunu biliyordu.</p>
			<p>“Ana, bunu nasıl düşünebildin?” diye sordu Jintong üzgünce, annesinin kırlaşmış saçlarına ve hafifçe titreyen başına bakıp.</p>
			<p>Annesi, “Önceleri çorabımın içine gizliyordum ama bir gün çıkarken yakalandım ve bir köpek gibi aşağılandım. Sonra herkes fasulyeleri yemeye başladı. Bir keresinde değirmentaşını döndürürken<a id="GBS.0627.03"/> ağzıma biraz fasulye atıverdim, eve dönerken karnım ağrımaya başladı, zar zor yürüyordum, öleceğimi sandım ve çok korktum, avluya çıktım, boğazıma yemek çubuğu sokup kusmaya başladım, yağmur yağıyordu, aman kalsınlar, deyip içeri girdim, ertesi sabah avluya çıkınca yerde birkaç fasulye gördüm, yağmur suyundan şişmiş ve bembeyaz olmuşlardı, Papağan Han yere oturmuş fasulyeleri yiyordu, onların ne<a id="GBS.0627.04"/> kadar tatlı olduğunu söyleyip yediğinin ne olduğunu sordu, düşünsene koca çocuk olacak hiç fasulye görmemiş, birkaç tane de bana verdi, çok tatlı, yapış yapış ve lezzetlilerdi. Fasulyeler bitince Papağan biraz daha istedi, işte çalma fikri o zaman geldi aklıma. Başlarda kusmak için yemek çubuğu kullanıyordum, ah, nasıl bir histir o... Şimdiyse iyice alıştım, tek yapmam gereken şey başımı eğmek. Anlayacağın<a id="GBS.0627.05"/> ananın midesi tahıl çuvalına döndü... Ama bugün korkarım ki son gün olacak, değirmende birlikte çalıştığım kadınların hepsi aynı yöntemi uyguluyor, ustabaşı tahılların her gün azaldığının farkına vardı bile, bizi vurmakla tehdit etti...” dedi.</p>
			<p>Konuşma daha sonra Jintong’un çiftlikte yaşadıkları ve bir yıl içinde yaşadığı deneyimlere çevrildi, Jintong annesinden hiçbir şey gizlemeden her şeyi<a id="GBS.0628.01"/> bir bir anlattı: Long Qingping’le yaşadığı cinsel deneyimi, Shangguan Qiudi ve Lu Liren’in ölümünü ve Shangguan Pandi’nin adını değiştirmesini.</p>
			<p>Annesi uzun süre sessizce oturdu, ay doğudan çıkıp avluyu ve pencereden içeriye girip odayı aydınlatana kadar bekledi sessizlik içinde, sonra konuşmaya başladı: “Yavrum, sen yanlış bir şey yapmamışsın, o Long denilen kadının ruhu sonunda huzura kavuşmuş.<a id="GBS.0628.02"/> Artık o da Shangguan ailesinden sayılır, ortalık düzeldikten sonra onun ve 7. ablanın kemiklerini eve getiririz.”</p>
			<p>Annesi uykusu geldiği için öne arkaya sallanıp duran Papağan’ı kucaklayıp <em>kang</em>’a yatırırken, “Başlarda ailemiz bir koyun sürüsü kadar genişti, şimdiyse sadece bizler kaldık geriye,” dedi.</p>
			<p>Jintong kendini zorlayarak, “Ana, 8. ablam nerede?” diye sordu.</p>
			<p>Anası uzun uzun içini<a id="GBS.0628.03"/> çekti, Jintong’a sanki ondan özür dilermiş gibi utangaç bir bakış attı.</p>
			<p>Shangguan Yunü yirmi yaşında dâhi küçük bir kız çocuğu gibi davranıyordu, çok çekingen ve çok ürkek bir kız çocuğu gibi. Kendini geri çekip tüm yaşamını ailesine yük olacağını düşünerek bir kozanın içinde geçirmişti.</p>
			<p>İç bunaltan yağmurlu yaz akşamlarını üzgünce annesinin kusma seslerini dinleyerek geçiriyordu. Bir<a id="GBS.0628.04"/> gece gök gümbür gümbür gürüldüyor, rüzgâr ağaçlardaki yaprakları savuruyordu, ortalığı yanık bir şimşek kokusu sarmıştı ama bütün bu sesler annesinin kusma sesini bastıramıyordu, bütün bu kokular annesinin o güçlü kusmuk kokusunu bastıramıyordu. Annesinin kustuğu tahıl tanelerinin suya düşerken çıkardığı ses doğruca Yunü’nün kalbine saplanıyordu. Bu sesin bir an önce bitmesini istiyordu ama bir yandan<a id="GBS.0628.05"/> da sonsuza kadar böyle devam etmesini. Annesinin kusarken mide suyuna karışmış kan kokusundan tiksiniyordu ama bu nahoş kokuya da şükrediyordu. Annesi havanda tahılları ezerken sanki kendi kalbini dövüyordu. Annesi o bir kâse kan kokan soğuk bulamacı ona uzatırken kör gözlerinden sıcak yaşlar süzülüyor, o güzel ağzı çarpılıyor, o bulamaçtan aldığı her kaşıkta iki gözü iki çeşme ağlıyordu. İçi<a id="GBS.0629.01"/> annesine karşı minnetle dolup taşıyordu ama ağzından bir kelime bile çıkaramıyordu.</p>
			<p>Geçen senenin yedinci ayının, yedinci gününde annesi tam da değirmene gitmek üzereyken Shangguan Yunü patlayıverdi: “Ana, sen neye benziyorsun?” O narin ellerini uzatıp, “Ana, sana dokunmama izin ver, ne olur,” dedi.</p>
			<p>Annesi içini çekip, “Aptal kızım benim, böyle kötü bir zamanda tek isteğin bu mu?..” dedi.</p><div style="display:none;"><a id="GBS.0629.02"/></div>
			<p>Annesi yüzünü onun ellerine yaklaştırıp kızın o yumuşacık parmaklarıyla yüzünü okşamasına izin verdi. Kızın parmaklarında bir rutubet kokusu vardı. “Yunü, ellerini yıkamalısın, fıçıda su var,” dedi.</p>
			<p>Annesi gittikten sonra Yunü, <em>kang</em>’dan aşağıya indi. Papağan’ın ağacın altındaki beşiğinde mutlu bir şekilde şarkı söylediğini duydu, ağacın tepesindeki kuşlar da şakıyordu, sümüklüböceklerin<a id="GBS.0629.03"/> ağacın gövdesinde sürünürken çıkardığı sesleri duydu, kırlangıçlar saçağa yuva yapıyordu. Su fıçısından gelen taze suyun kokusunu aldı, suya eğilince o güzel yüzü suda yansıdı, Jintong’un suyun yansımasında Natasha’yı araması gibi kendi yüzünü aradı ama göremiyordu işte. Shangguan’ların bu kızının yüzünü çok az insan görmüştü. Kalkık bir burnu, açık tenli bir yüzü, altın renginde yumuşak saçları<a id="GBS.0629.04"/> ve bir kuğu gibi uzun ve ince boynu vardı. Suyun soğukluğunu burnunun ucunda hissetti, ardından dudakları ıslandı, en sonunda bütün başını suyun içine sokuverdi. Tuzlu su burnuna kaçınca birden kendine gelip telaşla başını yukarıya kaldırdı. Kulakları uğulduyordu, burnunun sızladığını ve şiştiğini hissetti. Kulaklarına vurup içindeki suyu çıkarınca ağacın üzerindeki kuşların cıvıltısını ve Papağan’ın<a id="GBS.0629.05"/> ona 8. hala diye seslendiğini duydu. Ağacın altına gidip ellerini beşiğe uzattı, Papağan’ın o sümüklü burnunu siliverdi, ardından hiçbir şey söylemeden el yordamıyla avlu kapısını açıp dışarıya çıktı.</p>
			<p>Annesi elinin tersiyle yanaklarındaki yaşları silerken, “8. ablan, bana yük olduğunu düşündüğünden çekip gitti... 8. ablan, babası Ejderha Kralı’nın bize gönderdiği bir lütuftu ama bu dünyadaki<a id="GBS.0630.01"/> vakti dolmuştu, şimdi Doğu Deniz’indeki sarayına dönmüş ve orada Ejderha Prensesi olarak yaşıyor olmalı...” dedi ince bir sesle.</p>
			<p>Jintong annesini teselli etmek istiyordu ama doğru sözcükleri bulamadı hemen. Kalbindeki acıyı gizlemek için öksürdü birkaç kez.</p>
			<p>Bu sırada kapının çaldığını duydular, annesi önce şöyle bir titredi, hemen ardından fasulye tozuna bulanmış havanı saklayıp, “Jintong,<a id="GBS.0630.02"/> git de kapıya bak, bak bakalım kimmiş,” dedi.</p>
			<p>Shangguan Jintong, kapıyı açınca karşısında teknedeki kadını gördü, kucağında <em>pipa</em>’sıyla kapının önünde dikiliyordu çekinerek. Sivrisinek vızıltısını andıran ince bir sesle, “Sen Jintong musun?” diye sordu kadın.</p>
			<p>Shangguan Xiangdi eve geri dönmüştü.</p>
		</section>
		<section class="subchapter" epub:type="subchapter">
			<h2>9</h2>
			<p>Beş yıl sonra bir kış sabahı batı kanadındaki odada <em>kang</em>’ın üzerine uzanmış ölmeyi<a id="GBS.0630.03"/> bekleyen Shangguan Xiangdi birden ayaklandı. Burnu hastalıktan çürümüş ve yerine kara bir delik bırakmıştı, gözleri kör olmuştu. Başındaki kara saçları neredeyse hepten dökülmüş, buruşmuş kafa derisinin üzerinde sağa sola dağılmış olan pas renginde birkaç tutam kalmıştı. El yordamıyla dolabın önüne kadar gitti, bir taburenin üzerine çıkıp dolabın üzerinde ezilmiş bir kutunun içinde duran <em>pipa</em><a id="GBS.0630.04"/>’sını aşağıya indirdi, ardından yine el yordamıyla ilerleyip avluya çıktı. Gün ışığı artık tüm vücudu küflenmiş olan bu kadının üzerine vurdu. Kör gözlerini güneşe çevirince o iki delikten dışarıya yapışkanı andıran bir sıvı süzüldü. O sırada avluda üretim ekibi için hasırdan paspas dokuyan annesi belini doğrultup hüzünlü bir sesle, “Xiangdi, benim zavallı kızım, nasıl dışarıya çıktın öyle?” dedi.</p><div style="display:none;"><a id="GBS.0630.05"/></div>
			<p>Xiangdi çekinerek duvara sokulup yere oturdu, derisi pul pul olmuş bacaklarını uzatınca göbeği açıldı ama uzun süredir utançla bir ilişkisi yoktu, soğuk da artık ona işlemiyordu. Annesi eve doğru koştu, bir battaniye alıp bacaklarının üzerini örttü. “Canım kızım benim... hayatın boyunca...” Annesi varla yok arası gözyaşlarını elinin tersiyle silip paspas dokumaya devam etti.</p>
			<p>Dışarıdan öğrencilerin<a id="GBS.0631.01"/> bağırışları geliyordu, öğrenciler, “Saldırın, saldırın, saldırın bütün sınıf düşmanlarına, büyük proleter kültür devrimi sonuna kadar!” diye boğuk seslerle slogan atıyorlardı, sloganları bütün sokakları inletiyordu, bütün evlerin duvarları renkli tebeşirle yazılmış, naif görünümlü ama yoğun içerikleri olan slogan yazılarıyla süslenmişti.</p>
			<p>Xiangdi kıkırdamaya başladı, ardından donuk bir sesle,<a id="GBS.0631.02"/> “Ana, ben on bin adamla yatıp bir sürü para kazandım, sonra onlarla altın ve elmas aldım, sofranızdan bir ömür boyu yiyecek eksik olmayacak,” dedi. Elini komün memurunun ezdiği <em>pipa</em>’sının üzerinde gezdirerek, “Hepsi bunun içinde. Ana, baksana, bu geceleri parlayan bir inci, bir Japon işadamı hediye etmişti bana, onu alıp şapkana takarsan gece yolda yürürken fener taşımana gerek kalmaz... Bu kedigözü<a id="GBS.0631.03"/> taşını on yüzük ve küçük bir yakutla takas etmiştim... Bu altın bileziği İhtiyar Üstat Xiong vermişti bekâretimi bozunca...” dedi. Hepsinin bir anısı olan o değerli mücevherlerini <em>pipa</em>’nın içinden güya tek tek çıkarıp anlatıyordu: “Ana, hepsini al, endişelenme artık, bunlar bizde olduktan sonra artık hiçbir şey için endişelenmemize gerek yok, sadece bu zümrüt tek başına beş yüz kilo un almaya<a id="GBS.0631.04"/> yeter, bu kolye de en azından bir eşek parası değerinde... Ana... Ateş çukuruna girdiğim o gün bir yemin ettim, ne de olsa vücudunu ha bir kez satmışsın ha binlerce kez, hepsi bir, kız kardeşlerime daha iyi bir hayat sunabilmek için sattım bu vücudu... Nereye gitsem bu <em>pipa</em>’yı da yanımda taşıdım... Bu uzun ömür kilidini Jintong için döktürdüm, ona ver de boynuna taksın, uzun bir ömrü olsun...<a id="GBS.0631.05"/> Ana... Bu mücevherleri iyi sakla, hırsız çalmasın, Yoksul Köylüler Derneği’nin elinden almasına sakın izin verme onları... Bunların hepsi kızının kanı ve alınteriyle kazanıldı... Ana, sakladın mı mücevherleri?”</p>
			<p>Annesinin yüzü gözyaşları içinde boğuluyordu, Xiangdi’nin frengili vücuduna sımsıkı sarılıp hıçkırmaya başladı: “Canım kızım benim, kalbim parçalanıyor... Binlerce, on binlerce acıya<a id="GBS.0632.01"/> katlandım ama en acısı yine de sensin Xiangdi’m benim...”</p>
			<p>Shangguan Jintong, sokağı süpürürken Kızıl Muhafızlar başını yarmışlardı. Şimdi yüzü gözü kana bulanmış bir halde kakao ağacının altında dikilirken 4. ablasının içini paralayan hikâyesini dinliyordu. Kızıl Muhafızlar avlu kapısının üzerine birkaç afiş çivilemişlerdi: “Vatan Hainlerinin Evi, Toprak Ağası Birliği’nin Yuvası, Fahişenin<a id="GBS.0632.02"/> Evi” Şimdi, ölmek üzere olan 4. ablasının hikâyesini dinlerken içinden gidip o “fahişe” kelimesini “vefalı” ya da “şehit” ile değiştirmek geçiyordu. Hastalığı yüzünden şimdiye kadar ablasından hep uzak durmuştu, şimdi bu yüzden derin bir suçluluk duyuyordu. Ablasının yanına gitti, onun o buz gibi elini tutup, “4. abla... bana aldığın uzun ömür kilidi için çok teşekkür ederim... Boynuma taktım bile...”<a id="GBS.0632.03"/> dedi.</p>
			<p>4. ablasının kör gözleri mutlulukla parladı, “Taktın mı? İğrenmedin mi? Karına onu sana benim verdiğimi söyleme... Dokunmama izin ver de... yakışıp yakışmadığına bakayım...” dedi.</p>
			<p>Shangguan Xiangdi’nin son dakikalarında vücudundaki tüm pireler onu terk etmişti, artık bu kadının vücudunda emilecek kan kalmamıştır, diyerek gitmiş olmalılardı.</p>
			<p>Yüzünde bir gülümseme, çirkin bir gülümseme<a id="GBS.0632.04"/> vardı, gittikçe zayıflayan bir sesle, “Pipa’m... bana verin de... sizin için bir... şey çalayım...” diyebildi.</p>
			<p>Elini kırık dökük <em>pipa</em>’nın üzerinde rasgele gezdirirken eli birden düşüverdi, bunu takiben başı da omzunun üzerine düşüverdi.</p>
			<p>Annesi kısa bir süre ağladıktan sonra gözyaşlarını silip ayağa kalktı, “Canım kızım benim, acın sonunda dindi,” dedi.</p>
			<p>Shangguan Xiangdi’yi gömdükten<a id="GBS.0632.05"/> iki gün sonra tam biraz rahatladık, derken Taşkın Ejderha Nehri Çiftliği’nden sekiz sağcı, Shangguan Pandi’nin bir kapı kanadı üzerinde sırayla taşıdıkları cesedini getirip kapının dışına bıraktılar. Kolunda kırmızı bir kol bandı taşıyan liderleri kapıya vurup bağırdı: “Shangguan’lar, dışarı çıkın da ölünüzü kaldırın!”</p>
			<p>Annem liderlerine, “O benim kızım değil!” dedi.</p>
			<p>Liderleri traktör birliğinden<a id="GBS.0633.01"/> genç bir adamdı, Shangguan Jintong’u tanıyordu, ona bir kâğıt uzatıp, “Bu ablanın mektubu. Devrimci hümanizm ruhuyla onu buraya kadar getirdik, ne kadar ağır olduğunu hayal edebilirsin, onu buraya taşırken bu sağcıların canı çıktı,” dedi.</p>
			<p>Jintong özür diler gibi başını salladı sağcılara. Mektubu açıp okumaya başladı: “Ben Shangguan Pandi’yim, Ma Ruilian değil. Yirmi yıldan fazla bir süredir<a id="GBS.0633.02"/> devrime hizmet ettikten sonra düştüğüm hale bakın, devrimci kitlelere yalvarırım ben öldükten sonra cesedimi Dalan şehrine, götürüp annem Shangguan Lu’ya teslim edin.”</p>
			<p>Jintong kapı kanadının yanına gidip yere eğildi, onun yüzünü örten beyaz kâğıdı kaldırıp iyice baktı. Shangguan Pandi’nin gözleri pörtlemiş, dili de yarısına kadar dışarıya sarkmıştı. Kâğıdı telaşla geri örtüp sağcıların ve<a id="GBS.0633.03"/> liderlerinin yanına gitti, önlerinde diz çöküp, “Yalvarırım size, lütfen onu mezarlığa götürün, burada bunu yapabilecek biri yok,” dedi.</p>
			<p>Annesi bu sırada feryat figan ağlamaya başladı.</p>
			<p>Jintong, 5. ablasını gömdükten sonra küreğini sürüyerek <em>hutong</em>’un ağzına vardığında bir grup Kızıl Muhafız tarafından durduruldu. Muhafızlar onun kafasına karton ve macundan yapılmış koni biçiminde bir ahmak<a id="GBS.0633.04"/> şapkası taktılar. Jintong başını sallayınca şapka yere düştü. Şapkanın üzerinde kendi adının yazdığını gördü, siyah mürekkeple yazılmış adının üzerine kırmızı mürekkeple bir çarpı çizilmişti, kırmızı ve siyah mürekkep iç içe geçip kan gibi süzülüyordu. Adının yanında başka bir şeyler de yazılıydı: “Katil ve Ölüsevici” Kızıl Muhafızlar sopayla kıçına bir güzel vurdular, kapitone bir pantolon giydiğinden<a id="GBS.0633.05"/> canı fazla acımadı ama canı çok acıyormuş gibi bağırmaya başladı. Muhafızlardan biri şapkayı yerden alıp ona komik bir opera karakteri olan Wu Dalang gibi dizlerini kırmasını söyledi, ardından şapkayı tekrar Jintong’un başına geçirdi. Şapkayı taktıktan sonra sıkıca bastırdı. “Sıkı tut onu,” diye kükredi aslan burunlu, kaplan gözlü bir muhafız, “bir daha düşürürsen bacaklarını kırarım.”</p>
			<p>Shangguan<a id="GBS.0634.01"/> Jintong iki eliyle şapkayı sıkıca tutup sendeleyerek uzaklaştı. Halk komününün giriş kapısı önüne sıralanmış olan başları şapkalı insanlar gördü. Aralarında karnı ödemden davul gibi şişmiş olan Sima Ting, ilkokul müdürü, ortaokulun siyasi komiseri, her zamanki havalarında olan beş-altı tane komün memuru ve bir zamanlar Lu Liren tarafından toprak sahneye çıkartılıp diz çökmek zorunda kalmış<a id="GBS.0634.02"/> olan bir grup insan vardı, hepsinin başına ahmak şapkalarından geçirilmişti. Shangguan Jintong annesini de gördü. Annesinin yanında o mini mini yeğeni Papağan Han, onun yanındaysa tek memeli İhtiyar Jin duruyordu. Annesinin taktığı şapkada, “Akrep Ana, Shangguan Lu” yazıyordu. Papağan’ın başında şapka yoktu, tek memeli İhtiyar Jin’in başında da bir şapka vardı, bir de boynuna hafifmeşreplik anlamına<a id="GBS.0634.03"/> gelen yırtık bir ayakkabı asılıydı. Davullar ve gonklar sessizliği kırarken Kızıl Muhafızlar “Öküz Hayaletleri ve Yılan Ruhları”<a class="si-noteref" epub:type="noteref" href="#f43" id="ref_f43">43</a> geçit törenine başladılar. O gün yeni yıl öncesi yılın son pazarı kurulmuştu, sokaklardaki kalabalık, karınca sürüsünü andırıyordu, insanlar yolun iki yanına çömelip sazdan sandalet, lahana, tatlı patates yaprağı ve benzeri tarım ürünlerini satışa çıkarmıştı. Herkes,<a id="GBS.0634.04"/> üzerlerine tüm kış burunlarını silmekten ve yağlı dumandan parlayan siyah kapitone ceket giyiyordu, yaşlı erkeklerin çoğu pantolonlarını kenevirden yapılmış kemerlerle tutturmuştu. İnsanların kıyafetlerinin on beş yıl önce düzenlenmiş olan “Kar Pazarı”nda giydiklerinden hemen hemen hiç farkı yoktu. “Kar Pazarı”na katılan insanların yarısı üç yıl süren büyük kıtlıkta açlıktan ölmüştü, sağ kalanlarsa<a id="GBS.0634.05"/> çoktan yaşlanmıştı. Son “Kar Prensi” olan Shangguan Jintong’un nasıl da şık ve zarif olduğunu şimdi sadece birkaç kişi hatırlıyordu. Onlar da “Kar Prensi”nin bir gün “ölüsevici” olabileceğini akıllarına bile getirmemişlerdi. “Öküz Hayaletleri ve Yılan Ruhları” alayındakiler odun gibi hissiz yürüyorlardı, Kızıl Muhafızlar ellerinde sopalarıyla, pat pat, diye kıçlarına vuruyordu, bu gerçek değil,<a id="GBS.0635.01"/> daha çok sembolik bir vuruştu. Davul ve gonk sesleri yeri göğü inletti, atılan sloganlar kulak zarlarını patlattı, insanlar parmaklarıyla birilerini işaret edip hararetli tartışmalara giriyordu. Shangguan Jintong yürürken sağ ayağına birinin bastığını hissetti ama, aman, deyip geçiştirdi. Ama hemen ardından bir daha basıldı ayağına. Yüzünü yana çevirdiğinde tek memeli İhtiyar Jin’i gördü, kadının<a id="GBS.0635.02"/> başında şapka olmasına ve başını eğmesine rağmen Jintong onun kendisine baktığını biliyordu, saçları darmadağınık olmalıydı, birkaç tutam sarı saç, soğuktan kızarmış kulaklarını örtüyordu. Kadının fısıldadığını duydu: “Seni piç Kar Prensi, o kadar canlı kadın seni bekliyorken gidip bir cesedi becerdin demek!” Jintong, kadının söylediklerini duymazdan gelip başını öne eğdi, bakışlarını yere ve hemen<a id="GBS.0635.03"/> önünde yürüyen kişinin topuklarına sabitledi. “Geçit töreni bittikten sonra gelip beni bul,” dediğini duydu İhtiyar Jin’in. Birden aklı allak bullak oldu, İhtiyar Jin’in bu uygunsuz teklifi onu derinden tiksindirdi.</p>
			<p>Zar zor yürüyebilen Sima Ting bir tuğla parçasına takılınca yere düştü. Kızıl Muhafızlar onun kıçını tekmeledi ama o hiçbir tepki göstermedi. Küçük bir Kızıl Muhafız onun sırtına<a id="GBS.0635.04"/> çıkıp zıplamaya başladı. Bir balonun patlamasını andıran tok bir ses duyduk. Sima Ting’in ağzından ince sarı bir su fışkırdı. Annem yanına gidip diz çöktü, Sima Ting’in yüzünü kendine çevirip, “Amca, neyin var?” diye sordu. Sima Ting gözlerini hafiften aralayıp gözünün akıyla anneme son bir kez bakıp gözlerini sonsuza dek kapayıverdi. Kızıl Muhafızlar onun cesedini yolun kenarındaki hendeğe sürükledi.<a id="GBS.0635.05"/> Alay yoluna devam etti.</p>
			<p>Shangguan Jintong insan kalabalığının içinde sallanıp duran tanıdık birini gördü. Kadın siyah kadife bir manto giyiyordu, boynuna kahverengi bir eşarp dolamıştı, yüzünde sadece o parlak kara gözleri ve kirpiklerini açıkta bırakan kör edici beyazlıkta bir maske vardı. Sha Zaohua! Neredeyse kızın adını bağıracaktı. Jintong’un büyük ablası kurşuna dizildikten sonra Sha<a id="GBS.0636.01"/> Zaohua evden kaçmış ve aradan tam yedi yıl geçmişti, Jintong ünlü kadın bir hırsız hakkında söylentiler duymuştu, söylentiye göre marifetli hırsız Prenses Sihanouk’un küpelerini çalmıştı, Jintong bu hırsızın Sha Zaohua olduğunu anlamıştı. Sha Zaohua’yı sadece birkaç yıl görmemiş olmasına rağmen kızın boyu uzamış, koca bir kız olmuştu. Pazardaki kara kalabalığın içinde yüz maskesi ve atkı takanlar<a id="GBS.0636.02"/> kırsala gönderilecek olan şehirli gençlerdi ve Sha Zaohua taşıdığı şehirli havasıyla onların arasında egzotik bir çiçek gibi duruyordu. Kooperatifin lokantası önünde dikilirken Jintong’un olduğu yöne doğru bakıyordu. Başını güneşe çevirmişti. Jintong onun cam gibi parlayan gözlerini gördü. Ellerini kadife mantosunun ceplerine sokmuştu. Mantosunun altından mavi kadife pantolonunun yarısı görünüyordu.<a id="GBS.0636.03"/> Pantolonu son günlerde moda olan “tavuk bacağı pantolon” da denilen dar paça pantolonlardandı, lokantanın hemen yanındaki kooperatif marketinin önüne giderken çok kısa bir anda gördü Jintong onun pantolonunu. Belden yukarısı çıplak bir adam koşturup lokantadan fırlayıp “Öküz Hayaletleri ve Yılan Ruhları” alayının içine karıştı. Onun arkasından da buranın yerlisi olmadıkları belli olan iki adam<a id="GBS.0636.04"/> fırlayıp adamı kovalamaya başladı. Yaşlı adamın derisi soğuktan kararmıştı, kaba pantolonunu göğsüne kadar çekmişti. Yaşlı adam ahmak şapkası takanlar alayının içinde bir görünüp bir kaybolurken bir yandan da elindeki çöreği yemeye çalışıyordu. Çöreği yerken neredeyse boğulacaktı, gözlerinin akı döndü. Yabancı adamlar onu yakaladı. Yaşlı adam sızlanmaya başladı, salya ve sümükleri elindeki çöreğin<a id="GBS.0636.05"/> üzerine akıyordu, “Açım! Çok açım!” diye ağladı. Yabancı adamlar yerdeki üzeri salya ve sümük kaplı olan çöreği görünce tiksintiyle kaşlarını çattılar. Adamlardan biri çöreği yerden iki parmağıyla alırken yüzünde kusma isteği belirten bir ifade vardı ama çöreği atmanın çok yazık olacağını düşündüğü de belliydi her halinden. “Genç, sakın yeme onu,” diye atıldı kalabalıktan biri, “merhamet gösterin<a id="GBS.0637.01"/> adamcağıza!” Yabancı adam, çöreği yaşlı adamın yüzüne atıp, “Yaşlı bunak, al da ye hadi seni anasını siktiğimin piçi, umarım boğazında kalır seni gidi it!” dedi. Bir mendil çıkarıp parmaklarını sildikten sonra yanındaki adamla birlikte uzaklaştı. Yaşlı adam bir duvarın dibine çöküp kendi salya ve sümüğüyle kaplı olan çöreği yavaş yavaş, tadını çıkara çıkara yemeye koyuldu.</p>
			<p>Sha Zaohua kalabalığın<a id="GBS.0637.02"/> içinde sallanmaya devam ediyordu. Başında köpek derisi bir şapka ve üzerinde petrol işçisi üniforması olan bir adam kalabalığı yarıp bariz bir tavırla onlara doğru ilerliyordu. Adamın iki gözünde de yara izleri vardı, ağzının kenarına havalı bir biçimde tutturduğu sigarayı tüttürerek yengeç gibi yan yan yürüyordu. Kalabalık, imrenen gözlerle onu izliyordu. Adamın kendini beğenmişliği arttıkça<a id="GBS.0637.03"/> yaralı gözleri daha bir parlıyordu. Jintong, onun kim olduğunu çıkardı. Adamın görünüşünden o da etkilenmişti, ne de olsa adamı adam yapan giydiği, atı at yapan eyeriydi, bir işçi tulumu ve köpek derisi bir şapka köyün ünlü kabadayısı Fang Shixian’i başka birine dönüştürmüştü. Kalabalığın arasında çok az kişi, hayatları boyunca içi pamukla doldurulmuş, dikişlerin arası böyle kabarık ve görünüşe<a id="GBS.0637.04"/> göre sıcak tutan mavi kaba kumaştan bir işçi tulumu görmüştü. Kara bir maymuna benzeyen, yarı insan boyunda, kapitone pantolonunun yırtık ağından çıkmış koyun kuyruğunu andıran pamukları yolun kenarındaki hendeğin içinde sürüyen, düğmeleri çoktan yitmiş yırtık ceketinin kahverengi göbeğini açıkta bıraktığı ve saçları kuş yuvasına dönmüş bir erkek çocuğu, Fang Shixian’i yakın takibe almış, topuğundan<a id="GBS.0637.05"/> ayrılmıyordu. İnsanlar ısınmak için birbirini itip kakıyordu. O yarı insan boyundaki erkek çocuğu sıçrayıp Fang Shixian’in başındaki köpek derisi şapkayı yere düşürdü. Sonra şapkayı yerden aldığı gibi kendi başına geçirip kurnaz bir köpek gibi kalabalığın arasına karıştı. Kalabalık bağırmaya ve birbirini daha fazla itip kakmaya başladı. Fang Shixian başını yokladı, neler olup bittiğini anlaması<a id="GBS.0638.01"/> birkaç dakika sürdü, sonra bağırarak çocuğun peşine düştü. Çocuk hiç de hızlı kaçmıyordu, sanki kasten onu bekliyor gibiydi. Fang Shixian söverek öne atıldı, yola bakmıyordu bile, gözlerini şapkanın üzerinde pırıl pırıl parlayan köpek tüylerine dikmişti. Birkaç kişiye çarptı, kalabalık, onu geri itip çevirmeye başladı. Bu itip kakma ve sürekli bir yere çekilmekten adamın başı döndü. Herkes durmuş<a id="GBS.0638.02"/> bu itip kakma oyununu izliyordu, hatta Kızıl Muhafızlar’ın küçük generalleri bile sınıf mücadelesini unutup “Öküz Hayaletleri ve Yılan Ruhları”nı bir kenara bıraktılar, alayın ilerlemesi umurlarında bile değildi, kalabalığı yarıp onlar da şamatayı izlemeye başladı. Çocuk halk komünü, çelik fabrikasının önüne koştu, orada kapının önünde kavrulmuş fıstık satan birkaç kız çocuğu vardı, kavrulmuş fıstık<a id="GBS.0638.03"/> satmak, yasalara aykırı olduğundan kızlar ihtiyatı elden bırakmadan kaçmak için her an tetikte bekliyorlardı. Çelik fabrikasının önünde büyük bir gölet vardı, kış ortası olmasına rağmen göletin üzerinden buhar çıkıyordu, haddehaneden gelen koyu kırmızı atık su bu göletin içine boşaltılıyordu. Çocuk şapkayı başından çıkarıp göletin içine fırlattı. İnsanlar önce bir şaşırdılar, hemen ardından neşe<a id="GBS.0638.04"/> içinde bağrışıp alkışlamaya başladılar. Köpek derisi şapka göletin ortasında süzülüyordu, hemen batmayacaktı anlaşılan. Göletin yanına koşturan Fang Shixian küfretmeye başladı: “Seni piç enik, seni bir elime geçireyim derini yüzeceğim canlı canlı!” Ama o piç enik, arkasında iz bile bırakmadan çoktan kaybolmuştu. Fang Shixian o güzelim köpek derisi şapkasına bakarken gözlerini kırpıştırdı birkaç<a id="GBS.0638.05"/> kez, ardından yaralı gözlerinden iki sıra yaş süzüldü. Göletin etrafında öfkeyle dönmeye başladı. “Genç adam eve gidip bir bambu sırık getirirsen şapkayı alırsın,” dedi kalabalıktan biri. “Bambu sırık gelene kadar şapka çoktan batmış olur,” dedi başka birisi. Şapka çoktan batmaya başlamıştı. “Soyunup gölete gir de al şapkayı, kim alırsa onun olur şapka!” diye bağırdı bir başka adam. Endişelenen<a id="GBS.0639.01"/> Fang Shixian gıpgıcır işçi tulumunu soyunup üzerinde sadece donuyla kaldı. Dikkatle suya girdi, su çok derindi, biraz ilerleyince su hemen omuzlarına kadar çıkıverdi. Sonunda köpek derisi şapkasını ele geçirmişti. Ama Fang Shixian suyun içindeyken ve herkes bakışlarını ona çevirmişken Jintong, o çocuğun bir anda şimşek gibi belirip Fang Shixian’in işçi tulumunu kaptığı gibi dar bir sokağa koşturduğunu<a id="GBS.0639.02"/> gördü. Çocuğun girdiği sokağın içinde ince ve uzun bir gölge belirdiği gibi kayboluverdi bir an. Fang Shixian sırılsıklam olmuş şapkası elinde kıyıya çıktığı zaman onu karşılayan bir çift ayakkabı ve delik iki çorap oldu. Kendi etrafında dönenip bağırmaya başladı: “Tulumum, tulumum nerede?” Bağırması birden acı bir ağıda dönüştü, Fang Shixian, işçi tulumunun çalındığını, şapkasının gölete atılmasının,<a id="GBS.0639.03"/> tulumunu çalabilmek için yapılmış bir hile olduğunu ve profesyonel bir hırsız tarafından oyuna getirildiğini anlayınca, feryat figan ağlamaya başladı: “Aman Tanrım, öleyim daha iyi!” Ardından şapkasına sarılıp kendini gölete atıverdi. Kalabalık, yardım, diye bağırmaya başladı ama kimsenin soyunup gölete dalmaya niyeti yoktu. Rüzgârın soğuğu iliklerine işliyordu, yere düşen su damları hemen<a id="GBS.0639.04"/> buza dönüşüyordu, tamam su sıcaktı, suya girmek kolaydı ama bir de sudan çıkması vardı, işte zor olan buydu. Fang Shixian suyun içinde çırpınıyordu. Kalabalıksa sadece hırsızın hilesine övgüler düzmekle yetindi: “Zekice, çok zekice!”</p>
			<p>Annem sokakta insanların önünde zorla geçit törenine katıldığını unutmuş muydu acaba? Bu bir sürü kız çocuğu doğurmuş ve bir sürü meşhur damadı olmuş olan yaşlı<a id="GBS.0639.05"/> kadın, birden başındaki şapkayı çıkarıp o küçük ayaklarına basa basa gölete doğru koşturdu. Göletin etrafına toplanmış kalabalığı öfkeyle kınadı: “Burada adam ölüyor hiçbirinizin kılının kıpırdadığı yok!” Yakındaki bir seyyar satıcıdan bir süpürge aldı, göletin kenarına gidip bağırdı: “Fang yeğenim, Fang yeğenim, aklını mı kaçırdın? Çabuk, tut şu süpürgenin ucundan da seni dışarıya çekeyim.”</p><div style="display:none;"><a id="GBS.0640.01"/></div>
			<p>Suyun tadı muhtemelen çok acıydı ve Fang Shixian artık ölmek istemediğinden hemen süpürgenin ucuna yapıştı, tüyleri yolunmuş bir tavuk gibi kendini yukarıya çekti titreyerek. Dudakları morarmıştı, gözleri yuvalarında zar zor hareket ediyordu, konuşamıyordu da. Annem kendi ceketini çıkarıp onun omuzlarına attı. Fang Shixian annemin ceketiyle çok komik görünüyordu, insanlar gülseler mi ağlasalar<a id="GBS.0640.02"/> mı bilemediler. Annem, “Fang yeğenim, ayakkabılarını giyip hemen eve koş, koşarken terini de atarsın iyi gelir, soğuktan ölmek istemiyorsan hemen eve koş,” dedi. Ama Fang, elleri donduğundan ayakkabılarını giyemiyordu. Kalabalıktan annemin nezaketinden etkilenen birkaç kişi elbirliğiyle Fang Shixian’e çoraplarını ve ayakkabılarını giydirdi, onu ayağa kaldırıp koşturmaya çalıştılar. Fang Shixian<a id="GBS.0640.03"/> tahta gibi olmuş bacaklarını sürüyerek adamlarla birlikte ilerledi.</p>
			<p>Üzerinde sadece ince beyaz bir bluzla kalan annem üşümemek için kollarını birbirine doladı. Adamların Fang Shixian’i sürüklemesini izledi bir süre. Kalabalıktakilerin çoğu hayranlıkla ona bakıyordu. Ama Shangguan Jintong, annesinin bu davranışını onaylamadı. Fang Shixian geçen sene köyün güvenlik ekibinde bekçilik yapmış ve<a id="GBS.0640.04"/> her gün iş çıkışı köyün başına dikilip çalışanların sepetlerini ve üstlerini aramıştı. Annesinin bir gün iş çıkışı eve dönerken yolda bulup sepetine attığı tatlı patatesi tespit eden de oydu. Fang Shixian annesini tatlı patatesi çalmakla suçlamış, annesi de bunun bir iftira olduğunu söyleyince o piç kurusu, annesine iki tokat atmıştı, kadının burnu kanamış ve kan damlaları bluzunun önüne süzülmüştü,<a id="GBS.0640.05"/> annesi şimdi de o bluzu giyiyordu. Fang Shixian gibi boş gezenin boş kalfası olan, sırf fakir köylü sınıfına mensup olduğu için etrafta çalımla gezen bu avarenin, suda boğulmasının ne gibi bir kötülüğü olabilirdi ki? Jintong sırf bu yüzden annesinden biraz nefret etmeye başladı.</p>
			<p>Jintong, Sha Zaohua’nın komün mezbahasının giriş kapısında, üzerine kırmızı harflerle sloganlar yazılmış olan sarı<a id="GBS.0641.01"/> bir levhanın önünde dikildiğini gördü. Jintong, Fang Shixian’in başına gelen talihsizliğin Sha Zaohua’yla bir bağlantısı olduğunu düşünüyordu, o çocuk mutlaka onun çırağı olmalıydı. Eğer Sarı Deniz Restoranı’ndaki sıkı güvenlik tedbirleri altında Prenses Monica’nın parmağındaki elmas yüzüğü çalabiliyorsa o işçi tulumuyla ilgilenmediği kesindi. Bunu ninesine tokat atmış olan o kötü adamı cezalandırmak<a id="GBS.0641.02"/> için yapmıştı. Jintong birden Sha Zaohua’yla ilgili fikirlerini değiştirdi. Şimdiye kadar hırsız olmanın hep utanç verici bir şey olduğunu düşünmüştü, bu hangi hanedanlık döneminde olursa olsun ezelden beri hep yüz kızartıcı bir suç sayılırdı ama şimdi şöyle düşünüyordu: “Tavuk, köpek gibi şeyler çalan sıradan bir hırsız olmak onurlu bir şey değil ama Sha Zaohua gibi tüm zamanların en azılı<a id="GBS.0641.03"/> hırsızlarından biri olmak övgüye değer bir şey.” İşte böyle şeyler düşünerek kendini rahatlattı biraz, onun gözünde Sha Zaohua’nın yaptığı Shangguan ailesinin rüzgârda salınan şanlı bir bayrak daha kaldırmasıydı havaya.</p>
			<p>Kızıl Muhafızlar’ın küçük generali, Jintong’un annesinin yaptığından hiç de memnun değildi, eline o zamanlar çok nadir görülen ama devrimci faaliyetler için uygun olan ve tam<a id="GBS.0641.04"/> da devrimci ihtiyaçları karşılayabilecek, pille çalışan taşınabilir bir megafon alıp onlarca yıl önce Gaomi Kuzeydoğu Bucağı’na gelip toprak reformu yapan o çok önemli adamın hastalıklı ses tonuna özenerek titreyen ve inişli çıkışlı bir sesle bağırmaya başladı: “Devrimci yoldaşlarım, Kızıl Muhafızlar, silah arkadaşlarım, fakir ve ortadirek köylüler, tarihî bir karşı devrimci olan Shangguan Lu’nun<a id="GBS.0641.05"/> sahte nezaketine kanmayın sakın, onun tek yaptığı mücadelemizin yönünü değiştirmektir.”</p>
			<p>Kızıl Muhafızlar’ın bu küçük generalinin adı Guo Ping’en’di, aslında eksantrik babası Guo Jingcheng’in istismarına uğramış olan talihsiz bir çocuktu. Guo Jingcheng karısının bacağını kırmış ve ağlamaması için onu uyarmıştı. Kapılarının önünden geçenler sık sık sopanın ete vururken çıkardığı sesleri ve kadının<a id="GBS.0642.01"/> hıçkırıklarını duyarlardı avludan gelen. Li Wannian adında iyi yürekli bir adam bir keresinde buna bir son vermek istemişti ama tam da kapılarını çaldığı sırada avludan gelen kocaman bir taş parçası adamın sırtını yaralamıştı. Bu Guo Ping’en denilen adam, babasından miras kalan zalimlik ve acımasızlıkla “Kültür Devrimi” sırasında Zhu Wen adında bir öğretmenin böbreğine zarar vermişti acımasız<a id="GBS.0642.02"/> tekmeleriyle. Konuşması biten Guo Ping’en megafonunu omzuna atıp Jintong’un annesinin yanına gitti, kadının dizlerine bir tekme atıp, “Diz çök!” diye bağırdı. Shangguan Lu acıyla inleyerek diz çöktü. Ardından Shangguan Lu’nun kulağını çekip, “Ayağa kalk!” dedi. Shangguan Lu tam da daha yeni ayağa kalkmıştı ki bir tekme daha yiyip yere düştü, Guo Ping’en bir ayağıyla kadının sırtına bastı. Guo Ping’en’in<a id="GBS.0642.03"/> attığı bütün dayaklar aslında o sıralar çok meşhur olan, “Bütün sınıf düşmanlarını yere düşürüp üzerlerine basın,” sloganının cisimleşmiş haliydi.</p>
			<p>Annesinin dövüldüğünü gören Shangguan Jintong’ un içinden bir öfke yangını yükseldi. Yumruklarını sıkıp Guo Ping’en’in üzerine atıldı. Tam yumruğunu havaya kaldırmıştı ki Guo Ping’en’in sinsi bakışlarıyla karşılaştı. Bu, yaşı aslında daha çok genç<a id="GBS.0642.04"/> olan koca oğlanın çenesinde ona tarihöncesi bir sürüngenin ifadesini veren iki derin kırışıklık vardı. Jintong’un sıkılı yumrukları hiç farkında olmadan, sanki içgüdüsel olarak çözülüverdi, içi ürperdi, kara kış sanki kalbine savaş açmıştı, Jintong tam da ona ne yaptığını sandığını soracaktı ki Guo Ping’en, onun ağzının kenarına öyle bir yumruk geçirdi ki Jintong’un ağzından çıkan soru yerine bir<a id="GBS.0642.05"/> inleme oldu: “Ah anacığım...” Jintong, annesinin önünde diz çökerken annesi ağır ağır başını kaldırıp öfkeyle oğluna baktı: “Seni işe yaramaz şey, ayağa kalk!”</p>
			<p>Shangguan Jintong ayağa kalktı. Guo Ping’en, Kızıl Muhafızlar’ına sopaları, davulları ve gonkları eşliğinde “Öküz Hayaletleri ve Yılan Ruhları” alayını pazar alanında ilerletmelerini işaret ediyordu. Guo Ping’en megafonunu eline alıp<a id="GBS.0643.01"/> halkı da kendisiyle birlikte sloganlar atmaya teşvik etti. Pilli megafonun sayesinde daha yüksek çıkan o garip ses tonu, zehirli bir böcek ilacıymış gibi halkın üzerine yayıldı. İnsanlar kaşlarını çattı ama kimsenin ağzından çıt bile çıkmadı.</p>
			<p>Shangguan Jintong’sa bu sırada durduğu yerde bir sanrı görüyordu: Pırıl pırıl parlayan muhteşem bir gün, elinde efsanelerde anlatılan o Ejderha Pınarı<a id="GBS.0643.02"/> Kılıcı, Guo Ping’en, Zhang Pingtuan, Fare Fang, Köpek Liu, Wu Yunyu, Wei Yangjiao ve Guo Qiusheng’i yakalayıp o toprak sahneye çıkarmış, hepsine sırayla diz çöktürüp o mavi mavi parlayan keskin kılıcının ucuyla... Önce Wu Yunyu’nun boğazını kesmeli. O yara bere içindeki kel kafanın gözleri doluyor, “Shangguan Jintong, hayır... hayır, Shangguan’ların vârisi, kıyma bana, bendenizin evinde seksen yaşında<a id="GBS.0643.03"/> ihtiyar bir anası var, ona bakmakla yükümlüyüm...” diye kekeleyerek merhamet diliyor. Shangguan vârisinin üzerinde şık, beyaz bir cübbe var, o dünyaca meşhur kılıcının keskin ucunu havada döndürüp Wu Yunyu’nun bir kulağını kesiyor, kulak yere düşer düşmez bir köpek gelip kulağı kaptığı gibi ağzına atıyor, kulağı iyice çiğnedikten sonra yapış yapış bir halde kusuyor. Shangguan vârisi, “Siktir<a id="GBS.0643.04"/> git hadi! Köpekler bile yemez etini, seni siğilli karakurbağası, siktir git hadi!” diyor... Wu Yunyu sahnenin altına siktirip gittikten sonra, sıra o kurttan daha vahşi, tilkiden daha kurnaz ama şimdi bir tavşandan daha ürkek olan Wei Yangjiao’ya geliyor. Bu hem yumuşak hem de sert olabilen oğlan, sert oldu mu elmastan daha sert, yumuşak olduğu mu bir bok yığınından daha yumuşak olan bu oğlan, Shangguan<a id="GBS.0643.05"/> vârisinin ayaklarının dibine diz çökmüş, pirinç gagalayan bir tavuk gibi secde ediyor, yanıp sönen gözleri bakır bir parayı andırıyor. Shangguan Dede, Shangguan Baba... kapa çeneni! Benim torunum olmak senin yapacağın iş değil; hele benim oğlum olmanın yanından bile geçemezsin. Shangguan vârisi kaplanların soyundan gelir, senin gibi sümüklü bir böceği nasıl aramıza alalım? Kılıcının buz gibi<a id="GBS.0644.01"/> ucuyla onun burnunu kesiyor. Beni hatırladın mı? O zamanlar bana nasıl davrandığını? Shangguan vârisi ah, kılıç ustası kahraman Shangguan, sizin gibi büyük bir insanı nasıl hatırlamaz benim gibi küçük biri, bir hükümdarın midesi bir geminin yüzebileceği kadar geniştir, öyle sıradan bir gemi değil, on bin tonluk büyük bir gemi, büyük fırtınalara göğüs gerebilen, azgın dalgaları kırabilen, Pasifik<a id="GBS.0644.02"/> Okyanusu’na yönelmiş, sizin gönlünüz Pasifik Okyanusu’ndan bile daha engin. Ağzın iyi laf yapıyor ama gerçekte için nefret dolu. Bu dili kesmek gerek bir daha küfretmesin diye, bir daha dedikodu çıkarıp kimsenin canını yakmasın diye. Wei Yangjiao iki eliyle ağzını kapatıyor, korkudan yüzünün rengi atıyor. Shangguan vârisi bileğini şöyle bir kıvırınca Ejderha Pınarı sanki ay ışığında çalan bir flüt<a id="GBS.0644.03"/> gibi çağıldıyor, bambuların gölgesi yere düşünce Wei Yangjiao’nun iki bileği birden kesiliyor. Kılıç sanki havayı keser gibi önünde hiçbir engel tanımıyor. Jintong ustaca bir bilek hareketiyle Wei Yangjiao’nun dilini kesip oğlanın ağzını içinden kan fışkıran kara bir deliğe çeviriyor. Sıradaki! O piç velet Guo Ping’en’e geldi sıra. Shanggaun Jintong kararsız, önce hangi organını kesmekle başlasam,<a id="GBS.0644.04"/> diye düşünüyor biraz, boş ver düşünmeyi, direkt öldür. Ejderha Pınarı Kılıcı’nı kaldıran Shangguan vârisi, “Bu annem için, dünyadan bir pisliği temizlemiş olurum,” diyor. Kılıç tam da Guo Ping’en’in ense kökündeki o çukura düşüp kesiveriyor kafasını. Kafa, o derin hendeğe yuvarlanıyor, kara ve sıska balıklar üşüşüyor hemen, kuyruklarını sallayıp yüzünün derisini dişliyorlar. İntikamını aldıktan<a id="GBS.0644.05"/> sonra gözü yaşlarla doluyor, kılıcını kınına soktuktan sonra, iki elini göğsünde yumruk yapıp sahnenin altındakileri selamlıyor. Seyirciler çılgınca tezahürat yaparken saçında kırmızı ipekten kelebek şeklinde bir toka olan küçük bir kız çocuğu koşuyor sahneye, kucağında bir demet beyaz çiçekle, çiçekleri Shangguan vârisine takdim ediyor. Shangguan vârisi birden bu kız çocuğunu bir yerlerden tanıdığını<a id="GBS.0645.01"/> düşünüyor, dikkatlice bakınca kim olduğunu çıkarıveriyor, meğer Taşkın Ejderha Nehri Çiftliği’ndeki savaş kalıntılarının yanında birlikte oyun oynadığı o küçük kız çocuğuymuş. Kız, havan topunun paslı namlusuna binip atçılık oynuyor. Kızı kucağına alınca birden aklına geliyor, kantine gidip yaptığı kötülüklerin boyunu geçtiği o Çopur Zhang şeytanından hesap sormalı, iyice düşünüyor, evet o<a id="GBS.0645.02"/> ahlaksız adamın apış arasındaki şeyi kesmeli ki bir daha tecavüze kalkışamasın... Çopur Zhang’ı bir bakışta ele geçiriyor. “Seni tosbağa yumurtası, diz çök hemen!” diyor Shangguan vârisi vahşice, “Seni niye aradığımı biliyor musun?” “Kılıç ustası kahraman Shangguan,” diyor Çopur Zhang, “bilmiyorum...” Kılıç ustası kahraman Shangguan, kılıcının sivri ucuyla Çopur’un apış arasını işaret ederek, “Buraya<a id="GBS.0645.03"/> tecavüz ettiğin kadınlar adına intikam almak için geldim,” diyor. Çopur Zhang donup kalıyor, tıpkı bir zamanlar Kuşçu Han’ın yaptığı gibi. Shangguan vârisi bir harekette Çopur’un pantolonunu kesiveriyor, tam bileğini döndürecekken birden söğüt ağacının arkasından çıkan Shangguan Qiudi’yi görüyor, Çopur’un önüne geçip, “Jintong, ne yaptığını sanıyorsun sen?” diyor sert bir tavırla. “7. abla, çekil<a id="GBS.0645.04"/> önümden, bırak da şu domuzu hadım edeyim, onu Çin’in en son haremağasına çevireyim, sizlerin intikamını alacağım!” diyor Shangguan Jintong. Shangguan Qiudi inci tanesi gibi dökülen gözyaşlarıyla, “Canım kardeşim benim, hakikaten kadınları hiç anlamıyorsun...” diyor.</p>
			<p>“Çabuk yerine dön!” diye bağırdı Kızıl Muhafızlar’ın küçük generallerinden biri, Shangguan Jintong’un karnına bir yumruk geçirirken,<a id="GBS.0645.05"/> “Aptal piç, yoksa kaçmak mı istiyorsun?!”</p>
			<p>Shangguan Jintong az önce gördüğü sanrının etkisindeydi hâlâ, gözlerinden sıcak yaşlar boşandı. Bir yumruk yedikten sonra kendine gelmişti ama gerçeklik daha acımasızdı gördüğü sanrıdan, önünde puslu ve aşılmaz bir yol vardı. Bu sırada Guo Ping’en’in Kızıl Muhafızlar’ı ile Wu Yunyu’nun liderlik ettiği “Altın Maymun İsyan Ordusu” arasında bir çatışma<a id="GBS.0646.01"/> çıktı. Guo Ping’en ve Wu Yunyu önce ağız dalaşına girdiler, biraz havladıktan sonra baktılar ki bu nefret sözcüklerle ortadan kaybolmayacak, yumruklarını havaya kaldırıp itip kakışa başladılar, ardından da savaş geldi.</p>
			<p>İlk tekme Wu Yunyu’dan geldi, Guo Ping’en de bir yumrukla cevap verdi. Ardından birbirlerine girdiler. Guo Ping’en, Wu Yunyu’nun can damarı olarak bilinen şapkasını yırtıp onun<a id="GBS.0646.02"/> o çürük patatese benzeyen yara bere içindeki kel kafasını sıktı, Wu Yunyu başparmağını Guo Ping’en’in ağzına sokup tüm gücüyle çekince ağzının kenarında bir kesik açtı. Liderlerinin kavgaya başladığını gören iki fraksiyon da hemen harekete geçip kavgayı bir çete savaşına çevirdi. Çok kısa sürede sopalar sallanmaya, tuğla parçaları havada uçuşmaya başladı, kafası yarılan teslim olmaktansa ölürüm<a id="GBS.0646.03"/> desturuyla kavgayı iyice kızıştırdı. Wu Yunyu’nun sağ kolu Wei Yangjiao üzerinde kırmızı püskülleri olan çelik uçlu mızrağıyla iki kişiyi bağırsaklarından yaralayınca yaralardan kan ve gri renkte yapışkan bir sıvı fışkırdı. Guo Ping’en ve Wu Yunyu adamlarını toplayıp onlara savaş taktiği vermek için geri adım attılar. Jintong bu sırada ona Sha Zaohua’yı anımsatan yüzü maskeli genç bir kadının hızla<a id="GBS.0646.04"/> Guo Ping’en’in önünden geçtiğini gördü, geçerken sanki eliyle Guo Ping’en’in yüzüne dokundu. Birkaç dakika sonra Guo Ping’en acıyla inlemeye başladı, meğer yanağında kesici bir aletle büyük bir delik açılmış. Yanağında sanki ikinci bir ağız açılmıştı. Beyaz etin içinden fışkıran kırmızı kan, insanın tüylerini diken diken ediyordu. Guo Ping’en birden yanağını tutarak komün hastanesine doğru koşturmaya<a id="GBS.0646.05"/> başladı, o an hiçbir şey umurunda değildi sanki. Savaşın giderek daha çok kızıştığını gören halk üzerlerine kan bulaşacağı korkusuyla tezgâhlarını toparlayıp sokak aralarında gözden kayboldular.</p>
			<p>Bu savaş Wu Yunyu’nun “Altın Maymun İsyan Ordusu”nun büyük zaferiyle sonuçlanmıştı. Guo Ping’en’in “Rüzgâr ve Şimşek Şoku Muharebe Takımı”nı kendi ordusunun bünyesine katıp “Öküz Hayaletleri ve Yılan<a id="GBS.0647.01"/> Ruhları” alayını da savaş ganimeti olarak ele geçirdi. Guo Ping’en’in pilli megafonu da artık Wu Yunyu’nun omuzlarındaydı. Kargaşa esnasında Wei Yangjiao’nun mızrağıyla bağırsaklarından yaralanan iki “Rüzgâr ve Şimşek Şoku Muharebe Takımı” üyesinden biri hâlâ hastaneye kaldırılmadığı için orada son soluğunu verdi, diğeriyse iki litre kan kaybetmişti ama yaşamaya devam etti. Gereken kan “Öküz Hayaletleri<a id="GBS.0647.02"/> ve Yılan Ruhları” alayındakilerin damarlarından çekildi. Yaralı, hastaneden taburcu olduktan sonra hiçbir Kızıl Muhafız birliği onu aralarına kabul etmedi çünkü onun yoksul köylü kökeninden gelen kanı değişmişti artık. Ona verilen iki litre kanda toprak ağalarının, zengin köylülerin, tarihî karşı devrimcilerin ve sınıf düşmanlarının kanı vardı ve damarlarında şimdi onların kanı akmaktaydı.<a id="GBS.0647.03"/> Wu Yunyu’nun dediğine göre; Wang Jinzhi artık moleküllerinde muhalif sınıfının o beş kötü alışkanlığını yani oburluk, sarhoşluk, zamparalık, kumar ve uyuşturucu bağımlılığını taşıyan aşılı bir meyveydi. Wang Jinzhi denilen bu bahtsız adam bir zamanlar “Rüzgâr ve Şimşek Şoku Muharebe Takımı”nın propaganda timinde görev alıyordu. Kızıl Muhafızlar’ın hepsi tarafından dışlanıp yalnızlığıyla baş edemeyince<a id="GBS.0647.04"/> o da kendi “Tek Boynuzlu At Muharebe Takımı”nı kurdu, kendi mührünü oydurtup kendi flama ve kol bantlarını yaptırdı, hatta komünün radyo istasyonuyla bizzat görüşüp onlardan beş dakika yayın izni kopardı, burada metinlerini kendinin yazdığı “Tek Boynuzlu At” diye bir programa başladı; programın “Tek Boynuzlu At”ın savaştaki dinamik durumundan tutun da Dalan şehrinin tarihindeki önemli anekdotlara,<a id="GBS.0647.05"/> çerezlik dedikodulara, seks skandallarına, halkın ilgisini çekecek genel şeylere ve daha neler, nelere varan çok geniş bir skalası vardı. Radyo yayını sabah, öğle ve akşam olmak üzere günde üç kere yapılıyordu, program yayına başladığında bütün fraksiyonların temsilcileri bir bankın üzerine oturup sabırsızlıkla kendi sıralarının gelmesini beklerdi. Wang Jinzhi’nin “Tek Boynuzlu At”ı son sırada<a id="GBS.0648.01"/> yer alıyordu, “Tek Boynuzlu At” yayınlandıktan sonra <em>Enternasyonal </em>çalmaya başlıyordu, marş, <em>Enternasyonal’le</em> <em>kurtulur insanlık</em>, dizesiyle sonlanırken radyo yayını da sonlanmış sayılıyordu.</p>
			<p>Radyo oyunlarının ve müzik yayınının olmadığı bir dönemde beş dakikalık “Tek Boynuzlu At” programı Gaomi Kuzeydoğu Bucağı’ndaki halkın en büyük eğlencesiydi. İnsanlar domuz ağıllarında, yemek masalarında<a id="GBS.0648.02"/> ya da <em>kang</em>’larında kulakları dikip programın başlamasını beklerdi. “Tek Boynuzlu At” bir akşam yayında şöyle konuştu:  “Fakir ve ortadirek köylüler, devrimci silah arkadaşlarım, yetkili bir kaynaktan alınan bilgiye göre ‘Rüzgâr ve Şimşek Şoku Muharebe Takımı’nın komutanı Guo Ping’en’in yanağını kesip yüzünde büyük bir delik açan kişinin, o meşhur kadın hırsız Sha Zaohua olduğu açıklandı. Hırsız<a id="GBS.0648.03"/> Sha, yıllar önce Gaomi Kuzeydoğu Bucağı’nda at koşturan vatan haini Sha Yueliang ve bir devlet memurunu öldürdükten sonra infaz edilen Shangguan Laidi’nin kızıdır. Hırsız Sha, küçükken Güneydoğu Laoshan Dağları’nda daha sonra ona dövüş sanatlarını öğretecek olan tuhaf bir adamla karşılaşmıştır, saçaklardan uçup duvarda yürüyebilir, eli çabuk usta bir hırsızdır, siz farkına bile varmadan cebinizden<a id="GBS.0648.04"/> cüzdanınızı aşırıp kolunuzdan çantanızı alabilir. Yetkili kaynaklardan alınan bilgilere göre, Sha Zaohua Gaomi, Kuzeydoğu Bucağı’na geri döneli üç ay olmuş ve tüm köy ve mezralarda çoktan gizli irtibat noktaları kurmuş, çeşitli sindirme ve baskı yöntemleri kullanarak kendine, ona hemen hemen her şey hakkında rapor sunan çömezleriyle küçük bir casus ordusu ağı örmüştür. O gün Dalan şehri pazarında<a id="GBS.0648.05"/> fakir köylü Fang Shixian’in köpek derisi şapkasını çalan erkek çocuğu hırsız Sha’nın suç ortağıdır. Hırsız Sha’nın büyük şehirlerdeki şeytani suçlarla da bağlantısı vardır. Birçok takma adı vardır, içlerinde en bilineni ‘Kırlangıç Sha’dır. Bu sıralar Gaomi Kuzeydoğu Bucağı’na sızmasının nedeni öldürülen anne ve babasının intikamını almaktır, Guo Ping’en’in yanağındaki bıçak yarası onun sınıf misillemesinin<a id="GBS.0649.01"/> ilk adımıdır, ilerleyen günlerde daha acımasız ve daha korkunç trajedilerin yaşanacağı bekleniyor. Hırsız Sha’nın kullandığı suç aletlerinden birinin tren geçerken rayların üzerine koyduğu bakır bir bozuk para olduğu bildirilmiştir. Bu bakır para kâğıttan daha ince olmakla birlikte çok da keskindir, bir saç telini üzerine doğru üflediğinizde ânında kesebilir, insan derisini kestiğindeyse<a id="GBS.0649.02"/> kanama ancak on dakika sonra başlar, kurbanın acıyı hissetmesi için de yirmi dakika geçmesi gerekir. Hırsız Sha, bu keskin suç aletini parmaklarının arasında gizliyor, atardamarınızı kesmesi için ufak bir fiske yeter, ânında ölürsünüz. Hırsız Sha’nın Kung Fu’daki eli çabukluğu da eşsizdir. Dövüş sanatı ustasıyla çalışırken on tane bozuk parayı yağ kaynamakta olan bir tencerenin içine atıp çıplak<a id="GBS.0649.03"/> elini kızgın yağın içine sokarak bozuk paraları teker teker almış, bunu yaparken eli bile yanmamıştır, hareketleri öyle hızlı ve öyle keskindir ki görebilmek neredeyse imkânsızdır. Devrimci silah arkadaşlarım, fakir ve ortadirek köylüler, silah kullanan düşmanlarımız öldürüldü ama bozuk para kullananlar hâlâ hayatta, bizlerle on kat daha kurnaz ve yüz kat daha çılgın bir vahşilikle mücadele ediyorlar.<a id="GBS.0649.04"/> “Süreyi aştın, süreyi aştın.” Gaomi Kuzeydoğu Bucağı’ndaki hoparlörlerden birden böyle bir anons duyuldu, “Hemen bitiriyorum, hemen bitiriyorum... olmaz olmaz, ‘Tek Boynuzlu At’ <em>Enternasyonal’</em>in zamanını çalamaz, biraz daha geç bitirseniz olmaz mı?” Ama <em>Enternasyonal</em>’in melodisi hoparlörlerden yayılmaya çoktan başlamıştı bile.</p>
			<p>Ertesi sabah Gaomi Kuzeydoğu Bucağı’ndaki hoparlörlerden “Altın<a id="GBS.0649.05"/> Maymun İsyan Ordusu”nun uzun bir makaleyle “Tek Boynuzlu At”ın Sha Zaohua’yla ilgili mitini kelimesi kelimesine çürütüp bütün suçları “Tek Boynuzlu At”ın üzerine yıkması duyuldu. Bütün kitle örgütleri ortak bir bildiri yayımlayarak “Tek Boynuzlu At”ın yayın ayrıcalıklarının geri çekildiğini söylediler ve “Tek Boynuzlu At Muharebe Takımı” liderine birliğini dağıtması ve resmî mühürlerle diğer tüm<a id="GBS.0650.01"/> propaganda malzemelerini yok etmesi için kırk sekiz saat süre tanıdılar.</p>
			<p>“Altın Maymun İsyan Ordusu” her ne kadar Sha Zaohua gibi usta bir kadın hırsızın varlığını inkâr etse de Shangguan’ların evini gözetlemek için casuslar ve nöbetçiler atadı. Evin çevresinde <em>wok</em> kalaycısı, bileyici, ayakkabı tamircisi gibi kılıklara giren casus ve nöbetçiler ertesi yıl, havaların ısınıp çiçeklerin açtığı<a id="GBS.0650.02"/> Qingming Bayramı’nda Shangguan Jintong’un yakalanıp İlçe Asayiş Bürosu’ndan gelen bir polis minibüsüne bindirilişine kadar o zaman Dalan şehri Devrimci Komitesi başkanlığına yükselmiş olan Wu Yunyu’nun emriyle görevlerine devam ettiler.</p>
			<p>Taşkın Ejderha Nehri Çiftliği boşaltıldığında Qiao Qisha’nın tuttuğu bir günlük bulundu. Qiao Qisha’nın günlüğünde Shangguan Jintong ve Long Qingping’in arasındaki<a id="GBS.0650.03"/> ilişki ayrıntılı bir biçimde anlatılıyordu. İlçe Asayiş Bürosu, Shangguan Jintong’u cinayet şüphesi ve artık kesinleşmiş olan ölüsevicilik suçundan dolayı tutukladı, daha soruşturma bile başlatılmadan on beş yıl boyunca Sarı Irmak kıyısındaki bir çalışma kampında çalıştırılmak üzere hapis cezasına çarptırıldı.</p>
		</section>
	</section>
	<div style="display:none;"><a id="GBS.0650.04"/></div><div style="display:none;"><a id="GBS.0650.05"/></div><section class="si-footnotes" epub:type="footnotes">
		<aside class="si-footnote" epub:type="footnote" id="f41"><a class="si-backref" href="#ref_f41">41.</a><span class="si-footnote-text"> (Çinçe) Büyük yazar. (Ç.N.)</span></aside>
		<aside class="si-footnote" epub:type="footnote" id="f42"><a class="si-backref" href="#ref_f42">42.</a><span class="si-footnote-text"> 1925’te Kuomintang’ın başına geçen Çinli asker ve devlet adamı. (Y.N.)</span></aside>
		<aside class="si-footnote" epub:type="footnote" id="f43"><a class="si-backref" href="#ref_f43">43.</a><span class="si-footnote-text"> Kültür Devrimi sırasında suçlulara verilen genel isim. (Ç.N.)</span></aside>
	</section>
<div style="display:none;"><a id="GBS.0650.06"/></div></body>
</html>