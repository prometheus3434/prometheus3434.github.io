<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
	<title>İri Memeler ve Geniş Kalçalar</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:7475e036-2ad0-9835-172e-f49c4d72ddd9"/>
</head>
<body xmlns:epub="http://www.idpf.org/2007/ops" class="chapter" epub:type="appendix"><div style="display:none;"><a id="GBS.0867.01"/></div>
	<section class="container">
		<h1><em>İri Memeler ve Geniş Kalçalar</em>’a Ek<a class="si-noteref" epub:type="noteref" href="#f66" id="ref_f66">66</a></h1>
		<section class="subchapter" epub:type="subchapter">
			<h2>1</h2>
			<p>8. abla, 8. abla, seni büyük bir acı içinde hâlâ düşünüyorum, seni düşünürken gözyaşlarım ok gibi fırlıyor gözlerimden. Sen bana en yakın olansın, Gaomi Kuzeydoğu Bucağı’nın yabani otları andıran kadınları senin güzelliğinin yanına bile yaklaşamaz. Ama ben seni hep görmezden geldim, yok saydım. İhtiyaç fazlası bir ürün gibi sessizce bir köşeye<a id="GBS.0867.02"/> çekildin. Ancak sen öldükten sonra anladım değerini, ardından bir yığın saçma şey söyledim seni onurlandırmak için. İpek gibi düz, lepiska saçların vardı ama bitliydin. Gözlerin kristali andırırdı ama kördün. Dudakların iki kırmızı ibikti. Memelerin al bir atın yeşim toynaklarıydı. Su fıçısının yanında dururken anneme daha fazla yük olmak istemediğini düşündün, Shangguan ailesinin itibarını zedelemekten<a id="GBS.0867.03"/> korkuyordun, o yüzden kendini nehre attın. Shangguan ailesinin itibarı aslında... Hani derler ya, “Bir lokma aş için dilenmeye başladıysan daha fazla fakirleşemezsin, her yerini bit sarmışsa artık kaşınmazsın,” diye, işte öyle, ha su fıçısına düşüp boğulmuşsun ha kendini nehre atıp. El yordamıyla avlu kapısını bulup dışarı çıktın, o kapıdan ne kahramanlar ne kabadayı çapkınlar girip çıkmıştı,<a id="GBS.0867.04"/> avlu kapısı çoktan harap bir haldeydi, yalnız bir kırlangıç, saçağın altından sana seslendi, o kırlangıca, seni gördüğü zaman cıvıldamasını öğretmiştin, kırlangıcın kanatlarının ışıltısını ve kanatlarının üzerindeki mavi kiremitlerin parıltısını duymuş olmalısın. Kırlangıç, kırlangıç, küçük kırlangıç, ben nehre gidiyorum, sen de benimle gelmek ister misin? Bir kırlangıç sürüsü başının üzerinden<a id="GBS.0867.05"/> üzgünce uçup geçmişti. <em>Hutong</em>’da güney rüzgârı esiyordu, o kıtlık yıllarının aç baharında, kurumuş otların arasından aç insanların pis kokuları yayılıyordu. Senin henüz açlıktan ölmemenin tek nedeni, annemin değirmenden çaldığı tahılları yutup midesinde saklamasıydı. Halk komünü, Sima’ların yel değirmeninde bir grup kadın toplamıştı, kadınların değirmentaşını döndürerek öğüttüleri tahıllar Xiashan<a id="GBS.0868.01"/> bölgesinde yapılan barajda çalışan işçilerin un ihtiyacını karşılıyordu, değirmenin bekçiliğini gerçek adı bilinmeyen, Ma Bang denilen bir adam yapıyordu. Ma Bang engelli bir gaziydi, tel tel gümüş grisi saçları ve al yanaklarıyla iyi bir adamdı. Elinde deri bir kırbaçla değirmenin kapısında dikilir, canı çekince de değirmenin etrafında birkaç tur atardı. Kadınlar yüzlerine sahte bir gülümseme<a id="GBS.0868.02"/> takınıp tatlı dille ona yaranmaya çalışırlardı: Ma Bang, Ma Bang, sende <em>bodhisattva</em> gibi bir yürek var. Hayır, ben <em>bodhisattva</em> gibi iyi kalpli değilim, benim çok keskin gözlerim ve zehir gibi bir beynim var, her şeyi tüm açıklığıyla görürüm, kim tahılları midesine indirip çalmak gibi bir eşeklik yaparsa beni, eli kırbaçlı Ma Bang’ı duygusuzlukla suçlamayın sakın. Cui ailesinin dul gelini –o da<a id="GBS.0868.03"/> artık yaşlandı– sarkmış memelerini Ma Bang’ın sırtına sürttü. Ma Amca, Ma Amca, sen bildiğin despot, toprak ağasının tekisin, şu ağıla gel de senle yüz yüze konuşacaklarım var. Dul Cui, o sıralar Sima Ku’nun sevgilisiydi, hayatta tenezzül bile etmeyeceği bu adama yanaşmakla kendini diğerleri için feda ediyordu işte, düpedüz kendini kaplana yem ediyordu. Fırsatını kaçırmayan kadınlar nohut ve buğday<a id="GBS.0868.04"/> tanelerini ceplerine ve çoraplarının içine doldurmaya başladılar, hatta donunun içine bile gizleyen vardı aralarında. Ama bu küçük oyunlar nasıl kaçabilirdi ki Ma Bang’ın keskin gözlerinden? İş çıkışı kadınların hepsini durdurup sakladıkları bütün tahılları son tanesine kadar çıkarttıktan sonra sırtlarını kırbaçladı vahşice. Çalarsınız ha! Hırsızlık yaparsınız! Bir şak ve hemen ardından kanlı bir<a id="GBS.0868.05"/> kırbaç izi sırtlarda. Kadınlar yere diz çöküp göğe ulaşan inlemelerle ağlamaya başladılar. Dul Cui’nin yaptığı fedakârlık da boşa gitmişti, o da aldı nasibini Ma Bang’ın kırbacından. “Kamu malı halka, özel mülkiyet şahsa aittir, ben kimseyi kayırmam,” dedi Ma Bang. Kadınlar bir daha bir yerlerine tahıl gizlemeye cesaret edemedi ama yeni bir yöntem geliştirmişlerdi, Ma Bang’ın etrafta olmadığı zamanlar<a id="GBS.0869.01"/> tahılları gizlice midelerine indiriyorlardı, o sıra neye denk gelmişlerse onu yutuveriyorlardı hemen, ister maş fasulyesi, ister darı, ister buğday olsun, ne bulurlarsa artık. Tahılları yutarken çiğnememek gerekiyordu, annem bir keresinde tahıl çiğneyen bir kadının ağzından çıkan sesin havai fişek patlamasını andırdığını söyledi. Bütün bütün yutun be ama bütün bütün yutarlarken de yutkunmak<a id="GBS.0869.02"/> çok zor oluyormuş. Sima’ların o iki günahkârı ne diye bu kadar büyük değirmentaşları yapmış ki? Hepsi birer küçük dağ sanki. Kadınlar işte böyle şikâyetler edip bellerini bükerek değirmentaşlarını çekiyorlardı, üzerlerinden akan ter damlaları etrafında döndükleri değirmentaşlarının zeminini ıslatıyor, karınları gurulduyor, içlerinde biriken gazdan karınları şişiyor ve Ma Bang’ın yanında osurmaya<a id="GBS.0869.03"/> bile çekiniyorlardı. Ma Bang’ın burnu bir köpek kadar iyi koku alabiliyordu, osuruk kokusundan kimin tahıl çaldığını çıkarabilirdi. Öğütülen tahıllar kar tanelerini andırıyordu, sarı ya da kırmızı kar tanelerini, bu rengârenk kar taneleri içinde annelerin gözyaşları vardı. Annelerin omuzlarında koza şeklinde yumrular oluştu, ayaklarının üzeri deve toynakları gibi sert nasırlar bağladı, yalancı tespih<a id="GBS.0869.04"/> ağacı<a class="si-noteref" epub:type="noteref" href="#f67" id="ref_f67">67</a> gibi ya sabır çekerlerdi. Ama yaptıkları iş o yıllar için kolay bir iş sayılırdı. “Kızlar,” dedi Ma Bang, “bana küfretmeyin, ben kötü kalpli bir adam değilim, dağ köyünün değirmeninde çalışan kadınların hepsi ağız maskesi takıyor.” Evet ya, 8. abla, eğer annem değirmende eşek gibi değirmentaşı çevirmeseydi çoktan ölmüş olacaktın, kendini nehre atmak zorunda kalmayacaktın böylece; belki<a id="GBS.0869.05"/> de Papağan Han da ölecekti ve onlarca yıl sonra “Doğu’nun Kuş Cenneti” gibi bir yer bile olmayacaktı. Annem tüm hayatı boyunca dürüst biri olmuştu ama bir fare gibi yiyecek çalmaya başladı işte. Yiyecek çaldığı ilk gün hava çok bunaltıcıydı, eve dönünce kustu yuttuğu tahılları. O gece yağmur yağdı, annem ertesi sabah Papağan Han’ı avluda fasulye yerken buldu. Bunu gören annemin aklına her gün iş<a id="GBS.0870.01"/> çıkışından önce değirmenin karanlığından istifade edip ne bulursa yutmak gibi bir fikir geldi, midesine doldurduğu tahılları eve dönünce avludaki su teknesinin içine kusmaya başladı. Yiyecek her zaman değerli bir şeydir, anne sevgisi de öyle, annemin tahıl çalarken kullandığı yöntem dünyanın en benzersiz yöntemlerinden biriydi ve hırsızlık yapan annemin ışıltısı dört bir yana saçıldı. Ne zaman annemin<a id="GBS.0870.02"/> ahşap su teknesinin önüne diz çöküp kusarak midesindeki tahılları çıkarmasını düşünsem gözlerim dolar hemen, kanım kaynamaya başlar, anneme olan gönül borçlarımızı ödemek için bir şeyler yapma ateşiyle yanar tutuşurum; ama ne yazıktır ki benim, Shangguan Jintong’un hayatı, bir meme ucunun üzerinde sallanıp duran altın sarısı parlaklığında bakır bir çan gibi geçti. 8. abla, sen annemin kusmasını<a id="GBS.0870.03"/> duyarken çok büyük bir ıstırap duydun, iki gözün de kör olmasına rağmen benden daha iyi gördün annemin o hallerini, ana, ah ana, diye hıçkırıklara boğuldun başını duvarın kuzgun karasına dayayıp. Annem kusarken her bir tanenin suyun içine düşerken çıkardığı sesleri dinledin, o net ama hiç de hoş olmayan sesleri duydun, o sanki büyük kırmızı bir turpa çarpan saçma sesleri gibi olan sesleri, onları<a id="GBS.0870.04"/> dinlerken senin kalbin de büyük kırmızı bir turpa dönüştü. Annem tahılları ilk kez kusarken onu hasta sanmıştın 8. ablacığım. El yordamıyla avluya çıkıp, “Ana, ah anacığım, ne oldu sana?” diye acı acı haykırdın. Annem seni dinlemiyordu, elindeki yemek çubuklarını boğazına sokup kusmaya çalışıyordu. Annemin sırtına dokundun hafiften, annemin elbisenin soğuk terden ıslanmış olduğunu hissettin, annemin<a id="GBS.0870.05"/> vücudundan yayılan o insanın içine işleyen kan kokusunu aldın. Gözlerinde sıcak bir ıslaklık hissedince annemin vücudunun bir karides gibi eğilmiş olduğunu gördün çok net bir şekilde. Annem yere diz çökmüş, iki eliyle teknenin kenarından tutuyordu, omuzlarını dikleştirmişti, boynu bir gerilip bir çekiliyordu omuzlarının arasında, bu görüntü çok ürkütücü ve bir o kadar da nefes kesici bir güzellikteydi,<a id="GBS.0871.01"/> bu haliyle ciddi bir heykeli andırıyordu. Gök gürültüsü andıran kusma sesleri eşliğinde annemin vücudu kâh dertop olup demire kesiyor, kâh güçten düşüp bir çamur birikintisine dönüşüyordu, tahıl taneleri, o küçük hayvanlar, inci taneleri gibi birbiri ardına teknenin içine dökülüyordu... Sonra armut ağacının dibine zayıf bir yıldız ışıltısı vurdu, annem kusması bitince tahıl tanelerini<a id="GBS.0871.02"/> tekneden toplamaya başladı –annem o gün fasulye kusmuştu– taneleri avucunda sımsıkı tutuyor, ardından elini yavaşça gevşetince o yuvarlak ve parlak fasulye taneleri gönülsüzce suyun içine dökülüyordu yine patır patır. Annem bu hareketi defalarca tekrarladı, kaba ellerini durmadan suya sokup çıkarırken sudan sıcak bir koku yayıldı, fasulye tanelerinden gelen serinlik ve kanın insanın midesini kaldıran<a id="GBS.0871.03"/> kokusu, 8. ablamın kalbine sivri oklar gibi saplandı. Tam da salya sümük ağlamaya başlayacakken annemin yıldızların ışıltısı içinde bir ayçiçeği gibi açmış olan o mutlu ve gülümseyen yüzünü gördün, sonra annemin kırık bir sesle konuştuğunu duydun:</p>
			<p>“Canım kızım, kurtulduk!”</p>
			<p>Annemin sesini duyunca gözyaşların bir pınar gibi boşandı, gözlerinin önüne koyu bir perde çekildi yine.</p>
			<p>O akşam<a id="GBS.0871.04"/> annem teknedeki fasulyeleri güzelce yıkayıp akşamın karanlığından faydalanarak, kimseler görmeden bir tencere fasulye çorbası kaynattı. Kaynayan çorbanın kükreyen bir rüzgârı andıran sesine uyanan Papağan Han gözlerini ovuşturarak, “Nine, bu ne kokusu?” diye sordu. Çorbayı içip fasulyeleri çiğnerken yine bir şeyler sordu: “Nine, bu ne? Niye bu kadar leziz?”</p>
			<p>8. abla, sen o zaman çoktan yirmi<a id="GBS.0871.05"/> yaşını geçmiş koca bir genç kız olmuştun, fasulye çorbasını içmek istemiyordun ama çorbanın o baştan çıkarıcı kokusuna da dayanamadın, miden uzun süredir tahıl öğütmemişti. Karşı koymak istedin ama fasulyeden aldığın ilk ısırıkta hiçbir şey umurunda değildi artık.</p>
			<p>O günden sonra bir yandan annemin gelip yuttuklarını kusmasını dört gözle beklemeye başladın, bir yandan da bundan ödün patlıyordu.<a id="GBS.0872.01"/> Annemin midesi artık bir tahıl çuvalına dönüşmüştü. Annem yere diz çöker çökmez kusmaya başlıyor, kendini zorlamıyordu bile artık, ağzını açar açmaz bütün tahıllar boşalıyordu midesinden. Papağan Han iyice şişmanlamaya başladı, senin o ince derinin altında bile yağ tabakası oluşuyordu ama annem gittikçe zayıflıyordu, midesi artık bir şey sindiremez hale gelmişti.</p>
			<p>Bir gün Ma Bang bize geldi.<a id="GBS.0872.02"/> 8. abla, sen onun o ekşi ve acı kokusundan adamın iyi biri olmadığını anladın hemen. “Ne yiyip de böyle serpildin?” diye sıkıştırdı seni Ma Bang. Ağzını bir duvar örmüş gibi sımsıkı kapayıp annemin sırrını korudun. Ma Bang avluda bir tur attı, hiçbir şey bulamayınca geldiği gibi gitti.</p>
			<p>“Ana, istemiyorum, artık tahıl kusmanı istemiyorum,” dedin annem eve dönünce.</p>
			<p>“Kızım, anan, çocuklarının<a id="GBS.0872.03"/> açlıktan ölmemesi için her şeyi göze aldı,” dedi annem.</p>
			<p>Annem çok geçmeden her gün tahıl getirememeye başladı çünkü Ma Bang kadınların hepsine ağız maskesi taktırıyordu. Bu maskeler ince söğüt dalından örülüyordu, çörek gibi bir şekilleri vardı, hem ağzı hem de burnu kaplıyor, dört iple başın arkasına bağlanıyordu. Ma Bang maskeleri kendi elleriyle bağlıyordu. Eşsiz bir düğüm atma taktiği<a id="GBS.0872.04"/> bulmuştu, ondan başka kimse çözemiyordu attığı düğümü. Maske takan annemin tahıl yutması artık iyice zorlaşmıştı.</p>
			<p>O, kıtlığın yaşandığı bahar mevsiminde Sima Ku’nun değirmeninde işte böyle garip bir manzara vardı! Bir deri bir kemik kalmış, bir grup çırpı gibi kadının ağızları ince söğüt dalından örülmüş maskelerle kapatılmıştı, hani hayvanların yemek yemesini engellemek için takılan o maskelerle,<a id="GBS.0872.05"/> omuzlarına kenevir ipler asılmış, ellerinde değirmentaşını döndürdükleri sopalar, belleri bükük, bacakları açık bir halde kimi itiyor kimi de çekiyordu değirmentaşını, her adımda başlarını yukarıya kaldırıyor, her adımda vücutlarından ter boşanıyordu, arkalarında bıraktıkları zemin terden sırılsıklam oluyordu, hırıltıyla soluyorlardı, tahıl kokusu genizlerini yakarken onlar için bir uyarıcı<a id="GBS.0873.01"/> da oluyordu, kadınların hepsinin vücudunda eşek tüylerini andıran tüyler çıkmıştı sanki. Değirmentaşlarının tahılları öğütürken çıkardığı sesler durmak bilmiyor, kasvetli bir gök gürültüsü gibi havaya karışıyordu. Ma Bang elinde bazen bir baston, bazen de bir kamçıyla sakat bacağını sürüyüp tökezleyerek dolanırdı değirmentaşları arasında. Yarı şaka yarı ciddi bir tavırla kadınların kıçına vurup,<a id="GBS.0873.02"/> “İyi çalışın, tembellik etmeyin,” derdi. “Ma Bang, değirmentaşını döndüren eşek bile arada dinlenip bir-iki parça kara fasulye sapı yer, biz insanız be!” dedi Dul Cui bir keresinde ona. “Siz ne sayıklıyorsunuz?” dedi Ma Bang, “Erkek desem erkek değilsiniz, kadın desem kadına bile benzemiyorsunuz.” “Aç insanlarız biz!” dedi Cui. “Aç mısınız?” dedi Ma Bang, “Madem öyle diyorsun bu akşam iş çıkışı<a id="GBS.0873.03"/> hepinize yarım kilo soya fasulyesi vereyim de eve gidince pişirir yersiniz. Ama Shangguan’ların anası sen akıllı kadınsın, böyle olmaz değil mi?” Gözleri yeşil yeşil parlarken, “Yaptığın şeyi insanların bilmesini istemiyorsan, en iyisi o işe hiç bulaşmamak. Tahıl çalmada iyice ustalaştın ama damadın Lu Liren’in hatırına görmezden geliyorum bu sefer, ne de olsa zamanında komutanımdı benim,” dedi.</p><div style="display:none;"><a id="GBS.0873.04"/></div>
			<p>8. abla, hadi yiğidi öldürelim ama hakkını da verelim, Ma Bang sandığın kadar da kötü biri değildi, kötülüğü yüzeydeydi, çok belli oluyordu ama iyiliği kalbinin en derin köşesine gizlenmişti işte. Benim çalışma kampında olduğum yıllar boyunca Ma Bang’ın anneme çok yardımının dokunduğunu söylüyorlar. Annem bir keresinde sırtında bir sepet, sokak sokak çerçöp toplarken çok şiddetli bir yağmura<a id="GBS.0873.05"/> yakalanmış, yağmur hemen ardından doluya çevirmiş, yumurta büyüklüğünde bir dolu tanesi annemin başına düşünce annem oracıkta bayılmış, şanslıymış ki oradan geçmekte olan Ma Bang annemi pagodanın önündeki yıkıldı yıkılacak kulübeye taşımış. Ma Bang o sıralar köyde koruculuk yapıyordu, elinde bir mızrakla gün boyu köyde dolanıp dururdu. İşte bir gün böyle dolanırken bir hendeğin içine düşüp öldü,<a id="GBS.0874.01"/> cesedini bulduklarında yüzü çoktan kartallar tarafından yenmişti, o gücünden ve haşmetinden iz bile kalmamıştı geriye.</p>
			<p>8. ablam, içinde bizim evin de olduğu, şimdi yerinde yeller esen <em>hutong</em>’un içinde hiç durmadan kuzeye doğru yürüdü, acaba yürürken kalbinde ne acılar taşıyordun sen, açılmayan gözlerinle o parçalanmış dünyayı göremiyordun ama körlerin kalbinde bir ayna olduğunu söylerler.<a id="GBS.0874.02"/> Yirmi yıldır derin bir sessizlik içindeydin, kalbinde sonsuz bir suçluluk duygusuyla yaşıyordun, yemek bile yemeyen, sofradan aç kalkan sen, kendini evde bir yük olarak görüyordun, üzerlerindeki giysileri yeni bile olmayan insanlar, senin eski püskü giysilerini görünce senin eski ve yeniyi ayırt edemediğini sanırdı. Aslında körlerde de güzellik aşkı bulunur ama biz sıradan insanlar, senin kalbindeki<a id="GBS.0874.03"/> güzellikleri göremedik. İçinde sayısız trajikomik gösterinin sahnelendiği o <em>hutong</em>’da yürürken tarihin kokusunu aldın, tarihin sesi vuruyordu kulaklarına dalga dalga. Japon süvari atlarının, Misket Tüfeği Birliği’nin eşeklerinin ve Sima Ku’nun katır bölüğündeki katırların nalları soğuk soğuk parlıyordu. Bir sürü koku ve ses, ağaç dallarının üzerini örtüyordu. Sun’ların evinde artık kimse oturmadığından<a id="GBS.0874.04"/> ev yıllardır bakımsız kalmıştı, neredeyse göçmek üzereydi, sadece setin hemen yakınındaki kalın, toprak avlu duvarı ayakta kalmıştı. 8. ablam koku alma yetisiyle gittikçe çoraklaşan sebze bahçesindeki otların arasında bir eşek marulu bulup kopardı. Marulun sarı çiçekleri vardı ve acı acı kokuyordu. Marulu uzun uzun kokladı, iyice çiğnedikten sonra yutuverdi. 8. ablam ve yıllar önce nehirde<a id="GBS.0874.05"/> bir küpün içinde bulunan o beyaz elbiseli kör kızın ortak bir gizemi vardı. O kör kız Sima Ting ve Sima Ku gibi iki gizemli evlat doğurduktan sonra yine bir küpün içine oturup nehirde bir o yana bir bu yana süzülürken ortadan kayboluvermişti, bir daha onu ne canlı ne de ölü olarak gören olmadı, yaşamı gibi, ölümü de kimsenin tahmin edemediği bir gizem taşıyordu. Onun akıbetini hiç kimse öğrenemedi.</p><div style="display:none;"><a id="GBS.0875.01"/></div>
			<p>8. ablam sete çıkıp nehrin kudretli sularının yanında dikildi, suyun serin kokusu zihninde yeşil camdan bir perde araladı. Yüzüne serin bir esinti vuruyordu, yırtık pırtık giysileri esintiyle havalandı. Kırlangıç ve arı sürüleri nehrin üzerinde dans ediyordu, arıların tüylü karınlarıyla kırlangıçların serin kanatları, tenine değiyordu. Güneşin, nehrin üzerine vuran ışınlarının sesini dinledi<a id="GBS.0875.02"/> çok sessiz ve ihtiyatlı bir şekilde, sanki suyu bahar uykusundan uyandırmaktan çekiniyordu. Hiç ses çıkarmadan suyun kenarına çömelip o narin parmaklarını suya daldırarak suyun şefkatini, ciddiyetini, merhametini ve ıssızlığını duyumsadı. Nehrin sığ kesiminde yüzen küçük balık sürüleri, suyun yüzeyinde küçük baloncuklar oluşturuyor, setin üzerinde yengeçler dolanıyordu. Zihninde büyük, yamalı ve<a id="GBS.0875.03"/> ahşap bir tekne yanaştı kıyıya, kürekler suda şıpırdıyordu, tekne kıyıya yanaşırken suyun dibinde yıllardır uyuyan alüvyonlarını uyandırdı. Teknede kayısı sarısı, muşamba pantolon giymiş adamlar vardı, kasvetli bir halk şarkısı mırıldanıyorlardı, yavaş yavaş uzaklaştılar. Elini sudan çıkardığında parmak uçlarından süzülen sular nehre damladı, su damlalarının nehre düşerken çıkardığı sesler yankılandı<a id="GBS.0875.04"/> zihninde yüksek sesle. Elini yine suya daldırıp yüzünü yıkadı, bir yandan da mırıldanmaya başladı: <em>Ana, ah anacığım, taş kalpli ana, beni bir yağ satıcısıyla everdin</em>... Bütün ablalarım bu şarkıyı bilirdi, şarkıda geçen yağ satıcısı, o meşhur eski hikâyedeki bir cariyeye âşık olan yağ satıcısı değildi aslında. Ablalarımın söylediği şarkıda geçen “yağ satıcısı” bizim oralarda görülen kuyruksuz,<a id="GBS.0875.05"/> çirkin bir kuşun adıydı. 8. ablam şarkıyı mırıldanırken üzerindeki o ince elbiseyi çıkarıp bir söğüt ağacının dalına astı. O güzelim vücuduyla kaleleri yıkıp şehirleri fethedebilirdi. Bu kadar güzel olmasının nedeni melez olmasıydı. O gün setin oradaki çalıların arasına gizlenip ablamı izleyenler, mutlu bir ölümün tadına vardılar. Onun güzelliğini görememiş olanlarsa ölmediklerine yandılar. Böyle<a id="GBS.0876.01"/> bir güzellik uğruna ölmek asil bir amaca hizmet etmek demekti. Ablamın el değmemiş, doğal bir güzelliği vardı, ne giyinip kuşanması bilirdi ne de cilve ve işve yapmasını, o Antarktika’nın en yüksek doruğunda duran el değmemiş bir kar parçasıydı. Kar gibi hatları, yeşim gibi bir teni vardı, buz kadar berrak, yeşim kadar saftı, gerçekten de öyleydi, yalan değil. Ardından şarkıyı mırıldanarak adım adım<a id="GBS.0876.02"/> nehrin derinliklerine doğru yürüdü. Su yavaş yavaş önce bacaklarına, sonra göbeğine, oradan da memelerine vardı, balıklar mutlu bir şekilde meme uçlarını ısırdı, memeleri suyun karanlık yüzeyinde parlıyordu. Sonra omuzlarına vardı su, uzun saçların göz kamaştırıcı bir hale büründü, yürümeye devam ettin, sonra birden muhteşem bir şekilde gözden yitiverdin. Suyun altında, biz karadakilerin göremediği<a id="GBS.0876.03"/> muhteşem sualtı manzaralarını gördün, bayramlık olmuş balıklar dans ederek karşıladı gelişini, yemyeşil su bitkileri nazlıca salındı, suyun dibinde beş kilometre uzunluğunda bir ziyafet sofrası kurulmuştu, en kaliteli şaraplarla krallara layık bir sofra vardı gözlerinin önünde, o zengin sofranın muhteşem kokuları denize karıştı. Bir zamanlar Natasha’ya olan aşkımın aslında 8. ablama olan aşkımdan<a id="GBS.0876.04"/> kaynaklandığını daha yeni yeni anlıyorum.</p>
			<p>Annem, kucağında ablamın söğüt ağacına astığı elbisesiyle ağlaya ağlaya setin üzerinde bir o yana bir bu yana yürüyordu. Ölüm, o yıllarda çok olağan bir hale gelmiş olduğundan birkaç kişi annemin yanına gelip bir şeyler geveledi, annem de sanki uygun bir araziye gelmiş de eşeğinden inermiş gibi kesti ağlamayı. Ablamın elbisesine sıkıca sarılıp setin<a id="GBS.0876.05"/> üzerine oturdu, nehrin soğuk sularına bakarak, “Canım kızım benim, halden en çok o anlardı, bana yük olduğunu düşünüp kendi ölümüne yürüdü... Yavrum, tüm hayatın boyunca susam tanesi kadar bile mutluluk tadamadan gidiverdin...” dedi.</p>
			<p>Ma Bang yüz maskesini anneme uzatıp gülerek, “Shangguan, hadi tak şu maskeyi!” dedi.</p>
			<p>Annem başının iki yana sallayıp, “Ma Bang, o şeyi ölsem de takmam artık!”<a id="GBS.0877.01"/> dedi.</p>
			<p>“Kural bu!” dedi Ma Bang.</p>
			<p>Annem maskeyi aldı, yavaşça yere atıp, “Ma Bang, bana bir iyilik yap da üzerime gelme,” dedi.</p>
			<p>“Benden ne gizliyorsun?” diye sordu Ma Bang.</p>
			<p>Annem bir avuç soya fasulyesi alıp ağzına attı, ardından eğilip kusuverdi yuttuklarını.</p>
			<p>Soya fasulyesini kustuktan sonra gözleri doldu, “Yavrumun hayatını kurtarmaya çalışırken kim derdi ki kızımı kendi ellerimle<a id="GBS.0877.02"/> ölüme iteceğimi?” dedi.</p>
			<p>“Shangguan, sen doğru olanı yaptın. Böyle yapma, olan olmuş, geri dönülmez, ben de orospu çocuğunun tekiyim,” dedi.</p>
		</section>
		<section class="subchapter" epub:type="subchapter">
			<h2>2</h2>
			<p>Komutanlarını yitirmiş olan Esir Karşılama Birliği, Babbitt ve Shangguan Niandi’yle birlikte Daze Dağı’na vardıklarında, düşman ordusuyla çetin bir mücadeleye girdi. Gecenin bir körü olmuştu ve şiddetli yağmur yağıyordu, arada çakan mavi<a id="GBS.0877.03"/> şimşekler kumlu toprağın üzerinde uzanan uçsuz bucaksız üzüm bağlarını aydınlatıyordu. Karşılaşan iki birlik birbirlerinin yüzlerini önce el fenerlerinin zayıf ışığı içinde gördüler birkaç saniye, ardından çakan şimşek hepsinin o solgun ve dehşet içindeki yüzlerini aydınlattı, hemen ardından sonsuz bir karanlık çöktü üzerlerine. İki taraf karşılıklı ateş etmeye başlamadan önce kısa bir süre şaşkınlık<a id="GBS.0877.04"/> içinde kalakaldı. Yaralananlar inleyerek çamurun içine diz çöktü. Namlulardan koyu kırmızı alevler çıktı, silah sesleri ıslak ıslak yankılandı, ateş içinde kalan ıslak çam ağaçlarının yanık kokusu yayıldı havaya. O hengâmede biri tarafından itilen Niandi başını bir asma dalına çarptı. Alnına çarpan asma dalı gözlerinde yıldızlar uçuşturdu. Babbitt’in yüksek sesle bir şeyler söylediğini duydu,<a id="GBS.0877.05"/> ardından bir şimşek çakımı arasında onun o aralanmış büyük bacaklarını gördü, şaşkın bir katır gibi koşturuyordu. Hantal bacakları yeri döverken etrafa yağ gibi çamur sıçratıyordu. Başını yukarı kaldırıp at yelesini andıran saçlarını geriye attı. Esir Karşılama Birliği’ndekiler bağırıyordu: “Esirler kaçıyor!” Yine şimşek çakınca Babbitt’in bir asma dalının üzerinden çıldırmış bir at gibi sıçradığını<a id="GBS.0878.01"/> gördü. Küçük bir kuş sürüsünü andıran mermiler Babbitt’in önünde ve arkasında cıvıldaşarak dans ediyordu. Mermilerden biri isabet etmiş olacak, 6. ablam, Babbitt’in bir asma yığınının üzerine düştüğünü gördü, Esir Karşılama Birliği’nden birkaç kişi demir bir süpürge gibi öne atılıp birkaç kahraman esiri durmadan çakan şimşeklerin aydınlattığı koyu mavilikte delik deşik etti. 6. ablam ağlamaya<a id="GBS.0878.02"/> başladı: Babbitt! 6. ablam onun öldüğünü sanıyordu ama Babbitt ölmemişti, asma yığınının içinden ayağa kalktı, çıldırmış bir at gibi asma dallarının üzerinden sıçrayarak karanlığın içinde kayboldu. 6. ablam, durmadan çakan şimşeğin aydınlığında yağmurun içinde inci taneleri gibi yere dökülen üzümlerin asılı olduğu dalların hızla büyüyüp bir anda iç içe geçtiklerini gördü. Düşman taraflar bir süre<a id="GBS.0878.03"/> daha ateş ettikten sonra karşılıklı geri çekildiler. Her şey o kadar hızlı gelişmişti ki sanki hiçbir şey olmamış gibiydi, çatışma rüzgâr gibi gelmiş ve yine rüzgâr gibi gitmişti. 6. ablam, bir çatışma yaşandığını ancak nemli havadaki barut kokusunu alınca anlayabildi. Bir çardağın altında hareket etmeye bile cesaret edemeden uzun süre bekledi. Yağmur damlalarının asma yapraklarına düşerken çıkardığı<a id="GBS.0878.04"/> sesleri, şimşeklerin çıkardığı ölümcül ıslıkları ve nehrin uzaktan gelen kükremelerini dinliyordu. Korkunç bir çığlık atan bir ağustosböceği, birbirine geçmiş asma dallarından birine sıçradı, dala çarpınca ağaca sanki bir taş atılmış gibi tok bir ses çıktı. Uçurumun kenarından esen rüzgâr, yol boyunca su taneleri bırakıyordu. Asmaların üzerinde asılı olan yarı olgunlaşmış üzüm tanelerinden serin<a id="GBS.0878.05"/> ama acı bir koku yayılıyordu. 6. ablam, çardağın altından çıkıp sarı saçlı kocası Babbitt’i aramaya koyuldu. Esir Karşılama Birliği’ndekileri üzerine çekeceğinden korktuğundan başlarda alçak sesle bağırdı. Bir süre sonra kendine cevap verenin sadece yağmurun kasvetli sesi olduğunu anlayınca boğazı yırtılırcasına bağırmaya başladı. Babbitt, Babbitt, Babbitt! Üç kere Babbitt diye seslenince gözyaşları<a id="GBS.0879.01"/> pınar gibi aktı. 6. ablam, Çin’in ilk şaraphanesi için ürün yetiştirilen o üzüm bağında değirmentaşını çeken kör bir eşek gibi dolandı durdu. Bu sırada Taşkın Ejderha Nehri’nden kurtulan Sima Ku gizlice Gaomi Kuzeydoğu Bucağı’na geri dönüyordu, tam o sırada 3. Wang’ların karpuz bostanındaydı, elinde de bir karpuz vardı. Taşkın Ejderha Nehri’nin koylarından birinde bir grup vahşi yılanbalığı<a id="GBS.0879.02"/> yaşıyordu, yılanbalıkları tam o anda Esir Karşılama Birliği’nin komutanının çürümüş cesedini yemekle meşguldüler. 6. ablam, birliktekilerin cesetlerine basıp tökezleye tökezlemeye ilerliyordu. Arada şimşek çakınca yağmur suyuna karışmış koyu kırmızı kanın aktığını görüyordu toprağın üzerinde, keskin kan kokusu beyninin derinlerindeki sinirleri bir ağaçkakan gibi gagaladığından hem korkmuş hem de heyecanlanmıştı,<a id="GBS.0879.03"/> arada istemsiz çığlıklar atıyordu, koşarken asmalara çarpıyordu, asmalardaki üzüm taneleri ve yağmur damlalarını darbenin etkisiyle yere düşürüyordu. Ayakkabılarını çoktan kaybetmişti, yalınayak koşuyordu artık, ayakları çamur içindeydi, ayak tabanına taş parçaları batsa da acı hissetmiyordu. Tüm vücudu sırılsıklam olmuş, arada tökezleyip yere düştüğünden yer yer de çamura bulanmıştı.<a id="GBS.0879.04"/> Memelerinden biri ağır yaralanmıştı. O zarif memeleri camdan yapılmış iki dilenci kâsesini andırıyordu, böylesine bir hazinenin yaralanmış olması beni çok üzdü. Geberesice Babbitt, bir at gibi atlaya sıçraya kaçmış, ardına bile bakmamıştı. Onlarca yıl sonra güneydoğudan onun hakkında söylentiler taşıyan şeytani rüzgârlar esip acımızı uyandırınca derdimize dert katıldı. O köpeğin ölü mü yoksa sağ<a id="GBS.0879.05"/> mı olduğunu sadece Tanrı biliyordu.</p>
			<p>Artık tükenme noktasına gelen 6. ablam, o güzelim üzüm bağlarının içinde bayılıverdi. Bayılmasına bayılmıştı ama duyuları daha da keskinleşmişti, topraktaki kan kokusunu alıyor ve toprağın serinliğini hissediyordu, asmalardan yüzüne damlayan su damlalarını hissediyordu, nehrin kükreyişlerini ve uzaktan gelen kurbağa vıraklamalarını çok net bir şekilde duyuyordu,<a id="GBS.0880.01"/> vücuduna yayılan ağrıyı her bir hücresinde duyumsuyordu, kalp ağrısı tüm gözyaşlarını kuruttu ağlamaktan.</p>
			<p>Şafağın sökmesine yakın yağmur çisentiye dönüştü, etrafı büyük bir sis tabakası kapladı, şimşek pılını pırtısı toplayıp sustu, ne yeri ne göğü aydınlatıyordu artık, 6. ablamın yüzüne kaotik bir karanlık çöktü. Ayağa kalkmak istedi; ama vücudunun kendi emirlerini yerine getirmediğini görünce<a id="GBS.0880.02"/> şaşkınlık içinde kalakaldı, tüm vücudu katılaşmıştı, sadece kalbi atıyordu, o da gönül yarası taşıyordu. Yerle göğün arasındaki ölüm sessizliği, yere düşen yağmur damlaları ve nehrin azgın sularının çağıldamasıyla bozuluyordu. Sonra doğudan bir ateş topu yükseldi, göğün yarısı kırmızıya boyandı, kan gibi parlıyordu. Sonra yoğun bir sis tabakası oluşmaya başladı, giderek daha da aşağıya iniyordu,<a id="GBS.0880.03"/> portakal sarısı gün ışığı üzümlerin üzerine ve 6. ablamın vücuduna vuruyor, soğuk güneş ışınları onun bilinçsiz ve tepkisiz etini okşuyordu. Zihnindeki teker, yavaş yavaş dönmeye başladı, yukarıda uzanan gül pembesi göğe bakarken aklından binlerce şey geçti, duygu yoğunluğundan gözleri doldu. Ağlamaya başladı, öyle çok gözyaşı döktü ki göğsü patlayacak gibi oldu. Babbitt’in gelip kendini bulmasını<a id="GBS.0880.04"/> dört gözle bekliyordu. Babbitt’in gittiği sahne gözünün önünden gitmiyordu bir türlü. Ama güneş, üç bambu boyuna çıktığı zaman bile geri dönmedi Babbitt. Asma yapraklarını kemiren ve rengârenk bir kaplanı andıran şişmanca bir böcek, yaprağın üzerinden başını kaldırıp yeşim taşı yeşili dışkısını 6. ablamın yüzüne bırakıverdi. 6. ablam bundan çok iğrendi ve ölesiye korktu. Avluda asma yetiştirmemekle<a id="GBS.0880.05"/> ilgili bir atasözünü hatırladı birden: Üzüm kaplanı –bu renkli ve şişman böcek– bir kadınla ilişkiye girebilir ve onunla ilişkiye giren kadın üzüm gebeliği<a class="si-noteref" epub:type="noteref" href="#f68" id="ref_f68">68</a> yaşar. Bunu ablamın aklına annem sokmuştu, annem ne zaman üzüm kaplanlarından bahsetse sanki üzüm kaplanları karşısındaymışçasına ciddi bir ifade takınırdı. Bir keresinde üzüm kaplanıyla ilişkiye girmiş genç bir kadının karnının davul gibi<a id="GBS.0881.01"/> şiştiğini anlatmıştı, üzüm kaplanının dokunaçları kadının burun deliklerinden sarkıyormuş. Bunu duyan ablalarım korkmuş civcivler gibi birbirlerine sokulmuştu. Üzüm kaplanı lütfeden bakışlarla 6. ablamı süzüp şişindi, kuyruğunu sıçacakmış gibi aralayınca ablam ağzını sımsıkı kapatıp gıkını bile çıkarmadı. Sinsi güneş ışınları yerden buhar çıkarıyordu, asmaların altından havalanan buharlar buhardan<a id="GBS.0881.02"/> bir kafes oluşturdu. 6. ablam su gibi terliyordu, öyle terledi ki sanki vücudundaki tüm sıvılar buhar oldu. Vücudu yavaş yavaş bilincine geri kavuşunca mutlu bir şaşkınlık duydu. Sonunda asma dallarına tutunup ayağa kalkabildi.</p>
			<p>6. ablam çaresiz bir arayışa başladı, Babbitt’ini arıyordu, onu yedi gün yedi gece aradı, acıkınca yabani otları yiyor, susayınca derelerden su içiyordu. Üzüm kaplanlarının<a id="GBS.0881.03"/> tacizine uğrama riski altında üzüm bağlarında dolandı durdu. Çalılara takılan giysisi parçalandı, ayak tabanları kan topladı, sivrisineklerin ısırdığı vücudu şişti, saçı başı dağıldı, gözleri donuklaştı, yüzü de şişti, böylece çirkin bir vahşiye dönüştü. Arayışının sekizinci akşamı umudunu yitirdi. Bağların hemen dışından gelen çürümüş ceset kokusundan kusmamak için kendini zor tuttu. Kırmızı<a id="GBS.0881.04"/> güneş, batıdaki coşkun bulutların arasına onları tutuşturmak istermiş gibi daldı ama sonunda bulutlar tarafından yutuldu. Hava iyice durgunlaştı, nefes bile alınamıyordu, tatarcıkların ablamın yüzüne doğru hücum etmesi yağmur yağacağı anlamına geliyordu. Allak bullak olmuş ablam, köyün yakınlarına yaklaşmıştı.</p>
			<p>Köyün dışında üç odalı, ıssız bir ev vardı. Akşamın loş ışıkları ablamın içini ısıtıyordu.<a id="GBS.0881.05"/> Ablam bu ıssız evle ilgili pek çok hikâye dinlemişti, hayalet hikâyeleri, korsan hikâyeleri, atlı süvari hikâyeleri, ne isterseniz vardı. Ablamın zihni bu hikâyelerle dolup taşıyordu. Ablam gazyağı lambasının titrek ışığı altına oturmuş, pamuk ipliği eğiren yaşlı bir kadın görmeyi umut ediyordu. Saçı ağarmış, gözünün feri kaçmış, dişleri dökülmüş, elleri çalı çırpı gibi kurumuş, yavaş iş<a id="GBS.0882.01"/> gören ve iyi kalpli yaşlı bir kadın. Böyle bir kadıncağız ablama bir kâse buğday lapası kaynatabilirdi. Ablam işte bunları düşünürken bir çıkrık sesi duyup lapanın kokusunu bile aldı. Kapıyı çaldı. Hikâyelerde anlatıldığı gibi dilini çıkarıp pencerenin kâğıt kaplamasını yalayarak açtığı delikten içeride neler olup bittiğini öğrenmek için gizlice içeriyi gözetlemedi, doğruca kapıyı çaldı.</p>
			<p><a id="GBS.0882.02"/>İçeriden bir püf sesi geldi, biri gazyağı lambasını üfleyip söndürmüştü. Ayçiçeklerinin üzerindeki çekirgeler ötmeye başladı karanlıkta. Ablam kapıyı birkaç kez çaldıktan sonra içeriden bir kadının iyice bastırılmış kısık sesi yankılandı: “Kim o?”</p>
			<p>“Teyzeciğim, yardım edin,” diye yalvardı ablam, “kaçağım ben...”</p>
			<p>İçeride uzun bir sessizlik oldu, ablam sabırla bekledi. Kapı sonunda açılınca<a id="GBS.0882.03"/> içeride solgun bir gölge parıldadı.</p>
			<p>Bir kadın, ablamı içeriye buyur etti. Kadın çelik bir ateşleyiciyle çakmaktaşı çıkardı, bunları birbirine sürtünce çıkan kıvılcımlar çıraların üzerine düştü. Kadın ateşe üfleyip ateşi körükledikten sonra gazyağı lambasının fitilini yaktı. Ablam altın sarısı bir parıltının sayesinde o genç kadının esmer yüzünü ve güçlü vücudunu gördü. Kadının saçında mavi<a id="GBS.0882.04"/> yeşil bir eşarp, ayakkabılarındaysa beyaz kumaştan işlemeler vardı, kocasını yeni kaybettiğinin işaretiydi bunlar. Ablam birden bu kara derili kadınla arasında duygusal bir bağ kurdu. Ablam daha kadının soru sormasına fırsat vermeden kendini onun önüne atıp diz çöktü, boncuk boncuk gözyaşı döküp yalvarmaya başladı: “Ablacığım, acı bana, ne olur, bir kâse sıcak çorba içeyim, yedi gündür ağzıma bir<a id="GBS.0882.05"/> lokma bir şey girmedi...”</p>
			<p>Kara derili kadın, ince kaşlarını şaşkınlıkla yukarıya kaldırınca yüzü hafif bir esintinin bir göletin yüzeyini dalgalandırması gibi dalga dalga şefkat ve merhamet kırışıklıklarıyla doldu uzun süre. Tencereye su koyup sobanın içine biraz daha odun attı, birkaç parça giysi çıkarıp, “Üstün başın kirlenmiş, üzerini değiştir,” dedi ablama.</p>
			<p>Ablamın üzerindekiler tel<a id="GBS.0883.01"/> tel olmuştu çoktan, neredeyse çıplak sayılırdı. Ablamın yırtık pırtık giysilerin altından görülen yaralarla kaplı kirli vücudu her şeye rağmen yine de çok göz alıcıydı. Kadını en kıskandıran ve uzun uzun baktıran şey elbette ki ablamın değerli bir porseleni andıran güzel memeleri oldu. Kadının bakışları ablamı utandırmakla kalmayıp korkuttu da biraz. Ablam ardına dönüp üzerine büyük gelen, küf kokulu,<a id="GBS.0883.02"/> iki parçalı bir erkek giysisi geçirdi telaşla. Kadın sobanın yanına oturdu, sobadan çıkan alevler yüzüne vuruyordu. Ablam o kara derili kadının dipsiz gözlerinde pek çok sırrın saklı olduğunu sezdi.</p>
			<p>Ablam kaynar çorbayı içerken, başına gelenleri hiç çekinmeden kadına anlatmaya koyuldu. Sıra yedi gün yedi gecedir kocasını aradığını anlatmaya gelince ağlamaya başladı, gözyaşları çorba kâsesinin<a id="GBS.0883.03"/> içine dökülüyordu. Ablamın hikâyesinden etkilenen kadının da gözleri doldu, nefesi daraldı, elinde ateşi karıştırmak için kullandığı sopayı çevirdi durdu sayısız kez.</p>
			<p>Dışarıda hastalıklı bir yağmur yağmaya başladı yine, ceset kokusu taşıyan soğuk rüzgârlar esti içeriye kapının aralığından. Gazyağı lambası sönünce odanın içine tuhaf bir koku doldu, sobanın ateşinden çıkan koyu kırmızı zayıf<a id="GBS.0883.04"/> ışıltılar, kadının ağzındaki solgun ve beyaz dişleri aydınlatıyordu. Ablamın aklına tilkiler geldi birden, yoksa bu kadın bir tilki perisi olabilir miydi? Tilkiden insana dönüşmüş bir kadın. Köyün dışında, bu kuş uçmaz kervan geçmez yerde kurulmuş bir ev, fırtınalı bir gece ve yalnız bir sığınmacı, bir tilki perisi için eşi benzeri bulunmaz bir ortam. Ablam işte böyle şeyler düşünmeye başlayınca<a id="GBS.0883.05"/> kadının burun kemerinin sanki gri bir plastik gibi çekilerek uzadığını fark etti, yüz hatları giderek bulanıklaşmaya başlıyordu, kadının pürüzsüz cildi birden Golden Retriever gibi kabarık tüylerle kaplanmıştı. Ablam neredeyse korkudan çığlığı basmak üzereydi. Kadın içini çekip, “Geç oldu, yatalım artık,” dedi. Sonra ayağa kalkıp duvarın kenarındaki düz bir saman yığınını işaret ederek, “Bir gecelik<a id="GBS.0884.01"/> idare ediver artık kız kardeş,” dedi.</p>
			<p>Ablam kendini saman yığınının içine atınca içini sonsuz bir mutluluk kapladı, hiçbir saten ya da ipekli bu samanlar kadar rahat değildi gözünde. Çok geçmeden uykuya daldı.</p>
			<p>Ablam ertesi sabah uyanınca o kadını kapının eşiğinde şaşkın şaşkın otururken buldu. Kadının üzerinde büyük bir yağmurluk ve başında büyük bir hasır şapka vardı, bu haliyle nehir<a id="GBS.0884.02"/> kenarında balık tutan bir balıkçıyı andırıyordu. Ablama belli belirsiz bir tebessüm edip, “Kalktın mı?” dedi. Ablam geç kalktığından ötürü utandı. “Hadi,” dedi kadın, “gidelim. Sana bir şey göstereceğim.” Konuşmasını bitirince hemen harekete geçti, yürürken ardına bile bakmadı. Ablam onun bir tilki olduğundan şüphe etse de yine de onu takip etti. Kadının evinden biraz açılınca hemen vahşi doğa başlıyordu,<a id="GBS.0884.03"/> ekinlerin deli gibi büyüdüğü bir mevsimdi. Kadın hızlı ve büyük adımlarla yürüyordu, önce tarlaları, sonra üzüm bağlarını geçip ardından da karışık ağaçların ve çalıların olduğu bir ormana girdiler. Burası engebeli, dağlık bir yerdi, tepelerin sırtları, küçük beyaz çiçeklerle kaplıydı. Ablam o sırada çiçek ve ağaçlara bakacak bir ruh halinde değildi, aklı allak bullaktı, yine kadının bir<a id="GBS.0884.04"/> tilki olup olmadığından şüphe etmeye başladı, hatta kenevir yağmurluğunun arkasında kabarmış olan kuyruğunu bile gördü.</p>
			<p>Dağın tepesine çıktıklarında ablam, önlerinde gri mavi Bohai Denizi’nin uzandığını fark etti, dağ sırtını andıran dalgalar, birbiri ardına sahile vuruyordu. Sahilin hemen dışında güzelim üzüm bağları uzanıyordu. Ablam denizi görünce çok şaşırdı, denizin böyle bir şey olduğunu<a id="GBS.0884.05"/> hiç düşünmemişti ama denizin böyle bir şey olduğunu kabullendi. Kadın, ablamın daha fazla düşüncelere dalmasına fırsat vermeden hızla yürümeye başladı yine. Dağın tepesinin içlerine doğru çalılıkların arasına gizlenmiş bir mağaraya vardılar. Mağaranın içinden çürümüş balık kokusunu andıran pis bir koku geliyordu. “Burası tilkinin yuvası olmalı,” diye düşündü ablam. Kadın, ablama mağaraya girmesini<a id="GBS.0885.01"/> işaret etti, ablam yüreği ağzında giriverdi mağaranın içine.</p>
			<p>Mağaranın içinde bacağından yaralanmış olan Babbitt gizleniyordu.</p>
			<p>Karıkoca birbirini görünce doğal olarak şaşkınlık dolu bir sevince boğuldular; ama bunu takiben hiç de hoş olmayan bir şeyler oldu. Kadın, ablam ve kocasına sarıldığı sırada arkalarından üç tane el bombası girdi mağaraya, üçü de patlamada öldü.</p>
			<p>Bu mağara büyük<a id="GBS.0885.02"/> bir mağara değildi, el bombalarını atanlar mağaranın ağzını kapatınca mağara üçüne mezar oldu.</p>
		</section>
		<section class="subchapter" epub:type="subchapter">
			<h2>3</h2>
			<p>...Yaşlı bunak, senden korktuğumu sanma, seni öldüresiye döveceğim, bunu hak ettin, hayatım boyunca Shangguan ailesinden yeteri kadar çektim, sana bir borcum yok. Sana öbür tarafa geçmen için kâğıt para yakacağım yol masrafın olarak, dünyaya yeniden geleceksen git de öyle geri gel, reenkarnasyona<a id="GBS.0885.03"/> uğrayacaksan uğra da öyle geri dön, vahşi bir hortlağa ya da gezgin bir hayalete dönüşüp dolanma sakın Gaomi Kuzeydoğu Bucağı’nda, duydun mu dediklerimi? Ah, seni moruk... Annem, Shangguan Lü’nün alçak mezarının başına diz çökmüş, bir yandan sahte kâğıt para yakıyor, bir yandan da mırıldanıyordu. Annemin kâğıt para yakmak için mezarın başına gelmesinin nedeni, üç gece boyunca rüyasında<a id="GBS.0885.04"/> Shangguan Lü’yü <em>kang</em>’ının başında tüm başı mavi kana bulanmış halde dikilmiş halde görmesiydi. Annemin içine büyük bir korku düşmüştü ama korkusunu bastırıp Shangguan Lü’ye veryansın ediyordu: “Ne diye geri döndün?” Shangguan Lü, anneme cevap vermedi, gri bir pervaneyi andıran yanıp sönen gözlerini anneme dikmiş, şişmiş ve sertleşmiş yüzüne yakışmayan ve şekilden şekle girebilen o sivri mor diliyle<a id="GBS.0885.05"/> çürümüş dudaklarını yalıyordu. “Defol, defol git buradan!” dedi annem. Shangguan Lü, yavaş yavaş <em>kang</em>’a doğru eğildi, uzun tırnakları olan yeşil elini uzatıp <em>kang</em>’ın üzerindeki çocukları okşamaya başladı birer birer. Annem çok endişelendi, hareket etmeye çalıştı; ama elleri sanki arkasında bir iple bağlanmış gibi hareketsiz kaldı. Annemin tuhaf çığlığına uyandım, onu şöyle bir itince annem çığlık<a id="GBS.0886.01"/> çığlığa doğrulup <em>kang</em>’ın üzerine oturdu, hırıltıyla soluyordu, soğuk soğuk terledi, kendine gelince, “Korkudan öldürecektin beni,” dedi. Annem <em>kang</em>’ın önündeki yakacak odunların çatırdadığını duydu. “Ana, ne oldu?” diye sordum. Nutku tutulmuştu. Odunların çıtırtısını ben de duydum.</p>
			<p>Kâğıt paraların ateşi karanlıkta titriyordu, havada uçuşan beyaz küller ateşin aydınlatamadığı karanlığın içinde<a id="GBS.0886.02"/> kayboldular. Annem eline bir sopa alıp altın sarısı kâğıt paraların daha çabuk yanmasını sağlamak için ateşi karıştırdı ama paralar sonsuza kadar yanacakmış gibi görünüyordu. Ateşin başında sert bir dille mırıldanırken sırtı üşüdü. Çam ağaçlarına tünemiş baykuşlar, acı çığlıklar atıyordu, kabarık tüyleri karanlıkta belli belirsiz parlıyordu. Mezarlıktaki kurumuş çalıların arasında uçuşan ateşböcekleri,<a id="GBS.0886.03"/> yeşim taşı yeşili gözleri andırıyordu. Yanan kâğıt parçaları, havada süzülüp güzelce dans ederken göz açıp kapamadan koyu bir kırmızıya bürünüp yere düşüyordu. Ufkun önüne siyah bir perde düşünce ateş daha bir başka parlamaya başladı, gecenin soğukluğu ciddi bir hava taşıyordu, yıldıza boğulmuş gökyüzü pırıl pırıldı. Bir gece treni, Gaomi Kuzeydoğu Bucağı’nın tam kalbinin ortasından ıslak<a id="GBS.0886.04"/> çalarak geçince, annem ayaklarının altındaki toprağın titrediğini duyumsadı, trenin geçmesi annemin hayaletlere olan korkusunu biraz da olsa azalttı. Ateşin başından doğruldu, tam yürümeye başlayacaktı ki arkasından, “He he!” diye alaycı bir kahkaha duydu. Annemim tüyleri diken diken oldu. Çok tanıdıktı bu ses! Bu ses Shangguan Lü’nün değirmentaşının bulunduğu kulübede samanların üzerinde felçli<a id="GBS.0886.05"/> bir şekilde uzanırken gecenin bir körü attığı kahkahalarından biriydi. Annemin ayağı burkuldu, altına işedi korkudan, kolları istemsiz bir hareketle dirseklerinden kıvrıldı, canhıraş bir halde yuvarlana yuvarlana toplu mezardan kaçmaya çabaladı.</p>
			<p>Shangguan Lü’yü öldürdüğü sahne, annemin zihninin derinliklerinden hortladı birden, üzerinden çok zaman geçmiş olmasına rağmen hâlâ ilk günkü gibi<a id="GBS.0887.01"/> tazeydi.</p>
			<p>Annem o sırada şişmiş bacaklarını sürüyerek avludaki keçi boklarını süpürüyordu, birden salondan gelen bir çığlık duydu. Süpürgeyi elinden atıp eve doğru koşturduğunda Shangguan Lü’nün kurumuş ellerinin Shangguan Yunü’nün belini kavradığını gördü, dişleri dökülmüş ağzı Shangguan Yunü’nün kulağını içine almıştı, bu haliyle süt emen bir keçiyi andırıyordu, kızın kulağını emiyor muydu<a id="GBS.0887.02"/> yoksa ısırmaya mı çalışıyordu söylemek çok zordu. Belki Shangguan Lü’nün bakışlarında sevecen bir pırıltı vardı, kim bilir? Belki de torununu öpmek istemiştir? Annem gördüğü şeyin başka bir anlamı olmasını istiyordu ama Shangguan Yunü’nün içini parçalayan keskin çığlıklarını duyunca Shangguan Lü’ye karşı büyük bir öfke duydu, kaynanasına karşı beslediği nefrete, yeni bir neden daha eklenince kendini<a id="GBS.0887.03"/> kaybetti öfkeden. Kendisinin, “Seni bunak hayvan!” diye küfrettiğini hatırlıyor, ardından sivri ayakları onu Shangguan Lü’nün önüne götürmüş, kadının üzerine çullanıp Shangguan Yunü’yü kucağından almaya çalışmış ama Shangguan Lü, kartal pençesini andıran elleriyle kızcağızı öyle sıkı tutuyormuş ki bir türlü elinden alamamış onu. Shangguan Yunü kesilmek üzere olan bir domuz gibi çığlıklar atarken<a id="GBS.0887.04"/> Shangguan Lü de kulağını emmeye mi yemeye mi işte artık ne yapıyorsa onu yapmaya devam ediyormuş hararetli bir şekilde, sanki kemiğin üzerinde bir parça bile et bırakmamaya özen gösterirmiş gibi yalayıp yutuyormuş kızın kulağını. Annem, Yunü’yü kaynanasının elinden kurtarmak için kadını omzundan yakalamış. Shangguan Lü’nün üzerindeki paçavralar dokunsan toza dönüşecek kadar eskiymiş. Annem elini<a id="GBS.0887.05"/> Shangguan Lü’nün bir karakurbağasının derisini andıran soğuk ve yağlı karnına götürmüş. Shangguan Lü’nün karnının şöyle bir yoklayınca eli titreyerek geri sıçramış. Ardından kaynanasının saçını çekmeyi denemiş Yunü’yü kurtarmak için ama Shangguan Lü’nün darmadağınık saçı çürümüş bir saman yığını gibiymiş, saçını çekince bir tutam saç annemin elinde kalmış, saçsız kalan bölge kel bir kafa gibi parıldamış.<a id="GBS.0888.01"/> Annem ne yapacağını bilemez bir halde dolanmış durmuş, bir yandan da kendi kendine küfrediyormuş, bu sıra Yunü’nün sesi çıkmaz olmuş bağırmaktan, vücudu da mücadeleyi bırakmış. İşte tam da bu sırada kalın bir oklava tezgâhın arkasından öne doğru yuvarlanmaya başlamış, hayat bulmuş gibi kendiliğinden annemin eline sıçrayıvermiş. Hünnap ağacından yapılmış olan bu kalın oklava nesiller boyunca<a id="GBS.0888.02"/> Shangguan ailesi kadınlarının avuç içlerinin porselen gibi sert, kırmızı mor nasırlarla kaplanmasına neden olmuş. Yıllar önce Shangguan Lü’nün oklavayı eline alıp kendini dövdüğünü hatırlamış annem, nasıl kafasına ve kıçına vurduğunu hatırlamış ama işte nehir on yıl doğuya akarsa, on yıl da batıya akarmış, gün gelir devran dönermiş, hiyerarşi tersine dönmüş, eline oklavayı alan annem kendini<a id="GBS.0888.03"/> çok rahat hissediyormuş. Oklavayı elinde bir güzel sallayıp Shangguan Lü’nün saçını yolduğu kafatasına geçirivermiş. Annem hayatında ilk kez birine vuruyormuş ve doğal olarak oklavanın kafatasına çarparken çıkardığı o tuhaf sesi de ilk kez duymuş. Tak! Öyle gevrek bir ses değilmiş bu, insanın dişlerini sızlatan kaba bir sesmiş. Oklavayı kaynanasının kafasına geçirince elinin titrediğini hissetmiş.<a id="GBS.0888.04"/> O kirli ve çirkin kafatasında yarım daire şeklinde bir oyuk açılmış, oklavanın üzerindeki hamur izleri kafatasına yapışmış. Shangguan Lü’nün şişmiş vücudu ilk darbeyle iyice büzülmüş, kafası önce tuhaf bir biçimde sallanmış, hemen ardından hızla yukarıya doğru kalkmış. Shangguan Lü’nün titreyen vücudunun baskısı altında kalan Shangguan Yunü, ölümüne bir çığlık atmış. Annem oklavayı iki eliyle sıkıca<a id="GBS.0888.05"/> tutup kaynanasının kilden yapılmış gibi duran kafasına defalarca indirmiş. Vurdukça daha seri, daha hayat dolu oluyor ve tüy kadar hafifliyormuş, oklavanın darbeleri arttıkça annemin ağzı da daha okkalı küfürler savuruyormuş: “Yaşlı piç, yaşlı hayvan, hâlâ yaşıyor musun sen? Sizin eve gelin geldiğimden beri tatmadığım acı kalmadı! Bana artıkları yedirdin, paçavralar giydirdin, beni insan yerine<a id="GBS.0889.01"/> koymadın, oklavayla kafama vurdun, kızgın maşayla bacaklarımı çürüttün, oğlunu kışkırtıp üzerime saldın, yemek yerken kâsemi önümden aldın, sadece kız doğuruyorum –Shangguan’ların soyu kuruyacak– diye etmediğin küfür kalmadı, yemek yemeği hak etmiyorsun sen, bir kâse kaynar yulaf lapasını yüzüme fırlattın, senin yüzünden tüm yüzümde çıbanlar çıktı, seni kurt kalpli, eli zehirli seni, ah seni yaşlı<a id="GBS.0889.02"/> bunak, oğlunun bir katır olduğunu bilmiyor musun yoksa? Beni sokaklara düşürdünüz, kuyruğunu kaldırmış dişi bir köpek gibi sokak sokak gezdirdiniz, aşağılanmanın dibine vurdum, sizin yüzünüzden kaç kez günaha girdim, seni yaşlı hayvan seni!”</p>
			<p>Annem oklavayı Shangguan Lü’nün başına geçirirken yıllardır içinde biriktirdiği tüm nefreti, dolu yağmuru gibi kustu, Shangguan Lü’nün vücudu yavaş yavaş<a id="GBS.0889.03"/> gevşedi, gevşeyip kokuşmuş bir et parçasına dönüştü, vücudundaki tüm bit ve pireler kaçacak yer aradı. Çürümüş bir memeyi andıran beyni, yarılmış kafatasından dışarıya aktı. Annem, Shangguan Lü’nün kartal pençesi gibi parmaklarını tek tek açarak iyice nefessiz kalmış Shangguan Yunü’yü onun elinden kurtardı sonunda. Shangguan Yunü’nün kulaklarından birinin yarısı Shangguan Lü’nün dişsiz ağzından<a id="GBS.0889.04"/> kurtulduktan sonra çiğnenmekten yapış yapış olmuş, küflü bir patates kurusunu andırıyordu...</p>
		</section>
		<section class="subchapter" epub:type="subchapter">
			<h2>4</h2>
			<p>Ay ışığı o gece çok güzeldi, ailecek uykuya daldıktan sonra Shangguan Laidi gün boyu sokaklarda dolanmaktan yorgun düşmüş Dilsiz’i uyandırmadan sessizce <em>kang</em>’dan aşağıya indi. Ay ışığı Dilsiz’in karanlık yüzüne vuruyordu, soğuk ay ışığı Dilsiz’in yüzünde siyah çakıltaşlarının üzerinde oluşan<a id="GBS.0889.05"/> kırağıyı andırır izler bırakıyordu. Ağzı açık bir şekilde uyurken gök gürlemesini andırır bir sesle horluyor, sert dişleri demir gibi takırdıyordu. Şakakları beyazlamış bu adamın hayatı boyunca karşılaştığı felaketleri düşününce Laidi’nin içinden ondan özür dilemek geçti, uzun zamandır Kuşçu Han’la birlikte oluyordu, evdeki herkesin bu durumdan haberi vardı, olan bitenin farkına varmayan kahramanlık<a id="GBS.0890.01"/> rüyasına dalmış olan Dilsiz’di bir tek. Askerî üniformasının üzeri çoktan küçük deliklerle kaplanmıştı, o madalyaları da artık rengini yitirmiş, bakır ve demir arası bir renge bürünmüşlerdi. Laidi yavaşça kapıyı açtı. Kapıyı açarken annemin ağır ve çaresiz iç çekişini duydu. Parlak ay ışığı sel gibi üzerine yürüdü, soğuk gece rüzgârı göğsüne çarptı. Gem vurulamayan Kuşçu Han çoktan dışarı<a id="GBS.0890.02"/> çıkmış, avluda yüksek sesle öksürüyordu. “Ne diye sallanıp duruyorsun?” dedi Kuşçu Han. Laidi telaşla yanına koşup ses çıkarmasın diye onun ağzını kapatınca hoşnutsuz bir tavırla mırıldandı: “Neyden korkuyorsun ki, korkacak bir şey mi var?”</p>
			<p>Laidi’yle birlikte köyün dışına çıktılar, henüz hasat yapılmamış ekinlerin arasında keçilerin açtığı küçük bir patikayı takip ederek bataklığa doğru yürüdüler.<a id="GBS.0890.03"/> Sonbahar ortasıydı, ekinlerin sarı yapraklarında inci tanelerini andıran dizi dizi gece çiyi asılıydı. Gaomi Kuzeydoğu Bucağı da sessiz değildi, köylerdeki demirciler demir döverken fırınlardan yükselen dumanlar gökte ince bir altın tabakası oluşturuyor, yanmış kömür kokusu bir nehir gibi havada süzülüyordu. Ay ışığı gerçekten çok parlaktı, havaya yükselen dumanların her birini tek tek seçebiliyordunuz,<a id="GBS.0890.04"/> dumanlar en sonunda birleşip ipekten bir buluta dönüşüyordu.</p>
			<p>Laidi, Kuşçu Han’la birlikte kuş yakalamaya gelmişti. Uzun süredir tadı tuzu olmayan Kuşçu Han, işine kaldığı yerden devam etmeye başlamıştı. Gün boyunca birkaç tane balıkçıl yakalayıp Laidi’ye vücudunu toparlaması için yedirmeyi kurup durmuştu. Tarlaların arasında yürürlerken hava çok soğuk olduğundan neredeyse birbirlerine yapışmış<a id="GBS.0890.05"/> bir halde ilerliyorlardı. Kuşçu Han gün boyu gösterdiği kahraman tavırlarını Laidi’ye bulaştırmaktan korkmuyordu, böylece arada Laidi’nin zihinsel yükünü biraz da olsa hafifletiyordu. Kuşçu Han’ın koltuk altından yayılan o kuşlara özgü koku Laidi’nin içini ısıtıyordu. “Kuşçu Han, Kuşçu Han, Dilsiz, aramızda olanları er ya da geç öğrenecek, ikimizi de öldürür...” diye fısıldadı. Kuşçu Han bunun<a id="GBS.0891.01"/> üzerine Laidi’nin beline daha sıkı sarılıp insanı büyüleyen bir ıslık çalmaya başladı.</p>
			<p>Bataklığın kenarına vardıklarında Kuşçu Han, Laidi’yi ekin saplarından yapılmış üçgen şeklinde bir barakanın içine oturtup ona kıpırdamamasını söyledi, sonra barakanın tavanından birkaç atkuyruğu ve tel gibi bir şeyler koparıp ağır ağır bataklığın içinde deli gibi büyümüş sazların arasına doğru gitti. Ay<a id="GBS.0891.02"/> ışığının altında vücudu parlayan, rengârenk, büyük bir kediyi andırıyordu, hareketleri çok çevikti ama hiç ses çıkarmıyordu, tuhaf ve gizemli bir havaya bürünmüştü. Laidi kara gözleriyle erkeğinin yapılı vücudunu izlerken içinde sonsuz bir duygu kabardı: Bunun neresi insan, bildiğin kutsal bir ruh bu adam! Onlarca yıl boyunca insanlık dışı bir yaşama katlanabilmiş adam gibi bir adam, bir insan o<a id="GBS.0891.03"/> kadar şeyden sonra hâlâ hayatta olabilir mi, hem döndükten sonra kendini nasıl da çok kısa bir sürede toparlayıverdi hemen, bilenmiş bir kılıç gibi keskin, bir insan nasıl bu kadar marifetli olabilir, şu kuşu yakalayacağım, diyor, bir bakmışsın yakalamış, şu kadar kuş yakalayacağım, diyor bir bakmışsın getirmiş, sanki kuşdili biliyor, sanki kuşların sırrını elinde tutuyor, kuş krallığının imparatoru<a id="GBS.0891.04"/> sanki. Laidi işte böyle düşünürken düşünceleri birden 3. ablamın bir Zümrüdüanka’yı andıran yüz hatlarına kaydı. Şimdi gözlerimin önünde olan bu adam aslında ona ait, kuş krallığının imparatoriçesi o aslında ama ruhların rehberliği ve hiç de beklenmedik olayların sayesinde onun olan benim oldu işte, şimdi benim olan acaba ileride kimin olacak? Sonra kuzgun karası Sha Yueliang’ı düşündü, ardından<a id="GBS.0891.05"/> canlı ve güçlü Sima Ku’yu ve Kuş Perisi’ne tecavüz etmiş olan Dilsiz’i, onlarca yıldır kalbinde birikmiş olan acı tatlı, tuzlu ekşi ne varsa hepsini düşündü, bir zamanlar elde silah, at sürdüğü yılları düşündü, ipek ve saten giyip sıcak şeyler içtiği günleri düşündü, atının kar gibi beyaz toynaklarıyla pelerinin kan kırmızısını düşündü, Zümrüdüanka gibi kanatlanıp tavus kuşu gibi kuyruğunu açtığı<a id="GBS.0892.01"/> günleri düşündü, mal ve mülkün kolayca yitirilebileceğini, zenginliğin duman gibi havaya karışabileceğini düşündü. Sha Yueliang intihar ettiğinden beri ben, Shangguan Laidi, talihsizliklerle dolu engebeli bir yolda yürüyorum, delirdim, herkes bana koca olabilir, insanlar yüzüme tükürüp lanet okuyor, bu hayatta gerçekten iyi yaşadım mı? İyi desem kiminle kıyaslayabilirim kendimi, kötü desem yine<a id="GBS.0892.02"/> yalnız ben, sık dişini ve Kuşçu Han’ın peşi sıra yürümene devam et... Laidi böyle düşüncelere kapılmış giderken burnunun direği sızladı, pek çok kez gözleri doldu ama ağlamadı, ay ışığı gerçekten gerçek olamayacak kadar parlaktı, yaprakların üzerine serin bir su gibi şırıl şırıl düşüyordu. Bataklığın sığ kesimindeki suyun yüzeyi, gümüş gibi parlıyor, yerle gök arasını kaplayan bu güzel ay ışığına<a id="GBS.0892.03"/> altın ve gümüşten yapılmış cam kırıklarını andıran yansımalarla bataklıktaki çürümüş ot kokusu eşlik ediyordu.</p>
			<p>Kuşçu Han eli boş döndü, barakadan aldığı malzemelerle tuzağı kurduğunu ve birazdan balıkçılların yakalanacağını söyledi. Ay ışığının parlaklığı o gece kuşlara, küçük hayvanlara, böceklere ve balıklara günün hangi zamanında olduklarını unutturmuştu. Balıklar ve karidesler ay ışığı<a id="GBS.0892.04"/> altında oynaşırken balıkçıllar da bu aydınlıktan istifade edip avlanmaya çıkmıştı. Kuşçu Han normal zamanlarda balıkçılların tek bacakları üzerinde tüm gece hareketsiz kaldıklarını ama o gece suyun kenarında iyice sokulup bir o yana bir bu yana yürüdüklerini ve uzun boyunlarını yumuşak bir yay gibi gerip avlanmaya hazır bir şekilde beklediklerini söyledi. Balıkçıllar uzun bacakları üzerinde uzun<a id="GBS.0892.05"/> boyunlarını özgürce çevirerek etrafı gözetliyordu, dikildiler mi taş kesilen, hareket ettiler mi keyiflerince volta atan balıkçıllar ne güzeldir! Barakada dikilen Kuşçu Han da Laidi’nin gözünde bir balıkçıldı.</p>
			<p>Kuşçu Han, yanına oturunca, ablam onun üzerine sinmiş olan o güçlü yabani ot kokusunu ve ay ışığının su gibi ferahlatıcı olan serin kokusunu açgözlü bir şekilde içine çekti, bu koku<a id="GBS.0893.01"/> ablamı, ayıltıyor, sarhoş ediyor, rahatlatıyor ve çılgına çeviriyordu. Köyden uzak, sıcak bir barakanın içinde balıkçılların tuzağa yakalanmasını beklerken ablam, kendi giysilerini çıkardı, Kuşçu Han’ınkilerini de kendi soydu. Kuşçu Han ve Laidi’nin bu birleşmesi, Gaomi Kuzeydoğu Bucağı’nın engin göğüyle geniş topraklarına verdikleri bir hediyeydi, insan ırkının nasıl seviştiğinin bir göstergesiydi,<a id="GBS.0893.02"/> çok yüksekten uçan bir kuşun göğü delmesi ve bereketli topraklar üzerinde bin bir çiçeğin açmasıydı. Onlar çılgınca sevişirken gözleri kamaşan ay, homurdanarak bulutların arkasına gidip dinlenmeye çekildi. Kuşçu Han, Laidi’nin üzerindeyken aklına Japonya’nın dağlarında kaldığı sırada yaşadığı üzücü bir hikâye geldi. “Laidi, Laidi, ben senden önce de kadın vücudunun nasıl bir şey olduğunu biliyordum...”<a id="GBS.0893.03"/> dedi. Laidi’nin gözleri cırcırböceklerinin cıvıldadığı karanlıkta pırıl pırıl parlıyordu. “Anlatsana bana,” dedi Laidi. “Anlatayım o zaman,” dedi Kuşçu Han, Laidi’nin ince beline sarılıp.</p>
			<p>Kuşçu Han bir çapa yapan çiftçi gibi bir yandan çapasını sallıyor, bir yandan da hikâye anlatıyordu. O yılın sonbaharında bir koçan mısır çalmak için dağın yamacına gittiğini söyledi. Japonya’nın dağlarında<a id="GBS.0893.04"/> yaprakları sarı ve kırmızı olan rengârenk çiçekler vardı, hoş kokulu çiçekler dağın tüm yamacını kaplamıştı. O sıralar satırımı çoktan kaybetmiştim, saçım sakalım uzayıp birbirine karışmıştı, üzerimde karton ve kâğıtlardan yaptığım giysilerle onda yedi hayalete benziyorsam onda üç bile insanı andırmıyordum. Mısırlar çoktan toplanmıştı, geriye sadece dul bir kadın gibi yüzünü asmış olan mısır sapları<a id="GBS.0893.05"/> kalmıştı. Aramaya devam ettim, onların mısırları geriye bir tane bile bırakmadan toplamış olacağına nasıl inanabilirdim ki? Sonunda bir tane buldum, kabuğunu soyup katır kutur kemirmeye başladım, çok çok uzun süredir tahıl yememiştim, dişlerim kamaştı, mısır da çok hoş kokuyordu. Mısır yaprakları hışırdayınca ayı geldi sandım, ayıyla düşmandık, aslında o ayıdan çok korkuyordum. Hemen utangaç<a id="GBS.0894.01"/> bir ceset gibi yere uzandım, doğal olarak nefesimi de tuttum. Meğer gelen ayı değil de bir Japon’muş. Gelenin bir erkek olduğunu düşündüm başta; çünkü bol paçalı, büyük kırmızı bir işçi tulumuyla toprak sarısı bir mandarin ceketi giyiyordu, beline sazdan bir ip bağlamıştı, başında da mantar şeklinde büyük hasır bir şapka vardı. Başındaki hasır şapkayı çıkarıp mısır saplarının üzerine asınca o kuru<a id="GBS.0894.02"/> ve toprak sarısı yüzünü gördüm, o da benim gibi yeterince beslenememiş biriydi işte, başının üzerinde bir tepsi inek boku gibi duran saçlarını görünce onun belki de bir kadın olabileceğini fark ettim, içimdeki korku yarı yarıya azalmıştı artık. Belindeki ipi çözünce ceketinin önü açıldı. Ceketinin kenarlarını yorgun bir kuşun rüzgâra karşı kanat çırpması gibi göğsüne doğru çekiştirdi. Bu, bir deri<a id="GBS.0894.03"/> bir kemik kalmış, boncuk boncuk parlak terle kaplanmış, üzerine tohum yapışmış göğsün üzerinde inek dili gibi sivri bir çift meme asılıydı. Aman Tanrım, bu bir kadın ve bir anne. Kuşçu Han kafasının içinde kavun çekirdeklerinin uğuldadığını hissetti, damarlarındaki sıcak kan elektrik akımı gibi birden beynine sıçradı, yıllardır dağ başında kalmaktan sertleşmiş, hareketsiz kalmış ve hantallaşmış<a id="GBS.0894.04"/> vücuduna birden bir canlılık geldi. Sanki bir ağaçtan aşağıya atlar gibi doğruldu uzandığı yerden. Japon kadın, uzun çekik gözlerini ve ağzını kocaman açıp çığlık çığlığa bağırmaya başladı, hemen ardından çürümüş bir ağaç gibi olduğu yere devrildi. Kuşçu Han, Japon kadına açlıktan bayılmış gibi duran avına yaklaşır gibi yaklaştı. Tüm vücudu heyecandan titriyordu, parmakları ne yapacağını şaşırdı,<a id="GBS.0894.05"/> kadının ölü bir balık gibi kıpırtısız duran soğuk memelerini avuçlayınca, o soğuk şeylerin parmak uçlarını fırından yeni çıkmış sıcak bir çörek gibi yaktığını duyumsadı. Elleri titriyordu, kadının beline sardığı kuşağı beceriksizce açınca kuşağın içinden iki tane, düzleşmiş pişmiş patates düştü. Patateslerin insanın içini titreten kokusu Kuşçu Han’ın bütün ilgisini üzerlerine çekti, birden başı döndü,<a id="GBS.0895.01"/> o iki patates her an kaçmaya hazır iki yaramaz sincaba benziyordu. Patatesleri kendinden geçmiş bir halde avuçladığı gibi sıkmaya başladı, patateslerin avucunda çığlık attığını duydu. Sonra birden boğuluyormuş gibi bir hisse kapıldı. Kendine geldiğinde elleri bomboştu, o iki patatesin kaçtığını mı yoksa midesine mi indiğini bilmiyordu. Sonra patateslerin kendini boğduğuna karar verdi. Ardından<a id="GBS.0895.02"/> eliyle boynunu yokladı, eli patates kokuyordu. Acıkmıştı, ağzının suyu aktı ama görünürde yoktu o güzelim patatesler. Kadının üzerini aradı sonra, etrafta devriye gezdi, arzuladığı patatesleri bulamayınca büyük bir hayal kırıklığına uğradı. Sonra doğrulup kadının memelerine bakmaya gitti, içinde yapması gereken bir şey daha olduğuna dair belli belirsiz bir duygu vardı, kadını yerde öyle boylu boyunca<a id="GBS.0895.03"/> uzanmış bir halde bırakıp gidemezdi. Kadın, önünde uzanan o Japon kadın, belki de o yıl gördüğü o kadın polis olabilirdi, kadın o zaman dağda yaptığı baskında iki kardeşinin mahvına neden olmuştu. Japonlara olan nefretini hatırlamaya başladı yine yavaş yavaş, Gaomi Kuzeydoğu Bucağı’nda yakalanıp çalışma kampına getirilmesi, Japon kömür madenlerinde köpek gibi çalıştırılması ve Shangguan’ların<a id="GBS.0895.04"/> o masum kızından ayrıldığı sahne, gözlerinin önünde belirince göklerde çok yüksek bir yerden bir ses yüksek sesle seslendi: “Becer onu, intikamını al!” Sonra vahşi bir şekilde kadının tulumunu yırtıp çıkarınca kadının üzerinde yumruk büyüklüğünde siyah bir yama olan kirli ve koyu kırmızı donunu gördü. Sanki başının üzerinden buz gibi bir suyun döküldüğünü hissetti, kalbi heyecanla atıyor, eti titriyordu,<a id="GBS.0895.05"/> hemen ardından büyük bir üzüntü duydu. Birden çok uzun zaman önce olan bir şeyi hatırladı, annesi Gaomi Kuzeydoğu Bucağı’nda öldürüldükten sonra defin için gelen ölü kaldırıcıları, annesinin giysilerini değiştirirken annesinin de tıpkı bu Japon kadın gibi üzerinde yumruk büyüklüğünde siyah bir yama olan kirli ve koyu kırmızı donu olduğunu görmüştü. Patates ve mısır karışımı bir bulamaç<a id="GBS.0896.01"/> kustu. Kendini çok üzgün hissediyordu. Mide krampları içinde iki avuç toprak alıp kadının üzerine attı, ayağa kalkıp sendeleyerek dağa doğru yürümeye başladı...</p>
			<p>Laidi doğrulup Kuşçu Han’ın köşeli yüzüne baktı çok duygulanmış bir halde, “Sevgilim! Ne iyi adamsın sen...” diye mırıldandı. Kuşçu Han sert sakallarını Laidi’nin kiraz gibi meme uçlarına sürterken, “Eğer o işi sonuna kadar yapsaydım<a id="GBS.0896.02"/> hem göğü hem de seni incitirdim! Gaomi Kuzeydoğu Bucağı’na bile dönemez, seni de göremezdim...” İkisinin de kalbi, tatlı bir sıcaklıkla doldu, birbirlerine daha sıkı sarıldılar, ikisi de diğerinin bedenine girip sonsuza kadar orada kalmak istiyordu, kimsenin öğretmediği içlerinden gelen bir bilgiyle dönüp durdular yerde, sevişmelerinin en tatlı yerinde boş boş konuşup gevezelik ettiler, ay ışığı<a id="GBS.0896.03"/> zehirli bir şurup gibi vücutlarından aşağıya akıyordu.</p>
			<p>Gece yarısından sonra kalkıp üzerlerini giyindiler, balıkçılların yakalanıp yakalanmadığını görmek için bataklığa gittiler. Ay bembeyaz, rüzgâr efil efildi, havada ışıltılar vardı, bataklık gece yarısından sonra açmış tuhaf çiçeklerin insanı sarhoş eden kokularıyla kaplıydı, birkaç büyük beyaz kuş, ay ışığına doğru cıvıldaşarak uçuyordu,<a id="GBS.0896.04"/> gür yapraklarla bezenmiş küçük bir ağacın üzerine bir grup su kuşu tünemişti, kuşlar ağacın meyvelerini andırıyordu. Ay ışığı gerçekten de çok muhteşemdi. Laidi, Kuşçu Han’ın peşi sıra sazların arasına girdi, bir ok atımı ilerlediklerinde ayaklarının çamura bulandığını hissettiler, iki balıkçıl düşmüştü tuzağa. Kuşların ikisi de bayılmıştı, demir rengindeki uzun gagaları çamurun içine gömülmüştü.<a id="GBS.0896.05"/> Kuşların bu haline dayanamayan Laidi, “Onları serbest bıraksak yine yaşarlar mı?” diye fısıldadı. “Bu sana bağlı!” dedi Kuşçu Han.</p>
			<p>Akşam olduğunda balıkçıl sürüleri akşamın muhteşem parıltısında bataklığın üzerinde uçuşuyordu, balıkçılların güzelim kanatları genç kızların etekleri gibi salınıyordu havada.</p>
		</section>
		<section class="subchapter" epub:type="subchapter">
			<h2>5</h2>
			<p>4. ablam, evdekilerin hayatını kurtarmak için kendini satıp orospuluğa<a id="GBS.0897.01"/> başlamıştı, bu biz Shangguan ailesinin acı sırlarından biridir. Onun bize çok iyiliği dokunmuştur, nereye gitse yanında taşıdığı ve içine değerli mücevherler sakladığı <em>pipa</em>’sıyla bir gün geri döndüğünde annemin kırık inci tanelerini andıran gözyaşları hepimizin zihnine kazındı. Shangguan ailesinde ölen ölmüş, kaçan kaçmıştı, rüzgârın dağıttığı bulutlar gibiydik, yıllardır hiçbir haber alamadığı<a id="GBS.0897.02"/> 4. ablamı gören annemin içi parçalandı, nasıl üzülmesindi ki!</p>
			<p>4. ablamın <em>pipa</em>’sının içine sakladığı tüm mücevherlere halk komünü tarafından el konuldu, ezilmiş kutusunun içine konmuş <em>pipa</em>’sıyla eve geri döndü. Annemle birbirlerine sarılıp uzun uzun ağladılar, ağladıktan sonra ikisi de gözyaşlarını sildi. 4. ablam, annemin beyazlaşmış saçlarına bakıp, “Ana, seni bir kez daha göreceğimi hiç<a id="GBS.0897.03"/> sanmı...” dedi. Daha sözünü bitirmeden yine ağlamaya başladı. Annem onun omzuna dokunup, “Xiangdi, Xiangdi, benim yürekli güzel kızım...” dedi.</p>
			<p>Ablam, kız kardeşlerini sorunca annem elini sallayarak, “Onlar hakkında hiçbir şey sorma!” dedi. Ablam bana bakıp, “Kardeşim Jintong’un sağ kalmasına çok sevindim, böylece Shangguan’ların soyu devam edecek,” dedi. Annem çaresiz bir halde, “Aptal kızım<a id="GBS.0897.04"/> benim, neyin soyundan bahsediyorsun, bugünlerde artık bunun bir önemi kalmadı,” dedi.</p>
			<p>4. ablamın tarihi, kan ve gözyaşıyla ıslanmış, trajik bir tarihti, ona müdahale etmeye hakkımız yoktu, hiçbir şey sormadık. Dokunsan kanayan yaralarını iyileştirmekti tek derdimiz. Ama yabancılar böyle düşünmüyordu, tek düşündükleri şey, ailemizin başına yeni bir şey gelmesi ve onlara yeni ve heyecan verici<a id="GBS.0897.05"/> bir gösteri sunmamızdı.</p>
			<p>Ablam eve döndükten sonra evden hiç çıkmadı. Ama Shangguan ailesinin onlarca yıldır orospuluk yapan ve bu yıllar boyunca değerli mücevherler biriktirmiş olan kızlarının geri döndüğü haberi Gaomi Kuzeydoğu Bucağı’nda bir rüzgâr hızıyla yayılıverdi. Tarlalara gidip fare yuvalarını kazarak tahıl aradığım bir gün Topal Chen’ın karısı Fan Guohua bana gülerek, “Ağabey, ağabey,<a id="GBS.0898.01"/> niye kendini sıkıntıya sokuyorsun? Fare yuvasında bir parça yiyecek bulmak için çektiğin şu sıkıntıya bak! Ablanın getirdiği mücevherlerin bir kısmını sattın mı bir tren dolusu pirinç ve un alırsın!” dedi. Kaynatasıyla yattığı bütün köyde bilinen bu kadına tiksinerek bakıp, “Şimdi iyi yellendin ama,” dedim. Yanıma sokulup, “Ağabey, duyduğuma göre geceleri parlayan bir inci varmış, yumurta kadar<a id="GBS.0898.02"/> da büyükmüş, öyle mi? Geceleri parladığında odanın içinde kıpkırmızı bir ışık oluyormuş, uzaktan bakınca yangın çıkmış gibi görünüyormuş! Baldızına göster de yüzü gözü açılsın biraz. Ablandan benim için küçük bir takı isteyebilir misin, soya fasulyesi kadar bir inci de olur, saç teli kadar ince bir kolye de?” diye fısıldadı. Sonra işveli bir tavırla kaşını kaldırıp, “Baldızın böyle kara derili<a id="GBS.0898.03"/> olduğuna bakma sen, karakurbağası gibi bir tenim olsa da etim hassas ve hoş kokuludur. Beyazın eti gevşektir, sarınınki kepekli, siyahınkiyse suludur derler, kel, çopur ya da yara izleriyle kaplı olanlar bile kimine çekici gelir...” dedi.</p>
			<p>Ablamın evde saklanması da bir işe yaramadı, felaketlerden kurtulamadı bir türlü, boşuna dememişler, evdeki hesap çarşıya uymaz diye, ağaçlar sükûnet istese<a id="GBS.0898.04"/> de rüzgâr izin vermez. Halk komünü hastalıklarla savaşmak için vahşi bir mücadeleye girişince sınıf eğitimi verilen salonda bir sergi düzenlendi. Bu, Gaomi Kuzeydoğu Bucağı’nın tarihinde düzenlenen ikinci sınıf eğitimi sergisiydi, serginin içeriği bir öncekiyle aşağı yukarı aynıydı, Shangguan ve Sima ailelerini tasvir eden berbat resimler vardı yine, Gaomi Kuzeydoğu Bucağı’nın tarihi, Shangguan<a id="GBS.0898.05"/> ve Sima ailelerinin tarihiydi sanki. Halk resimlerle hiç ilgilenmedi, onların tek merak ettiği 4. ablamın sergiledikleriydi. Halk komünü, ablamın bütün yaşamı boyunca biriktirdiği değerli mücevherleri cam bir kabine koyup halka sergiledi, o parlak mücevherler halkın gözlerini kamaştırdı.</p>
			<p>Serginin açılmasından üç gün sonra halkın mücevherlere olan coşkusu yavaş yavaş geçip yerini gözler görülür<a id="GBS.0899.01"/> bir artışla sınıf düşmanlığına bıraktı. Halk komünü öyle marifetliydi ki bu kez de ablamı sergiye getirip sergilenen mücevherlerle ilgili anılarını anlatmasını istediler ondan.</p>
			<p>Gözlüklü, alnının tepesi sarı bir kabak gibi parlayan kel bir adam –Komünist Partisi Propaganda Komitesi Başkanı– yanında yarı otomatik tüfekler taşıyan dört milisle birlikte bizim evin kapısını çaldı bir gün. Ablamın<a id="GBS.0899.02"/> tüm vücudu titriyordu, el yordamıyla bir şeyler arandı. Sonunda aradığı şeyi buldu, sigarasını yaktıktan sonra iyice körükledi. Sigara içtiğinden dişleri koyu sarıya dönmüştü. Öz kızı olmasına ve ailesi için yaptığı onca fedakârlığa rağmen benim şu pinti annem, ablamın sigara içmesinden ölesiye tiksiniyordu. Ablam, benim ona aldığım, Tedarik ve Pazarlama Kooperatifi’nin sattığı bir fen’lık “Tutumlu”<a id="GBS.0899.03"/> adından bir sigara içiyordu. Ablamın parası sadece iki paket sigara almaya yetiyordu. Sigarayı içerken neredeyse yalayıp yutuyor, dumanı içine derin derin çekiyordu, ablam sigarayı körükleyince tütünün yanarken çıkardığı çıtırtı duyuluyor ve etrafa yanmış kumaşı andıran bir koku yayılıyordu. Çok kısa bir süre içerisinde ablamın yaşlı bir kadına dönüştüğünü gördüm. Ablamın hüzünlü gözlerinde<a id="GBS.0899.04"/> üzerine sinek konsa yapışıp kalacağı sarı bir reçineyi andıran zayıf bir ışık parlıyordu. Belki korkuyordu, belki de hiç korkmuyordu. Belki kin duyuyordu, belki de duymuyordu. Onun o yoğun ve pis kokan bir duman tabakasıyla gölgelenmiş çirkin yüzüne, insan bakmaya bile cesaret edemiyordu. Görmüş geçirmiş annem bana, “Jintong, git de kapıya bak, eğer hayırlı bir işse kötülük gelmez, kötü bir şeyse<a id="GBS.0899.05"/> de zaten kaçamayız,” dedi.</p>
			<p>Kapı açılınca Memur Yang yüzünde o komün memurlarına has kibirli ifadeyle içeriye doğru uygun adım yürümeye başladı, kısa boylu küçük bir adamdı ama öyle büyüklenen bir tavrı vardı ki, görseniz kan yürümüş eşek siki sanırdınız. Arkasından gelen dört milis de kaplan kürküne bürünmüş birer tilkiydi sanki, omuzlarında tüfekleriyle çalımla yürürken tüfeklerinin ahşap<a id="GBS.0900.01"/> kaplama kabzalarına vuruyorlardı, pat pat diye. Annem gözlerini kısıp Memur Yang’ı incelemeye koyuldu. Memur Yang<a class="si-noteref" epub:type="noteref" href="#f69" id="ref_f69">69</a> biraz keyifsiz görünüyordu, keçi gibi öksürdü birkaç kez, yana dönüp ablama, “Shangguan Xiangdi, bize eşlik eder misin?” dedi. Bu cümleyi onlarca yıldır duymaktan alışmıştık artık. Bu cümlenin arkasında saklanan kötü anlamı avucumuzun içi gibi biliyorduk, bu cümlenin hapse girmek<a id="GBS.0900.02"/> ya da halkın gözü önünde infaz edilmekle eşanlamlı olduğunu çok iyi biliyorduk. “Niye?” diye atıldı annem, “Kızım ne suç işlemiş olabilir?” “Suçlu olduğunu kim söyledi?” diye kaçamak bir cevap verdi Memur Yang, “Ben onun bir suç işlediğini mi söyledim ki? Böyle bir şey demedim ben, ben sadece ondan bize eşlik etmesini istedim.” “Onu nereye götürüyorsunuz?” diye sordu annem. “Sen bana soruyorsun,<a id="GBS.0900.03"/> ya ben kime soracağım?” dedi Memur Yang, “Ben de gidip değirmendeki eşeğe sorayım bari, anırmasını dinleriz.” Annem, ablamın önüne geçip keskin bir dille, “Gitme sakın, bir suç işlemedin sen, hiçbir yere gitmiyorsun!” dedi. Dört milis, tüfeklerinin ahşap kaplama kabzalarına vurdu yine. “Vurup durmayın şunlara,” dedi annem küçümser bir tavırla, “bu sesi çok duydum ben, Japon şeytanları başımın üzerinden<a id="GBS.0900.04"/> havan topu ateşlerken siz daha ananızın karnında bile değildiniz!” Memur Yang, çalımını bir kenara bırakıp, “Anacığım, ikramı şimdi kabul etmezseniz sonra zorla da olsa yiyeceksiniz, cezasıyla birlikte!” dedi sert bir tavırla. “Demek bir öksüzle dul anasına kabadayılık taslıyorsun, Tanrım ne günlere kaldık!” dedi annem. Ablam belli belirsiz gülümseyip ayağa kalktı, “Ana, boşuna dil dökme bunlara!”<a id="GBS.0900.05"/> dedi. Ardından Memur Yang’a dönüp, “Çıkıp dışarıda bekleyin, ben de kendime çekidüzen vereyim!” dedi.</p>
			<p>4. ablamın şehit olmuş o kahraman kadınları taklit edeceğini düşündüm bir an, infaz edilmeden önce gidip makyajını tazeleyecekti, bunu belki de kendi doğasından, güzelliğin doğasına olan aşkından ötürü yapıyordu, saçı başı darmadağın bir halde insan içine çıkmak istemiyordu işte. Sigarasını<a id="GBS.0901.01"/> öyle bir içine çekti ki neredeyse dudakları yanacaktı. Sonra sigarasının üzerine tükürdü, sigara kâğıdını ve filtresini ayırıp –bunu Shangguan Pandi de yapardı– Memur Yang’ın önüne fırlattı, bu hareket meydan okuyucu, belki de kışkırtıcı bir hareketti, Memur Yang hemen ayaklarının önünde hâlâ yanmakta olan tütünlerden çıkan dumana bakınca yüzünde ne yapacağını bilemez, utangaç bir ifade belirdi.<a id="GBS.0901.02"/> “Acele et, sana on dakika veriyorum!” dedi Memur Yang. Ablam tembel tembel doğu kanadındaki odaya doğru seyirtti, içeride neredeyse bir saat oyalanınca telaştan ne yapacağını şaşıran Memur Yang ve dört milis, avluda volta attılar. Memur Yang defalarca gidip odanın penceresini tıklatmasına rağmen ablamdan hiçbir karşılık alamadı. Ablam sonunda dışarıya çıkabildi. Kırmızı ipekten klasik bir Çin elbisesi<a id="GBS.0901.03"/> giymişti üzerine, olağanüstü görünüyordu. Ayağında işlemeli saten ayakkabılar, boynunda da bir dizi inci kolye vardı. Yüzünü pudralamış, dudaklarına parlak kırmızı bir ruj sürmüştü. Beli bir söğüt dalı gibi inceydi, elbisesinin beline kadar gelen yırtmacından yanıp sönen beyaz bacakları görünüyordu. Gözlerinde acımasız, soğuk ama gururlu bir ifade vardı. Ablamı bu halde görünce içime bir suçluluk<a id="GBS.0901.04"/> duygusu çöreklendi. Çok utanmıştım, ona bir kere baktıktan sonra bir daha başımı bile kaldıramadım. Japonların yükselen güneş bayrağı altında doğmuş olmama rağmen Çin’in kırmızı bayrağı altında yetişmiştim ve bu yüzden ablam kadar güzel bir kadını sadece filmlerde görmüştüm. Memur Yang’ın küçük yüzü kıpkırmızı olmuştu, dört milisin havası sönmüş, aptal aptal bakınmaya başlamışlardı. Ablamın<a id="GBS.0901.05"/> kuyruğuna takılıp avludan çıktılar. Ablam tam kapıdan çıkarken bana doğru dönüp gülümsedi. O şeytani gülüşü hayatım boyunca hiç unutmadım. Sık sık rüyalarıma girip rüyalarımı kâbusa çevirdi. Annem içini çekip ağlamaya başladı, o kırışık yüzü yaşlarla doldu.</p>
			<p>Sınıf eğitimi sergi salonuna zorla davet edilen ablam kendi mücevherlerinin yanında ayakta dikiliyordu. Gaomi Kuzeydoğu Bucağı’nın köylüleri<a id="GBS.0902.01"/> iyice çıldırmıştı, sanki çok nadir görülen bir hayvanı göreceklermiş gibi 4. ablamı görmeye geldiler. Komiteden gelenler ablama bu mücevherleri nasıl elde ettiğini sordular. Ablam cevap vermedi, sadece gülümsemekle yetindi. Ablamın sahne almasıyla birlikte sınıf eğitimi sergisi anlamını tamamen yitirdi.</p>
			<p>Erkekler bir orospuyu görmeye geliyordu. Kadınlar da bir orospuyu görmeye geliyordu. Tamam,<a id="GBS.0902.02"/> ablam düşmüş bir kadın olabilirdi; ama zayıf bir deve bir attan daha iri sayılırdı ve çirkin bir Zümrüdüanka bile bir tavuktan daha güzeldi. Ablamın ateş kırmızısı elbisesi, sergi salonunu kıpkırmızı bir ışıltıya boğmuştu, uzaktan bakıldığında salonda yangın çıkmış gibi görünüyordu, tam da o anasını sattığımın Fan Guohua’sının söylediği gibiydi. Ablamın genelev geçmişi, erkeklerin buraya gelmesi<a id="GBS.0902.03"/> için yeterli psikolojik altyapı oluşturmuştu. Ablamın sergilediği cazibe, elinde tuttuğu orkide, bakışlarındaki o berraklık, salınan kalçaları, kıkırdaması ve işvesi sınıf eğitimi sergi salonunda bir tufan etkisi yarattı, hatta halk komününden gelen burnu havada memurlar bile ne yapacaklarını şaşırıp soytarı gibi davranmaya başladılar. Neyse ki Komünist Parti Sekreteri Hu, devrimin eski sağlam<a id="GBS.0902.04"/> kalelerinden biriydi de bir hışımda ablamın yanına gidip göğsüne bir yumruk attı. Sekreter Hu çok gözü kara bir adamdı, bir yumrukta ne taşlar ne tuğlalar kırmıştı, ablam onun yumruğuna dayanabilir miydi ki? Bir süre sendeledikten sonra yere devrildi elbet. Sekreter Hu, ablamı saçından tutup ayağa kaldırırken koyu bir Jiaodong ağzıyla küfrü bastı: “Anasını siktiğimin X’i, sınıf eğitimi sergi salonuna<a id="GBS.0902.05"/> koşturup bir genelev açacağını mı sandın! Seni anasını siktiğimin, konuş hadi, fakirleri nasıl soyup soğana çevirdiğini anlat çabuk!” Sekreter Hu küfrederken bütün komün kadroları, hep bir ağızdan kükreyip kendi sağlam duruşlarını gösterdiler. Memur Yang kolunu havaya kaldırıp birkaç slogan attı. Sloganın içeriği on yıl önceki sloganlarla aynıydı, “Sınıf düşmanlarının çektirdiği acıları unutmayın,<a id="GBS.0903.01"/> akan kan ve gözyaşlarınızın intikamını canlı tutun,” türünden bir şeylerdi işte, kalabalıktan bu slogana sadece bir avuç insan katıldı. Gözlerinden ateş püsküren ablam, kendini tutamadan gülmeye başladı. Sekreter Hu, elini ablamın saçından çekince ablam dağılmış saçını düzelterek, “Söyleyeceğim, söyleyeceğim, bırakın da konuşayım...” dedi. “Gerçeği itiraf et, hiçbir şeyi gizleme!” diye kükredi<a id="GBS.0903.02"/> memurlar. Ablamın gözleri yavaş yavaş kararmaya başladı, birden o mor gözlerinden parlak gözyaşları süzüldü, gözyaşları elbisesinin önüne düşüyordu. “Orospuluk yapanlar bedenlerini satarak ekmek parası kazanır, para biriktirmek hiç de kolay bir şey değil, pezevenkler paranı zorla elinden alır, serseriler dayılanır, benim şu gördüğünüz mücevherlerimin hepsinin üzerinden kan damlıyor...” dedi. Ablamın<a id="GBS.0903.03"/> o güzelim gözleri birden parlamaya başladı yine, gözlerindeki ateş gözyaşlarını kuruttu. “Kendi kanım ve kendi terimi katarak kazandığım parayı soyduğunuz yetmiyormuş gibi bir de hâlâ üzerime geliyorsunuz, beni buraya zorla çıkarıp soytarı ediyorsunuz, benim gibi kadınların görmediği erkek mi kaldı sanıyorsunuz? Japon şeytanı da gördüm, yüksek yetkili devlet adamı da, seyyar satıcısından tutun<a id="GBS.0903.04"/> da babasının parasını çalıp bana gelen delikanlılara kadar her çeşidini gördüm, kimseyi ihmal etmedim, memen varsa ana sayılırsın, paran varsa koca...” “Biraz daha açık ol!” diye kükredi memurlar. Ablam alaycı bir gülümsemeyle, “Demek tek kavganız beni sahte bulmanız, gerçek beni mi görmek istiyorsunuz, öyle elbisenin üzerinden göremezsiniz, tuhaf kaçar, ananız bugün sizi eğlendirmeye geldi buraya,”<a id="GBS.0903.05"/> dedi. Bunları söylerken eli, artık ustalaşmış hareketlerle koltuk altındaki düğmeleri açıyordu, sonra birden hepsinin zihinlerini açtı, elbisesi yerdeydi artık, çırılçıplak kalmış ablam keskin bir dille haykırdı: “Bakın hadi, hepiniz gözlerinizi iyice açın! İnsanları nasıl mı soyuyormuşum, işte bununla, işte bununla ve işte bununla! Parayı veren düdüğü çalar! İyi bir iş bu anlayacağınız, ne<a id="GBS.0904.01"/> rüzgârdan yana bir derdin olur ne de yağmurdan tasalanırsın, yemeğin iyisini yer, içkinin güzelini içersin, her gün gelin olur, her gece gerdeğe girersin! Hepinizin evinde karısı ve kızları vardır mutlaka, bırakın da bu işi yapsınlar, hepsini bana gönderin, ben onlara çalgı çalmasını da öğretirim, şarkı söylemesini de, onlara erkeklerle nasıl cenk edeceklerini gösteririm on sekiz savaş aletiyle<a class="si-noteref" epub:type="noteref" href="#f70" id="ref_f70">70</a><a id="GBS.0904.02"/>, hepsini ekmek teknenize çeviririm! Beyler hadi bakalım düdüğü kim çalacak? Ananız bugün sadaka dağıtıyor, kârsız iş tutacak, beklemesi bedava, kızıl orospunun tadına bakın! Ne oldu, korktunuz mu yoksa, tavuk musunuz hepiniz? Yoksa çükünüz mü kalkmıyor?” Ablamın bu alaylı tavrı Gaomi Kuzeydoğu Bucağı’nın birkaç dakika önce gözleri parlayan tüm erkeklerinin başlarını önlerine eğmesine neden oldu.<a id="GBS.0904.03"/> Ablam memelerini kaldırıp Sekreter Hu’ya çevirerek, “Sayın sekreter, bakmak istemediğine inanmıyorum, baksana hadi, pantolonunun içindeki Luger P08 nasıl da kalktı bak, çadırı kurmuşsun. Gelsene hadi, eğer siftahı sen yapmazsan kim yapacak?” dedi. Ardından sekretere doğru müstehcen hareketler yapmaya başladı, bir yandan belagat yeteneğini konuşturuyor, bir yandan yaralı memelerini kaldırıp Sekreter<a id="GBS.0904.04"/> Hu’ya doğru ilerliyordu, yüzü kıpkırmızı olan sekreterse geri geri kaçmaya çalışıyordu. Jiaodong’dan gelen bu güçlü ve muhteşem kahramanın, kaba yüzü yapış yapış ter içinde kalmıştı, bir domuzun kılları gibi havaya dikilen saçlarının dibinden buharlı tencereden çıkar gibi dumanlar çıkıyordu. Birden burnunun ucu sıcak bir kerpetenle sıkıştırılmış bir köpek gibi acı bir çığlık attı, delirmişti<a id="GBS.0904.05"/> artık, demir gibi yumruğunu kaldırıp ablamın yüzüne geçirdi, ablam kalabalığın çıkardığı gürültü eşliğinde inleyerek yere serildi, burnundan ve dişlerinin arasından kan geliyordu...</p>
			<p>Sekreter Hu büyük bir hata yapmıştı, o günden sonra kimsenin bilmediği bir yere tayini çıktı.</p>
			<p>Gaomi Kuzeydoğu Bucağı’nın vicdan sahibi kadınları, o gün komün kadrolarının ve kendi kocalarının işlediği günahlara<a id="GBS.0905.01"/> lanet okuyup küfrettiler. Ablamın etrafını sarıp giyinmesine yardımcı oldular. Genç ve sağlıklı birkaç kadın, neredeyse ölmek üzere olan ablamı kaldırıp sergi salonunun dışına, sokağa taşıdı, arkalarından gözü yaşlı kadınlar ve yüzlerinde ciddi bir ifade olan, daha şimdiden yaşlanmış gibi duran birkaç küçük çocuk geliyordu, kimse konuşmadı, trajik bir gösteriye dönüştü ablamı taşımaları. Ablamın<a id="GBS.0905.02"/> ateş kırmızısı elbisesi kendini kahramanca feda eden bir şehit gibi sürünüyordu yerde.</p>
			<p>O günden sonra 4. ablam bir gecede ünlendi, soyunarak herkesi şaşırtmış, cahil ve inatçıların ruhlarını ve kalplerini kanatmış, çiviyi çiviyle sökmüş, kokuşmuş kötü bir şeyden bir mucize yaratmış, eylemsizlikten harekete geçmişti. Köyün iyi kalpli kadınları kalın seramik bir kâse ve sukabağından bir kepçeyle<a id="GBS.0905.03"/> bizim eve ablama geçmiş olsuna geldiler, kâsede un, kepçedeyse yumurta vardı. Kadınların bu hareketi annemi çok duygulandırdı, köydeki hiç kimsenin şimdiye kadar Shangguan ailesine böyle bir yakınlık göstermediğini söyledi. Ne yazıktır ki ablamın zihni bir daha açılmadı, Sekreter Hu’nun demir yumruğu onu içinden çıkamadığı bir komaya sokmuştu.</p>
		</section>
		<section class="subchapter" epub:type="subchapter">
			<h2>6</h2>
			<p>Eyalet başkentinde düzenlenen üçüncü<a id="GBS.0905.04"/> sınıf kadro toplantısında Lu Shengli önemli bir konuşma yaptı, birkaç saygın yaşlı liderin övgü dolu bakışlarını ve meslektaşlarının kıskanç bakışlarını üzerinde hissedince çok iyi bir konuşma yaptığından emin oldu. Son yıllarda eyaletler de bir merkezin önemini anlamaya başlamışlardı, toplantıda oturarak değil de mikrofonun önünde dikilerek konuşma yapılıyordu, zekâ geriliği olan, hitaben konuşmayı<a id="GBS.0905.05"/> peltek peltek konuşmaktan ayıramayan bu yetkililer için mikrofon başında ayakta dikilirken konuşmak şüphesiz bir işkenceydi ama bu, Lu Shengli için kendini gösterebileceği bir şova dönüşmüştü. Konuşma metnini rulo haline getirip elinde sallamaya başlamıştı. Net ve fingirdek olmayan bir tonda konuşuyordu. Ağırbaşlı davranıyordu ama canlılığı da elden bırakmamıştı. Biraz şımarıktı ama aşırıya kaçmıyordu.<a id="GBS.0906.01"/> Arada çeşitli jestler yapıyordu abartıya kaçmadan. Ellilerinde olmasına rağmen genç bir kadının büyüleyici çekiciliğine sahipti hâlâ. Bakımlı görünüyordu ama makyajını da abartmamıştı. Üzerinde sade ama asil duran giysiler vardı. Mikrofonun önünde zarif bir şekilde konuşurken tüm dikkatleri üzerine çekiyordu, kısacası toplantının en parlak yıldızı oydu. Veda yemeğinde yaşlı liderlerden<a id="GBS.0906.02"/> biri onu çağırıp yanına oturttu. Adam küçük bir ayının pençesini andıran kızışmış eliyle Lu Shengli’nin çıplak dizini okşarken, “Lu, özel hayatın nasıl gidiyor?” diye sordu nazik bir tavırla. Lu Shengli bir kahkaha atıp, “Hunlar daha yenilmemişken nasıl evde kalabilirim ki?!” dedi. Yaşlı lider çok doğal bir onaylama kahkahası atıp hemen ardından ciddi bir tavırla Lu Shengli’yi bu konuda aydınlatmaya<a id="GBS.0906.03"/> koyuldu.</p>
			<p>Lu Shengli veda yemeğinden sonra otele döndüğünde biraz başı dönüyordu. Kardeş şehrin belediye başkanı telefon açıp onu ikinci kattaki balo salonuna davet edince Lu Shengli sarhoş olduğunu ve dans edemeyecek bir halde olduğunu söyledi. Adam komik bir şeyler söyleyince Lu Shengli güldü ve ardından telefonu kapattı. Oda kapısının tokmağına “Rahatsız Etmeyin” kartını astıktan sonra kendini<a id="GBS.0906.04"/> küvetin içine attı. Sıcak suya girince uykusu geldi. Telefon yine çalınca dans için arıyorlardır, deyip açmaya üşendi. Telefonun birkaç kez çalıp susacağını sanmıştı ama telefon Çin Seddi’ne varmayan adam olamaz tavrıyla –mutlaka varılmalıydı– durmadan çaldı durdu. Sonunda pes etti, üzerinden sular damlayan kolunu küvetten çıkarıp klozetin arkasındaki seramik duvarın üstünde asılı duran almacı<a id="GBS.0906.05"/> eline aldı. Tembel bir sesle, alo, dedi. Karşı taraftan karşılık gelmedi. Arayanın kim olduğunu sordu. Karşı taraf da onun Belediye Başkanı Lu olup olmadığını sorunca evet dedi. “Başkan Lu çok dikkatli olun,” dedi karşı taraf. “Neye dikkat edecekmişim!” dedi Lu Shengli. “Biri sizin kuyunuzu kazıyor, belgeler çoktan Disiplin ve Denetleme Komisyonu’na gitti, ellerinde çok sağlam kanıtlar var,” dedi<a id="GBS.0907.01"/> karşı taraf. Lu Shengli bir an sessiz kaldı, hemen ardından, “Kimsin sen?” diye sordu. “Sizin şehirde ‘Doğu’nun Kuş Cenneti’ diye bir yer var mı?” diye sordu karşı taraf. “Seninle görüşmek istiyorum,” dedi Lu Shengli. “Mümkün değil,” dedi karşı taraf, “Başkan Lu, iyi şanslar.”</p>
			<p>Lu Shengli küvette yorgun bir halde uzanırken kıvrılarak yukarıya doğru süzülen buharları izledi boş boş, yan odadaki<a id="GBS.0907.02"/> sifonun çekildiğini duydu. Zihninde pislik taşıyan bir girdap dönüyordu sanki. Kendinin bu girdaba kapılıp bir kanalizasyonun karanlığını boylayacağını düşündü birden. Küvetten artık buhar çıkmayana kadar suyun içinde uzandı, banyonun tavanında birikip soğuk su damlalarına dönüşen buhar tane tane üzerine damlıyordu. Suyun üzerinde domuz yağını ya da pıhtılaşmış yağı andıran bir tabaka oluştu,<a id="GBS.0907.03"/> suya düşen damlalar sanki cama vuruluyormuş gibi melodik bir ses çıkarıyordu. Lu Shengli’nin kibirli alnına vuran su damlaları sanki tokmakla <em>tofu</em> eziliyormuş gibi sesler çıkarıyordu. Lu Shengli doğrulup sudan sıçrayan büyük, beyaz bir balık gibi çıktı küvetten. Aynada kendi vücudunu inceledi, yaşı artık yüzyılı yarılasa da memelerinin dik, belinin ince ve karnının düz olduğunu gördü. Hayal kırıklığının<a id="GBS.0907.04"/> üstesinden gelmek için kullandığı güç, güzelliğiydi. Hızlı ve marifetli bir şekilde vücudunu kurulayıp üzerini değiştirdi. Saçına Osmanthus yağı sürüp boynuna büyüleyici bir koku sıktı. Sonra o gün onu eyalete getiren şoförü arayıp hızla arabayı hazır etmesini istedi. Lu Shengli yarım saat sonra otobanda saatte yüz elli kilometre hızla Gaomi Kuzeydoğu Bucağı Dalan şehrine giden lüks bir<a id="GBS.0907.05"/> limuzinin içinde oturuyordu.</p>
			<p>Evine vardığında sabahın üçü olmuştu. Yüksek topuklu ayakkabılarını ve elbisesini çıkardı, üzerinde sadece iç çamaşırlarıyla pürüzlü ve kaygan cilalı zeminde kendi yaşama alanını çok titiz ve çok dikkatli bir tavırla denetlemeye çıkmış dişi bir hayvan gibi tur atmaya başladı. Yer lambasını açıp tavan lambasını kapattı, yer lambasının portakal sarısı loş ışığı odanın<a id="GBS.0908.01"/> içini sıcak ve huzurlu bir hale getirdi. Birkaç gündür evde olmadığından odanın içi havasızdı, perdeleri çekip alüminyum doğrama pencerelerden birini açtı. Gece yarısının tespih ağacının o hoş kokusunu taşıyan temiz havası girdi içeriye. Avlunun altın sarısı ışığı altında duran, fıçılara dikilmiş, parlak yapraklı üç tespih ağacına baktı. Ağaçların altın parçalarını andıran çiçeklerinin yaprakları<a id="GBS.0908.02"/> ağaçların üzerini yıldız gibi kaplamıştı. Avluda bunun dışında kauçuk ağaçları, çikaslar ve birkaç zarif bambu vardı. Avlunun hemen önündeki sakin sokaktan kan kırmızı gözleriyle ithal bir limuzin geçti hızla, limuzinin uzunluğu ve renginin parlaklığından onun Parti Sekreteri Sun Mouren’in Mercedes-Benz 600’ü olduğunu anladı. O seyrek saçlı, yüzü tıraşlı, kurnaz ve yaşlı hergelenin görüntüsü<a id="GBS.0908.03"/> belirdi birden gözlerinin önünde. Birçok yerde olduğu gibi Belediye Başkanı Lu Shengli ve İl Parti Sekreteri’nin arası limoniydi, durmadan inatlaşırlardı. Kişiler arası bu tarz özel ilişkiler Çin’in karakteristiğiydi. Buna çatışma deseniz çatışma değildi ama çatışma olmasa da yine de bir şeylerin ters gittiği söylenebilirdi. Lu Shengli başını kaldırıp kendi hamisini düşündü, hemen ardından Sun Mouren’in<a id="GBS.0908.04"/> hamisini de düşününce içini kara bir bulutu andıran korkunç bir duygu kapladı. Kendi hamisi muhtemelen düşecek ve Sun Mouren’in hamisi yükselecekti. Bunu düşününce otelde yaptığı gizemli telefon görüşmesinin anlamını tam anlamıyla kavradı. Sun Mouren’in Mercedes-Benz 600’ünün gecenin bir körü dışarıya çıkması tesadüf olamazdı.</p>
			<p>Omuzlarının sertleştiğini hissedince ipekli pembe pijamasını giydi,<a id="GBS.0908.05"/> sutyenini çıkardı, elbette ki “Tek Boynuzlu At” markası bir sutyen giyiyordu, bu sutyen tamamen pamuklu, masaj yapma ve meme büyütme gibi karmaşık elektronik sistemleri olan bir sutyendi, at gözlüğüne benzeyen bu alete bakınca yıllar önce Gaomi Kuzeydoğu Bucağı’nda kablosuz bir vericiyi memesinin içine yerleştirmiş olan kadın casus hakkındaki söylentiyi hatırladı, bu inanılmaz hikâye içini tarifsiz<a id="GBS.0909.01"/> bir hayal kırıklığına boğdu. Hemen ardından etek giyip sokağa çıkan ilk kadını hatırladı, bu kadın güzel Rusça öğretmeni Huo Lina’ydı, köyün serserileri uçarcasına önünü kesip eteğinin altına külot giyip giymediğini görmek için onu yere düşürmüşlerdi. Bunu duyan ateşli Parti Sekreteri Hu, “Etek giyen kadınların hepsi orospudur, bunu yapmak çok kolay, eteği bir kaldırdınız mı iki bacak hemen<a id="GBS.0909.02"/> ayrılır,” demişti. Sutyeni çıkardıktan sonra memeleri doğal olarak sarkmıştı, kraliçeler gibi beslenip ipek ve saten giymesine rağmen elli yaşındaydı ne de olsa.</p>
			<p>Şarap soğutucudan bir şişe kehribar rengi yabancı şarap çıkarıp uzun ayaklı bir kadehe doldurdu. Hollywood filmlerinde lüks içinde yaşayan bir kadını andırıyordu. Her şey elinin altındaydı, ne yemek isterse onu yiyor, ne içmek isterse<a id="GBS.0909.03"/> onu içiyor, ne giymek isterse onu giyiyordu, ne kârdayım ne de zarardayım, diye düşündü. Şaraptan bir yudum aldıktan sonra gözlerini salonda gezdirmeye başladı. Renkli televizyon, video ve müzik seti artık masa sandalye gibi sıradan şeylere dönüşmüştü. Kâfur ağacından yapılmış gardırobunu açınca burnuna keskin bir kâfur kokusu çarptı. Gardırobun içinde her biri bir inek, hatta bazısı on inek<a id="GBS.0909.04"/> parası eden son moda giysiler vardı. Giysileri eğer pirince dönüşse bir ambarı rahatlıkla doldurabilirdi, bunu düşününce üzgün bir tavırla gülümsedi. Bir yudum daha şarap içip kendi kendine konuştu: “Çürüme, derler buna, tam anlamıyla büyük bir çürüme!” Çekmecesini açıp içine gelişi güzel atılmış altın takılarını saydı, tam yüz seksen beş tane altın kolyesi vardı. Doksan sekiz tane altın bilezik.<a id="GBS.0909.05"/> Seksen yedi çift altın küpe. Elmas ya da diğer taşlarla bezeli ya da üzerinde hiçbir taş olmayan tam yüz yirmi yedi altın yüzük. On dokuz platin yüzük. On yedi altın broş. Yirmi dört saf altın sikke. Yedi tane altın Rolex. Bunların dışında da bir sürü ıvır zıvır vardı. Acaba bu şeyler domuz etinden yapılsaydı kaç domuz kesmek gerekirdi? Üzgünce gülümseyip bir yudum şarap daha içtikten sonra yine kendi<a id="GBS.0910.01"/> kendine konuştu: “Çürüme, derler buna, tam anlamıyla büyük bir çürüme!” Elinde kadeh içinde bir yığın eşyanın sağa sola atılmış olduğu başka bir odaya girdi, bir dolabın kapağını açtı, dolabın içi düzgün bir şekilde deste deste yığılmış banknotlarla doluydu, dolabın içinden insanı kusturabilecek iğrençlikte bir koku yayılıyordu. Dolabın kapağını kapatıp bir yudum şarap daha içtikten sonra yine<a id="GBS.0910.02"/> kendi kendine konuşmaya başladı: “Para bu dünya üzerindeki en kirli şey, çok çok zengin olanların paraya dokunmak istememesine şaşmamalı. Aslında ben de paraya el sürmeyebilirim, şu on yıl içinde parayla kendime bir şey aldığım mı oldu ki? Hayır, almadım.” Paraların yanından ayrıldıktan sonra içi daha da karardı, birden kendine çok kızdı, neden bu kadar çok şey biriktirmiş olduğu için söylendi durdu<a id="GBS.0910.03"/> kendi kendine. Düşündü. Yorgunca düşünüyordu: O dolabın içinde bir milyon yuandan fazla para var, bodrum kattaki demir dolabın içinde de biraz olacak, o da banka müdürü olmamın sonucu.</p>
			<p>Servetinin envanterini çıkardıktan sonra deri bir kanepeye oturup iki kadeh şarap içti, kalçalarından akan soğuk terin kanepenin üzerine çarptığını duyuyordu. Bir infaz mangasının önüne çıkıp vurularak öldürülmesi<a id="GBS.0910.04"/> için yeteri niteliklere sahip olduğunu düşündü. Herkes dolaylı ya da dolaysız bir şekilde açgözlü davranıp önünde sonunda para tarafından öldürülüyordu işte. Kendi zamanının geldiğini hissetti belli belirsiz. Varsayımını doğrulamak için Sun Mouren’in gizli numarasını aradı, telefonun bir kere çalmasıyla karşı tarafın almacı kaldırması bir oldu. Hiç ses çıkarmadan almacı yerine koydu, her şeyin<a id="GBS.0910.05"/> bilincine varmıştı birden. Sun Mouren uyumuyordu, kendinin eyalet başkentindeki toplantıya gittiği günler içinde her şeyi çoktan ayarlamıştı.</p>
			<p>Parasını nasıl yok edebileceğini düşündü uzun uzun.</p>
			<p>Paraları plastik bir torbaya koyup mutfağa taşıdı, büyük bir düdüklü tencere çıkarıp yarısına kadar su koydu, tencereyi ocağın üstüne koyup altını yaktı. Para yakmak ne kadar aptalca bir yöntem,<a id="GBS.0911.01"/> diye düşündü, yanan paradan çıkan duman öldürür insanı. Tencerenin içine onlarca deste banknot attı. Tencerenin içindeki su taşmaya başlayınca kapağını kapattı. Yarım saat sonra paranın kâğıt hamuruna dönüşeceğini düşündü, sonra klozete atıp sifonu çekti mi kanalizasyona karışırdı. Arkasında hiçbir iz bırakmayacaktı, kanalizasyona inip kanıt toplayacak haliniz yok ya? Hadi bir örnek buldunuz, diyelim,<a id="GBS.0911.02"/> peki test sonuçlarında ne bulmayı umuyorsunuz? Kendi aklıyla gurur duydu birden.</p>
			<p>Yuan lapasının kaynamasını beklerken salona dönüp şarap içmeye devam etti. Birden hamisine telefon etmek istedi ama onu tatlı uykusundan uyandırmaktan ürktü. Tam yerine oturacaktı ki telefon çaldı. Telefonun hoparlör düğmesine basıp arayanın kim olduğunu sorunca hamisinin endişeli sesi yankılandı. Hamisi ona oteldeki<a id="GBS.0911.03"/> odasını aradığını, telefona kimse cevap vermeyince de eve dönmüş olabileceğini düşündüğünü söyledi. Döndüm, sağ salim döndüm, evi de bir güzel temizledim, olur da misafirim gelirse rezil olmayacağım...</p>
			<p>Lu Shengli’nin zihni birden bir ayna gibi ışıdı. Şarabı bitirmişti bile. Ayağa kalkıp yuan lapasına bakmak istediğinde bacaklarının gevşemiş olduğunu hissetti, sanki bir pamuk yığını üzerinde<a id="GBS.0911.04"/> yürüyordu. Daha mutfağın kapısına gelmemişti ki pencereleri titreten bir patlama sesi duydu. Mutfak kapısını açınca düdüklü tencerenin patlamış olduğunu gördü, düdüklü tencere ezilmiş bir miğfere dönmüştü, tencerenin lastik contası da siyah bir bağırsağı andırıyordu. Mutfağın kar beyazı yer seramiklerine ve duvar kâğıtlarına macun gibi bir şey sıçramıştı, çok pis kokuyordu, kırmızı mor rengiyle<a id="GBS.0911.05"/> sanki az önce sıkılmış bir cerahatten çıkan irini andırıyordu. Midesi bulandı, iki eliyle boğazına sarılıp telaşla salona döndü.</p>
			<p>Ardından birinin, “Başkan Lu, sarhoş olmuşsun!” dediğini duydu. “Sarhoş olduğumu da nereden çıkardın... sarhoş değilim ben... sünger gibi içerim ben... irsi bir şey... benim ninem bir sürahi <em>erguotou</em><a class="si-noteref" epub:type="noteref" href="#f71" id="ref_f71">71</a> içebilir... teyzelerim de iyi içer... bana inanmıyorsan bak da<a id="GBS.0912.01"/> gör...” dedi. Sonra şarap soğutucunun önüne gidip bir şişe şarap alarak, “Liang kuzen, anasını sattığımın belediye başkanı yok karşında, sadece bir kadın var... aramızda kan bağı yok... gel hadi... birlikte bir ateş yakıp alevlerin göğe çıkmasını seyredelim... içeri nasıl girdin... kimin cesareti var içeri girmeye? O orospu çocuklarını görelim bakalım nasıl içeriye girecekler... onları kendi ellerimle<a id="GBS.0912.02"/> boğarım... Liang ağabey, anasını, sen gerçekten taşaklı bir adamsın, hadi bu akşam prova edelim... “Altın Vazodaki Erik Çiçeği”ni<a class="si-noteref" epub:type="noteref" href="#f72" id="ref_f72">72</a> oynayalım... sen Ximen Qing ol... ben Pan Jinlian olurum...</p>
			<p>Li Ping’er... Chunmei<a class="si-noteref" epub:type="noteref" href="#f73" id="ref_f73">73</a>... Lai Wang’ın karısı... Duoguniang<a class="si-noteref" epub:type="noteref" href="#f74" id="ref_f74">74</a>...” dedi.</p>
			<p>Lu Shengli böyle kesik kesik konuşurken arada o pahalı yabancı şarabı başına dikiyordu, şişeden akan güzelim şarabın küçük bir<a id="GBS.0912.03"/> kısmı onun o büyüleyici ağzına girerken büyük bir kısmı da çenesinden aşağıya süzülüp boynuna, oradan da göğsüne doğru süzülüyordu, şarap onun o sarhoş memeleri üzerinde altın deniz kabuklarını andıran izler bırakıyordu...</p>
			<p>Lu Shengli, Sima Liang’la bir güzel ziyafet çektikten sonra onunla birlikte asansöre binip Osmanthus Konakları’nın on altıncı katındaki kiralık kral dairesine gitti. Bu<a id="GBS.0912.04"/> daire Osmanthus Konakları’nın inşası bittikten sonra birine kiralanan ilk daireydi. Sima Liang içeri girer girmez Lu Shengli’ye sarıldı. Lu Shengli başta ciddi bir tavırla karşı koydu ona, hatta kaşlarını bile çattı ama Sima Liang meme uçlarını tutup kulağına birkaç yaramaz sözcük fısıldayınca vurulmuş bir fil gibi titreyip yere devrildi hemen.</p>
		</section>
		<section class="subchapter" epub:type="subchapter">
			<h2>7</h2>
			<p>Shangguan Jintong annesinin vücudunu<a id="GBS.0912.05"/> bataklığın kenarındaki ıslak otların arasına gömdü alelacele. Köyden ona yardım etmek için gelmiş birkaç yaşlı tanışa minnetini göstermek için onların önünde secde etti, Boyunburan Kuşu lakaplı Zhang amca, Jintong’u kolundan tutup yerden kaldırırken, “Bırak şimdi formaliteyi, bırak secde etmeyi artık!” dedi. Kuru lakaplı Wang Ağabey ve Li Daguan da eğilerek Jintong’a, “Boş ver be, boş ver,” dediler.<a id="GBS.0913.01"/> Birkaç köylü sanki bir şey beklermiş gibi üzgünce Jintong’a bakıyordu. Jintong sanki birden hatırlamış gibi cebinden bir düzine kadar banknot çıkarıp Zhang amcaya uzatırken, “Amca, sadece bu kadar param var, az olduğunu biliyorum, yakışık almadı ama köylülere biraz içki alırsın,” dedi. Zhang amca, Jintong’un elini hafifçe geri itip, “Yeğenim, para vermene gerek yok,” dedi. “Ama bugünlerde böyle<a id="GBS.0913.02"/> yapılmıyor mu?” dedi Jintong. “Hepimiz tanışız şunun şurasında, başı sıkıştığında komşuya yardım ederiz, kimin ölüsü varsa kaldırırız,” dedi Zhang amca. “Gelecekte,” diye burnunu araya soktu Wu Faren, “herkes kendi ölüsünü kendi taşıyacak!” Kuzeye döndü, üzerinden dumanlar çıkan ve deli gibi büyüyen Dalan şehrine endişeyle bakıp, “On yıla kalmaz, kimse kimseyi tanımaz artık,” dedi. Jintong, cebinden<a id="GBS.0913.03"/> bir paket sigara çıkardı, paketi açıp köylülere sigara ikram etti. Sigarayı kibar bir tavırla alan köylüler, birbirlerinin sigarasını yaktıktan sonra duman üfleyerek aletlerini toplayıp gitmeye hazırlandılar. “Sevgili yeğenim Jintong, yaşlı teyzem doksanını geçmişti, uzun bir ömrü oldu. İnsanın ömrü lamba gibi sönüp eti toprağa karışıyor işte, İmparator Laozi da bu adımı atmıştı, yas tutup<a id="GBS.0913.04"/> kendini fazla üzme sakın!” dedi. Jintong başını defalarca sallayıp onu onayladı. “Bizimle gelmiyor musun?” diye sordu Zhang amca. “Amca, ağabeylerim,” dedi Jintong, “sizi de yordum. Siz önden gidin, ben anamın yanında biraz daha oturacağım.” Birkaç köylü içini çekti, kürek ve taşıma sopalarını omuzlarına atıp yola koyuldular. Zhang amca biraz yürüdükten sonra ardına dönüp, “Yeğenim, biraz da iyi tarafından<a id="GBS.0913.05"/> bak, yaşlı teyzem Buddha gibi otururken ölüverdi!” dedi. Jintong’un boğazında bir şey düğümlendi, yanan gözleriyle Zhang amcanın yaşlı yüzüne bakıp başını salladı.</p>
			<p>Köylüler plastik çadırlarda yapılan seracılık hakkında tartışa tartışa, bozulmuş komün kadrolarına ve ağır vergilere söve söve, dokuz katlı binaların tabanlarında açılmış çukurlarla dalga geçe geçe ve şimdiki gençliğin tuhaf davranışlarına<a id="GBS.0914.01"/> iç geçire geçire ilerlediler... Yavaş yavaş uzaklaştılar, yüksek sesle konuşmaları birden kesilince ritmik ve tok bir ses duyulmaya başladı Taşkın Ejderha Nehri Köprüsü’nü onarmaya gelen ekibin çaktığı kazıklardan.</p>
			<p>Etrafına bakınan Jintong çok üzüldü, nereye gidip ne yapacağını bilemiyordu. Dalan şehrine dişlerini geçirip pençesine almış, kötü huylu bir tümör gibi hızla yayılan tehditkâr gelişimi<a id="GBS.0914.02"/> izledi bir süre, birbiri ardına kibirli bir zorbalıkla inşa edilen binalar köyleri ve tarım arazilerini yutuyordu çılgınca. Annesinin onlarca yıldır oturduğu pagodanın önündeki otlar, korku dolu çığlıklar atarak kendilerini yere atmışlardı çoktan, yedi katlı pagoda da çökmeye başlamıştı yavaştan. Güneş çıkınca şehrin gürültüsü bir dalga gibi üzerine vurdu. Bataklığın üzerini sis kaplamıştı,<a id="GBS.0914.03"/> bataklığın batısındaki akasya ağaçlarının oradan kuş sesleri geliyordu, akasyaların o hoş kokusu kırmızı bir bulut gibi dört bir yana genişliyordu. Annesinin üzeri yeni örtülmüş ve toprak kokan mezarının etrafında uyuşuk bir halde birkaç tur attı, sonra diz çöküp saygıyla secde etti annesine. “Ana, ah anacığım, seni hayal kırıklığına uğratan oğlun sana ne çok acı çektirdi. Anacığım, iyi yine, ölüp<a id="GBS.0914.04"/> Buddha’ya kovuştun, ölümsüz oldun, cennette huzur içinde yaşarsın artık, oğlunun derdini çekmekten kurtuldun. Oğlun da yaşlandı artık, bu korkak yaşamı sona erecek yakında. Bir ayağım çoktandır çukurda, üvey kardeşim kilisede bana bir iş ayarladı, etrafı temizleyip bekçilik yapıyorum, arada açık hava tuvaletlerini kazıp pisliği köylünün tarlalarına götürüyorum gübre olarak. Ana, bulabildiğim en<a id="GBS.0914.05"/> iyi yer orası oldu kalmak için, bunu sen de isterdin değil mi?” diye mırıldandı Jintong içinden... İşte böyle mırıldanırken birden Hıristiyanların acı ve şefkati kutlarken söyledikleri ilahiyi hatırladı: “Ah Tanrım, Gökteki Babamız, senin ihtişamında yıkandık, güller senin kanınla sulandı, senin kokunu çektik içimize, günahlarımızı yıka ve bize huzur ver... Âmin! Âmin...”</p>
			<p>Kutsal Ruh tarafından<a id="GBS.0915.01"/> kutsanıp kan yürümüş yanan yüzünü annesinin mezarındaki ıslak toprağa sürerken kan ve ter kokusu aldı. Serin sabah esintisi alnına çarpınca annesinin yanında oturduğunu duyumsadı, esinti annesinin az önce soğuk suda yıkanmış eliydi. Mezarda yatanın annesi değil de kendi olduğunu hissetti birden. Annesi bir avuç ıslak toprak alıp onun yüzüne serpti, toprak annesinin gözyaşlarıyla ıslanmıştı. Jintong<a id="GBS.0915.02"/> büyük bir mutluluk içinde hıçkıra hıçkıra ağlamaya başladı.</p>
			<p>“Ey! Ey! Ayağa kalk hadi!” diye bağırıyordu biri arkasından, önce topuklarına tekme atıldığını hissetti, hemen ardından kıçına ağır bir darbe aldı. Panik içinde doğrulmaya çalışırken ıslanmış eklemleri titriyordu, göğsünde iğne batıyormuş gibi bir sancı hissetti, güneş parlamaya başlamıştı, yerle göğün arası büyük bir parlaklığa bürünmüştü,<a id="GBS.0915.03"/> gözlerinin önünde göz kamaştıran, büyük, gri bir gölgenin sallandığını gördü. Ellerinin kirli tersiyle gözlerini ovuşturunca görüntü yavaş yavaş netleşmeye başladı, gözlerinin önünde gri üniforma giymiş, başında askerî kep olan, ciddi yüzlü, bıyıklı, vahşi ve vatan haini gibi duran bir adam dikiliyordu. Adam asık yüzü ve karanlık bir ses tonuyla, “Buraya mezar kazmana kim izin verdi?” diye<a id="GBS.0915.04"/> sordu. Jintong birden tüm vücudunda bir kaşıntı hissetti, iyice gerildi, eli ayağı titriyordu, tüm vücudu terlemeye başladığında kasıklarından yayılan sıcak sidiğini duyumsadı. Hâlâ çişini tutabiliyordu ama şimdi sanki bu kamu görevlisinin gözü önünde onun sempatisini kazanmak için kasten altına kaçırmıştı.</p>
			<p>Kamu görevlisi sempati filan duymamıştı, gözlerinde emri altındakileri hor gören bir<a id="GBS.0915.05"/> ifade belirdi, kepinin ve göğsünün üzerinde parlayan metal nişanların soğuk ışıltısı insanın üzerine üzerine geliyordu. “Cesedi hemen mezardan çıkarıp yakmak için krematoryuma gönderiyorsun!” diye emretti Jintong’a kaba bir tavırla. “Şefim,” dedi Jintong, “burası kuş uçmaz kervan geçmez, çorak bir arazi, affınıza sığınırım...” Kamu görevlisi sanki bir köpek tarafından ısırılmış gibi havaya sıçrayıp<a id="GBS.0916.01"/> tersledi Jintong’u: “Şu dediğini bir daha söylemeye cesaretin var mı?! Çorak toprakmış? Buranın çorak bir toprak olduğunu da nereden duydun? Burası çorak bir toprak olabilir ama yine de ülkemizin kutsal topraklarının bir parçasıdır, öyle her kafana estiğinde mezar kazamazsın!” “Şefim,” diye ağlamaklı bir sesle konuştu Jintong, “anam doksanını aşmış yaşlı bir kadıncağızdı, nihayetinde toprağa kavuştu,<a id="GBS.0916.02"/> merhamet eyleyin, huzurunu bozmayalım...” Kamu görevlisi gittikçe kızışan bir öfke ve çok kararlı bir ses tonuyla, “Çok konuştun, kazmaya başla hemen,” dedi. “Mezarın üzerini düzleştirsem olur mu? Mezarın üzerini düzleştirirsem ülkenin toprağını da işgal etmiş olmam,” dedi Jintong. “Sen nasıl bir şeysin?” dedi kamu görevlisi sıkıntılı bir sesle, “Gerçekten aptal mısın yoksa sadece aptalı mı<a id="GBS.0916.03"/> oynuyorsun? Ölenler yakılır, yasa bu.” Jintong diz çöküp salya sümük ağlayarak yalvarmaya başladı: “Şefim, devletlim, merhamet gösterin bana ne olur, yazın en sıcak günlerini yaşıyoruz, hava kavuruyor, mezarı kazarsam ceset hemen çürür, anacığım çok hassastır...” “İster ağla, ister sızla, fayda etmez, yasaları ben koymadım,” dedi kamu görevlisi öfkeyle. Jintong birden cebindeki Zhang amcanın almak<a id="GBS.0916.04"/> istemediği paraları hatırladı, parayı çıkarıp iki eliyle kamu görevlisine uzatırken, “Şefim, bu parayla kendinize biraz içki alın, ben bir başına yaşayan fakir ve çaresiz bir adamım, bana yardımcı olacak birini bulmam çok zor, üzerimdeki bütün para bu, anamı yaktırmayı bile karşılamaz, olan devletin elektriğine olur, hem anam yakılırsa devletin havasını da kirletir, merhamet gösterin de anam burada<a id="GBS.0916.05"/> çürüsün... Devletlim, merhamet eyleyin...” diye sızlandı. Kamu memuru o buruşmuş ve kirli banknotları soğuk bakışlarıyla süzerken, “Sen ne yaptığını sanıyorsun?” diye öfkeyle kükredi, “Ne yaptığının farkında mısın sen? Rüşvet veriyorsun, devletin memurunu yozlaştırmaktır bu, büyük bir suç işliyorsun! Şu kirli parayı alarak prensiplerimden vazgeçeceğimi mi sanıyorsun? Rüyanda görürsün!” diye öfkeyle<a id="GBS.0917.01"/> kükredi. Ardından ayağını sertçe yere basıp yasa gibi ciddi bir sesle konuşmaya devam etti: “Hava kararmadan cesedi mezardan çıkar, aksi halde olacaklardan biz sorumlu değiliz!”</p>
			<p>Kamu görevlisi kasıla kasıla uzaklaştı. Gökten düşer gibi gelmiş ve yerde bir kapı varmışçasına birden ortadan kaybolmuştu. Jintong üzerine binmiş bu ağır yükle annesinin mezarının önüne oturdu, başını ellerinin arasına<a id="GBS.0917.02"/> alıp usulca ağladı. “Devletlim, devletlim –oralarda devlet memurlarına ya da ekmeğini devlette çalışarak çıkaranlara saygı göstermek için devletlim diye seslenilirdi, onlarca yıldır böyleydi bu– böyle yaparak beni utandırmıyor musunuz? Annemi yaktırdığımda geriye kalan külleri de toprağa gömmeyecek misiniz sanki? Burası şehir merkezinden çok uzak, tarım arazisi de değil, birini gömdükten birkaç<a id="GBS.0917.03"/> yıl sonra toprağa karışmayacak mı zaten? Mezarı kaz, cesedi çıkar diyorsunuz da mezarı nasıl kazacağım? Ben yalnız bir adamım, belim tutmaz, el arabası bile çekemem, anamı yaktırmaya param da yok, yaktırdım diyelim küllerini koyacak kabı bile satın alamam, yardım için bir tanış bulmaya çalışırken bacaklarım inceldi koşturmaktan, devletlim, bilmezsiniz tabii, şimdi işler eskisi gibi yürümüyor artık,<a id="GBS.0917.04"/> para yoksa iş de yok, insanlar eskisi gibi yardımsever değil, Zhang amca paramı almak istemedi, gömücüler de para almadılar ama cesedi mezardan çıkarmak için para gerekir, insanlar para almak istemese de böyle bir gönül borcunun altına girdim mi nasıl geri öderim? Devletlim, ah benim iyi kalpli devletlim, benim yerimde olsanız siz ne yapardınız?..” Jintong o ciddi kamu görevlisi hâlâ yanındaymışçasına<a id="GBS.0917.05"/> hüngür hüngür ağlayıp yalvarıyordu.</p>
			<p>Japon yapımı gümüş grisi bir cip dar toprak yolda sarsıla sarsıla ilerliyordu, cip geçerken arkasında büyük bir toz bulutu bırakıyordu. Jintong şaşkınlık içinde kalakaldı, cipin kendisini yakalamak için geldiğini sanıyordu. İlk başta ölümüne korktu ama bu zengin görünümlü demir canavar yaklaştıkça sakinleşmeye başladı. Çalışma kampında onlarca yıl kaldım,<a id="GBS.0918.01"/> bir o kadar daha kalsam ne değişir ki, orada iş yaparken yanına yardım çağırabiliyorsun, yemeğini yapan var, sıkı çalıştığın sürece huzur içindesin, ben Shangguan Jintong gibi insanlar için orası cennet sayılır. Asıl önemli olan beni yakaladıklarından sonra olacaklar, on bin yuan harcayıp mezar kazıcılara mezar kazdıracak halleri yok ya. Böylece annem de rahatsız edilmekten kurtulur, Gaomi Kuzeydoğu<a id="GBS.0918.02"/> Bucağı’nın küçük bir toprak parçasında huzur içinde yatar. Tüm hayatım boyunca annemin başına bela oldum, sonunda özgürlüğümü kaybederek annemin huzur içinde yatmasını sağlayabilirim, buna değer, hem benim gibi hayırsız bir evlat sonunda evlatlık görevini yerine getirmiş sayılır, hem böylece ben de son mücadelemi vermiş olurum. İşte bunları düşünürken kendini birden mutlu bir sarhoşluğun içinde<a id="GBS.0918.03"/> buluverdi, gözyaşlarını kurulayıp ayağa kalktı, yüzündeki kırışıklıklar gerildi, omuzları sanki üzerinden büyük bir yük kalkmışçasına rahatladı. İki elini göğsünün önüne uzatıp soğuk kelepçelerin bileklerine takılmasını beklemeye başladı. Ama ne yazıktır ki cip sarsılarak önünden geçiverdi, cipin cıva gibi göz kamaştıran pencereleri yüzünden içindekileri göremedi. Cip mezarın yüz metre kadar ilerisinde<a id="GBS.0918.04"/> durdu. Cipin açılan iki kapısından üç kişi çıktı dışarıya. İkisi erkekti, irikıyım olanının üzerinde mavi beyaz bir safari kıyafeti vardı, sıska olanının elinde bir dürbün, bileğindeyse içinde telsiz telefon olan küçük deri bir çanta sarkıyordu, Shangguan Jintong “Doğu’nun Kuş Cenneti”nde kırmızı bulutların üzerinde yürüdüğü şanslı günlerde bunlardan birini aynı şekilde bileğinde taşıdığından<a id="GBS.0918.05"/> alete aşinaydı. İki adamın arasında üzerinde koyu kırmızı elbise olan bir kadın vardı. Uzaktan kadının yüz hatlarını iyi seçemiyordu ama kadının göz kamaştırıcı bir porselen gibi parlayan teninden onun güzel bir kadın olduğunu anladı.</p>
			<p>Bu üçü bataklığın hemen yanındaki küçük çamurlu patikada yavaş yavaş yürümeye başladı. Kadın fısır fısır konuşuyor, konuşurken araya kıkırtılar sıkıştırıyordu.<a id="GBS.0919.01"/> İrikıyım olan adam arada öksürüyordu, kendine güveni tam gibiydi, öksürürken metalik sesler çıkarıyordu. Zayıf olanı kadınla erkeğin peşi sıra yürüyordu, çok hürmetkâr görünüyordu, bir bakışta sekreter olduğunu anlayabilirdiniz. İrikıyım olan birden ardına dönüp elini uzatınca sekreter av tüfeğini hemen ona uzattı. İrikıyım olan tüfeği elini alır almaz ileriye doğrultup nişan bile almadan iki el<a id="GBS.0919.02"/> ateş edince çok net ve kulakları sağır eden bir patlama duyuldu. Jintong bataklığa doğru bakınca bir kuğu sürüsünün telaşla havalandığı gördü, mermilerden biri, suyun sığ kesiminde süzülen bir kuğuya isabet etti, kuğu hemen ölüverdi, diğeriyse karman çorman otların arasında kanatlarını açmak için mücadele veren kuğulardan birine isabet etmişti, kuğunun kanatları çamura bulanmıştı, boynundan kan<a id="GBS.0919.03"/> süzülüyordu, kıvrık boynu hareket ederken dans eden renkli bir yılanı andırıyordu. Kırmızı elbiseli kadın ellerini çırpıp, “Vurdunuz! Tam isabet! Belediye Başkan Yardımcısı Ma, gerçekten de keskin bir nişancısınız!” diye tezahürat yaptı. Jintong bu iyi giyimli, işveli kadının tezahürat yaparken memelerinin titremesinden, onun genç bir kadın olmadığını anladı, ellerini neşeyle çırparken masum bir liseli<a id="GBS.0919.04"/> kızın parodisi gibi duruyordu, Jintong, kadından tiksindi birden. Bu adam da umutsuz bir vaka, bir ayağı çukurda, ölüme bu kadar yaklaşmışken hâlâ böylesine neşeli ama. Kırmızılı kadın sanki Jintong’u kızdırmak istermiş gibi kasıtlı bir tavırla çıplak ve beyaz kollarını kaldırıp Belediye Başkan Yardımcısı Ma’nın kısa ve kalın boynuna doladı, ardından pirinç gagalayan bir tavuk gibi zıplayıp<a id="GBS.0919.05"/> adamın alnına bir öpücük kondurdu. Sekreter ayakkabılarını çıkarıp paçalarını sıvadıktan sonra vurulmuş kuğuları almak için bataklığın pırıl pırıl parlayan sığ sularına girdi. Sekreter henüz ölmemiş olan kuğuyu yakalamaya çalışırken neredeyse kayıp bataklığın içine düşecekti, eli ayağı birbirine karışan Belediye Başkan Yardımcısı Ma, “Küçük He, dikkatli ol!” diye bağırdı. Sekreter ölü olan ve henüz<a id="GBS.0920.01"/> ölmemiş olan kuğuyu yeşil çimenlerin üzerine bıraktığında kırmızılı kadın yere eğilip işaretparmağıyla kuğuların tüylerine dokundu, ardından, “Aman Tanrım! Kuğuların da bitleri varmış!” diye bağırarak şaşkınlığını dile getirdi. Avcılar ileriye doğru ilerleyip Jintong’un önünden geçtiler. Belediye Başkan Yardımcısı Ma ve sekreteri, gözlerini bataklığa çevirmiş vuracak av arıyordu, daha yeni kapatılmış<a id="GBS.0920.02"/> bir mezarın başında duran adamı görmediler bile, kırmızılı kadın onların aksine gözlerini Jintong’a dikip ciddi ciddi baktı birkaç kere. Jintong kadının vücudundan yayılan pahalı parfümün yoğun koksunu aldı, üstelik havaya karışan parfüm kokusu içindeki kokuşmuş tilki kokusunu da tespit etti. Kadının çok güzel bir vücudu vardı, uzun bacaklara ve ince uzun bir boyna sahipti, memeleri gevşekçe<a id="GBS.0920.03"/> sarkıyordu, “Tek Boynuzlu At” sutyeni takmış olmasına rağmen sahte olan sahteydi işte, uzman bir gözden bir kum tanesi bile kaçamazdı. Jintong, kadın elini sallarken koltuk altında ateş kırmızısı kılların olduğunu gördü, işte o tilki kokusu oradan geliyordu.</p>
			<p>Jintong’un yanından uzaklaştılar. Jintong bu insanların ne yaptığını bir türlü anlayamamıştı, yarı endişeli yarı mutlu diyebileceğimiz<a id="GBS.0920.04"/> çelişkili bir ruh hali içindeydi. Avcılar ve kuşlar doğal olarak Kuşçu Han’la ilgili olan anıları geri getirdi hemen. Kuşçu Han gerçekten de kuşların dilinden anlayan büyük bir yetenekti, o çorak dağ başında on yıl boyunca nasıl yaşabilirdi ki başka türlü. Mutlaka kuşlarla konuşup fikir alışverişi yapıyordu, Japon kuşlarına evine duyduğu özlemi anlatmış olmalıydı, belki de okyanuslar aşıp Gaomi<a id="GBS.0920.05"/> Kuzeydoğu Bucağı’na gelip anlamadığımız bir dilde bize haberler getiren bir sürü kuş vardır. Pat! Pat! İki el ateş sesi daha, avcılar bir ördek vurdular bu kez, zavallı ördek metrelerce yükseklikte uçarken vuruldu, saçmalar vücudunu paramparça etti, yeşil tüyleri bataklığın üzerinde süzülürken kendi bir taş hızıyla bataklığın içini boyladı. Sekreter elindeki ayakkabıları yere atıp paçalarını sıvadıktan<a id="GBS.0921.01"/> sonra yine suya daldı ördeği yakalamak için. “Küçük He,” diye seslendi ardından Belediye Başkan Yardımcısı Ma, “zaten küçük bir şeydi, uğraşmaya değmez.” “Hayır,” dedi kırmızılı kadın sevimli bir tavırla, “ben o ördeğin yeşil tüylerini istiyorum.” “Önemli değil,” dedi Küçük He, “şimdi gidip alırım.” Genç adam heyecanla öne doğru zıplayıp kıkırdayarak ilerledi çamurun içinde, çamur dizlerine<a id="GBS.0921.02"/> kadar gelince yürümekte zorlandı biraz. Ördek ölüsüne yaklaştığında çamur gözle görülür bir şekilde derinleşti, kalçalarına kadar geliyordu. “Küçük He,” diye seslendi Belediye Başkan Yardımcısı Ma yüksek sesle, “geri dön!” Ama çok geçti artık, kükürt kokusu taşıyan baloncuklar patlamaya başladı bataklığın üzerinde, Küçük He batmıyormuş da bataklık yükseliyormuş gibi görünüyordu. Genç adam başını arkaya<a id="GBS.0921.03"/> çevirip bağırdı, Jintong onun ne dediğini duyamadı ama genç adamın küle dönmüş solgun yüzündeki korku ifadesi Jintong’un zihninin derinliklerine kazındı.</p>
			<p>Bataklığa batmış sekreteri kurtarmaya gelenler akşama doğru çaresiz bir halde dağıldı. Geriye sadece bataklığın kenarına oturmuş boğuk boğuk ağlayan yaşlı bir kadın kaldı. Çamura bulanmış birkaç kişi yorgunca kadını kolundan tutup çekmeye<a id="GBS.0921.04"/> çalışıyordu ama yaşlı kadın gitmek istemiyordu, defalarca oğlunun battığı yere doğru atılmaya çalıştı ama her seferinde yanındakiler tarafından durduruldu. Sonra birkaç adam gelip kadını kolundan tutarak zorla sürüklediler, kadın sürüklenirken ayaklarının ucu çimlerin üzerinde iki sıra gri beyaz iz bıraktı.</p>
			<p>Bataklık yine sessizliğine kavuşunca Jintong’un gözlerinin önünde araba lastikleri<a id="GBS.0921.05"/> ve paletli traktörlerin ezdiği otlarla ve ayak izleriyle bezenmiş bir toprak parçası kaldı, akşamın havasına insan, araba ve yeni ezilmiş çimen suyunun taze kokusu karıştı. Tüm gün uğraşmalarına rağmen delikanlıyı bataklıktan bir türlü çıkaramadılar. Bellerine demir teller bağladıkları onlarca askeri bataklığa saldılar, askerlerin hepsinin yüzü yeşil çamura bulandı ama bataklığın dibinin tadına bakmadılar.<a id="GBS.0922.01"/> Sekreter bir çoprabalığına dönüşmüştü sanki, nereye gittiğini bulamadılar. Jintong gün boyunca annesinin mezarının önünde otururken kimse de gelip onunla konuşmadı, gelip de mezara kimi gömdüğünü soran bile olmadı. Genç sekreterin boğulması ona bir ilham vermişti: Eğer o ciddi kamu görevlisi bir daha gelip bana mezarı açmamı söylerse hemen kazacağım, kazar çıkarırım anamı, sırtıma alırım,<a id="GBS.0922.02"/> anam sırtımda güçlükle öne doğru birkaç adım attım mı bataklığın dibini boylarız. Ölsem de bırakmam anamın elini, iki kişi ağırlığımızı verdik mi bataklıkta hem daha hızlı hem de daha derine batarız.</p>
			<p>Alacakaranlık gittikçe yoğunlaşıyordu, kuşlar bataklıktaki otların arasına tünemiş, geceyi geçirmek için hazırlık yapıyordu. Arada ürkek bir çığlık atan birkaç kuş oluyordu sanki bir yılan tarafından<a id="GBS.0922.03"/> ısırılmış gibi. Batıya doğru giden bir tren geçti, çuf çuf diye. Bataklığın ortasında kimsenin ayak basmadığı yerlerde kırmızı mor renkleri olan zehirli çiçekler açıyordu yavaş yavaş, akşam rüzgârı bataklığın kokusunu taşıyordu eserken. Tüm bu zaman boyunca ortaya çıkmayan ciddi kamu görevlisi şimdiye kadar gelmediyse artık gelmezdi. Gelsen de artık senden korkum yok diye düşündü Jintong.<a id="GBS.0922.04"/> O hayat dolu, geleceği parlak delikanlıyı birkaç dakika içinde yutmuştu bataklık, cesedini bile bulamadılar, benim gibi altmışına merdiven dayamış bir enkaz hâlâ niye korkuyor ki? Zihinsel yükü ortadan kalktıktan sonra midesine bir kramp girdiğini hissetti, açlıktan olmalıydı. Annesi öldüğünden beri ağzına tek lokma koymamıştı. Belli belirsiz bir hisle yiyecek bir şeyler bulmak için kasabaya gitmesi<a id="GBS.0922.05"/> gerektiğini düşündü, o meşhur lokantalar caddesine gidebilirdi, orada her zaman yiyecek bir şeyler bulunurdu. Modaya uygun giyinen kızlı erkekli gençlerin atmayı sevdikleri taze artıkları bulabilirdi orada, artıkları yemesinin üç nedeni vardı, birincisi çevre temizliğiydi, ikincisi hayatını sürdürmek, üçüncüsüyse israfı bir nebze de olsa önlemekti. İnsan yaşamak istiyorsa hayatta kalmak aslında<a id="GBS.0923.01"/> o kadar da zor bir şey değildi. Yürümek istedi ama demir gibi sertleşmiş bacakları yerinden kımıldamıyordu. Annesinin mezarının arkasında kimsenin ayak basmadığı bir yerde soluk beyaz bir sürü çiçek gördü, çiçeklerin ortasında bir de koyu kırmızı başka bir çiçek vardı. Çiçeklerden tatlı bir koku yayılıyordu. Öne doğru birkaç adım süründü, elini uzatıp o çiçeği kopardıktan sonra kendine verdiği küçük<a id="GBS.0923.02"/> bir ödül olarak ağzına atıverdi. Çiçeğin yaprakları çok gevrekti, sanki çiğ karides yiyordu, biraz çiğnedikten sonra ağzına kanın o kötü tadı geldi. Bir çiçekte niye kan tadı olur ki? Çünkü üzerinde yetiştiği toprak insan kanına bulanmıştır.</p>
			<p>Göğün ay ve yıldızlarla kaplı olduğu o muhteşem gecede ağzını çiçeklerle dolduran Shangguan Jintong yüzünü göğe dönüp annesinin mezarı önünde uzanırken<a id="GBS.0923.03"/> geçmişte yaşadığı olayları hatırladı gözünün önünde kırık cam parçaları gibi yanıp sönen. Ardından gözlerinin önünde bir o yana bir bu yana süzülen memeleri görünce bıraktı düşünmeyi. Tüm hayatı boyunca memenin her türlüsünü görmüştü: Uzununu, yuvarlağını, dikini, düzünü, siyahını, beyazını, sert ve pürüzlü olanıyla yumuşak ve pürüzsüz olanını. Bu değerli hazineler, bu güzelim ruhlar şimdi gözlerinin<a id="GBS.0923.04"/> önünde çeşitli akrobasi hareketleri yapıp büyülü danslar ederlerken kuşlara, çiçeklere ve top şeklindeki şimşeklere benziyorlardı. Kendilerine has çok güzel hareketleri vardı. Kokuları mükemmeldi. Gökteki hazineler güneş, ay ve yıldızlarsa, yerdeki hazinelerse iri memeler ve geniş kalçalardı işte. Onları yakalamaya çalışmaktan vazgeçti, onları ele geçirmek imkânsızken gücünü niye boşa harcayacaktı<a id="GBS.0923.05"/> ki? Huşu içinde izledi onları sadece. Uçuşan memeler daha sonra yavaş yavaş başının üzerinde toplanıp devasa bir meme oluverdi¸ bu devasa meme şişti, şişti, hiç durmadan şişmeye devam edip yerle gök arasında duran, dünyanın en yüksek tepesine dönüştü, meme ucunda bembeyaz bir kar tabakası vardı, güneş ve ay meme ucunun etrafında iki küçük parlak böcek gibi dönüyordu.</p>
		</section>
	</section>
	<div style="display:none;"><a id="GBS.0924.01"/></div><div style="display:none;"><a id="GBS.0924.02"/></div><aside class="si-footnote" epub:type="footnote" id="f66"><a class="si-backref" href="#ref_f66">66.</a><span class="si-footnote-text"> Mo Yan ilk kez<em> Dajia </em>dergisinde tefrika olarak yayımlanan romanı üzerinde daha sonra çalışmalar yaptı. 13 Nisan 1995, Gaomi’de ilk taslak, 17 Temmuz 1995 Beijing’de ikinci taslak, 15 Eylül 1995 Beijing’de üçüncü taslak yazıldı. 18 Temmuz 2001 ve Kasım 2009 Beijing’de düzeltmeler yapıldı. Can Yayınları’nın çevirisi, kitabın Kasım 2009 tarihli son düzeltmeden sonraki 2013 tarihli özgün baskısından<div style="display:none;"><a id="GBS.0924.03"/></div> yapıldı. (Y.N.)</span></aside>
	<section class="si-footnotes" epub:type="footnotes">
		<aside class="si-footnote" epub:type="footnote" id="f67"><a class="si-backref" href="#ref_f67">67.</a><span class="si-footnote-text"> Çincede, “acı ağacı” diye biliniyor, Mo Yan burada annelerin acı ağacı gibi acı çektiğini söylüyor. (Ç.N.)</span></aside>
		<aside class="si-footnote" epub:type="footnote" id="f68"><a class="si-backref" href="#ref_f68">68.</a><span class="si-footnote-text">  Mol gebelik. (Y.N.)</span></aside>
		<aside class="si-footnote" epub:type="footnote" id="f69"><a class="si-backref" href="#ref_f69">69.</a><span class="si-footnote-text"> (Çince) Keçi. (Ç.N.)</span></aside>
		<aside class="si-footnote" epub:type="footnote" id="f70"><a class="si-backref" href="#ref_f70">70.</a><span class="si-footnote-text"> Klasik Çin romanları ve eski metinlere göre on sekiz savaş aleti; süvari kılıcı, mızrak, kılıç, dövüş sopası, teber, balta, savaş baltası, kancalı kılıç, üç dişli mızrak, zincirli kırbaç, topuz, çekiç, demir<div style="display:none;"><a id="GBS.0924.04"/></div> pençe, üç dişli teber, uzun mızrak, kısa sopa, baston ve gürze benzeyen ama iki uçtaki yuvarlak parçaların arasında sadece zincir olan göktaşı çekici denilen bir savaş aleti. Kaynağa göre bunların arasına tatar yayı, kalkan, zincir vb. aletler de girebilir. (Ç.N.)</span></aside>
		<aside class="si-footnote" epub:type="footnote" id="f71"><a class="si-backref" href="#ref_f71">71.</a><span class="si-footnote-text"> Geleneksel Çin içkisi <em>baijiu</em>’nun çeşitlerinden biri. Çin votkası diye de bilinir. (Ç.N.)</span></aside>
		<aside class="si-footnote" epub:type="footnote" id="f72"><a class="si-backref" href="#ref_f72">72.</a><span class="si-footnote-text"> <em>Jin Ping Mei</em>, Ming Hanedanı döneminde<div style="display:none;"><a id="GBS.0924.05"/></div> yazılmış erotik bir Çin romanı. (Ç.N.)</span></aside>
		<aside class="si-footnote" epub:type="footnote" id="f73"><a class="si-backref" href="#ref_f73">73.</a><span class="si-footnote-text"> Buraya kadar geçen isimler <em>Jin Ping Mei</em>’den karakterler. (Ç.N.)</span></aside>
		<aside class="si-footnote" epub:type="footnote" id="f74"><a class="si-backref" href="#ref_f74">74.</a><span class="si-footnote-text"> <em>Hong Lou Meng (</em>Kızıl Köşkün Rüyası) adlı klasik Çin romanından iki karakterin adı. (Ç.N.)</span></aside>
	</section>
<div style="display:none;"><a id="GBS.0924.06"/></div></body>
</html>