<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: justify;"><a id="bookmark0"></a>2. Bölüm</h1>

  <h2 id="sigil_toc_id_2" style="text-align: justify;"><a id="bookmark1"></a>Irmak Boylarında Toplanıyoruz</h2>

  <div>
    <br />
  </div>

  <p style="text-align: justify;">Yeryüzüne yayılmalarından çok sonra bile insanlar hâlâ avlanarak ve tohumları, meyveleri, böcekleri, deniz yosunlarını, kertenkeleleri,&nbsp;hayvan yumurtalarını ve bitki köklerini yiyerek yaşamlarını sürdürüyorlardı.</p>

  <p style="text-align: justify;">Fakat yaklaşık 10.000 yıl önce insanın yaşam biçimini kökünden değiştirecek bir süreç başladı.</p>

  <p style="text-align: justify;">Bir insan topluluğunun bir yabani koyun sürüsüne rastladığını düşünün. Koyunlardan birini ya da ikisini öldürüp yerler, oysa hayvanların sayısı yiyebileceklerinden fazladır, dolayısıyla sürüyü haftalarca gizli gizli izlerler. Arada sırada yemek için herhangi bir koyunu,&nbsp;çoğunlukla da sürüden ayrılanı öldürürler.</p>

  <p style="text-align: justify;">Günün birinde avcılar, koyunları tutabilecekleri yalnızca bir ucu açık olan bir vadi keşfeder. Bu keşif en azından kısa bir süre için yerleşmek demektir. Vadinin açık ucunda çadır kurar ya da kulübe inşa&nbsp;ederler. Artık avcılar çobana dönüşmektedir. Koyun sürüsünü, başka&nbsp;av hayvanı bulamadıkları zamanlarda yararlanacakları bir kaynak&nbsp;olarak görürler. Koyunları gütmesi için köpeklerini eğitirler.</p>

  <p style="text-align: justify;">Niteliklerini beğenmedikleri koyunları sürüden ayırıp yediklerinden, yavaş yavaş daha yararlı nitelikleri olan bir tür yetiştirmiş olurlar. Bir zamanların zayıf, etsiz hayvanları daha bol yünlü, besili hayvanlar olana dek evrimleşir. Çobanların ağıla koydukları diğer hayvanlar da yararlı biçimlerde evrimleşir. Doğada yaşarken tehlikeli olan inekler uysallaşır, buzağıları sütten kesildiğinde bile süt vermeye devam ederler. Zayıf, etsiz ve çevik yabandomuzları, besili, besleyici domuzlara dönüşür.</p>

  <p style="text-align: justify;">Çobanlarımız elbette ki yalnızca etle beslenmemektedir. Hepsi, ama özellikle de kadınlar, başka yiyecekler de toplar. Bu yiyeceklerin&nbsp;en önemlileri ovalarda ve ovaların çevresindeki bataklıklarda kendiliğinden yetişen tahıllardır: Arpa, mısır, pirinç ve buğday. Tahılları&nbsp;toplamak kolay olur: Bitkilerin saplarını salladıklarında tohumlar sepetlerine düşer.</p>

  <p style="text-align: justify;">Tahıl tanelerinin tohum olduğunu fark ederler (büyük olasılıkla da kadınlar). Yiyecek bulmanın zor olduğu yıllardan birinde, daha&nbsp;fazla tahıl bitkisine sahip olmak umuduyla toprağı kazar ve tohumları toprağa saçarlar. Yeri dal parçalarıyla kazmanın ve tohum ekmenin doğanın sunduğu yiyecekleri toplamaktan çok daha büyük bir çaba gerektirdiği açık. Ama ürünleri topladıklarında yemek ya da kışa&nbsp;saklamak için daha fazla tahılları olur.</p>

  <p style="text-align: justify;">Artık tarımla uğraştıklarından, belli bir yerde kalmaları için (sürüleri dışında) bir nedenleri daha vardır. Tarım için uygun hale getirilen bir araziyi yalnızca bir yıllığına kullanmak akıllıca değildir. Bu nedenle, aletlerini ve tohumlarını saklayabilecekleri büyücek kulübeler inşa&nbsp;ederler. Kulübelerin çevresine, sığırların kaçmasına, hırsızların girmesine engel olmak için bir çit, ardından bir duvar inşa ederler.</p>

  <p style="text-align: justify;">Tarım ve köy yaşamı işte kabaca böyle başlamıştı. Bu değişim, münzevi bir dâhinin tarımı düşünüp bulmasıyla ve bu büyük buluşa&nbsp;ilişkin haberin dünyanın dört bir yanına yayılmasıyla yaşanmadı. İnsanlar tarıma yukarıda anlattığımıza benzer biçimde geçmiş olsa gerek. Küçük insan toplulukları, yavaş yavaş, ne yaptıkları konusunda&nbsp;neredeyse hiç düşünmeden, hayvanlarla ve bitkilerle ilgilenme biçimlerini değiştirdiler. (Sırası gelmişken, bu değişim, insanoğlunun cilalamak ve bilemek suretiyle şekillendirme yoluyla daha gelişmiş taş aletler yaptığı Neolitik Çağ’ın [Yeni ya da Cilalı Taş Çağı] başlangıcıyla&nbsp;aynı zamana rastlar.)</p>

  <p style="text-align: justify;">Tarım yalnızca 10.000 yıl içinde dünyanın neredeyse her yerinde yiyecek toplayıcılığın yerini aldı. Bu hızlı ve yaygın değişim sağlam bir&nbsp;açıklama gerektiriyor. İşte bunlardan biri: Belki de belli bir dönemde&nbsp;insanlar yiyecek kaynağı sıkıntısı çektiler. Dünya çapında bir kuraklık insanları daha fazla yiyecek bulmak için yeni yollar aramaya itmiş olabilir. Etkileyici bir açıklama ama tarihçiler böyle bir kuraklığa ilişkin henüz herhangi bir kanıt bulamamıştır.</p>

  <p style="text-align: justify;">Kim bilir, değişimin nedeni belki de yetersiz kaynak değil, artan talepti: Dünya nüfusundaki ani bir artış sonucu doyurmaları gereken&nbsp;boğaz sayısı artan insanlar, kolay bir yaşam biçimi olan yiyecek toplayıcılığını bırakıp, daha zor, daha verimli bir iş olan tarımı öğrenmek&nbsp;zorunda kaldılar. Böyle bir nüfus artışı yaşanmış olabilir, ama bunun&nbsp;kanıtını bulmak güç, büyük olasılıkla da imkânsız.</p>

  <p style="text-align: justify;">Kısacası, tarımın neden dünyanın büyük bir bölümünde neredeyse aynı zamanda ortaya çıktığı bir sır olmaya devam ediyor.</p>

  <p style="text-align: justify;">Arkeologlar, yiyecek toplayıcılığından tarıma geçişin izlenebildiği yerleri ortaya çıkardı. Bu yerlerden biri, deniz seviyesinden 250 metre aşağıda bulunan Kudüs’ün yakınlarında bir vaha olan Eriha’dır. İlk&nbsp;yerleşimden bu yana, Eriha’da yaşayan her kuşak, arkasında toprak&nbsp;ve süprüntüden bir katman bırakmış. Sonunda katmanlar düz arazinin üzerinde yaklaşık 21 metre yüksekliğinde bir tepecik oluşturmuş.&nbsp;En alttaki katmanlar başlangıçta gezgin avcıların Eriha’da bir su kaynağının yanında sıkça konakladıklarını gösteriyor. Ceylan avlıyor,&nbsp;baştan savma yapılmış kulübelerde ya da çadırlarda kalıyorlardı. Su&nbsp;kaynağına adandığı düşünülen bir tapınak da kurmuşlardı.</p>

  <p style="text-align: justify;">Daha sonra insanlar yavaş yavaş yerleşmeye ve tarım yapmaya başladı. İlk çiftçiler buğday ve arpa ekiyor, büyük olasılıkla keçi yetiştiriyorlardı. Daha sonrakilerin sürülerine göz kulak olmada kendilerine yardım eden köpekleri vardı. Tarım devriminin tamamlanması&nbsp;1.000 yıl kadar sürdü. 1.000 yılın sonunda kalabalık bir köyde yaşayan iki-üç bin kişilik bir insan topluluğu haline gelmişlerdi. Kerpiçten&nbsp;yapılma küçük, yuvarlak kulübelerde yaşıyorlardı, ama köylerinin&nbsp;çevresine sağlam bir duvar örmüşler ve dokuz metre yüksekliğinde bir&nbsp;kule inşa etmişlerdi. Civardaki tepelerde ve çölde yaşayan avcı-hay-dutlardan korkmalarım gerektirecek kadar refah içindeydiler.</p>

  <p style="text-align: justify;">Güneş altında kavrulan Eriha’dan çok uzakta, Avrupa’da, karla kaplı Alpler’in ortasında tuhaf bir Buzadam yaşıyordu. Çöldeki su&nbsp;kaynağının kenarında yaşayan insanlar gibi, Buzadam da insanların&nbsp;toplayıcılıktan tarıma geçtikleri dönemin insanıydı. 1991’de, o zamana dek bir buzulun altında kalan cesedi İtalya’da bir dağ geçidinde yürüyen turistler tarafından bulundu. Ceset bozulmamıştı, suyunu kaybedip kısmen mumyalaştığı için korunmuştu.</p>

  <p style="text-align: justify;">Kahramanımızın o dağ geçidinde ne aradığım hiçbir zaman bilemeyeceğiz. Belki avlanıyor, belki de koyun güdüyordu ya da birazdan göreceğimiz gibi, oraya savaşmak için de tırmanmış olabilir. Kırklı&nbsp;yaşlarının ortalarındaydı (hayatta kalmanın zor olduğu o dönemler&nbsp;için bir hayli yaşlı sayılır), eklemlerindeki iltihaplar ve bağırsaklarındaki solucanlar dışında sağlıklıydı. Hayvan postundan bir kepenek&nbsp;giyiyordu, omuzlarında otlardan örülmüş bir pelerin vardı. Kürk bir&nbsp;başlık takıyor, sıcak tutması için içini otlarla doldurduğu deri ayakkabılar giyiyordu. Biri düzgün bir biçimde saçını dokuz santimetre&nbsp;uzunluğunda kesmişti. Yanında bir sürü şey taşıyordu. Burada hepsini sıralamak olanaklı değil, ama bunların arasında bir sırt çantası, kesici kısmı bakırdan yapılmış bir balta, bir yay ve oklar, çakmaktaşından bir kama, iki adet mantar, bir çakaleriği ve mermer boncuğu olan&nbsp;bir püskül de vardı.</p>

  <p style="text-align: justify;">Buzadam, yaşadığı bölgedeki insanların yerleşik yaşama geçtikleri, tarım yapmaya başladıkları ve madenleri kullanmayı öğrendikleri bir dönemde yaşamıştı. Midesinde keçi eti parçalan ve çiftçilerin ekip&nbsp;daha sonra da hasat ettikleri cinsten buğday vardı. İnsanların tarım&nbsp;yaptıkları bir bölgede yaşadığı çok açık. Yaşadığı dönem düşünüldüğünde, baltasının bakır bıçağı tam anlamıyla teknolojik bir harika.&nbsp;İnsanların, güçlüklerle dolu bir iş olan, bakır cevherini bir ateşte ısıtıp erimiş metali bir kalıba dökme işinde ustalaşmasının geçmişi öyle&nbsp;pek fazla değil.</p>

  <p style="text-align: justify;">Buzadam’ın vücudunda kendi yapması mümkün görünmeyen, başka birinin odunkömürüyle yaptığı dövmeler var: Sırtının alt kısmında çizgiler, sol dizinin arkasında bir çarpı işareti ve sağ ayak bileğinde şeritler. Belki de bu işaretler Buzadam’ın bir şef veya büyücü&nbsp;olduğunu gösteriyordur. Ağrıyı gidermek için uygulanan bir yöntemin, bir tür akupunkturun işaretleri de olabilirler.</p>

  <p style="text-align: justify;">Buzadam’ın bulunduğu yere neden geldiğini bilmiyorsak da nasıl öldüğünü biliyoruz. Sırt çantasındaki meyveler aylardan ağustos veya&nbsp;eylül olduğunu söylüyor. Yemeğini yemiş ve bu onun son yemeği olmuş. Sonra biri onu okla sol omzundan vurmuş. Kayaların içinde boyunun iki katı derinliğindeki bir çukura yuvarlanmış ve orada kan kaybından ölmüş. Vücudu donmuş. Cesedi, bir hayvan bulamadan, karla örtülmüş ve düştüğü çukurun üzerini bir buzul yavaş yavaş kapatmış. Buzulun altındaki soğuk barınağında elli yüzyıldan daha&nbsp;uzun bir süre huzur içinde yatmış.</p>

  <p style="text-align: justify;">Buzul eriyip Buzadamın kafası ve omuzları ortaya çıkınca iki turist onu fark etmişti. Buzadam hemen uluslararası bir üne kavuştu. Bilim adamları kısmen çözülmüş vücudunu yeniden dondurarak incelemeye başladılar. Birkaç kadın onun çocuğunu dünyaya getirmeye&nbsp;gönüllü oldu, ama bu hâlâ bilimin sınırlarının dışında.</p>

  <p style="text-align: justify;">Ve işte tören boruları ve gümbürdeyen davullar eşliğinde, insanların “uygarlıklar” kurmaya başladığı döneme geliyoruz. Uygarlık sözcüğüyle, insanların köylerde ve kentlerde yaşadığı, çok sayıda değişik işte çalıştığı, bir yönetime bağlı olduğu, bir Tanrı’ya veya tanrılara&nbsp;taptığı ve okuyup yazabildiği bir yeri kastediyoruz. Elbette insanlar&nbsp;belirli bir anda birdenbire “uygarlaşmadılar”.</p>

  <p style="text-align: justify;">Yine de uygarlaşmanın ilk yaşandığı yerin şimdiki Irak’ın güneyindeki bölge olduğu söylenebilir. Burayı gözünüzün önünde canlandırmaya çalışın. Asya’nın güneybatısında Dicle ve Fırat ırmakları, Türkiye’nin güneyinden Basra Körfezi’ne dökülene kadar Irak topraklarında 1.200 kilometre boyunca yan yana akıyor. Bölgenin eski adı “Mezopotamya”, Yunancada “Irmaklar Arasındaki Ülke” anlamına&nbsp;geliyor. Mezopotamya’nın güney bölümünde ırmaklar, tarım yapmaya elverişli düz arazilerden, çöllerden, bataklıklardan geçerek körfeze&nbsp;dökülüyor. Bölge o kadar düz ki, söylenenlere göre, kaim bir kitabın&nbsp;üzerine çıktığınızda her yeri görebiliyorsunuz.</p>

  <p style="text-align: justify;">MÖ 4500 ile 4000 arasında, Mezopotamya’nın güney bölümünde yaşayan ve tarım yapan bir halk uygarlığın eşiğine gelip dayandı. Bazı bataklıkları kurutarak tarıma elverişli hale getirdiler, yünlü kumaştan ve deriden yapılma giysiler giydiler, kilden kaplar yaptılar ve çamurdan yaptıkları tuğlalarla kulübeler inşa ettiler.</p>

  <p style="text-align: justify;">1.000 yıl sonra başka bir halk gelip, büyük olasılıkla orada yaşayanları kendi içinde eriterek bu bölgeye yerleşti. İskeletlerinden ve yaptıkları resimlerden sağlam yapılı, kısa boylu insanlar oldukları anlaşılıyor. Irmakların daha yukarısındaki komşuları daha sonra onlara “Sümerler”, bölgelerine de Sümer adını verdi ama bu insanlar kendilerine “esmer başlı”, yaşadıkları yere de “Ülke” diyorlardı.</p>

  <div>
    <p style="text-align: justify;"><br /></p>
  </div>

  <div>
    <div style="text-align: center;"><img alt="" src="../Images/main-3.jpg" /></div>
  </div>

  <p style="text-align: justify;">Su, paha biçilmez su, yaşamlarını biçimlendirdi. Başlangıçta belki de bataklıkların ortasında yaşamışlardı. Bir Sümer söylencesi, çok eski zamanlarda bir tanrımn suların yüzeyine sazlar yerleştirdiğini ve&nbsp;sazların üzerine çamur dökerek bir kulübenin zeminini oluşturduğunu anlatır. Günümüzde de bu bölgede, bataklıklarda yaşayan insanlar, saz döşeli zeminlerine her basıldığında çamur fışkıran saz kulübelerde oturuyor. Bizim bildiğimiz Sümerlerin çoğu ise bataklıklarda&nbsp;değil, ırmak kıyılarında yaşamış.</p>

  <p style="text-align: justify;">İlk çiftçiler kanallar açmayı öğrendi, böylece ırmak taşkınlarında önce suyu tarlalara doğru yönlendirebiliyor, sonra da toprakta tuz birikmesine engel olmak için tarlalardaki suyu boşaltabiliyorlardı. Irmakların uzağındaki tarım arazilerine su taşımak amacıyla kanal ağını yavaş yavaş genişlettiler. Köyler büyüdü, kentlere dönüştü.</p>

  <p style="text-align: justify;">Toprak bereketliydi, sulamayla arpa, buğday, susam ve hurma yetiştirilebiliyordu. Satacak gereksinim fazlası ürünü olan çiftçiler komşularının arazilerini satın aldı ve zengin toprak sahiplerine dönüştü. Aynı dönemde Sümerlerin bir kısmı da ticaret yapmaya başladı.&nbsp;Eşeklerin çektiği arabalarla Sümer ülkesinin doğusundaki dağlarda&nbsp;yaşayan insanlara arpa, susamyağı, kurutulmuş balık ve giysi taşıyorlardı. Geri dönerken kendi bölgelerinde olmayan şeyleri getiriyorlardı: Değerli madenler, bakır, sedir ağacından kereste ve tapınak inşaatı için taş. Tüccarlar, sazlardan ve hayvan postlarından yapılma tekneleriyle ırmak boylarına kurulmuş başka kentlere de gidiyorlardı.&nbsp;Böylece büyüyen kentler birbirleriyle ilişkiye girdi ve ortak bir uygarlık kurdular.</p>

  <p style="text-align: justify;">Tek başına yaşayan köylüler kanallar tasarlayamaz, kazamaz ve kanalların bakımını yapamazdı. Kazı işini yürütecek ve çölden gelen&nbsp;haydutları uzaklaştıracak şeflere gereksinimleri vardı. Dolayısıyla bütün büyük kentlerde bir şef ortaya çıktı. “Büyük insan” olarak adlandırılıyorlardı, vergi toplayıcıları, yargıçları ve kanal denetçileri vardı.&nbsp;Bazen tüccarlar ve zengin toprak sahipleri büyük insana kendi isteklerini bildiriyordu, oysa köylülerin, işçilerin ve kölelerin hiç söz hakkı yoktu. Bir Sümer sözü şöyle der: “Yoksulun gücü yoktur.”</p>

  <p style="text-align: justify;">Öte yandan bu ilk uygarlıkta kadınlara o kadar kötü davranılmıyordu. En az 5.000 yıl süresince başka pek çok yerdeki kadınlardan daha fazla yasal hakka sahip oldular. Bir ev ya da arazi sahibi olabiliyor, ticaret yapabiliyor ve mahkemelerde tanıklık edebiliyorlardı.</p>

  <p style="text-align: justify;">Yine de kadınlar, çoğunlukla kadınlar ne yaparsa onu yapıyorlardı. Bunlardan biri elbette çocuk doğurmaktı. Evli bir kadın çocuk doğuramazsa kocasının, yasaya göre, ikinci bir kadınla evlenme hakkı vardı. Diğer “kadın işleri” dokumacılık, bahçecilik ve yemek pişirmekti. Bir Sümer söylencesinde yaratıcı Tanrı Enki tanrılara, ki bunlar erkektir, balık avlamak, tarla sürmek, kanal kazmak, tuğla yapmak ve yapılar inşa etmek görevlerini verir. Oysa tanrıçalara, tahılları ve sebzeleri hasat etmek, bez dokumak gibi söylencenin anlatıcısı&nbsp;tarafından “kadın işi” olarak adlandırılan görevler verir. Bu, bütün&nbsp;kadınların yapmaları gereken her şeyi yaptıkları anlamına gelmiyor.&nbsp;Bir Sümer fıkrasında bir koca şöyle der: “Karım tapmakta, annem ırmak kıyısında, bense burada açlıktan ölüyorum.”</p>

  <p style="text-align: justify;">Tanrılar ve tanrıçalar Sümer kentlerinin görünüşünün biçimlenmesine yardım ettiler. Sümerlerin taptığı yüzlerce tanrı ve tanrıça vardı, hepsini de hoşnut etmeleri gerekiyordu. Her kentte “büyük insan” aynı zamanda dini önderdi, o ve onun din görevlileri daima yüksekçe&nbsp;bir yere bir kule inşa ediyorlardı. Ziggurat adı verilen bu büyük kuleler, büyükten küçüğe doğru bir piramit oluşturacak biçimde üst üste&nbsp;konmuş kutulara benziyordu. En üstte bir tapınak vardı. Sümer ülkesinin düz topraklarında bir zigguratın sıcak havadaki titrek parıltısı&nbsp;kilometrelerce öteden görülebilirdi. Kitab-ı Mukaddes’te ziggurat,&nbsp;küstah Babillilerin (yaşadıkları yer Sümer ülkesinin pek uzağında&nbsp;değildi) Tanrı gücenip engel olana dek inşa etmek için uğraştıkları&nbsp;“başı göğe değen” kule olarak geçer.</p>

  <p style="text-align: justify;">Bir süre sonra tüccarlar ve devlet memurları ilgilenmeleri gereken işlerin durmadan arttığım fark ettiler: Zigguratlar için tuğla, bakır işçileri için maaş, köleleri doyurmak için arpa ve hurma. Bu kadar çok şeyi akıllarında tutamıyorlardı. MÖ yaklaşık 3200 yılında yazıcıları (kâtipleri ya da sekreterleri) bu sorunu çözdü. Çevrelerinde bol miktarda bulunan ıslak kilden tableder yaptılar ve bu tabletlere patronlarının işlerine dair kayıtları kazıdılar. Eşekleri, keskileri, erkek veya kadın köleleri, bira testilerini ve buna benzer şeyleri anlatan göstergeler buldular.</p>

  <p style="text-align: justify;">Daha sonra yazıcılar göstergeleri bir araya getirerek yeni sözcükler yazmanın yollarını öğrendi. Yan sayfadaki şekilde, ortasından alt köşesine inen kısa bir çizgisi olan ters dönmüş üçgen, bir vulvayı gösteriyor. Bir kadın anlamına geliyor. İkisi altta, biri yukarıda üç yarım daire “dağ” anlamında. Sümerler kadın kölelerini doğudaki dağlardan getiriyorlardı, dolayısıyla bir yazıcı bu iki göstergeyi, yani üçgenle yarım daireleri bir araya getirseydi, ortaya “köle kadın” anlamı çıkacaktı.</p>

  <p style="text-align: justify;"><br /></p>

  <div style="text-align: center;"><img alt="" src="../Images/main-4.jpg" /></div>

  <p style="text-align: justify;"><br /></p>

  <p style="text-align: justify;">Yazıcılar göstergeleri, en az üzerlerine yazdıkları kil kadar yaygın bir şeyle, bataklıklarda büyüyen sazlarla çiziyorlardı. Bir sazın ucunu&nbsp;düz değil de belli bir açıyla keser, sonra da kile bastırırsanız, ortaya&nbsp;dar bir üçgen biçiminde bir işaret çıkar. Bir süre sonra yazıcılar, şeylerin tanınabilir çizimleri olan göstergeleri kısaltarak daha hızlı yazmalarına olanak sağlayan ama gösterdikleri şeylere hiç benzemeyen&nbsp;üçgen biçimli göstergeler kullanmaya başladı. (Şekilde bunun nasıl&nbsp;gerçekleştiğini görebilirsiniz.) Artık yazıcılar baş döndürücü hızlarda&nbsp;yazabiliyorlardı. Şöyle bir özdeyiş vardı: “Yazıcının elleri de ağzı kadar hızlı olanı makbuldür.”</p>

  <p style="text-align: justify;">Yazıcılar pek çok sözcüğün, anlamları farklı olmasına rağmen aynı şekilde seslendirildiğini fark etti. Bu nedenle aynı üçgen biçimli gösterge grubunu iki ayrı şeyi göstermek için kullanabiliyorlardı. Örneğin, <span style="font-style:italic;">ha</span> hem “balık”, hem de “-ebilmek” anlamındaydı. Dolayısıyla “-ebilmek”i anlatmak için “balık” anlamına gelen üçgen göstergeleri kullanabiliyorlardı. Sümer yazısı artık nesneleri temsil eden şekil gruplarıyla sesleri gösteren şekil gruplarının bir karışımı olmuştu.</p>

  <p style="text-align: justify;">Başlangıçta yazıcılar bütün zamanlarını iş anlaşmalarını ve mal listelerini kaydetmekle geçiriyorlardı. Fakat sonra Sümerler yazılı sözcüklerle yapılabilecek başka şeyleri keşfetti. Artık “büyük insan”ın savaşlarda kazandığı zaferlerle ilgili böbürlenmelerini binaların üzerine kaydedecek yazıcıları vardı. Din adamlarının ilahilerini kayda geçen yazıcıları vardı. Zengin babalar, çocuklarına davranışlarına dikkat etmelerini söyleyen mektuplar yazmaları için yazıcılara başvurdular. Bilge-yazıcılar, yepyeni aşk, ölüm ve zafer şürlerinin yanı sıra, o&nbsp;zamana dek bellekten belleğe aktarılan eski zaman söylencelerini de&nbsp;yazıya geçirdi. Sümerler belleklerini güçlendirmeyi ve zihinlerini genişletmeyi öğrenmişlerdi.</p>

  <p style="text-align: justify;">Sümerler artık uygarlaşmıştı ve onlar da bunun farkındaydı. Oysa güneydeki ve bandaki çöllerde, kendileri kadar ilerleme göstermemiş&nbsp;kaba saba insanlar vardı, onları böyle görüyorlardı. Çöldeki göçebeleri nasıl betimlediklerine ilişkin bir örnek: “Tahıl nedir bilmeyen&nbsp;MAR.TU... Ne ev, ne kent bilen MAR.TU, dağlardaki kaba saba insanlar... [Tarım yapmak için] diz çökmeyen, çiğ et yiyen, hayatları boyunca hiç evleri olmayan, öldükten sonra gömülmeyen MAR.TU...”</p>

  <p style="text-align: justify;">Bazı köyler büyüyerek 35.000 kişilik küçük kentlere dönüştü. Bunların arasında Nippur, Uruk, Kiş ve Ur kentleri de vardı. Kentlerin hepsi ırmaklara bağımlı olduklarmdan, birbirlerine oldukça yakındı, Ur kenti Eridu’dan görülebiliyordu. Zaman geçtikçe büyük&nbsp;kentler küçük kentleri denetimi altına aldı, böylece bu büyük kentler&nbsp;artık yalnızca kent değil, birer kent devleti oldular. Sınırları boyunca&nbsp;hendekler kazıldı, işaretler konuldu.</p>

  <p style="text-align: justify;">Daha büyük devletler ve savaş daha katı kurallar gerektirdi, bu nedenle “büyük insanlar” yerini, tanrılar tarafından seçildiklerini iddia eden güçlü savaşçı krallara bıraktı. Savaşçı krallar komşularıyla su&nbsp;hakları ve toprak için savaştı ve yendiklerinde sınır işaretlerini kaldırdılar. (Şöyle bir özlü sözleri vardı: “Gidip düşmanın toprağını alırsın,&nbsp;düşman da gelip senin toprağını alır.”)</p>

  <p style="text-align: justify;">Kralların saraylarında adamları, eşleri ve cariyeleri, çok sayıda yazıcı, sürüyle hizmetçi, piyade bölükleri, atla çekilen iki tekerlekli arabalarla savaşa giden mızraklı süvarileri vardı. Ur’da hükümdarlar öldüklerinde çok büyük mezarlara yerleştiriliyor, ardından hükümdarın saray müzisyenleri, muhafızları ve cariyeleri (pahalı giysiler içinde) acı vermeyen bir zehir içiyor ve kadehleri hâlâ ellerindeyken efendilerinin yanına uzanıp ölümü bekliyorlardı.</p>

  <p style="text-align: justify;">Bu hükümdarlardan biri Uruk kralı Gılgamış’tı. (Artık tarihin, bazı insanların, çoğunlukla da kralların isimlerini bildiğimiz dönemine geldik.) Yaşamı hakkında fazla bir şey bilmiyoruz, ancak Sümerler&nbsp;Gılgamış ile ilgili şiirler ve öyküler yazmış, onu bir kraldan tanrısal&nbsp;bir kahramana dönüştürmüştü. Öykülerdeki Gılgamış anlaşılması&nbsp;güç bir adamdır; yalnızca büyük eylemler yapmakla kalmamış, yaşam&nbsp;ve ölüm ile ilgili önemli sorular sormuş biridir. İlk şiirde Gılgamış, Kiş&nbsp;hükümdarının Uruk’u yakıp yıkmasına engel olur. Fakat insanların&nbsp;can verişini gördüğünde ve “ırmağın sularında yüzen cesetlere” gözlerini dikip baktığında kendisinin de bir gün öleceğini üzülerek anlar.</p>

  <p style="text-align: justify;">Kaçınılmaz sonuna varmadan önce adını bütün dünyaya duyurmaya karar verir, o ve arkadaşı Enkidu, yurtlarını terk edip serüvenlere atılırlar. Bu serüvenlerden birinin ardından Enkidu, bir tanrıçanın Gılgamış’a verdiği ama Gılgamış’ın kaybettiği davulu ve tokmağı bulmak için büyük bir cesaretle ölüler dünyasına iner. Fakat ölüler ülkesinin yasaklarını çiğnediğinden geri dönemez. Gılgamış bilgelik&nbsp;tanrısına kendisine yardım etmesi için yalvarır, sonunda Enkidu’nun&nbsp;ruhu yeryüzüne geri döner. İki dost kucaklaşır ve Enkidu Gılgamış’a&nbsp;ölümden sonra yaşamın ne kadar kasvetli bir şey olduğunu anlatır.&nbsp;Son şiirde Gılgamış ölür.</p>

  <p style="text-align: justify;">Sümerler tarafmdan kurulmalarından yaklaşık beş yüzyıl sonra bağımsız kent devletleri devrinin sonuna gelinmişti. Birkaç kent devletini birden yöneten ilk Sümer hükümdarı Kiş kralı Etena olabilir.&nbsp;MÖ 2800 dolaylarında, “bütün bölgeleri istikrara kavuşturmuştu.”&nbsp;Birkaç yüzyıl sonra, şimdiki İran’dan gelen bir halk bütün Sümer ülkesini ele geçirdi ve yaklaşık bir yüzyıl boyunca yönetti. Ardından,&nbsp;MÖ 2350 civarmda yine Sümer halkından biri Umma kralı Lugalzagesi bütün Sümer ülkesini egemenliği altına aldı. Kendi başarılı yönetimi altında herkesin, “güneşin doğuşundan batışına dek” otlaktaki&nbsp;sığır gibi huzur içinde yaşadığını ileri sürdü.</p>

  <p style="text-align: justify;">Fakat Lugalzagesi’nin hükümdarlığı sırasında başka bir yabancı tehlike ortaya çıktı. Sümer ülkesinden ırmaklar boyunca kuzeye gidildiğinde, bugünkü Bağdat’ın yakınlarında Akad Krallığı vardı. Akad&nbsp;kralı Şarrukin, Lugalzagesi’nin başkentine saldırdı, kenti ele geçirdi&nbsp;ve surlarını yerle bir etti. Herkesin üzerine tükürebilmesi için Lugal-zagesi’yi boyunduruğa vurup kentin kapılarından birinde sergiledi.</p>

  <p style="text-align: justify;">“Savaş Kralı” Şarrukin, güneyindeki Sümer ülkesinin tamamını, kuzeyindeki Asur ülkesini ve daha başka yerleri ele geçirdi. “Bundan&nbsp;böyle” diyordu, “benim dengim olduğunu söyleyen bir kral benim&nbsp;gittiğim yerlere gitsin[de görelim].” İmparatorluğu Basra Körfezinden Akdeniz’e kadar uzanıyordu. Birkaç kuşak boyunca Sümer&nbsp;ülkesi yalnızca bir eyalet olarak kaldı.</p>

  <p style="text-align: justify;">Oysa Sümer, bir krallık veya kültürel bir öncü olarak henüz yok olmamıştı. Sümerler bağımsızlıklarım yeniden kazandı ve Kral Ur-Nam-mu ülkeyi birleştirdi. Yaptığı pek çok şeyin yanı sıra Ur-Nammu, büyük olasılıkla dünyadaki ilk kanunnamesini hazırladı. Buyrukları herkes görebilsin diye büyük taş tabletlere yazdırdığı biliniyor, ama bu tabletlerden günümüze yalnızca hasar görmüş kil bir kopyası kaldı.&nbsp;Kanunnamenin giriş bölümünde Ur-Nammu, halkına adalet getirdiği&nbsp;için övünüyor. Onları öküzlerini, koyunlarını ve eşeklerini çalan hırsızlardan kurtarmış, “dul kadınlar güçlülerin pençesine düşmemiş” ve&nbsp;“bir sikkesi olan biri [altmış sikkesi olan] birinin pençesine düşmemiş.”</p>

  <p style="text-align: justify;">Ur-Nammu’nun yasaları zararı telafi etmek için para cezaları öngörüyordu. Örneğin: “Bir adam başka bir adamın burnunu... keserse bir mina gümüşün üçte ikisini ödeyecektir.” Ayrıca: “Bir adam sahibinin izni olmadan bakire bir köleye tecavüz ederse, o adam beş gümüş sikke ödeyecektir.” Bu parayı elbette köleye değil, sahibine ödüyordu. Ur-Nammu doğudaki dağlardan gelen istilacılarla giriştiği bir&nbsp;savaşta öldü. Bir şiirde anlatıldığına göre, “savaş alanının ortasında,&nbsp;kırık bir çömlek gibi, terk edilmiş yatıyordu.”</p>

  <p style="text-align: justify;">Sümer uygarlığı artık neredeyse tamamen yok olmuştu. MÖ yaklaşık 1750’de Babil Krallığı Fırat’ın yukarı kesimlerine kadar bütün Mezopotamya’yı egemenliği altına almıştı. Bu tarihten sonra Sümer&nbsp;ülkesi yalnızca Babil’in ve sonraki krallıkların önemsiz bir eyaleti olacaktı. Sümerler, bir uygarlık yarattıkları kentleri terk ettiler ve başka&nbsp;halkların içinde eridiler. Kanallar mille doldu, kentler yıkıldı, geriye&nbsp;yıkıntıların oluşturduğu korkunç tepelerden, dümdüz uzanan çölün&nbsp;ortasındaki büyük tümseklerden başka bir şey kalmadı. 1900’lerin&nbsp;başlarında arkeologlar kalıntıları ortaya çıkarana dek insanoğlu uygarlığın beşiği olan bu bölgeyi unuttu.</p>

  <p style="text-align: justify;">Sümerler yine de, komşu halklara öğrettikleri ve komşu halkların onlardan öğrendiği şeylerde yaşamaya devam etti. Bunlardan en önemlisi okuma yazmaydı, ama Sümerler komşularına kentlerde nasıl yaşayacaklarını, çömleklerine çömlekçi çarkında nasıl şekil verebileceklerini, bir mal listesini nasıl yapacaklarını, tekerleği taşıtlarında nasıl kullanacaklarını, savaş arabalarıyla ve baltalarla nasıl savaşacaklarını, arazileri nasıl ölçeceklerini, bir sayının karekökünü ve küp-kökünü nasıl hesaplayacaklarını da öğretmişti. Hatta Mezopotamya’nın dışındaki halklar, özellikle de Sami halkı, Sümerlerin efsanelerini ve yasalarını bile alarak, kendilerine mal ettiler.</p>

  <p style="text-align: justify;">Eski Mısır, Sümer ülkesinin yaklaşık 1.500 kilometre güneybatısında kalıyordu ama bu iki uygarlık bir biçimde kardeşti. Her ikisi de yaklaşık aynı zamanda ırmak boylarında ortaya çıkmıştı ve ikisi de&nbsp;topluluklar halinde yaşayan insanlara nasıl düzenli toplumlar oluşturabileceklerini göstermişti.</p>

  <p style="text-align: justify;">Brezilya’daki Amazon Irmağı’nm kıyısında yaşayanlar kabul etmese de. Nil büyük olasılıkla yeryüzünün en uzun ırmağı. Doğu Afrika'nın içlerindeki Victoria Gölü’nden başlıyor, başka göllerden geçerek kuzeye doğru akıyor, dağlık bölgeleri, çölleri ve uçsuz bucaksız papirüs bataklıklarını aşıp, Mavi Nil’i ve diğer ırmakları toplayıp birleştiriyor. Ancak bundan sonra eski çağlarda Mısır olarak adlandırılan bölgeye giriyor. Tam bu noktada Akdeniz’e olan uzaklığı hâlâ&nbsp;1.200 kilometre. Irmak, sularında yetişen lotuslara benzeyen bir yol&nbsp;izliyor. Sağa kıvrılıyor, sola kıvrılıyor ve Kahire’ye ulaştığında (zambak çiçeklerini andırırcasına) birkaç kola ayrılıyor ve Akdeniz’e dökülüyor.</p>

  <p style="text-align: justify;">Her yıl, güneydeki ormanlara ve dağlara yağan şiddetli yağmurlar Nil’in taşmasına yol açar. Yakın zamana kadar ırmak yaz sonunda&nbsp;taşıyor ve geri çekildiğinde kıyılarında verimli bir mil tabakası bırakıyordu. (Günümüzde Nil’e kurulan bir baraj taşkınları önlüyor.) Çok&nbsp;eski zamanlarda, ırmağın her iki kıyısındaki dar ama verimli toprak&nbsp;şeritleri bataklıklar ve küçük ormanlar barındırıyordu. Onların hemen&nbsp;ötesinde çorak çöl vardı. Karşıtlık olağanüstüydü; bir ayağınız verimli topraklarda, diğeri parıldayan çöl kumunda ayakta durabilirdiniz.</p>

  <p style="text-align: justify;">Binlerce yıl önce Nil kıyısında avcı-toplayıcılar yaşıyordu. Yabani tahılları topluyor, bataklıklarda tatlı su levreği ve yayınbalığı yakalıyor, timsah ve suaygırı avlıyorlardı. Sonra bu bölümün başında genel hatlarıyla anlattığımız biçimde tarıma geçtiler. Keçi, koyun, sığır ve domuz yetiştirmeye başladılar ve buğday, arpa ektiler. Yüzyıllar sonra Nil boylarında binlerce köy sıralanmıştı. Her yıl. Nil kabarıp geri&nbsp;çekildikten hemen sonra, köylüler kıyıdaki çamura tohumlarını ekiyor, sonra da tahıl ürününü topluyordu.</p>

  <p style="text-align: justify;">MÖ 3000 yılına gelmeden bir hükümdar Mısır’ı tek bir yönetim altında birleştirdi. Bu hükümdar hakkında fazla bir şey bilmiyoruz.&nbsp;Arkeologların ortaya çıkardığı bir zafer anıtına bakılacak olursa, Mısır’ı birleştiren kişi, ürpertici bir adı olan (Skorpion: Akrep) bir savaşçı. Öte yandan Mısır’ın hükümdarlarına ilişkin kimi eski kaynaklarda ilk hükümdar Menes adlı biridir. Belki de Skorpion ve Menes aynı kişiydi. Menes kuzeydeki Memfis kentini başkenti yapmıştı. Hükümdarlığı 62 yıl sürdü ve bir suaygırı tarafından öldürüldü.</p>

  <p style="text-align: justify;">Menes’in hükümdarlığından kısa bir süre önce Mısırlılar bir yazı sistemi geliştirmişlerdi. Yazı düşüncesini ticaret yaptıkları Sümerler-den almış olabilirler, fakat yakın zamanda arkeologlar bir Eski Mısır&nbsp;mezarlığında, üzerinde en eski Sümer yazısından daha eski olduğu&nbsp;düşünülen yazılar bulunan çömlekler ve tabletler ortaya çıkardı. Başlangıçta Mısırlılar tahta veya kil üzerine resimler çiziyordu, günümüzde bunlara hiyeroglif diyoruz. Hiyeroglif sözcüğü. Mısırlıların bu resimlere verdikleri “tanrının sözcükleri” adından türemiştir. Eski bir&nbsp;kralın bir zaferini anlatan bir tabletin aşağıdaki çiziminde bazı hiyeroglifler görülebilir. Uzmanların bu konuda bir görüş birliği yok, ancak Eski Mısırlılar hiyeroglifleri kralın başmdan sağa doğru şöyle&nbsp;okumuş olmalılar: “Şahin-tanrı Horus [yani kralın kendisi] papirüs&nbsp;ülkesinin [yani “Aşağı” veya Kuzey Mısır] halkını mağlup etti.”</p>

  <p style="text-align: justify;">Daha bu zafer tabletinde bile Mısırlılar, çizilemeyecek şeyleri, örneğin isimleri, resimlerle gösteriyordu. Yine de çoğunlukla resimler, sözcükleri oluşturmak üzere birleştirilebilen sesleri betimliyordu. Ardından Mısırlılar, yazıyı Sümerlerin getirdiği noktadan daha ileri taşıyan bir sonraki adımı attı. Ünsüzlerin seslerini göstermek için 24 simge geliştirdiler. Ünlüler için simgeleri yoktu, onlarsız idare ettiler. Yine de Mısırlılar, çıkardığımız her sese karşılık bir simge geliştirerek alfabe ilkesini keşfetmiş oldu.</p>

  <p style="text-align: justify;">Tk srn, nllr lmdn bz szcklr kmnn htt nlmnn zrlğyd. (Örneğin ünlü harfler kullanılmadan yazılmış “Tek sorun, ünlüler olmadan bazı sözcükleri okumanın hatta anlamanın zorluğuydu” cümlesinde, “Tk” tok, toka, takı, etek vb anlamlara gelebilirdi.)</p>

  <p style="text-align: justify;">Günümüze dek ulaşan Mısır hiyerogliflerini anlamak bir hayli zor ve bunların büyük çoğunluğu da asıl bilmek istediklerimizi bize söylemiyor. Sonuç olarak, Mısır tarihinin 3.000 yıllık bu dönemini kavramaya çalışmak, kıyıdaki ölgün fenerlerin seyrek, gizemli parıltıları&nbsp;dışında herhangi bir yaşam belirtisi görmeden aysız bir gecede Nil boyunca sandalla ilerlemeye benziyor.</p>

  <p style="text-align: justify;">3.000 yıl boyunca Mısırlıları bir arada tutan şey firavun düşüncesiydi. Nasıl yani, tanrı değil de firavun düşüncesi mi, diye sorabilirsiniz. Ama Mısırlılar firavunun bir tanrı, yaşayan bir tanrı olduğunu&nbsp;düşünüyorlardı. Kralın tablette gök tanrısı şahin biçimli Horus olarak&nbsp;gösterilmesinin nedeni bu. Firavunlar, gücü, sonsuz düzen ve adaleti&nbsp;temsil ediyordu. Heykellerinde ve resimlerinde neredeyse her zaman&nbsp;güçlü ve sakin betimlenmişlerdir.</p>

  <p style="text-align: justify;">İlk firavunlardan bazıları, aslında dev mezarlar olan piramitler inşa ettiler. Hükümdar bir tanrı olduğundan öldükten sonra da yaşayacaktı ve piramidi sonsuza kadar onun evi ve mezarı olacaktı. MÖ yaklaşık 2680 yılında, Firavun Coser, bir Sümer zigguratma benzeyen basamaklı bir piramit yaparak sonraki firavunlar için örnek oluşturdu. Ondan sonra gelenler izleyen yüzyıllarda mimarlarına, her biri birer geometri ve sanat şaheseri olan kenarları düz piramitler yaptırdılar.</p>

  <div style="text-align: center;"><img alt="" src="../Images/main-5.jpg" /></div>

  <p style="text-align: justify;">Tarihçiler Mısırlıların bu mezarları nasıl inşa ettiğini epey iyi biliyor. Her yıl taşkın zamanı, tarım faaliyeti durduğunda, firavunun inşaatçıları binlerce köylü-işçiyi işe koşuyordu. İşçi grupları yüzlerce&nbsp;kilometre uzaklıktaki taşocaklarında büyük taş bloklar kesiyor, sonra da bu taşları sallarla inşaat yerine taşıyorlardı. Usta işçiler taşları yontarak istenen biçime getiriyor, ardından başka köylü grupları&nbsp;bunları topraktan yapılma uzun rampalar boyunca sürükleyerek yerlerine taşıyordu. Nasıl da güç gerektiren bir iş! El-Gize’deki Firavun&nbsp;Keops’un piramidi 137 metre yüksekliğinde. Piramidin yapımında çalışanların iki milyon tane taş blok taşıması gerekmişti ve bu bloklardan bazıları büyük bir otomobilden daha ağırdı. Piramidi tamamlamaları yirmi yıllarını almıştı.</p>

  <p style="text-align: justify;">Firavunların bu devasa mezarları yaptırmak için belki de bazı dünyevi nedenleri vardı. Bir kere, piramitler Nil boyunca çok uzaklardan görülebildiğinden, onları görenlere hükümdarın gücünü hatırlatıyorlardı. Ayrıca piramitleri inşa etmek egemen sınıfı hoşnut etmiş ve onları firavuna bağlamış olmalı. Hükümdarlık yetkililerinin ölümden&nbsp;sonraki yaşamları firavunun ölümünden sonraki yaşamına bağlı olduğu için, piramit inşaatı onlara inanacakları bir amaç sağlamıştı.&nbsp;Hükümdarın büyük mezarının yanında kendi mezarları olacak, onların da bedenleri firavununki gibi mumyalanacak, böylece tıpkı onunki gibi ölümden sonra yaşamları olacaktı. Dolayısıyla firavunun muazzam piramidini inşa etmek firavuna bağlılıklarını göstermeye yardımcı olabilirdi.</p>

  <p style="text-align: justify;">Köylü-işçilere gelince, yılın üç ayı yiyecek açısından yönetime bağımlılardı. Dolayısıyla çalışma karşılığında aldıkları ücret firavuna&nbsp;bağlılıklarını artırmış olabilir. Ayrıca başka bölgelerden gelen köylülerle yan yana çalışmak belki de onlara tek bir halk olduklarını hissettirmiştir.</p>

  <p style="text-align: justify;">Evet tek bir halk, ama hangi ırktan ve renkten? Günümüzde (2000’li yılların başında) bu soru, bu yetenekli insanların kendilerinden olduğunu ileri süren siyah ya da beyaz pek çok insanı ilgilendiriyor. Mezarların duvarına günlük yaşamdan kesitler aktaran ressamlar, erkeklerin çoğunu kırmızımtırak tenli, kadınları da sarı tenli çizmiş. Öte yandan, bu resimlerdeki bazı insanların, özellikle de kölelerin ve hizmetkârların vücutları siyah. Dahası, heykellerine bakarak karar verilecek olursa, firavunların, kraliçelerin ve üst düzey yetkililerin birkaçı Afrikalı ve siyah. Arkeologlar, mezarlarda bulunan hem&nbsp;saltanat ailesine mensup hem de halktan Mısırlıların iyi korunmuş bedenlerini X ışınlarıyla inceledi. Resimlerin ve heykellerin işaret ettiği&nbsp;sonuca onlar da ulaştı: Eski Mısırlılar çok ırklı bir halktı.</p>

  <p style="text-align: justify;">1.000 yıl boyunca gelişip büyüyen Mısır, MÖ yaklaşık 2100’de&nbsp;parçalandı. Birbirine rakip gruplar iktidar için savaştı, ülkede 150 yıl&nbsp;boyunca karışıklık egemen oldu. Sonra Mısır’ın güneyindeki güçlü&nbsp;hükümdarlar denetimi ellerini geçirdi ve başkenti, Memphis’in bir&nbsp;hayli güneyindeki Teb’e taşıdılar. İki yüzyıl süren bir düzen kurdular.</p>

  <p style="text-align: justify;">Bu 200 yıl süresince firavunlar, öyle görünüyor ki, halklarına önceki firavunların olduğundan daha yakın oldular. Mezarlarındaki yazıtlarda sürülerini güden çobanlar olarak resmediliyorlardı. Heykellerinde yaşlı ve yıpranmış görünüyorlardı, daha önceki ve sonraki Mısır sanatının güçlü, kararlı firavunlarına hiç benzemiyorlardı. Belki de yontucular, firavunların sıradan halkla ne kadar iç içe olduğunu ifade etmek istemişti.</p>

  <p style="text-align: justify;">Sonra, atların çektiği savaş arabalarıyla ilerleyen, savaş baltaları kullanan bir Asya halkı Mısır’ı fethetti. Mısırlılar onlara, “yabancı ülkelerin hükümdarları” anlamına geldiği düşünülen Hyksos adını vermişti. Hyksosların savaşma yöntemlerini öğrendiler, bir yüzyıl sonra&nbsp;onları ülkelerinden çıkardılar. Zafer kazananların önderi şöyle övünüyordu: “Dünya aydınlandığında, bir atmaca gibi Hyksos’un üzerindeydim... Onu yendim, duvarını yıkıp yerle bir ettim, halkını katlettim ve karısının ırmak kıyısına inmesine neden oldum. Askerlerim,&nbsp;avlarının üzerine atlayan aslanlar gibiydi, köleleri, sığırları, sütü, yağı&nbsp;ve balı aralarında paylaşıyorlardı.”</p>

  <p style="text-align: justify;">Sonraki 500 yıl boyunca, firavunlar ülkelerini genişletmek için çokça savaştı ve bir imparatorluk kurdular. Bunu nasıl başardıklarını kestirmek zor değil. Artık hükümdarların ülkede barışı sağlamak&nbsp;için ordularını kullanmaları gerekmiyordu, dolayısıyla ordularını güçlerini yaymak için kullandılar. Zaman zaman Akdeniz’in doğu kıyısındaki küçük ülkelerde, Filistin ve Suriye’de hüküm sürdüler, ayrıca Nil boyunca iyice güneye inip altın açısından zengin Nübye bölgesini fethettiler.</p>

  <p style="text-align: justify;">MÖ yaklaşık 1350’de Firavun IV. Amenofis, Mısırlıların 2.000 yıl boyunca taşıdıkları inançlarla bağını aniden kopardı. Hükümdarlığının ilk yıllarında halkına bütün eski tanrıları terk etmelerini ve yalnızca güneşin tanrısı Aton’a tapmalarım söyledi. Aton’u, parlak ışınları&nbsp;insanoğluna yaşam veren sevgi dolu bir yaratıcı olarak betimliyordu.&nbsp;Firavun, tek ve gerçek bir tanrıya olan sevgisini göstermek için, eski&nbsp;bir tanrının adından gelen adını (Amenofis “Amon’u Memnun Eden”&nbsp;anlamındaydı) Ahenaton (“Aton’un Hizmetkârı”) olarak değiştirdi.&nbsp;Ahenaton’u destekleyenler bütün Mısır’da Amon adını yazıtlardan&nbsp;kazıdılar.</p>

  <p style="text-align: justify;">Firavun başlangıçta, getirdiği bu yeniliği yerleştirmeye çalışırken din adamlarıyla ve soylularla mücadele etmek zorunda kalmış olabilir, fakat 10 yıl kadar sonra Ahenaton her şeyi yoluna koymuştu. Ardından sorunlarla karşılaştı. Yeniliklerle meşgulken yöneticilerini ve&nbsp;ordusunu ihmal etmişti. Düşmanlar saldırdı ve Ahenaton imparatorluğunun önemli bir kısmını yitirdi. Anlaşıldığı kadarıyla bundan sonra inançlarından vazgeçti ve Mısır’ın eski tanrılarını yeniden canlandırmak için çabaladı.</p>

  <p style="text-align: justify;">Ahenaton’un ölümünden sonra, önce damatlarından biri, sonra da bir diğeri tahta geçti. İkincisi Tutanhaton adında genç bir prensti, adını&nbsp;Tutanhamon olarak değiştirdi, böylece kaympederinin terk ettiği tanrıyı&nbsp;yeniden yüceltti. Ahenaton’un hatalarını kabul eden bir karar yayımladı ve eski dini geri getirdi. Aşağı yukarı on sekiz yaşındayken öldü.</p>

  <p style="text-align: justify;">Doğru ya da yanlış, sonraki firavunlar Ahenaton’un ve ondan hemen sonraki üç firavunun tanrılara karşı aynı suçları işleyerek ahlaken kirlendiğine inandı. Bu yüzden adlarını resmi firavunlar listesinden çıkardılar. Bunun bir sonucu olarak Mısırlılar genç Tutanha-mon’u ve hatta mezarının yerini unuttular. Resmi görevliler de mezarı çok iyi gizlediğinden, hırsızlar Tutanhamon’un mezarını bulamadı. Ancak 3.000 yıl sonra, 1922’de, Ingiliz arkeologlar bu mezarı ortaya&nbsp;çıkardı. Howard Carter, mezarın duvarında açtıkları deliği el feneriyle aydınlattığında, meslektaşı Lord Carnarvon boğuk bir sesle sormuştu: “Ne görüyorsun?” Carter fısıldayarak yanıtlamıştı: “Olağanüstü şeyler!”</p>

  <p style="text-align: justify;">Gerçekten de olağanüstüydü. Hırsızlar Mısır firavunlarının neredeyse bütün mezarlarını çok önceden yağmalamış ve içlerindeki hazineler sonsuza dek ortadan kaybolmuştu. Oysa Carter ve Carnarvon bulduğunda Tutanhamon’un mumyası, daha doğrusu mumyalanmış&nbsp;cesedi, iç içe geçmiş üç tabutta yatıyordu: Tabutlardan ilk ikisi altın&nbsp;işlemeli tahtadan, üçüncüsü de som altındandı. Başında yüzünün altından yapılmış bir maskı vardı. Öteki odalarda mobilyalar, heykeller, tahtlar ve arabalar çevrelerine altın renginde parıltılar saçıyordu.&nbsp;Ve bu daha on sekizini bile doldurmamış bir firavunun mezarıydı!</p>

  <p style="text-align: justify;">Firavunlar (mezarların duvarlarındaki yazıtlarda) halklarına adalet getirdiklerini iddia etmekten hoşlanıyorlardı. Mısır’ın etkin bir hukuk düzeni vardı, bu düzenin kanıtı mektuplarla, vasiyetlerle ve duvar yazıtlarıyla günümüze kadar ulaştı. Bir yazıcının mezar duvarında arkeologlar bir duruşmanın ilginç öyküsünü keşfettiler.</p>

  <p style="text-align: justify;">İşte yaşananlar: Uzun zaman önce, bir firavun, bir donanma komutanına hizmetlerinden ötürü on dört dönüm toprak vermişti. 300 yıl sonra, komutanın kadın torunları bu arazinin yasal sahibinin kim&nbsp;olduğu konusunu mahkemeye taşıdı. Sonra, bir süre, ailenin Huy&nbsp;adındaki bir erkek üyesi bu araziyi ekip biçti. Ölümünden sonra, karısı Nubnofre, kocasının Hay adındaki bir akrabası tarafından araziden çıkarıldı. Kadın sorunu mahkemeye götürdü ama yargıç kadının&nbsp;aleyhinde karar verdi.</p>

  <p style="text-align: justify;">Daha sonra, Huy ile Nubnofre’nin oğlu Mose, mahkemenin kararını temyiz için başvurdu. Başka bir yargıç tapu belgelerini incelediğinde, belgelerden birinin sahte olduğunu fark etti, bu nedenle Hay ile birlikte bir mahkeme görevlisini resmi kayıtlara bakmaya yolladı.&nbsp;Hay ve görevli bir kumpas kurdu ve Mose’nin babası Huy’un arazi&nbsp;üzerinde hiçbir hakkı olmadığını kanıtlıyor gibi görünen belgelerle&nbsp;geri döndüler. Dolayısıyla yargıç Hay’m lehine karar verdi.</p>

  <p style="text-align: justify;">Bunun üzerine Mose, babası Huy’un araziyi yıllarca ekip biçtiğini ve arazinin vergilerini ödediğini söyleyen tanıklar buldu. Yazıtın sonu kayıp, ama mahkemenin nihai kararı Mose’nin lehine olmuş gibi&nbsp;görünüyor. Bu karmaşık öykü mahkemelerin adaleti sağlamak için&nbsp;özenle çalıştığını ortaya koyuyor.</p>

  <p style="text-align: justify;">Mısır, MÖ yaklaşık 1100 yılına dek dünyada önemli bir güçtü, daha sonra da ara ara eski gücüne kavuştu. Ardından, eski çağların&nbsp;büyük imparatorlukları tarafından fethedildi. Fakat Sümerlerde olduğu gibi, fethedenler Mısırlıların kültürünü ve bilgi birikimini aldı.&nbsp;Mısır, binlerce yıl boyunca neredeyse hiç değişmeden varlığını sürdüren bir uygarlığın görkemli bir örneğiydi, bu özelliğiyle Nil Irmağı’na&nbsp;benziyordu, o ırmak ki<span style="font-size: 20px;">;</span></p>

  <p style="text-align: justify;"><br /></p>

  <p style="text-align: justify;"><span style="font-style:italic;">Hâlâ akıyor sükût etmiş ezeli Mısır'ın topraklarında&nbsp;</span></p>

  <p style="text-align: justify;"><span style="font-style:italic;">Kudretli bir düşünce gibi bir düşün içinden geçen&nbsp;</span></p>

  <p style="text-align: justify;"><span style="font-style:italic;">Kıyılarında mekân ve zaman&nbsp;</span></p>

  <p style="text-align: justify;"><i>Ezeli ve ebedi yerlerinde duruyorlar, sanki rüyada.*</i></p>
  <hr />

  <p style="text-align: justify;"><i style="text-indent: 0.3in;">*&nbsp;<b>Leigh Hunt, “A Thought of the Nile”.</b></i><br /></p>

  <p style="text-align: justify;"></p>
</body>
</html>
