<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: justify;"><a id="bookmark0"></a>5. Bölüm</h1>

  <h2 id="sigil_toc_id_5" style="text-align: justify;"><a id="bookmark1"></a>Çin’in Binlerce Yıllık Serüveni Başlıyor</h2>

  <div>
    <br />
  </div>

  <p style="text-align: justify;">Diğer ilk uygarlıklar gibi Çin de bir ırmağın kıyısında doğdu. Hu-anğ Hğı, öteki adıyla Sarı Irmak, yolculuğuna Tibet’teki “Dünyanın Damı’nın” yakınlarından başlar. Buradan, ağaçsız dağ sıralarını geçerek, adını aldığı sarı alüvyonu toplayarak doğuya doğru akar. Sonra&nbsp;kuzeye doğru bir yay çizerek bir çölü geçer, güneye ve tekrar doğuya&nbsp;kıvrılır, Kuzey Çin Ovası boyunca sakin sakin akar, bataklıklı bir delta oluşturur ve Sarı Deniz’e dökülür.</p>

  <p style="text-align: justify;">Çinlilerin ilk olarak uçsuz bucaksız, verimli pamuk, pirinç ve buğday tarlalarıyla ünlü Kuzey Çin Ovası’nda tarım yapmaya ve bir uygarlık kurmaya başladıkları akla gelebilir. Oysa gerçek böyle değil. Çin uygarlığı, Sarı Irmak’ın dağlık arazilerden geçtiği ve tepelerle ırmağın kıyısındaki bataklık alan arasında doğal taraçaların yer aldığı&nbsp;daha iç bölgelerde başladı. Bu bölgelerde toprak, ilk çiftçilerin dal&nbsp;parçalarıyla işleyebileceği kadar yumuşaktı ve taraçalar Sarı Irmak’ı&nbsp;“Çin’in başının derdi” yapan taşkınlardan korunmayı sağlayacak kadar yüksekti. Burada çiftçiler güvenle lahanalarını ve darılarını yetiştirebiliyorlardı.</p>

  <p style="text-align: justify;">Tarım daha sonra ırmağın aşağılarına doğru. Kuzey Çin Ovası’na ve Çin’in geri kalanı boyunca güneye doğru yayıldı. Verimli araziler&nbsp;pek fazla değildi, bu yüzden Çinli köylüler daha başlangıçta küçücük&nbsp;arazileri için büyük emek harcamaya alışmıştı. Genellikle, çok fazla&nbsp;emek isteyen ama çok sayıda karnı da doyuran pirinç yetiştiriyorlardı. Yamaçları taraçalandırıyor, tehlikeli akarsuların kenarlarına bentler yapıyor, arazilerini suluyor ve kendi dışkılarını ürünleri için gübre olarak kullanıyorlardı. Toprak sığır yetiştirmek için kullanılamayacak kadar değerliydi, bu nedenle çerçöp yiyerek yaşayan hayvanlar (tavuk, ördek ve domuz) besliyorlardı ama onların sayısı da fazla değildi. Çin “bitkisel bir uygarlık” olmuştu.</p>

  <div style="text-align: center;"><img alt="" src="../Images/main-7.jpg" /></div>

  <p style="text-align: justify;">MÖ 1800’den 1100’e kadar Sarı Irmak köylülerini Şanğ hanedanı yönetti. Tarihçiler bir zamanlar bu hanedanın, hayali krallara dair eski öykülerden uydurulmuş bir efsane olduğuna inanıyordu, ama&nbsp;100 yıl kadar önce bu görüş değişmeye başladı. Çinli tarihçiler Pekin’deki eczacıların ilaç yapmak için tuhaf, eski kemikleri ufaladıklarını duymuştu. Kemiklerin üzerine kazınmış resimler çağdaş Çin yazısında kullanılan şekillere çok benziyordu.<br /></p>

  <p style="text-align: justify;">Tarihçiler bu kemiklerin izini Sarı Irmak’ın kıyısında bir yere kadar sürdüler ve kazmaya başladılar. Kısa süre sonra büyük bir kemik yığınıyla karşılaştılar ve bunların eski hanedanlık belgeleri olduğunu&nbsp;anladılar. Zamanla bu kemiklerin üzerindeki şekilleri ve imleri çağdaş&nbsp;Çin yazısındaki şekillerle ve imlerle eşleştirmeyi öğrendiler.</p>

  <p style="text-align: justify;">Böylece kemiklerin işlevi anlaşılmaya başlandı. Eski krallar için çalışan falcılar geleceğe dair bir soru soruyorlar, bu soruyu bir kemiğin üzerine yazıp bunu ateşe tutuyor, oluşan çatlaklara bakılarak&nbsp;kehanette bulunuyorlardı. Kabuğun ya da kemiğin çatlama biçimi sorunun yanıtını (genellikle bir evet veya hayır biçiminde) veriyordu.&nbsp;Bazen kâhin sorduğu soruyu sonradan kemiğin üzerine kazıyordu.&nbsp;Sorulardan bazıları şöyleydi: “Kralın çocuğu erkek mi olacak?” “Yarın avlanmak için uygun bir gün mü?” “Üç bin kişilik bir ordu toplarsak düşmanı yenebilir miyiz?”</p>

  <p style="text-align: justify;">Üzerlerindeki yazılarda bir zamanlar efsane olduğu düşünülen belirli hükümdarların adları geçtiğinden, kemikler Şanğ hanedanının varlığını inanılır kılıyor. Kralların ve savaşçıların yaşamlarının büyük bölümünü sınırlarındaki yabancılarla savaşarak geçirdikleri, kemiklerdeki yazılardan anlaşılıyor. Başka kazı yerlerinden bu eski&nbsp;halkla ilgili başka şeyler de öğrendik. Çiftçiler köylerde tavanı sazdan kulübelerde yaşarken, hükümdarlar, onların aileleri, hizmetkârlar, zanaatkârlar, din görevlileri ve bazı askerler kalın duvarlarla&nbsp;çevrili kentlerde yaşıyordu. Zanaatkârlan bronzdan görkemli kadehler, kaplar ve kazanlar dökmede ustaydılar. Bunlardan bir kısmını Şanğ hanedanı dinsel törenlerde kullanıyordu; bir kısmı da yiyecek ve içkiyle doldurulup ölülerin ruhlarını beslemek üzere mezarlara&nbsp;yerleştiriliyordu.</p>

  <p style="text-align: justify;">Kemiklerin üzerindeki yazılarla ilgili önemli bir nokta daha var. Çinliler, aynı topraklarda kendilerinden önce yaşamış halklara daima&nbsp;bir bağlılık duymuştur. Kemiklere kazman yazılar böyle bir duygunun haklılığını kanıtlıyor, çünkü imler günümüz Çin imlerine çok&nbsp;benziyor. Çin kültürü, Şanğ döneminden günümüze 4.000 yıldır kesintisiz uzanıyor.</p>

  <p style="text-align: justify;">Birkaç yüz yıl geçtikten sonra, Coğ (Çou olarak da bilinir) adı verilen yarı göçebe bir halk Şanğ hanedanlığının sınırlarına yerleşti. Şanğ hükümdarları Coğları kırda yaşayan görgüsüz insanlar olarak&nbsp;görüyordu, oysa bu yeni komşularının kendilerine güvenleri tamdı ve&nbsp;bütünüyle yerleşik olmamaktan kaynaklanan bir güçleri vardı. Bu&nbsp;arada Şanğ halkı da acımasız ve zevk düşkünü krallarından hiç hoşnut değildi. MÖ 1122’de Coğ Hükümdarı Vu, kendi ordusundan on&nbsp;dört kat büyük ama moralsiz Şanğ ordusunu bozguna uğrattı. Vu&nbsp;krallığı ele geçirince Şanğ hükümdarı sarayına kaçtı, sarayı ateşe verdi ve alevler arasında öldü.</p>

  <p style="text-align: justify;">Coğ kralı, yenilgiye uğrattığı Çinlilere, insanın kalkıştığı eylemlere dair şu öğretiyi benimsetti: Gök, yüce varlık, evreni yönetir ve Gök’ün&nbsp;Vekilliği’ne sahip değilse, yani Gök’ün rızası yoksa hiç kimse Dünya’yı yönetemez. Coğlar, Şanğ krallarıyla güç ve zafer kazanmak için&nbsp;savaşmamıştı; Gök onlara, kötü yönetimleri için Şanğ hanedanını cezalandırmalarını emrettiği için savaşmışlardı. Bu nedenle Çinlilerin&nbsp;Gök’ün Vekilliği’ni kabul etmeleri ve yeni hükümdarlarına itaat etmeleri gerekiyordu. Coğlar ayrıca hükümdarların, Gök’ün merhametine layık olmak için, adil olmak zorunda olduklarını da belirtiyordu.&nbsp;Aksi takdirde Gök’ün Vekilliği’ni başka bir krala kaptırabilirlerdi.&nbsp;Peki bu yeni kral Gök’ün Vekilliği’nin kendisinde olduğunu nasıl kanıtlayacaktı? Tabii ki kötü kralı devirmeyi başararak.</p>

  <p style="text-align: justify;">Coğ hanedanı yüzyıllar boyunca Gök’ün Vekilliği’ne sahip oldu ve Çin’in kuzeyindeki pek çok yeri ele geçirdi. Ancak sonunda onlar da&nbsp;yıkıldılar. Eyaletlerdeki yöneticiler krala itaat etmemeye başladılar ve&nbsp;yarı yabaniler ülkeyi istilaya girişti. Son Coğ hükümdarının bir cari-yeye delicesine âşık olduğu ve onu eğlendirmek amacıyla istilacıların saldırısına karşı ordunun toplanması için yakılan işaret ateşlerini ikide bir yaktırdığı söylenir. Subaylar bu oyundan yorulmuş ve düşman gerçekten saldırdığında işaretleri ciddiye almamışlardı. Kral, Gök’ün&nbsp;Vekilliği’ni kaybetmişti, istilacılar başkentini yerle bir ettiler ve onu&nbsp;öldürdüler.</p>

  <p style="text-align: justify;">Çinliler için Gök’ün Vekilliği düzenleyici bir kavram oldu. Coğ döneminden başlayarak Çin tarihi bir bakıma, hanedanlarm yükseliş&nbsp;ve düşüş öyküsüdür. Her bir hanedan önce Gök’ün Vekilliği’ne sahip&nbsp;oluyor, sonra onu kaybediyor ve iktidardan düşüyordu.</p>

  <p style="text-align: justify;">MÖ 230 ile 221 arasındaki 10 yılda batıdaki bir krallığın hükümdarları diğer bütün Çin devletlerini ele geçirdi. Böylece bütün Çin ilk kez tek bir ailenin, Çin sülalesinin yönetimi altında birleşti.&nbsp;(Batı dünyasında bu ülkeye verilen “Çin” adı da bu hanedanın adından gelir.) Bu birleşmiş yeni ülke Avrupa kıtası kadar büyüktü; atlıların hükümdarın buyruğunu sınırlara iletmesi yaklaşık bir ay alıyordu. Dünyanın geri kalanıyla karşılaştırıldığında bir hayli de kalabalıktı; Çinliler o dönemde yeryüzündeki insanların dörtte birini&nbsp;oluşturuyordu.</p>

  <p style="text-align: justify;">Çin hükümdarı büyük düşünüyordu. Bu kadar geniş topraklan yöneten birinin bir kraldan daha büyük olduğuna karar verdi, bu nedenle kendisinin hem bir tanrı hem de bir kahraman olduğunu bildiren yeni bir unvan kullanmaya başladı. Batılılar bu unvanı genellikle&nbsp;“imparator” olarak yanlış çevirirler ve bütün ülkeyi birleştiren bu hükümdara, “İlk İmparator” derler. İlk İmparator fethettiği devletlerin&nbsp;soylularını Vey Irmağı’nın bir kıyısındaki köşklere yerleştirdi, böylece ırmağın diğer kıyısındaki devasa sarayını uzun uzun seyredebileceklerdi.</p>

  <p style="text-align: justify;">Kuzeydeki sınır devletlerinin eski hükümdarları, Asya otlaklarından gelen atlı akıncıları durdurmak için uzun surlar inşa ettirmişti. İlk İmparator, Büyük Okyanus’tan Orta Asya’ya doğru binlerce kilometre uzanan Çin Seddi’ni parça parça surlarla kurmuştu. Yüzyıllar sonra yeniden inşa edilen bu korkunç duvar o kadar büyüktür ki astronotların Dünya’nın çevresindeki yörüngelerinden duvarı ayırt ettiği&nbsp;söylenir. İmparator öldüğünde görevliler onu pişmiş topraktan gerçek&nbsp;büyüklükte yapılmış sekiz bin askerden ve attan oluşan bir orduyla&nbsp;birlikte dev bir yığma tepenin altına gömdüler.</p>

  <p style="text-align: justify;">Sonraki yüzyıllarda Çin imparatorları zaman zaman bu uçsuz bucaksız toprakların denetimini kaybetti, fakat başka imparatorlar denetimi yeniden sağladı. Çin bölündüğü ve zayıfladığı dönemlerde bile Asya’nın doğusundaki en büyük güçtü. Komşuları Çin’in resim-yazısını, siyaset, din ve sanat anlayışını alıp kendilerine mal etti.</p>

  <p style="text-align: justify;">Çinliler ürettikleri ipeği batıdaki ülkelere satıyorlardı ama Himalayalar’ın, Gobi Çölü’nün ve Asya bozkırlarının batısındaki halklarla ilgili fazla bir şey bilmiyor, aslında onlarla pek de ilgilenmiyorlardı.&nbsp;Ülkelerini uygarlığın merkezi olarak görüyor, etraflarının “yabaniler”&nbsp;ile çevrili olduğunu düşünüyorlardı. (Onların gözünde Japonlar çıplak ayaklı, vücutlarında dövmeler olan “cüceler”di.) Kendi ülkelerine&nbsp;bu yüzden, genellikle “Merkezdeki Çiçek” biçiminde çevrilen Cunğ-hua adını verdiler.</p>

  <p style="text-align: justify;">Çin’in kendini beğenmişliği komşularını öfkelendirmiş olmalı. Bir keresinde bir imparator Merkezdeki Çiçek’in limanlarına baskınlar&nbsp;düzenleyen Japon korsanlara engel olmadığı için Japon şogun’una&nbsp;kızmıştı. “Siz doğulu aptal yabaniler!” diye yazmıştı, “Denizin ötesinde çok uzakta yaşıyorsunuz... kendini beğenmiş ve vefasızsınız; yönetiminiz altındaki insanların kötülük yapmasına izin veriyorsunuz.”&nbsp;Japon şogununun yanıtı soğukkanlıydı: “Gök ve Yer engindir; tek bir&nbsp;hükümdar onlara tümüyle sahip olamaz.”</p>

  <p style="text-align: justify;">Tarihlerindeki önemli bir kişiyle Çin’in övündüğü kadar pek az uygarlık övünebilir. Bu kişi insanlara nasıl yaşayacaklarını öğreten&nbsp;Batıkların Konfuçyüs dediği Kunğfudzı idi. Coğ hanedanlığı yıkılırken, MÖ 551 yılında küçük bir beylik olan Lu’da doğmuştu. Konfuçyüs’ün çok uzun boylu, büyük kulaklı, yassı burunlu ve dişlek olduğu&nbsp;söylenir. Ailesi yoksul düşmüş soylu bir aileydi ve Konfuçyüs bir süre önemsiz bir devlet görevinde bulunmuştu. Ancak aslında o, öğrencilere bedeli karşılığında yönetim ve yaşamla ilgili düşüncelerini öğreten bir öğretmendi.</p>

  <p style="text-align: justify;">Öğrencilerinden bazıları önemli yöneticiler oldu, oysa öğretmenleri olamamıştı. Orta yaşlarını sürerken Konfuçyüs, kendisini yönetimle ilgili düşüncelerini uygulayabileceği bir göreve getirmeleri için hükümdarları ikna etme umuduyla Çin’in kuzeyini 12 yıl boyunca dolaştı. Herkes ona saygı duyuyor ama kimse ona görev vermiyordu; yaşamının sonuna geldiğinde Konfuçyüs başarısız biri olduğunu düşündü. Her şeye küstü, kendisine, “hiçbir işe yaramayan, yalnızca süs diye duvara asılan bir sukabağı gibi” davranıldığını söyledi.</p>

  <p style="text-align: justify;">Oysa sürekli bir esin kaynağı olarak Konfuçyüs müthiş bir başarı göstermişti. Bu başarı ölümünden sonra öğrencileri tarafından derlenen özdeyişlerini okuyanları şaşırtabilir. Konfuçyüs’ün özdeyişlerinin&nbsp;çoğu oldukça düz ifade edilmiş, yavan ve ilginçlikten uzaktır. Yalnızca kanaat niteliği taşır.</p>

  <p style="text-align: justify;">Konfuçyüs geçmişin değerlerine sıkı sıkıya bağlıydı. Yurttaşlarının ilk Coğ kralının (hükümdarların Gök’ün Vekilliği’ne sahip olduğunu&nbsp;öğreten kralın) yüzyıllar önce biçimlendirdiği yaşam biçimine dönmesiyle mevcut bütün sorunların ortadan kalkacağından kuşkusu yoktu.&nbsp;Bunu yapmak için, diyordu Konfuçyüs, insanların yaşamın onlara&nbsp;verdiği görevleri üstlenmesi gerekir. “Hükümdar hükümdar olmalı,&nbsp;kul da kul” diyordu, “baba baba olmalı, oğul da oğul.”</p>

  <p style="text-align: justify;">Hükümdarın asıl görevi halkına örnek olmak ve halkının iyiliği için çalışmaktır. Konfuçyüs, insanların kötü bir despota değil ama dürüst bir hükümdara itaat edeceğine ve onu örnek alacağına inanmıştı. “Biri onlara erdemli bir önderlik yaparsa... utanma duygusuna sahip olurlar ve umutlan canlanır.” Zengin insanlara gelince, “soylu”&nbsp;olmaya, yani manevi değerlere sahip insanlar olmaya çaba göstermelidirler. Bütün insanlar ama özellikle de soylular, kendilerine sürekli&nbsp;olarak, “Yapılacak doğru şey nedir?” diye sormalı ve sonra da bu&nbsp;doğru şeyi yapmaya çalışmalıdır. Böyle insanlar, halkı, acımasız ve&nbsp;katı yasalar yerine örnek davranışlarla yönetme konusunda krala yardım etmelidir. “Soylu insanlar rüzgâra; sıradan insanlar otlara benzer; rüzgâr estiğinde otlar eğilir.”</p>

  <p style="text-align: justify;">Konfuçyüs kadının görevi konusunda pek bir şey söylememişti, ama Konfuçyüs’ün öğretisini benimsemiş Pan Çav adında bir kadın&nbsp;sonradan bu boşluğu doldurdu. Kadınlara Dersler adlı kitapta kadınların toplumsal yaşamdaki yerinin önemsizliğini oldukça açık bir biçimde dile getirir. “Bir kadın alçakgönüllü bir biçimde başkalarına&nbsp;boyun eğmelidir” der, “başkalarını ilk sıraya koymalı, kendisiniyse&nbsp;en son.” Kocasına hizmet etmelidir, çünkü etmezse, “şeylerin birbir-leriyle doğru ilişkileri ve doğal düzeni savsaklanmış ve bozulmuş&nbsp;olur.” Kadın, anne babasına da itaat etmek zorundadır: Bir kadın,&nbsp;“kocasının anne ve babasının isteklerine ve neyin doğru neyin yanlış olduğuna ilişkin görüşlerine aykırı davranmamalıdır; namuslu olanla olmayan konusunda onlarla tartışmamalıdır.”</p>

  <p style="text-align: justify;">Konfuçyüs’ün ve yandaşlarının düşüncelerini herkes benimsememişti ve hükümdarlar da her zaman bu düşüncelere uygun davranmıyordu. İlk İmparator Konfuçyüsçüleri küçümsüyordu; bir keresinde bir bilgenin şapkasına işemişti. Tanınmış bir Konfuçyüsçü öğretmen,&nbsp;sorumsuz bir Çin hükümdarına, “ülkede iyi bir yönetim yoksa” ne&nbsp;yapmak gerektiğini sormuştu. Hükümdar “başım kızgınlıkla iki yana&nbsp;sallamış ve konuyu değiştirmişti.”</p>

  <p style="text-align: justify;">Yasacılar olarak bilinen bir grup gerçekçi devlet adamı ve filozof, Konfuçyüs’ün iyilikseverliğine karşı çıktılar. Bunun bir işe yaramayacağını söylüyorlardı, çünkü Konfuçyüs’ün soylu birer insan ve halka&nbsp;ahlaki açıdan örnek olmalarını istediği devlet görevlileri, gerçekte çıkarcı ve güvenilmezlerdi. Belki halk düzen istiyordu ama onlar da&nbsp;akılsız ve bencildiler. Bu yüzden hükümdarlar katı yasalar ve ağır cezalar uygulamak zorundaydı. Hükümdarın gereksinim duyduğu şey&nbsp;doğruluk ve dürüstlüktü.</p>

  <p style="text-align: justify;">MÖ 81’de bazı Konfuçyüsçüler ve Yasacılar karşıt görüşlerini gözler önüne seren bir tartışmaya girdiler. Tartışmanın arka planı&nbsp;şöylevdi: İmparatorun maliye bakanı, piyasa fiyatının düşmesine engel olmak için, ülkede mahsulün iyi olduğu bölgelerde fazla tahılı satın alacak bürolar kurmuştu. Hükümet daha sonra bu tahılı, mahsulün kötü olduğu, tahılın pek fazla bulunmadığı başka bölgelerde, fiyatın insanların açlıktan ölmesine yol açacak kadar yükselmesine engel olmak için satmıştı. Bu arada hükümet demirin eritilmesi ve tuz&nbsp;elde etmek için deniz suyunun buharlaştırılması işlerini de tekeline almıştı. Tahıl dağıtımından ve tekellerden büyük kârlar elde etmişti.</p>

  <p style="text-align: justify;">Tüccarlar devlerin pazara müdahalesinden yakınmış, maliye bakanı, hükümetin politikalarını resmi görevlilerle birlikte tartışmak üzere Çin’in dört bir yanından altmış Konfuçyüsçü bilgeyi çağırmıştı. Bakanın böyle bir toplantıya bilgeleri çağırması Çinlilerin bilgili insanlara duyduğu saygının açık bir göstergesi aslında. Toplantıda bir Konfuçyüsçü tarafından tutulan notlar günümüze kadar ulaşmış.&nbsp;Notlara bakılırsa ağırbaşlı Konfuçyüsçüler kendilerini pişkin Yasacılarla sert bir tartışmanın içinde bulmuşlar.</p>

  <p style="text-align: justify;">Konfuçyüsçüler, hükümetin sıradan insanlarla haksız rekabete girdiğini ve bunun devlet görevlilerini açgözlü olmaya teşvik ettiğini ileri sürmüşler. Yasacılar da hükümetin Çin sınırlarını göçerlerin saldırılarına karşı koruyan bölüklere maaş vermek için tekellerin gelirine gereksinimi olduğunu söylemiş. Buna bilgeler alışılmış Konfuçyüsçü&nbsp;yanıtı vermişler: Askeri güç doğruluğa kök salmak zorunda. Hükümdarlar ve devlet görevlileri ahlaki bir güç geliştirir ve bunu hayatlarına yansıtırlarsa barbarlar barış için yalvaracak ve savaş sonsuza dek&nbsp;sona erecektir. Bu tartışmayı kaydeden bilge kendi tarafının kazandığına inanıyordu, oysa devletin politikası değişmemişti.</p>

  <p style="text-align: justify;">Konfuçyüs’ün düşüncelerine karşı çıkan yalnızca Yasacılar değildi. Davcılık (Taoculuk) adı verilen bir düşünce akımı tek gerçeğin kozmik bir kuvvet olan Doğa olduğuna inanıyordu. İnsanlar, Konfuçyüsçülerin yaptığı gibi genel durumu daha iyi yapmak için uğraşmamalıydı, yoksa Doğa’nın uyumunu bozabilirlerdi. Yapabilecekleri en&nbsp;iyi şey Doğa’nın kalıbına uyum sağlamaktı. Doğa kendi yolunda ilerlemelidir! Davaların ülküsü, yakındaki bir kent devletinin havlayan&nbsp;köpeklerini ve öten horozlarını duyan ama çok mutlu olduğu için&nbsp;oraya bakmaya bile gitmeyen insanların yaşadığı bir kent devletiydi.</p>

  <p style="text-align: justify;">Çin’i değiştiren Yasacılar veya Davalar değil, Konfuçyüs ve yandaşları oldu. Düşünceleri özellikle devlet görevlilerine ve bilgelere sesleniyordu, bu doğaldı çünkü öğretilerinin hedefi zaten bu insanlardı. Fakat imparatorlar da, hatta Yasacı görüşlere sahip pişkin imparatorlar da, Konfuçyüsçülüğün değerini anladı, çünkü iyi yöneticilere gereksinimleri vardı. Bu nedenle Konfuçyüsçü bilgelere görev vermeye&nbsp;başladılar.</p>

  <p style="text-align: justify;">Ardından hükümet, imparatorluğun resmi görevlisi olmak isteyenler için Konfuçyüsçü yapıtları temel alan sınavlar yapmaya başladı. Çin’in her yerindeki okullarda hırslı gençler bu sınavlara hazırlandılar. Sınavları değerlendirenlerin akıl yürütmeyi değil de güzel anlatımları ödüllendirdikleri söylenir. Yine de sınavlar, zeki ve Konfuçyüs’ü&nbsp;iyi özümsemiş gençler bulmak isteyen hükümdarların amacına hizmet&nbsp;ediyordu. Hükümdarların ayrıca göreve başladıktan sonra yeteneklileri terfi ettirmeye dayalı bir sistemi vardı. Dolayısıyla Konfuçyüsçülük özenli, ülkesine ve ilkelerine bağlı bir yönetici sınıfının ortaya çıkmasına yardımcı oldu.</p>

  <p style="text-align: justify;">Yüzyıllar geçer ve hanedanlıklar kurulup yıkılırken, Çin’in bilge devlet adamları ve zengin yüksek tabakası, dünyada benzeri olmayan bir “yüksek kültür” yarattılar. Bu kültürlü insanların çoğu, hatta bazı imparatorlar, aynı zamanda iyi birer şair, bilge, ressam ve Çin yazısını ustalıkla yazan hattatlardı. Kendileri sanatçı olmayan zengin insanlar da sanatçılara değer veriyor ve onları destekliyordu.</p>

  <p style="text-align: justify;">Çin resminin kendine özgü bir estetiği vardı. Ressamlar çoğunlukla öğretmenlerinin daha önce yaptıkları şeylerin resmini yapıyor ama ortaya çıkan resim büyüleyici ve yeni oluyordu. Ressam, resmini zihninde canlandırana kadar bekliyordu. Sonra (bir Çinlinin anlatımıyla) “fırçası kâğıdın üzerinde gezinirken ressam, yakalanması güç bir&nbsp;tavşanın peşine düşen bir şahin gibi [zihnindeki görüntüyü] kovalar.&nbsp;Yavaşlarsa görüntü kaçar ve bir daha geri dönmeyebilir.” Bir metre&nbsp;uzunluğunda bir papirüse yapılmış bir Çin manzarası çok albenili olabilir. Köy yollarında, azgın ırmakların üzerindeki kemerli köprülerde,&nbsp;kendilerini daha da küçük gösteren uzun ve eğri büğrü çamların arasında ve dorukları sisler içindeki sarp tepelerin yamaçlarında küçücük&nbsp;insanlar yürür.</p>

  <p style="text-align: justify;">Ressamların aksine Çinli şairler hemen her konuyu ele almıştı. 700’lerin çok sevilen iki şairi Li Bo ve Du Fu, coşkulu bir sanatsever&nbsp;olan bir imparatorun hizmetinde çalışmıştı. Li Bo kendisini “cennetten kovulmuş bir ölümsüz” olarak görüyordu. Bir kılıç ustası, içkici&nbsp;ve aylaktı, fahişelerin ve münzevilerin dostuydu; 20.000 kadar büyüleyici şiir yazacak zamanı da bulmuştu. Genellikle “Yüe’li Kız” şiirinde olduğu gibi neşeliydi:</p>

  <p style="text-align: justify;"><br /></p>

  <p style="text-align: justify;"><span style="font-style:italic;">Dere kenarında nilüfer toplayan kız.</span></p>

  <p style="text-align: justify;"><span style="font-style:italic;">Kayığımın sesini duyunca dönüp bakıyor.</span></p>

  <p style="text-align: justify;"><span style="font-style:italic;">Kıkırdarken kayboluyor çiçeklerin arasında,</span></p>

  <p style="text-align: justify;"><span style="font-style:italic;">Tatlı bir oyun bu, niyeti yok ortaya çıkmaya.</span><a id="siir1">_</a></p>

  <p style="text-align: justify;"><span style="font-style:italic;"><br /></span></p>

  <p style="text-align: justify;">Ancak Li Bo kimi zaman da düşüncelere kapılır ve geçmişi özler. Çin’deki bütün çocuklar onun “Sessiz Gecede Düşünceler” şiirini ezbere okuyabilir:</p>

  <p style="text-align: justify;"><br /></p>

  <p style="text-align: justify;"><span style="font-style:italic;">Parıldayan ayışığı yatağımın örtüsü&nbsp;</span></p>

  <p style="text-align: justify;"><span style="font-style:italic;">Yerler kırağı kaplıymışçasına&nbsp;</span></p>

  <p style="text-align: justify;"><span style="font-style:italic;">Kalkıp mehtaba dalıyorum&nbsp;</span></p>

  <p style="text-align: justify;"><span style="font-style:italic;">Yatıp eski şehrimi düşünüyorum.</span><a id="siir2">_</a></p>

  <p style="text-align: justify;"><br /></p>

  <p style="text-align: justify;">Li Bo’nun arkadaşlarıyla çıktığı içkili bir tekne gezisinde, mehtabın sudaki yansımasını yakalamak isterken suya düştüğü ve boğulduğu söylenir.</p>

  <p style="text-align: justify;">Li Bo’nun arkadaşı Du Fu, Konfuçyüsçü olduğundan aile kuruntuna büyük bir saygı duyuyordu. Bir ayaklanma nedeniyle ayrı düştüğü ailesine yeniden kavuştuğunda “Cyanğ Köyü” adlı şiiri yazmıştı:</p>

  <p style="text-align: justify;"><br /></p>

  <p style="text-align: justify;"><span style="font-style:italic;">Batıda gökteki mor bulutların ardında Güneş ufkun altına iniveriyor.</span></p>

  <p style="text-align: justify;"><span style="font-style:italic;">Bahçemin köhne kapısında serçeler ötüşüyor;</span></p>

  <p style="text-align: justify;"><span style="font-style:italic;">Bir yabancı binlerce kilometre öteden evine dönüyor.</span></p>

  <p style="text-align: justify;"><span style="font-style:italic;">Karım ve çocuklarım inanmıyor hayatta olduğuma; Şaşkınlıkları geçiyor ama gözyaşları dinmiyor.</span></p>

  <p style="text-align: justify;"><span style="font-style:italic;">Büyük sıkıntılar yaşanmıştı, oraya buraya savrulmuştum,</span></p>

  <p style="text-align: justify;"><span style="font-style:italic;">Ve bahtımın eseriydi hayatta kalmam.</span></p>

  <p style="text-align: justify;"><span style="font-style:italic;">Duvarın üzerine komşular doluşmuş,</span></p>

  <p style="text-align: justify;"><span style="font-style:italic;">İç çekiyorlar, kesik kesik ağlıyorlar.</span></p>

  <p style="text-align: justify;"><span style="font-style:italic;">Gece geç saatlerde yeni bir mum yakıyoruz&nbsp;</span></p>

  <p style="text-align: justify;"><span style="font-style:italic;">Bir düşteymiş gibi görünüyor herkes.</span><a id="siir3">_</a></p>

  <p style="text-align: justify;"><span style="font-style:italic;"><br /></span></p>

  <p style="text-align: justify;">Çinliler yalnızca mükemmel sanatçılar değildi, aynı zamanda dünyadaki en yaratıcı halktı. Şemsiyeyi, el arabasını, kibriti, diş fırçasını ve oyun kâğıdını büyük olasılıkla ilk Çinliler kullanmıştı. Büyücüler iğneleri mıknatıslıyor, bu iğneleri ev ve mezar için uğurlu yerleri seçmek&nbsp;amacıyla kullanıyorlardı; daha sonra Çinli denizciler denizde yönlerini saptamak için mıknatıslanmış iğnelerden pusulalar yaptılar. Çinliler&nbsp;dünya üzerindeki diğer halklardan çok daha önce (1.000 yıldan daha&nbsp;uzun bir süre önce) kâğıt yapmaya başlamıştı ve sonra da kâğıdın üzerine sözcükleri nasıl basacaklarını buldular. (Pi Şınğ adında bir demircinin Çince işaretlerin kilden kopyalarını yaptığı, bu kilden karakterleri iyice pişirdiği, demir bir levhanın üzerine yapıştırdığı, üzerlerine&nbsp;mürekkep sürdüğü ve kâğıtları harflerin üzerine bastırdığı, böylece&nbsp;çok sayıda kopya elde ettiği söylenir.) Johannes Gutenberg’in Avrupa’nın ilk kitabını (1450 yılı civarmda, bir Kitab-ı Mukaddes) basmasından 500 yıl önce, Çin yönetimi Konfuçyüsçü klasiklerden oluşan&nbsp;130 ciltlik bir külliyatın basılması işinin masraflarını üstlenmişti.</p>

  <p style="text-align: justify;">Aşağı yukarı aynı zamanlarda, Çinli bir mucit, bal, kükürt ve güherçileyi karıştırıp, bu karışımı ısıtmıştı. Sonsuza kadar yaşamayı sağlayacak bir iksir arıyordu, oysa tam tersi bir etkisi olan bir şey bulmuştu. Ondan sonrakiler bal yerine odunkömürü kullandılar. Maalesef, ortaya çıkan barutu, tarihçilerin iddia ettikleri gibi, yalnızca çatapat için değil, el bombası ve mayın yapmak için de kullandılar.</p>

  <p style="text-align: justify;">Çin’in ipeği o kadar önemli bir dışsatım ürünüydü ki kervanların Orta Asya’yı geçip batıya doğru giderken kullandıkları yol İpek Yolu&nbsp;olarak adlandırılıyordu. Çinli çömlekçiler yumurta kabuğu kadar ince, yüksek tabakadan insanların beğeneceği kadar güzel ve muhtemelen yoksulların satın alabileceği kadar ucuz porselen fincanlar, çanaklar ve vazolar yapıyorlardı. Bunlardan bazıları o kadar sertti ki (söylendiğine göre) çelik bile yüzeylerini çizemiyordu.</p>

  <p style="text-align: justify;">1200’lü yıllarda bir felaket yaşandı. Kuzeydeki otlaklardan gelen Moğol göçerler ülkeye hızla yayıldılar ve çok kan dökerek yalnızca&nbsp;bütün Çin’i değil, Asya’nın geri kalanını ve Avrupa’nın bir bölümünü&nbsp;ele geçirdiler. (Bundan sonraki bölümde onları daha ayrıntılı olarak&nbsp;ele alacağız.) Moğolların yöntemleri yerleşik bir uygarlığa sahip Çinlilerin yöntemlerine benzemiyordu. Sonradan Çinli tarihçiler Moğolları, idrarlarıyla yıkanan, yalnızca hırsızlığı ve öldürmeyi bilen yabaniler olarak anacaktı.</p>

  <p style="text-align: justify;">Aslında Moğollar Çin’i yaklaşık 100 yıl iyi bir biçimde yönettiler. Bazı Çinli bilge-devlet görevlilerini, devasa ülkeyi yönetmede kendilerine yardımcı olmaları için kullanacak kadar akıllıydılar. Sekizinci&nbsp;Bölüm’de de göreceğimiz gibi, Moğol yönetimi altındayken Çin’e gelen İtalyan tüccarlar gördükleri şeylerden çok etkilenmişti. Ancak sonunda Moğollar kendilerinden önceki bütün hanedanların akıbetine&nbsp;uğradı; Gök’ün Vekilliği’ni kaybettiler. Ülke parçalandı, 1350’lere gelindiğinde iç savaşlar nedeniyle her yer harabeye dönmüş, açlık ve&nbsp;hastalık yüzünden on milyonlarca insan ölmüştü.</p>

  <p style="text-align: justify;">Bir ailenin öyküsü bu milyonlara ne olduğunu gayet güzel anlatıyor. 1330’larda Cu Şı-çın ve karısı Kuzey Çin Ovası’nda açlık çeken iki köylüydü. Toprak sahipleri onları küçük çiftliklerinden çıkarınca&nbsp;başka bir çiftliğe gitmişlerdi. Altı çocuğu doyurmak o kadar zor gelmişti ki, iki oğullarını başka bir aileye evlatlık vermeyi kararlaştırmışlar ve mümkün olan en kısa sürede iki kızlarını da evlendirmişlerdi. Bütün bunların üzerinden fazla zaman geçmeden, ürünleri bir kuraklık sırasında kurumuş ve çekirgeler tarafından talan edilmişti. Şı-çın,&nbsp;karısı ve en büyük oğulları açlıktan öldüler.</p>

  <p style="text-align: justify;">Yalnızca en küçük oğulları, on yedi yaşındaki Cu Yüen-canğ hayatta kalmıştı, o da o kadar yoksuldu ki, bir komşusu mezarlar için küçük bir toprak parçası verene kadar ailesini gömememişti. Hayatta kalabilmek için bir Budist manastırında çömez oldu, manastır sadaka toplaması için onu dışarı yolluyordu. Ancak kısa bir süre sonra,&nbsp;manastırın kendisi de o kadar yoksullaştı ki başrahip manastırı dağıttı. Yüen-canğ açlıktan ölme tehlikesiyle karşı karşıya kaldı.</p>

  <p style="text-align: justify;">Bu kasvetli öyküyü bilmemizin tek nedeni Cu Yüen-canğ’ın sonradan, yaşamöyküsü kaydedilmeye değer görülecek kadar ünlü biri olması. Yirmi beş yaşındaki genç dilenci önce asker, kısa bir süre sonra da asi bir komutan oldu. 1360’lı yıllarda diğer komutanları yenilgiye&nbsp;uğrattı ve Çin’in orta kesimindeki Yanğdzı Vadisi’nin denetimini ele&nbsp;geçirdi. 1368 yılında son Moğol imparatorunu halkının geldiği otlaklara geri dönmeye zorladı. Ardından Cu Yüen-canğ kendisini yeni bir&nbsp;hanedanın, Minğ (“Parlak”) hanedanının imparatoru ve kurucusu&nbsp;ilan etti. İmparator olarak, “Taşkın Savaşçı” anlamındaki Hunğ-vu&nbsp;adını aldı.</p>

  <p style="text-align: justify;">Hunğ-vu’nun da hataları oldu. İlk birkaç yılından sonra, köylü geçmişi ve çopur yüzü, domuz burnuna benzeyen burnu nedeniyle&nbsp;kendisiyle alay edildiği evhamına kapıldı. Bur dizi tasfiye sonunda, zafer kazanmasına yardım eden on binlerce insanı öldürdü.</p>

  <p style="text-align: justify;">Öte yandan Moğolların hatalarını düzeltti ve Çinlilerin eski yöntemlerinin en iyilerini yeniden uygulamaya koydu, kimi zaman daha da iyileştirdi. Büyük bir daimi ordu kurdu; hiçbir komutanın, kendisinin geçmişte olduğu gibi, güçlü bir komutan olmaması için orduyu&nbsp;bölümlere ayırdı. Büyük toprak sahiplerinin mal varlıklarına el koydu ve belki de kendi köylü ailesi zamanında çok acı çektiği için, toprakları yoksullara kiraya verdi. Yaptığı şeylerin içinde belki de en&nbsp;önemlisi, eski Konfuçyüsçü okulları ve yönetim sınavlarını geri getirmesiydi. Hunğ-vu eğitimli insanlardan nefret ediyordu, devlet görevlilerini bambu sopalarla sıkça dövdürürdü; ama iyi bir yönetim kadrosunun da değerini biliyordu.</p>

  <p style="text-align: justify;">Hunğ-vu ölümünden birkaç yıl sonra imparator Yunğ-Lı dünya tarihini biçimlendirebilecek bir tasarıyı uygulamaya koydu. Tarih,&nbsp;olabilecekken olmamış bir sürü şeyle doludur, bu da onlardan biri.&nbsp;1405 yılında Yunğ-Lı bir cönk (altı düz, yelkenleri dört köşeli tekne)&nbsp;filosunu diğer krallıkların hükümdarlarını etkilemek ve onlardan haraç almak amacıyla sefere yolladı. Filoya Cınğ Hğı adında yetenekli&nbsp;bir hadımağası kumanda ediyordu. (Çin saraylarında görevli pek çok&nbsp;hadımağası vardı.) Krallıkların saraylarına uğraya uğraya Çin kıyıları boyunca güneye, sonra Malakka Yarımadası’m dolaşıp batıya,&nbsp;Hindistan’a doğru yol aldılar, sonra da yurtlarına döndüler. Sonraki&nbsp;çeyrek asır boyunca Yunğ-Lı ve ardılları, Basra Körfezi, Arabistan ve&nbsp;Doğu Afrika’daki saraylara altı filo daha yolladı. Filolar Çin’e, haraçlar, devekuşları, zürafalar ve kimi zaman da haraç vermeyi reddeden&nbsp;hükümdarlarla geri döndüler.</p>

  <p style="text-align: justify;">Bu deniz seferleri, beklendiği gibi, etkileyici olmuştu. Genellikle yaklaşık 30.000 asker, sayıları 317’yi bulan, açık denizlere uygun&nbsp;cönklerle sefere çıkıyordu. Gemilerden bazıları dört katlıydı ve bir&nbsp;futbol sahasından daha uzundu. Pusulaları sayesinde Çinliler açık denizlerde yol alabildiler, bu henüz Avrupalıların yapamadığı bir şeydi.</p>

  <p style="text-align: justify;">Yedinci seferden sonra, 1433’te, seferler bir daha başlamamak üzere durduruldu. Hatta imparator o tarihten sonra Çin gemilerinin kıyı sularının dışına yolculuk yapmasını ve Çinlilerin ülke dışına çıkmasını bile yasakladı. Yaygın bir güce ve etkiye sahip olmaya başlamışken Çinliler neden seferleri durdurdular? Bunun bir nedeni düpedüz imparatorların bu seferleri sürdürecek mali güce sahip olmamasıydı. Tam o dönemde, elde ettikleri bütün parayı başkentleri Pekin’i inşa etmek ve her zaman bir tehdit olan Moğolları&nbsp;uzaklaştırmak için kullanıyorlardı. Seferlerden elde edilen haraçlar&nbsp;cönk yapımının ve gerekli insan gücünü sağlamanın maliyetini&nbsp;karşılamıyordu.</p>

  <p style="text-align: justify;">Çinlilerin seferleri durdurmasının başka bir nedeni daha vardı ve bu neden daha belirleyici olmuş olabilir. İmparatorlar ve danışmanları ülkelerini dünyanın merkezi olarak görüyordu. Büyük olasılıkla,&nbsp;Merkezdeki Çiçek’in uzaktaki o yabanilerle daha fazla neden uğraşması gerektiğini kendilerine sormuşlardı. Dünyanın dörtte birini kaplayan kendi geniş topraklarına hükmetmek onlara yetiyordu.</p>

  <p style="text-align: justify;">Seferleri durdurmak tarihi bir karardı. Seferler devam etse, ilk olarak, Minğ Çin’in büyük bir donanmaya sahip olmasına yol açabilirdi. Böylece Çinli tüccarlar kendi ticari seferlerini yapmaya başlayabilir, Çin dünyanın ekonomi devlerinden biri olabilirdi. Çinlilerin yaratıcılığını, enerjisini, sanat beğenisini ve Konfuçyüs’ün, “Biri [insanlara] erdemli bir önderlik yaparsa... utanma duygusuna sahip olurlar ve umutları canlanır” öğretisini bütün dünyaya yayabilirlerdi.</p>

  <p style="text-align: justify;">Seferleri durdurduktan sonra elbette Minğ Çini önemsiz bir devlete dönüşmedi. Hem de hiç! Avrupa’daki bütün insanların toplamından daha fazla sayıda insanla hâlâ dünyadaki en büyük krallıktı. Zanaatkârları, çini, ipek ve kitap üretiminde kimsenin boy ölçüşemeyeceği kadar ustaydı. Konfuçyüs’ün öğretilerini rehber olarak kabul eden hükümdarları ülkeyi iyi yönetiyordu. Halkının genellikle yeterli&nbsp;yiyeceği oluyordu.</p>

  <p style="text-align: justify;">Ancak 1500’lerde ve 1600’lerin başında sorunlar başladı. Bazı hükümdarlar devlet işleriyle ilgilerini yitirmeye başladı ve imparatorluğun yönetimini devlet görevlileriyle sarayın hadımağalara bıraktılar. Kentlerdeki aç işçiler ücretleri düşük, vergiler yüksek olduğu için ayaklandılar. Bir çömlekçi, işçilerin içinde bulunduğu fena duruma dikkat&nbsp;çekmek için kendini yanan bir fırına attı. Kıtlık ve hastalık sıradanlaştı. Hükümdarlar askerlerin maaşını zamanında ödemeyince pek çoğu&nbsp;askerliği bıraktı. Eski askerler ve aç köylüler yollarda haydutluk yapmaya başladı. Japon korsanlar, öfkeli bir imparator aralarından bazılarını yakalayıp dev tencerelerde ıstakoz gibi haşladıktan sonra bile,&nbsp;kıyıları yağmalamaya devam etti. Saray görevlileri Çin’in en iyi generalini devlete ihanetle suçladı ve Pekin pazarında parçalattılar.</p>

  <p style="text-align: justify;">Okuyucu neler olduğunu anlamıştır: Yaklaşık 300 yıllık yönetimden sonra, Minğ hanedanı Gök’ün Vekilliği’ni yitirmeye başlamıştı.</p>

  <p style="text-align: justify;">Ayaklanmalar Çin’in kuzeyini parçaladı ve 1644’te isyancı bir önder Pekin’i ele geçirdi. İmparatoriçe intihar etti. İmparator, vezirlerini toplamak ve onlara akıl danışmak için çan çaldı, ama kimse gelmedi. O da imparatorluk bahçesine gitti ve kendini bir ağaca astı. Yaklaşık 300 yıl Çin’i yönettikten sonra Minğ hanedanı sona erdi.</p>

  <p style="text-align: justify;">İsyancılarla çarpışan Minğ komutanlarından biri Mançulardan yardım istemişti. Bunlar, Çin Seddi’ne kadar Çin’in kuzeydoğusunu&nbsp;önceden ele geçirmiş savaşçı yarı göçerlerdi. İyilik yapmaya hazır Mançular hızla güneye indiler, isyancıları uzaklaştırdılar. Pekin’i aldılar ve yirmi beş yaşındaki krallarını Çin’in imparatoru ilan ettiler. Hanedana Çinğ yani “Saf” adını verdiler. Bir kuşak boyunca uğraştılar ama sonunda bütün Çin’e boyun eğdirdiler.</p>

  <p style="text-align: justify;">Çinğ imparatorları bir ikilemle karşı karşıya kalmıştı. Mançular Çinlilerin yöntemlerini mi benimseyecekti? Yoksa Çinlileri Mançuların&nbsp;yöntemlerini benimsemeye mi zorlayacaklardı? İlk seçenek tercih edilecek bir şey değildi. Her yüz kişiden ikisi Mançu, doksan sekizi Çinliydi&nbsp;ve Mançuların bu okyanusta boğulmaya niyetleri yoktu. Bu yüzden&nbsp;Mançular kendi halklarına Çinliler ile evlenmeyi, el işçiliği yapmayı, ticaretle uğraşmayı yasakladı. Bu yasaklar bir süre işe yaradı.</p>

  <p style="text-align: justify;">Çinlileri Mançulaştırmaya gelince, bu da olanaksızdı. Büyük bir çoğunluğa küçük bir konar göçer azınlığın göreneklerini benimsetmek, kimsenin kolay kolay başarabileceği bir şey değildi. Yine de&nbsp;Mançular Çinli erkekleri, itaatlerini göstermek için, saçlarım Mançu&nbsp;tarzında yapmaya, başlarının ön yarısmdakileri tıraş edip arka yarı-sındakileri örüp bağlamaya zorlamıştı. Çinliler bunu yapmış, durumu da, “Saçın kalırsa başın gider, saçını ver, başını kurtar” diye&nbsp;özetlemişlerdi.</p>

  <p style="text-align: justify;">Mançular, sayıları çok az olduğu için, Konfuçyüsçü hizmet ülküsünü benimsemiş Çin yüksek tabakasının yardımına gereksinimleri olduğunu anladılar. Bu yüzden devlet görevi sınavlarını yeniden koydular ve ülke yönetiminde Çinli bilge-devlet görevlilerinden yardım&nbsp;aldılar. Bazı bilgeler Minğ’in anısına saygısızlık olacağı gerekçesiyle&nbsp;işbirliği yapmayı reddetti. Ancak Mançu hükümdarlarının en güçlüsü&nbsp;olan Kanğ-şi son derece ince ve ölçülü davranarak bu bilgelerden bir&nbsp;kısmını ikna etti. Yalnızca çok yetenekliler için özel bir sınav hazırladı, sonra da sınava gireceklerin adlarını ilan etti. Dolayısıyla seçilenlerin sınavı reddetmeleri söz konusu olamadı, sınava girmek zorundaydılar. Kanğ-şi kazananları Minğ hanedanının resmi bir tarihini&nbsp;yazmakla görevlendirdi.</p>

  <p style="text-align: justify;">Kanğ-şi’nin kendisi de gerçek bir Konfuçyüsçüydü, yani “bilge bir hükümdar.” Konfuçyüs’ün erdemlerini (cömertlik, yumuşak başlılık,&nbsp;çok çalışkan olma, tutumluluk, ödev bilinci ve benzeri erdemler) sokaktaki Çinlinin anlayabileceği bir üslupla özetleyen bir dizi davranış&nbsp;kuralı yayımladı. Konfuçyüsçülerin klasik metinlerini de okudu, bu metinlerdeki sorunlu noktaları Mançu ve Çin bilgeleriyle tartıştı. Elbette, bu konudaki çalışmalarının herkesçe duyulmasını sağladı.</p>

  <p style="text-align: justify;">Konfuçyüsçü ahlakın Mançu döneminde de geçerli olduğunu gösteren şu örneğe bakalım: 1600’lerin sonunda Huanğ Lyu-hunğ adındaki bir bilge-devlet görevlisi, Çin’in kuzeyinde haydutların cirit attığı, yoksul bir ilde yargıç olarak görev yapıyordu. Konfuçyüsçü bir sınavdan geçtikten sonra bu göreve hak kazanmıştı. Yıllar sonra&nbsp;emekli olduğunda Huanğ yargıçlık göreviyle ilgili bir elkitabı yazdı ve&nbsp;kendi deneyiminden örnekler vererek görüşlerini anlattı.</p>

  <p style="text-align: justify;">Huanğ, baktığı davalardan birinin, bir orman kenarında tek odalı bir kulübede yaşayan Vanğ adında bir kadınla kocası Rın ile ilgili olduğunu anlatır. Vanğ, Rın’ı bırakıp başka bir adama kaçmış, fakat&nbsp;sevgilisi onu terk edince evine geri dönmüştü. Rın çok kızgındı. Bir&nbsp;gece karısının uyumasını beklemiş, sonra da dizini kadının karnına&nbsp;koymuş, elleriyle boğazını sıkmaya başlamıştı. Kadın o kadar çok çırpınmıştı ki bacaklarıyla üzerinde uyuduğu hasırı parçalamış ve bağır-saklarındakiler boşalmıştı. Sonunda da ölmüştü.</p>

  <p style="text-align: justify;">Rın karısının cesedini, Gav adındaki bir adamın ormanın içindeki evine taşımıştı. Bu adam, yakın zamanlarda yaşadıkları bir tartışma&nbsp;sırasında ona vurmuştu; Rın cinayeti bu adamın üzerine yıkmak istiyordu. Ancak, yakınlardaki bekçilerin sesini duyunca cesedi bırakmış&nbsp;ve eve geri dönmüştü. Sonraki gün Gav’ın cinayet işlediğine dair şikâyette bulundu.</p>

  <p style="text-align: justify;">Yargıç Huanğ kolaylıkla Gav’ı suçlu bulabilirdi, oysa Rın’dan kuşkulanmıştı. Atına atlayıp evinden 10 kilometre uzaktaki köye gitti ve Rın’ın kulübesini inceledi. Kulübenin sefilliği, yeni sayılabilecek hasırdaki yırtıklar ve yanı başındaki kurumuş dışkı yığını hemen gözüne&nbsp;çarpmıştı. Yardımcıları bunun, yoksul insanların yakıt olarak sıkça&nbsp;kullandıkları öküz veya eşek dışkısı olması gerektiğini söylemişse de&nbsp;Huanğ ikna olmamıştı. Su kaynatılmasını ve dışkının üzerine dökülmesini emretmişti. Ortaya çıkan koku karar vermelerini sağlamıştı: Bu&nbsp;bir insanın dışkısıydı. Yırtılmış hasırla birlikte ele alındığında dışkı,&nbsp;Vanğ’m orada, kendi evinde öldürüldüğünü güçlü bir biçimde ortaya&nbsp;koyuyordu. Huanğ sonunda Rın’ın suçunu itiraf etmesini sağladı.</p>

  <p style="text-align: justify;">Yasalar uyarınca, Huanğ , Rın’ı idama mahkûm edebilirdi, ama bunu yapmamaya karar verdi. Ortaya koyduğu nedenler Konfuçyüsçü değerleri yansıtır, özellikle de aileye karşı ödevlere vurgu yapılır.</p>

  <p style="text-align: justify;">Rın babasının tek çocuğudur, onun kaybı yaşlı adamın taşıyamayacağı bir şey olacaktır. Öte yandan Rın’m hiç çocuğu yoktur, idam edilirse ailesi tümüyle yok olacaktır, bu da ciddi bir sorundur. Dahası Vanğ görevini bilen bir eş olmamıştır ve kocasına sadakatsizlik gösterdiği için ölmeyi de hak etmiştir. Son olarak Rın gerçekten de, ona&nbsp;vurmaması gereken Gav tarafından kışkırtılmıştır. Bu yüzden Huanğ&nbsp;, Rın’a bambu sopalarla dövülme ve boynuna ahşap bir boyunduruk&nbsp;takma cezası vermişti.</p>

  <p style="text-align: justify;">Ancak Huanğ’ın çözmesi gereken bir sorun daha vardı. Vanğ’ın gömülme masraflarını kim karşılayacaktı? Rın’ın bunun için yeterli&nbsp;parası yoktu, bu nedenle Huanğ masrafları Gav’ın karşılamasına karar verdi. Bu ona kendini kaybettiğinde insanlara saldırmaması gerektiğini öğretecekti.*</p>
  <hr />

  <p style="text-align: justify;"><span style="text-indent: 0.3in;">*</span> <b style="text-indent: 0.3in;"><i>Jonathan D. Spence, The Death of Woman Wang [Wang Kadın’ın ölümü] (1978), 116-139. sayfalar.</i></b><br /></p>

  <p style="text-align: justify;">Çinğ Çini, 1600’lerin sonundan neredeyse 1700’ler bitene kadar altın çağını yaşadı. Bunun bir nedeni, ülkede huzuru sağlayan ve sınırları koruyan güçlü imparatorların birbiri ardına yönetime gelmesiydi. Bu imparatorlardan ikisinin hükümdarlıkları çok uzun sürdü.&nbsp;Konfuçyüsçü düzeni yeniden uygulamaya koyduğundan söz ettiğimiz&nbsp;Kanğşi 61 yıl boyunca tahtta kaldı. Torununun hükümdarlığı da&nbsp;böyle uzun sürmüştü; torunu büyükbabasından daha uzun süre hükümdarlık yaparak saygısızlık etmiş gibi görünmemek için ölümünden birkaç yıl önce imparatorluktan çekilmişti.</p>

  <p style="text-align: justify;">Bu süre içinde Çinliler insani bilimler ve edebiyat alanında da bir hayli ilerlemişti. Bir grup bilge, geçmişin en ünlü Çince edebiyat ve tarih yapıtlarını seçip bir araya getirerek belki de dünya tarihinin en geniş kitap dizisini hazırlamıştı. 36.000 ciltten oluşan bu dizinin tamamlanması 10 yıl sürmüştü. Bu sırada Tsav Can adlı bir soylu Çin&nbsp;edebiyatının en ünlü romanı <span style="font-style:italic;">Kırmızı Köşkün Rüyası</span>'nı yazdı. Romanda anlatılan ailenin öyküsü yazarın ailesinin öyküsüne benziyordu: Üst sınıftan zengin bir ailenin çöküşü anlatılıyordu.</p>

  <p style="text-align: justify;">Çin’in altın çağı aslında geçmişte yaşadığı felaketlerin bir sonucuydu. 1600’lerin ortasında yaşanan bütün korkunç olaylar (iç savaşlar, istilalar, haydutlar, taşkınlar, hastalıklar, kıtlıklar) nüfusu belki de üçte bir oranında azaltmıştı. Çok sayıda insan öldüğünden artık elverişli tarım arazileri boldu ve dolayısıyla da yoksul köylüler biraz toprak kiralayabiliyor, evlenebiliyor ve çocuk yapabiliyordu. Bu arada Çinliler Amerika kıtasından gelen bitkileri yetiştirmeye başlamıştı: Mısır,&nbsp;patates ve tatlı patates. Köylüler bu bitkileri, buğday veya pirinç yetiştirmenin güç olduğu verimsiz arazilerde bile yetiştirebiliyordu.</p>

  <p style="text-align: justify;">Çinliler tahıl ambarındaki fareler gibi serpildi ve sayıları hızla arttı. 1700’lerin başlarına gelindiğinde, geçmişteki kayıpları telafi etmişlerdi ve nüfusları artmaya devam ediyordu. Böyle bir büyüme herkesin yaşamını iyileştirmesi anlamına geliyordu. Birbirleriyle iş yaptıkları için herkes (köylüler, çömlekçiler, tüccarlar, dokumacılar, inşaatçılar) kazanıyordu.</p>

  <p style="text-align: justify;">1700’ler boyunca Çinliler zenginleşti, ancak sonra zor duruma düştüler. Nüfus artmaya devam ediyordu, 1700’lerin sonuna gelindiğinde Çinlilerin sayısı 300-400 milyon civarındaydı: Yüzyılın başındaki sayılarının yaklaşık iki katı. Artık doyurmaları gereken çok fazla boğaz vardı ve kıtlık, çoğu insanın her zamanki kaderi, yeniden baş&nbsp;gösterdi.</p>

  <p style="text-align: justify;">Bu sırada, okuyucunun kolaylıkla tahmin edebileceği gibi, Çinğ Gök’ün Vekilliği’ni yitirmeye başlamıştı. Beceriksiz ve sahtekâr devlet görevlileri yönetimi ele geçirdi ve yakışıklı, genç bir subay imparatorun gözdesi oldu; bu subay kendisi ve arkadaşları için büyük miktarda parayı zimmetine geçirdi. Kuzey Çin Ovası boyunca uzanan&nbsp;1.300 kilometrelik Büyük Kanal çamurla doldu. Hükümet kıtlık zamanları için saklanan tahılın tüketilmesine izin verdi. Çin orduları,&nbsp;adları hoş olan (Beyaz Lotus, Gök ve Yer Topluluğu) ama eylemleri&nbsp;pek de öyle olmayan isyancı gruplarla mücadele etti. Burma ve Vietnam ile sınır savaşları kaybedildi.</p>

  <p style="text-align: justify;">1700’lerin sonuna gelindiğinde Çin’in altın çağının da sonuna gelinmişti.</p>
</body>
</html>
