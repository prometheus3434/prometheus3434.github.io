<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.9" name="Generator" />
  <link href="../Styles/style.css" rel="stylesheet" type="text/css" />

  <title>1</title>
</head>

<body>
  <h1>1</h1>

  <h2 id="sigil_toc_id_1"><a id="ncx67"></a>KENT</h2>

  <p>Gramp Stevens keten bezinden sandalyesine oturmuş, güneşin sıcak ve yumuşak ışınlarının kemiklerine işlediğini hissederek çim biçme makinesini izliyordu. Makine çimin sınırına ulaştı, halinden memnun bir tavuk gibi gıdakladı, düzgün bir dönüş yaparak biçilmiş bir yığını daha altına aldı. Biçilen çimlerin dolduğu torba şişmişti.</p>

  <p>Makine aniden durdu ve heyecanlı bir ses çıkardı. Yan tarafındaki bir panel hızla açıldı ve vinç şeklinde bir kol dışarı uzandı. Hevesli çelik parmaklar çimde gezindi, bir taşı sıkıca kavrayarak yükseldi, taşı ufak bir kaba bıraktı, tekrar panele girerek kayboldu. Çim biçme makinesi tiz bir ses çıkardı, sonra o bildik mırıltıyla yeniden işine koyuldu.</p>

  <p>Gramp makineye bakarak kuşkuyla homurdandı.</p>

  <p>&ldquo;Günün birinde,&rdquo; dedi kendi kendine, &ldquo;bu lanet olası alet yalama olacak ve bir sinir çöküntüsü geçirecek.&rdquo;</p>

  <p>Sandalyesinde geriye doğru yaslandı ve yukarıdaki güneşli gökyüzüne baktı. Çok uzakta bir helikopter uçuyordu. Evin içinde bir yerlerde bir radyo çalıştı ve rahatsız edici bir müzik duyulmaya başladı. Bunu duyan Gramp titredi ve sandalyesine gömüldü.</p>

  <p>Genç Charlie bir kopuş seansına hazırlanıyordu. Kahrolası çocuk.</p>

  <p>Çim biçme makinesi kıkırdayarak yanından geçerken Gramp kısık gözlerle onu muzipçe süzdü.</p>

  <p>&ldquo;Otomatik,&rdquo; dedi göğe bakarak. &ldquo;Bu lanet şeyler artık otomatik. Makineyi alıyor ve kulağına fısıldıyorsun ve o da işi yapmak için fırlıyor.&rdquo; Kızının, müziği bastırabilmek için sesinin en yüksek tonuyla, pencereden ona seslendiğini duydu.</p>

  <p>&ldquo;Baba!&rdquo;</p>

  <p>Gramp huzursuzca doğruldu. &ldquo;Evet, Betty.&rdquo; &ldquo;Baba, çim biçme makinesi sana yaklaştığında oturduğun yeri değiştirmeye bak. Onunla inatlaşmayı deneme. Sonuçta, o sadece bir makine. Son defasında öylece oturdun ve aletin sadece sandalyenin etrafını kesmesine neden oldun. Yol açtığını hiç görmedim ki zaten.&rdquo;</p>

  <p>Adam yanıt vermedi, kız uyuduğunu sanıp onu kendi haline bırakır umuduyla başını hafifçe sallamakla yetindi.</p>

  <p>&ldquo;Baba,&rdquo; diye çığırdı kız, &ldquo;beni duydun mu?&rdquo; Gramp bunun böyle yürümeyeceğini anlamıştı. &ldquo;Tabii, seni duydum,&rdquo; dedi kıza. &ldquo;Ben de tam hareket etmek üzereydim.&rdquo;</p>

  <p>Bastonuna dayanarak yavaşça ayağa kalktı. Belki de böylelikle, kız onun ne kadar yaşlandığını ve güçsüzleştiğini görür de ona olan davranışlarından dolayı pişmanlık duyardı. Bununla beraber adamın dikkat etmesi de gerekiyordu. Bastona aslında ihtiyaç duymadığını anlayacak olursa, kız ona bazı işler verebilir, diğer yandan bastona aşırı derecede yaslanacak olursa da o aptal doktoru tekrar başına musallat edebilirdi.</p>

  <p>Kendi kendine söylenerek sandalyeyi çimin kesilmiş olan tarafına aldı. Bu sırada yanından geçmekte olan çim biçme makinesi ona şeytanca kıkırdadı.</p>

  <p>&ldquo;Bir gün,&rdquo; dedi Gramp ona, &ldquo;sana öyle bir çelme atacağım ki, mekanizman darmadağın olacak.&rdquo;</p>

  <p>Makine ona doğru yuhlarcasına bir ses çıkararak çimin üzerinde sakince ilerlemeyi sürdürdü.</p>

  <p>Çimenlik sokak boyunca bir yerlerden ahenksiz bir metal sesi, kesik kesik bir öksürük duyuldu.</p>

  <p>Oturmaya hazırlanan Gramp, doğrularak bu sese kulak vermişti.</p>

  <p>Ses şimdi daha net duyuluyordu, bir motorun gürüldeyen egzozu, gevşek metal bölmelerin takırtısı.</p>

  <p>&ldquo;Bir otomobil!&rdquo; diye bağırdı Gramp. &ldquo;Bir otomobil bu, canına yandığım!&rdquo;</p>

  <p>Kapıya doğru koşmaya yeltenmiş, ama birden, güçsüz görünmesi gerektiğini hatırlayarak hemen topallamaya başlamıştı.</p>

  <p>&ldquo;Şu bizim İhtiyar Johnson olmalı,&rdquo; dedi kendi kendine. &ldquo;Arabası olan bir tek o kaldı geriye. Otomobil kullanmayı bırakmak için de fazla inatçı-&rdquo;</p>

  <p>Gelen gerçekten de İhtiyar&rsquo;dı.</p>

  <p>Gramp harap haldeki paslı ve eski aracın, pek sık kullanılmayan sokak boyunca kendine özgü sesler çıkarıp sallanır halde hoplayarak köşeyi dönüşünü görecek kadar çabuk varmıştı kapıya. Fazlaca ısınmış radyatörün üzerinden buhar tıslayarak fışkırıyor ve susturucusunu beş yıl veya daha uzun bir süre önce kaybetmiş olan egzozdan da mavi bir duman bulutu çıkıyordu.</p>

  <p>İhtiyar, yolların yabani otlar ve çimenle kaplanmış ve bunların altını görmenin de oldukça zor olmasından dolayı yolun en pürüzlü yerlerinden kaçınmaya çalışarak direksiyonun ardında gözlerini kısmış halde, vurduymaz bir edayla oturuyordu.</p>

  <p>Gramp bastonunu salladı.</p>

  <p>&ldquo;Selam, İhtiyar,&rdquo; diye bağırdı.</p>

  <p>İhtiyar, el trenini çekerek aracı durdurdu. Araba yutkundu, titredi, öksürdü ve feci bir iç çekişin ardından hareketsiz kaldı.</p>

  <p>&ldquo;Ne yakıyorsun depoda?&rdquo; diye sordu Gramp.</p>

  <p>&ldquo;Her şeyden biraz var,&rdquo; dedi ihtiyar. &ldquo;Kerosen, fıçının tekinde bulduğum eski traktör benzininden biraz, bir fırt da ilkyardım alkolü.&rdquo;</p>

  <p>Gramp bu derbeder makineye açık bir hayranlıkla baktı. &ldquo;Hey gidi günler,&rdquo; dedi. &ldquo;Benim de bir tane vardı, saatte yüzaltmış kilometre yapardı.&rdquo;</p>

  <p>&ldquo;Hâlâ iş görüyor," dedi İhtiyar, &ldquo;onları çalıştıracak malzemeyi bulman veya tamir edecek parçaları edinmen yeter. Üç, dört yıl öncesine dek yeteri kadar benzin bulabiliyordum; ama benzin görmeyeli uzun zaman oldu. Sanırım artık üretmiyorlar. Dediklerine göre, atom gücüne sahipken benzine ihtiyaç kalmıyormuş.&rdquo;</p>

  <p>&ldquo;Tabii,&rdquo; dedi Gramp. &ldquo;Bunun doğru olduğunu farzetsek bile, atom gücünü koklayamazsın ki. Bildiğim en tatlı şeydir yanan benzinin kokusu. Şu helikopterler ve diğer araçlar seyahat etmenin tüm romantizmini alıp götürdü her nasılsa."</p>

  <p>Arka koltuğa yığılmış olan fıçılara ve torbalara baktı yan gözle.</p>

  <p>&ldquo;Hiç sebzen var mı?&rdquo; diye sordu.</p>

  <p>&ldquo;Evet,&rdquo; dedi İhtiyar. &ldquo;Biraz tatlı mısır ve eski patates ve birkaç torba da domates. Satabileceğimi düşünmüştüm.&rdquo;</p>

  <p>Gramp başını salladı. &ldquo;Satamazsın, İhtiyar. Kimse almaz bunları. İnsanlar bu yeni hidrofonik ıvır zıvırın yenebilecek tek bahçe ürünü olduğu gibisinden bir fikre kapılmış. Sağlıklı ve daha lezzetli olduğunu söylüyorlar.&rdquo;</p>

  <p>&ldquo;O tanklarının içinde yetiştirdiklerinin tümünü toplaşan, bir teneke kutu dolusu bozukluk etmez,&rdquo; diye belirtti İhtiyar hırçın bir şekilde. "Nedenini tam bilmiyorum ama, tadı pek hoşuma gitmiyor. Martha'ya da dediğim gibi; besinlerin karakterli olması toprakta yetiştirilmelerine bağlıdır.&rdquo;</p>

  <p>Kontağı çevirmek için aşağı uzandı.</p>

  <p>&ldquo;Bu malzemeleri şehre götürmeye değer mi bilmiyorum,&rdquo; dedi, &ldquo;yolları ne hale getirdiklerini düşününce. Ya da daha doğrusu ne hale getirmediklerini. Yirmi yıl önce devlet otobanı kaliteli betondan yapılmış bir şeritti ve onu tamir ediyor, her kış üzerindeki karları süpürüyorlardı. Yolu açık tutmak için her şey yapılır, tutarına bakılmaksızın para harcanırdı. Şimdi ise onu öylece unuttular. Beton baştan aşağı kırıklarla dolu, bazı kısımları ise tümden silinip gitmiş. İçinde dikenli çalılar büyüyor. Bu sabah arabadan inip, yolu kapayan bir ağacı kesmek zorunda kaldım.&rdquo;</p>

  <p>&ldquo;Gerçekten de öyle,&rdquo; diye onayladı Gramp.</p>

  <p>Araba öksürüp tıksırarak canlandı. Altından koyu mavi bir duman bulutu süzüldü dışarı. Ani bir silkinmeyle hareket etti ve sokak boyunca hantalca ilerlemeye başladı.</p>

  <p>Gramp ağır ağır yürüyerek döndüğünde, sandalyesinin ıslanmış olduğunu gördü. Kırpma işini bitirmiş olan otomatik çim biçme makinesi, hortumunu çıkarmış çimi suluyordu.</p>

  <p>Gramp, alçak sesle lanetler okuyarak evin köşesini döndü ve arka kısımdaki sundurmanın altındaki sıraya oturdu. Burada oturmayı sevmiyordu; ama ön kısımdaki makine parçasından korunabileceği tek yer de burasıydı.</p>

  <p>En azından, sokaklar dolusu boş, terk edilmiş evlere ve üzerini çalı çırpı bürümüş dağınık alanlara bakan buranın manzarası daha az can sıkıcıydı.</p>

  <p>Buna rağmen, evin bu kısmının bir avantajı da yok değildi. Oturduğu sıradan, hafiften sağır olduğunu farzedebilir ve radyodan yayılan o kafa patlatıcı müziği duymayabilirdi.</p>

  <p>Ön taraftan biri ona seslendi.</p>

  <p>&ldquo;Bill! Bill, neredesin?&rdquo;</p>

  <p>Gramp arkasını döndü.</p>

  <p>&ldquo;Buradayım, Mark. Evin arkasında. Şu lanet olası çim biçiciden saklanıyorum.&rdquo;</p>

  <p>Mark Bailey, sakalını neredeyse tutuşturacak olan sigarası ağzında, topallayarak evin köşesini döndü.</p>

  <p>&ldquo;Oyun için biraz erkencisin, değil mi?&rdquo; diye sordu Gramp.</p>

  <p>&ldquo;Bugün oyun oynayamayız,&rdquo; dedi Mark.</p>

  <p>Seke seke gelip sıraya, Gramp&rsquo;in yanına oturdu.</p>

  <p>&ldquo;Biz gidiyoruz,&rdquo; dedi.</p>

  <p>Gramp hızla ona döndü. &ldquo;Gidiyor musunuz!&rdquo;</p>

  <p>&ldquo;Evet. Taşraya gideceğiz. Lucinda sonunda Herb&rsquo;ü ikna etti. Ona bir an bile rahat vermemiştir sanırım. Herkesin şu güzel kır evlerinden birine taşındığını ve bizim de aynısını yapmamamız için neden bulunmadığını söyledi.&rdquo;</p>

  <p>Gramp yutkundu. &ldquo;Peki nereye?&rdquo;</p>

  <p>&ldquo;Tam olarak bilmiyorum,&rdquo; dedi Mark. &ldquo;Orada hiç bulunmadım. Kuzeyde bir yerlerde. Oradaki göllerden birinde. Kırk dönüm kadar toprağımız var. Lucinda dört yüz dönüm istiyordu; ama Herb duruma el koydu ve kırk dönümün yeterli olacağını söyledi. Ne de olsa, bunca yıllık kent hayatı yetti artık.&rdquo;</p>

  <p>&ldquo;Betty de bir süredir Johnny&rsquo;nin başının etini yiyor,&rdquo; dedi Gramp, &ldquo;ama Johnny dayanıyor. Bunu yapamayacağını söylüyor. Ticaret Odası üyesi biri olarak, kentten uzaklaşmasının yakışık almayacağım belirtiyor.&rdquo;</p>

  <p>&ldquo;Millet çıldırmış,&rdquo; dedi Mark. &ldquo;Tamamen çıldırmış.&rdquo;</p>

  <p>&ldquo;Aynen öyle,&rdquo; diye onayladı Gramp. &ldquo;Çiftlik delisi olmuşlar. Şuraya bak.&rdquo;</p>

  <p>Bomboş binalarla dolu sokaklara doğru salladı elini. &ldquo;Buraların şirin bir ev grubu olduğu zamanları hatırlıyorum da. Hepsi iyi komşulardı. Kadınlar yemek tariflerini takas etmek için evlerin arka kapılarında koşuşturup dururdu. Erkekler ise çim kesmeye giderdi; ta ki bu çim biçme makineleri türeyip de insanlar tembelliğe alışıp semirene kadar. Dost canlısı insanlardı, Mark. Bir de şimdiki hale bak.&rdquo;</p>

  <p class="p9"><span class="t11">&nbsp;</span></p>

  <p>Mark huzursuzca kalktı. &ldquo;Geri dönmeliyim, Bili. Gideceğimizi sana haber vermek için uğramıştım sadece. Lucinda eşyaları topladığımı sanıyor şu an. Kaytardığımı anlarsa sinirlenir.&rdquo;</p>

  <p>Gramp dimdik ayağa kalktı ve elini uzattı. &ldquo;Tekrar görüşecek miyiz? Son bir oyun oynayamaz mısın?&rdquo;</p>

  <p>&ldquo;Korkarım ki hayır, Bili.&rdquo;</p>

  <p>Acemice, mahcup bir şekilde tokalaştılar. &ldquo;O oyunları özleyeceğimden eminim,&rdquo; dedi Mark.</p>

  <p>&ldquo;Ben de,&rdquo; dedi Gramp. &ldquo;Sen gidince kimsem kalmayacak.&rdquo;</p>

  <p>&ldquo;Hoşçakal, Bili,&rdquo; dedi Mark.</p>

  <p>&ldquo;Güle güle,&rdquo; dedi Gramp.</p>

  <p>Olduğu yerde dikildi ve arkadaşının topallayarak evin köşesini dönüşünü seyretti; yalnızlığın soğuk pençesinin ona doğru uzanarak buz gibi parmaklarla kendisine dokunduğunu hissediyordu. Korkunç bir yalnızlık. Yaşlılığın... yaşlılık ve eskimişliğin getirdiği yalnızlık. Gramp bunu öfkeyle kabullendi. O artık eskimişti. Başka bir çağa aitti. Kendi dönemini aşmıştı, kendi yıllarının da ötesinde yaşıyordu.</p>

  <p>Bulanık gözlerle, sıraya dayalı duran bastona uzandı beceriksizce; ardından, evin arkasındaki terk edilmiş sokağa açılan eğri büğrü kapıya yöneldi yavaşça.</p>

  <p>Yıllar çok çabuk geçmişti. Aileye uçak ve helikopter getiren, otomobili unutulmuş bir köşede paslanmaya, kullanılmayan yolları bakımsızlığa terk eden yıllar. Hidrofoniklerin yükselişiyle toprağın işlenmesini tam anlamıyla silip atan yıllar. Ekonomik bir birim olarak çiftliğin ortadan kalkması sonucu toprağın ucuzladığı, kent insanlarının, herkesin bir kent konutundan daha az fiyatla geniş arazilere sahip olabileceği kırsal kesime akın ettiği yıllar. Evlerin inşasında, ailelerin eski evlerinden uzaklaşıp savaş öncesi bir binanın yarı fiyatına ısmarlama olarak satın alınabilecek ve ek alan ihtiyacını veya yalnızca geçici bir hevesi gidermek gerektiğinde küçük meblağlarla değiştirilebilecek yenilerine geçmesi noktasına varan devrim niteliğinde değişiklikleri beraberinde getiren yıllar.</p>

  <p>Gramp burnunu çekti. Mobilya değiştirir gibi her yıl değiştirilebilecek evler. Bu nasıl bir yaşam şekliydi ki?</p>

  <p>Birkaç yıl öncesine dek kalabalık bir sokak olan yerden geriye kalan tozlu bir patika boyunca ağır ağır yürüdü. Hayaletlerin gezindiği bir sokak, dedi Gramp kendi kendine... gecenin karanlığında fısıldayan sinsi, küçük hayaletlerin. Oynayan çocukların, eğilip bükülmüş üç tekerlekli velosipetlerin ve devrilmiş kızaklı arabaların hayaletleri. Dedikodu yapan ev kadınlarının hayaletleri. Yüksek sesle verilen selamların hayaletleri. Bir kış gecesi alev alev yanan şöminelerin ve tüten bacaların hayaletleri.</p>

  <p>Ayaklarının etrafında ufak toz bulutları yükseliyor ve pantolonunun paçalarını beyazlatıyordu.</p>

  <p>Yolun karşısında eski Adams binası vardı. Adams&rsquo;ın bu binayla ne denli gururlandığını hatırladı. Gri bir taş cephe ve pitoresk pencereler. Simdi ise üstünü yosun bürüyen taş yemyeşil olmuş, camları kırılmış olan pencereler korkunç bir hal almıştı. Açıklık alanları kaplayan dikenler taraçayı sarmıştı. Bir karaağacın dalları duvara dek uzanıyordu. Gramp, Adams&rsquo;ın bu ağacı diktiği günü hatırlayabiliyordu.</p>

  <p>Ayakları toz içinde, her iki eliyle bastonunun sapını kavramış ve gözlerini kapatmış halde, çimle kaplı o sokakta bir an için öylece durdu.</p>

  <p>Zamanı çevreleyen sis perdesinin içinden, oyun oynayan çocukların çığlıklarını, Conrad&rsquo;ın köpeğinin sokağın ucundan gelen havlamalarını duyuyordu. Adams da oradaydı; belden yukarısı çıplaktı, kökleri çuval bezine sarılmış olan karaağacı da çimin üzerine koymuş, küreğini savurarak bir çukur kazıyordu.</p>

  <p>Mayıs 1946. Yaş kırk dört. O ve Adams&rsquo;ın savaştan beraberce dönmelerinin hemen sonrası.</p>

  <p>Adımların tozun içinde çıkardığı hafif sesle irkilen Gramp, gözlerini açtı.</p>

  <p>Genç bir adam duruyordu karşısında. Muhtemelen otuz yaşındaydı. Belki de biraz daha az.</p>

  <p>&ldquo;Günaydın,&rdquo; dedi Gramp.</p>

  <p class="p9"><span class="t11">&nbsp;</span></p>

  <p>&ldquo;Umarım,&rdquo; dedi genç adam, &ldquo;sizi ürkütmedim.&rdquo;</p>

  <p>&ldquo;Beni burada dikilirken gördünüz değil mi? diye sordu Gramp. &ldquo;Gözlerim kapalı, tıpkı bir ahmağa benziyordum herhalde!&rdquo;</p>

  <p>Genç adam başıyla onayladı.</p>

  <p>&ldquo;Hatırlıyordum," dedi Gramp.</p>

  <p>&ldquo;Buralarda mı yaşıyorsunuz?&rdquo;</p>

  <p>&ldquo;Hemen bu sokağın aşağısında. Şehrin bu kesiminde bir ben kaldım.&rdquo;</p>

  <p>&ldquo;O halde bana yardım edebilirsiniz.&rdquo;</p>

  <p>&ldquo;Mesele nedir?&rdquo; dedi Gramp.</p>

  <p>Genç adam kekeledi, &ldquo;be, bilirsiniz işte. Aslında ben... bir hac ziyaretindeyim denebilir..." "Anlıyorum,&rdquo; dedi Gramp. "Ben de öyle.&rdquo;</p>

  <p>&ldquo;İsmim Adams,&rdquo; dedi genç adam.</p>

  <p>&ldquo;Dedem eskiden buralarda bir yerde yaşardı. Acaba...&rdquo;</p>

  <p>&ldquo;İşte şurası,&rdquo; dedi Gramp.</p>

  <p>Birlikte durup eve baktılar.</p>

  <p>&ldquo;Bir zamanlar güzel bir yerdi,&rdquo; dedi Gramp adama. &ldquo;Deden şu ağacı savaştan döndükten hemen sonra dikmişti. Tüm savaş boyunca onunlaydım ve eve de birlikte döndük. Tam görülecek gündü...&rdquo;</p>

  <p>&ldquo;Yazık,&rdquo; dedi genç Adams. &ldquo;Çok yazık...&rdquo; Ancak Gramp onu duymuşa benzemiyordu. &ldquo;Deden mi?&rdquo; diye sordu. &ldquo;Sanırım onun izini kaybettim.&rdquo;</p>

  <p>&ldquo;O öldü,&rdquo; dedi genç Adams. &ldquo;Birkaç yıl önce.&rdquo;</p>

  <p class="p9"><span class="t11">&nbsp;</span></p>

  <p>&ldquo;Atom gücüyle ilgileniyordu,&rdquo; dedi Gramp.</p>

  <p>&ldquo;Doğru,&rdquo; dedi Adams gururla. &ldquo;Atom gücü piyasaya çıkar çıkmaz dedem o işe atılmıştı. Moskova Anlaşması&rsquo;ndan hemen sonra.&rdquo;</p>

  <p>&ldquo;Savaşamayacaklarına karar verdikten hemen sonra,&rdquo; dedi Gramp.</p>

  <p>&ldquo;Öyle,&rdquo; dedi Adams.</p>

  <p>&ldquo;Bir savaşı yürütmek oldukça zor iş,&rdquo; dedi Gramp, &ldquo;hedef alacak bir şeyin olmadıktan sonra. &rdquo;</p>

  <p>&ldquo;Kentleri kastediyorsun,&rdquo; dedi Adams.</p>

  <p>&ldquo;Tabii,&rdquo; dedi Gramp, &ldquo;bunun komik bir yanı da var. Ne kadar atom bombası atarsan at onları korkutamazsın. Ama bir de onlara ucuz toprak ve aileleri için uçak vermeyi dene, işte o zaman tavşan sürüsü gibi dağılıverirler.&rdquo;</p>

  <p>Kolunun altında bir tüfek taşıyan yürüyen bir bostan korkuluğu onu yakalayıp durdurduğunda John J. Webster hükümet binasının basamaklarını uzun adımlarla çıkmaktaydı.</p>

  <p>&ldquo;Selam, Bay Webster,&rdquo; dedi bostan korkuluğu&mdash;</p>

  <p>Webster baktı, sonra karşısındakini tanıyarak yüzünü buruşturdu.</p>

  <p>&ldquo;Vay, bu bizim Levi'ymiş,&rdquo; dedi. &ldquo;İşler nasıl gidiyor, Levi?&rdquo;</p>

  <p>Levi Lewis kırık dökük dişlerini göstererek sırıttı. &ldquo;İdare eder. Bahçeler gelişiyor ve genç tavşanlar da lezzetlenmeye başladı.&rdquo;</p>

  <p><span class="t12">&ldquo;Evlerden</span> fışkırdığı söylenen bütün o karışıklığa karışmadın umarım,&rdquo; dedi Webster.</p>

  <p>&ldquo;Hayır, efendim,&rdquo; diye belirtti Levi. &ldquo;Biz Berduşlardan hiç kimse herhangi bir yanlışlığa karışmadı. Biz kanunlara uyan, Tanrı korkusu olan insanlarız, inanın. Orada bulunmamızın tek nedeni, başka bir yerde yaşayamamamız. Başkalarının terk ettiği o mekanlarda barınmamızın kimseye bir zararı da yok zaten. Kendimizi koruyamayacağımızı bildiğinden, etrafta olup biten hırsızlık ve diğer pis işlerden dolayı polis bizi suçluyor. Bizi günah keçisi yapıyorlar.&rdquo;</p>

  <p>&ldquo;Bunu duyduğuma sevindim,&rdquo; dedi Webster. &ldquo;Şef <span class="t12">evleri</span> yakmak istiyor."</p>

  <p>&ldquo;Hele bir denesin,&rdquo; dedi Levi, &ldquo;işte o zaman hesaba katmadığı bir durumla karşılaşır. Şu tank tarımı denen zımbırtıyı kullanarak bizi çiftliklerimizden attılar ama daha fazla geriletemezler artık.&rdquo;</p>

  <p>Basamaklara doğru tükürdü.</p>

  <p>&ldquo;Üzerinizde hiç bozukluk yok mu?" diye sordu. &ldquo;Fişeklerim daha yeni bitti ve şu tavşanlar da geldikçe geliyor...&rdquo;</p>

  <p>Webster parmaklarını yeleğinin cebine daldırdı ve bir yarım dolarlık çıkardı.</p>

  <p>Levi sırıttı. &ldquo;Size minnettarım, Bay Webster. Sizin için bir sürü sincap hazırlayacağım. Sonbaharda uğrayın bana.&rdquo;</p>

  <p class="p9"><span class="t11">&nbsp;</span></p>

  <p>Berduş iki parmağıyla şapkasının ucuna dokunup basamaklardan inerken güneş ışığı tüfeğinin namlusunda parlıyordu. Webster ise tekrar basamakları arşınlamaya başlamıştı.</p>

  <p>Salona girdiğinde kent konseyi toplantısının en heyecanlı kısmına gelinmişti bile.</p>

  <p>Polis Şefi Jim Maxwell masanın yanı başında dikilirken Vali Paul Carter da kalabalığa hitaben konuşmaktaydı.</p>

  <p><span class="t12">"Evlere</span> ilişkin böylesi bir işlem yapılmasını isterken sence de biraz aceleci davranmış olmuyor musun Jim?&rdquo;</p>

  <p>&ldquo;Hayır, olmuyorum,&rdquo; diye belirtti şef. &ldquo;Birkaç; düzinesi hariç, o evlerin hiçbirinde resmi sahipleri, daha doğrusu asıl sahipleri oturmuyor. Bu evlerin hepsi vergiden doğan cezalar gereğince şu an kente ait. Hem bu binalar çirkin birer tehditten başka bir şey de değil. Değersizler. Satmaya kalksak bile beş para etmezler. Odun mu? Biz artık odun kullanmıyoruz ki. Plastik daha iyi. Peki ya taş? Taş yerine çelik kullanıyoruz. O evlerin hiçbirinde parasal değeri olan herhangi bir malzeme yok.</p>

  <p>"Diğer yandan bu evler adi suçluların ve toplum tarafından istenmeyen kişilerin uğrak yeri haline gelmekte. Eskiden içinde ikamet edilen bu yerleri halihazırda ot bürümüş olduğundan, her tur suçlu için mükemmel birer sığınak işlevi görüyorlar. Suç işleyen biri doğruca <span class="t12">evlere</span> gidiyor...</p>

  <p>Orada gizlenip kendini güvende hissediyor; çünkü oraya bin tane adam yollasam bile hepsini ekebileceğinin farkında.</p>

  <p>&ldquo;Bu evleri yıkmaya değmez. Kaldı ki, cemiyet için tehdit teşkil etmeseler bile, baş ağrısı oldukları gerçek en azından. Bunlardan kurtulmalıyız ve ateş de en ucuz, en hızlı yöntem. Tüm önlemleri alacağız..&rdquo;</p>

  <p>&ldquo;İşin yasal yönüne ne demeli?&rdquo; diye sordu vali.</p>

  <p>&ldquo;Ben kontrol ettim. Bir kişi, başkasınınkine zarar vermediği sürece kendi mülkünü istediği şekilde ortadan kaldırma hakkına sahip. Sanırım aynı yasa, belediye için de geçerli.&rdquo;</p>

  <p>Meclis üyesi Thomas Griffin ayağa fırladı. &ldquo;Böyle yaparak insanları soğutursunuz,&rdquo; diye bağırdı. &ldquo;Birçok eski evi yakıp yıkmış olacaksınız. İnsanların bazı hissi bağları var hâlâ...&rdquo;</p>

  <p>&ldquo;Madem bu evleri umursuyorlardı,&rdquo; diye söze girdi şef, &ldquo;neden vergileri ödeyip buralarla ilgilenmediler peki? Evleri dururken neden kırsal kesime koşuştular? İşte Webster burada, ona soralım. İnsanları atalarından kalan evleri terk etmemeye iknada ne derece başarılı olmuş söylesin size.&rdquo;</p>

  <p>&ldquo;Sen şu Eski Ev Haftası saçmalığından bahsediyorsun,&rdquo; dedi Griffin. &ldquo;O iş başarılı olamadı. Tabii ki başarılı olamadı. Webster o kadar üsteledi ki ağzına tıktılar. Ticaret Odası zihniyeti hep böyledir işte."</p>

  <p>- Üye Forrest King sinirli bir şekilde atıldı. &ldquo;Bunun Ticaret Odasıyla ilgisi yok, Griffin. Senin üzerine düşeni yapamamış olman oraya buraya çamur atmanı...&rdquo;</p>

  <p>Griffin onu duymazlıktan geldi. &ldquo;Baskı dönemi son buldu artık, beyler. O dönem sonsuza dek ölmüş ve gömülmüş bir şey.</p>

  <p>&ldquo;Uzun-mısır günleri veya dolar günleri düzenlediğiniz, ya da sahte kutlamaların hayalini kurup para harcamaya hazır kalabalıkları toplamak için ortalığı bayraklarla donattığınız günlerin üzerinden yıllar geçti. Ama siz bunun henüz farkına varamamış görünüyorsunuz.</p>

  <p>&ldquo;Bu gibi ustaca hazırlanmış işlerin başarısı, kitle psikolojisi ve sivillerin kente olan bağlılığına dayanmasındandı. Dizleri üzerine çökmüş ve ölmeyi bekleyen bir kentte sivil bağlılık yaratamazsınız. Kitle olmadan kitle psikolojisine başvuramazsınız... herkes veya hemen hemen herkes yüz yetmiş dönümlük bir yalnızlığa mahkumken asla.&rdquo;</p>

  <p>&ldquo;Beyler,&rdquo; diye rica etti vali. &ldquo;Beyler, bu iş tamamen çığırından çıktı.&rdquo;</p>

  <p>King konuşurken etrafına tükürükler saçıyor, yumruklarını masaya indiriyordu.</p>

  <p>&ldquo;Hayır, bırakın da açıklığa kavuşturalım. Webster burada işte. Belki de o, ne düşündüğünü söyler bize.&rdquo;</p>

  <p class="p9"><span class="t11">&nbsp;</span></p>

  <p>Webster huzursuzca kıpırdandı. &ldquo;Söyleyecek bir şeyim olduğunu sanmıyorum.&rdquo;</p>

  <p>&ldquo;Boşversene," diye homurdanarak yerine oturdu Griffin.</p>

  <p>Ama King hâlâ ayaktaydı; yüzü kıpkırmızı olmuş, ağzı öfkeyle titriyordu.</p>

  <p>&ldquo;Webster!&rdquo; diye bağırdı.</p>

  <p>Webster başını salladı. &ldquo;Şu büyük fikirlerinden biriyle geldin buraya,&rdquo; diye bağırdı King. &ldquo;Onu Konsey in görüşüne sunacaktın. Haydi be adam, söylesene aklındakini.&rdquo;</p>

  <p>Webster, dudaklarını büzerek yavaşça doğruldu.</p>

  <p>&ldquo;Belki de hareket tarzına gücendiğimi anlamak için fazla kalın kafalısın,&rdquo; dedi King&rsquo;e.</p>

  <p>King yutkundu, sonra patladı. &ldquo;Kalın kafalı ha! Sonunda bunu da mı söyleyecektin bana? Biz. beraber çalıştık ve ben sana hep yardım ettim. Daha önce bana hiç böyle seslenmemiştin... hiç...&rdquo;</p>

  <p>&ldquo;Daha önce sana hiç böyle seslenmemiştim,&rdquo; dedi Webster, sesini aynı seviyede tutarak. &ldquo;Tabii ya, neden işimi riske atayım ki?&rdquo;</p>

  <p>&ldquo;Vay Vay vay!.. O zaman artık işsizsin," diye gürledi King. &ldquo;Bu andan itibaren artık bir işin yok.&rdquo;</p>

  <p>&ldquo;Kapa çeneni,&rdquo; dedi Webster.</p>

  <p>King, sersemlemiş halde, sanki birisi yüzüne tokadı çarpmış gibi baktı ona.</p>

  <p class="p9"><span class="t11">&nbsp;</span></p>

  <p>&ldquo;Otur,&rdquo; dedi Webster; sesi keskin bir bıçak ucu gibi yarıp geçmişti odayı.</p>

  <p>Dizleri bükülen King yalpalayarak yerine oturdu. Gergin bir sessizlik çökmüştü odaya.</p>

  <p>&ldquo;Söylemek istediğim bir şey var,&rdquo; dedi Webster. &ldquo;Çok önceden söylenmiş olması gereken bir şey. Hepinizin duyması gereken bir şey. Size kendim söylemek zorunda kaldığım için hayrete düştüğüm bir şey. Bununla beraber, bu kentin çıkarları uğruna neredeyse on beş yıl uğraş vermiş biri olarak, bu gerçeği size duyurmak için belki de en uygun kişiyim.</p>

  <p>&ldquo;Üye Griffin kentimizin can çekiştiğini söylerken haklıydı. Bu sözle ilgili saptayabildiğim tek hata, gerçekleri hafife alıyor olmasıdır. Kent... bu kent, herhangi bir kent... çoktan öldü zaten.</p>

  <p>&ldquo;Kent bir anakronizmdir. Kullanılabilirlik özelliğini tüketti. Hidroionikler ve helikopter onun yıkılışını hızlandırdı. Başlangıçta kent, kabile hayatına özgü bir yerdi, kabile üyelerinin karşılıklı güvenlik amacıyla bir araya geldiği bir alan. Sonraki yıllarda ek güvenlik amaçlı bir duvar örüldü çevresine. Sonra bu duvar yok oldu ama kent, alışveriş ve ticarete getirdiği kolaylıklardan ötürü ayakta kalabildi. Modern çağlara dek varlığını sürdürdü, çünkü insanlar işlerine yakın olmaya mecburdu ve işleri de kentteydi.</p>

  <p>&ldquo;Ancak günümüzde bu durum artık geçerli değil. Bugün aile uçağı ile kat edilecek yüz elli kilometre, 1930 yılının on kilometresinden daha kısa bir mesafe. İnsanlar işyerlerine varmak ve günün sonunda eve dönmek için yüzlerce kilometre yol alabiliyor. Artık bir kentin içinde tıkılıp kalmaları gerekmiyor.</p>

  <p>&ldquo;Otomobil bu süreci başlattı ve aile uçağı da tamamladı. Yüzyılın ilk çeyreğinde bile bu süreç dikkat çekiyordu... Kentlerin vergisinden ve kalabalığından uzağa, banliyölere ve birbirine yakın alanlara doğru bir hareket. Elverişsiz ulaşım koşulları ve sermaye eksikliği pek çoklarını şehirde kalmaya zorladı. Ama şimdi, tank tarımının toprağın değerini altüst etmesiyle beraber, kırk yıl önce şehirde bir arsaya verilenden daha az bir parayla, kırsal kesimde devasa bir alan satın alınabilir. Atom enerjisiyle çalışan uçaklar olduğu sürece artık ulaşım sorunu diye bir şey de kalmadı.&rdquo;</p>

  <p>Konuşmayı kesti, sessizlik ise bozulmamıştı. Vali şaşkınlık içinde bakıyordu. King&rsquo;in dudakları kıpırdadı, ama hiçbir şey duyulmadı. Griffin gülümsüyordu.</p>

  <p>&ldquo;Sonuç olarak ne kaldı elimizde?&rdquo; diye sordu Webster. &ldquo;Ben size elimizde ne kaldığını söyleyeyim. Sokaklar, bloklar dolusu terk edilmiş, insanların öylece bırakıp gittiği evler. Neden kalsınlar ki? Kent onlara ne sunabilir ki? Onlardan önceki nesillere sunduğu şeylerin hiçbirini; çünkü gelişim, kentin sağladığı kazançlara olan ihtiyacı kaldırıp attı. Evleri terk ettiklerinde hiç kuşku yok ki bir şey, parasal bir bedel kaybettiler. Ama iki katı güzel bir evi eskisinin yarı fiyatına satın alabilecekleri gerçeği, istedikleri gibi yaşayabilecekleri, bir nesil öncesinin varlıklı kimseleri tarafından onlar için saptanan yaşam tarzının sonrasında ailevi mevkilerini geliştirebilecekleri gerçeği... Tüm bunlar evlerini terk etme fikri karşısında baskın geldi.</p>

  <p>&ldquo;Sonuçta ne kaldı elimizde? İşyerlerinden oluşan birkaç blok ev. Üzerinde endüstri tesisleri bulunan birkaç dönüm arazi. Aslında var olmayan bir milyon insanla ilgilenmek üzere donatılmış bir kent yönetimi. Vergileri alabildiğine yüksek tutan ve işyerlerinin bile bu vergilerden kurtulmak için yer değiştirmesine neden olan bir bütçe. Bizi değersiz mülklerle ortada bırakan vergi cezaları. İşte elimizde kalan bu.</p>

  <p>&ldquo;Eğer herhangi bir Ticaret Odası&rsquo;nın, tavşan beyinli bir planın sorunlarınıza çözüm getireceğine inanıyorsanız, çıldırmışsınız demektir. Tek bir çözüm yolu var ve o da çok basit. Beşeri bir kurum olarak kent artık öldü. Birkaç yıl daha çırpınabilir, ama ne çare!&rdquo;</p>

  <p>&ldquo;Bay Webster...&rdquo; dedi vali.</p>

  <p>Ama Webster onu dikkate almadı.</p>

  <p>&ldquo;Ama ben,&rdquo; dedi, &ldquo;burada kalıp sizinle evcilik oynayabilirdim. Kentin, varlığını koruyan sağlıklı bir yapı olduğu inancını sürdürür, kendimi ve sizi aldatmaya devam edebilirdim. Ancak beyler, insan onuru denen bir kavram vardır.&rdquo;</p>

  <p>Salona hâkim olan buz gibi sessizliği bozan tek ses, kağıtların hışırtısı ve sıkılmış bir dinleyicinin boğuk öksürüğüydü.</p>

  <p>Ama Webster henüz bitirmemişti.</p>

  <p>&ldquo;Kentin işi bitti," dedi, 'iyi ki de bitti. Onun yıkılmış bedeni üstünde oturup yas tutacağınıza ayağa kalkıp o öldüğü için sevinmelisiniz.</p>

  <p>&ldquo;Bu kent kullanılırlığını tüketmeseydi, bütün diğer kentler gibi... dünyanın tüm kentleri terk edilmiş olmasaydı, yok edilmeleri gerekirdi. Savaş yaşanırdı beyler, bir atom savaşı. 1950&rsquo;leri ve 60&rsquo;ları unuttunuz mu? Gece uyanıp da, geldiğinde onu duyamayacağınızı bile bile, geldiği takdirde bir daha asla bir şey duyamayacağınızı bile bile bombanın gelişine kulak kabarttığınızı unuttunuz mu yoksa?</p>

  <p>&ldquo;Ama kentler terk edildi ve endüstri tesisleri dağıtıldı ve hedef olmayınca savaş da olmadı.</p>

  <p>&ldquo;Bazılarınız,&rdquo; dedi, &ldquo;çoğunuz, halk kentinizi terk ettiği için bugün halen hayattasınız.</p>

  <p>&ldquo;Şimdi, Tanrı aşkına, bırakın da ölü kalsın. Kentin ölümü sizi mutlu etmeli. Tüm insanlık tarihi boyunca meydana gelen en iyi olaydır bu.&rdquo; John J. Webster topuklarının üzerinde dönerek odayı terk etti.</p>

  <p>Dışarıdaki geniş taş basamaklara gelince durdu ve başını kaldırıp bulutsuz gökyüzüne baktı. Hükümet konağının kuleleri üstünde dönüp duran güvercinleri gördü.</p>

  <p>Kendine gelmek için silkindi, havuzdan çıkmış bir köpek gibi.</p>

  <p>Aptalca davranmıştı, tabii ki. Şimdi iş araması gerekecek ve bu da zaman alacaklı. İş aramak için biraz yaşlıydı artık.</p>

  <p>Aklını kurcalayan bu düşüncelere rağmen, ufak bir şarkı takıldı dudaklarına. Canlı bir şekilde, dudaklarını büzmüş halde hafifçe ıslık çalarak uzaklaştı oradan.</p>

  <p>Bundan böyle ikiyüzlülük yoktu. Ne yapması gerektiğini düşünerek... kentin öldüğünü, yapmış olduğu işin faydasız bir görevden ibaret olduğunu bilerek, hak etmediği bir maaşı aldığı için kendini alçağın teki gibi hissederek... geceleri ayık kalmak da yoktu. Yaptığı işin üretken olmadığını bilen bir işçinin garip, arkası kesilmeyen çırpınışını duymayacaktı artık içinde.</p>

  <p>Park yerine yöneldi, helikopterinin bulunduğu yere.</p>

  <p>Şu halde, dedi belki de kendine, Betty&rsquo;nin istediği gibi taşraya gidebilirlerdi. Belki de artık akşamlarını kendisine ait olan toprağı dolaşarak geçirecekti. Üzerinde dere akan bir yer. İçini alabalıkla doldurabileceği bir deresi olmalıydı kesinlikle.</p>

  <p>Tavan arasına gidip uçuş ekipmanını kontrol etmeyi yazdı aklının bir köşesine.</p>

  <p class="p9"><span class="t11">&nbsp;</span></p>

  <p>Eski arabanın motor sesi dar yolun ucunda duyulduğunda Martha Johnson ambar kapısının önünde beklemekteydi.</p>

  <p>İhtiyar, yüzünde sıkkın bir ifadeyle, dimdik indi araçtan.</p>

  <p>&ldquo;Bir şey satabildin mi?&rdquo; diye sordu Martha.</p>

  <p>İhtiyar başını salladı. &ldquo;Faydası yok. Çiftlikte yetiştirilmiş mal almıyorlar. Bana sadece güldüler. Benimkilerin iki katı büyüklüğünde, en az onlar kadar tatlı ve daha düzgün sıralı olan mısır başakları gösterdiler bana. Neredeyse hiç kabuğu olmayan kavunlar gösterdiler. Dediklerine göre bunların tadı da daha iyiymiş.&rdquo;</p>

  <p>Kurumuş bir çamur parçasını tekmeleyerek toz haline getirdi.</p>

  <p>&ldquo;Kendimizi aldatmayalım,&rdquo; dedi. &ldquo;Tank tarımının bizi mahvettiği kesin.&rdquo;</p>

  <p>&ldquo;Belki de çiftliği satmaya kalksak daha iyi olur,&rdquo; diye önerdi Martha.</p>

  <p>İhtiyar yanıt vermedi.</p>

  <p>"Bir tank çiftliğinde iş bulabilirsin,&rdquo; dedi kadın. &ldquo;Harry böyle yaptı ya. Yeni işi hoşuna da gidiyor.&rdquo;</p>

  <p>İhtiyar başını salladı.</p>

  <p>&ldquo;Veya bir bahçıvan olabilirsin mesela,&rdquo; dedi Martha. &ldquo;Senden iyi bahçıvan olur. Büyük yerleşim yerlerine gelen kişiler çiçekler ve diğer şeylerin bakımını bahçıvanlara yaptırmayı seviyor.</p>

  <p class="p9"><span class="t11">&nbsp;</span></p>

  <p>Makine kullanmaktan daha şık buluyorlar bunu.&rdquo;</p>

  <p>İhtiyar başını bir kez daha salladı. &ldquo;Çiçeklerle uğraşmaya dayanamam,&rdquo; diye belirtti. &ldquo;Hele yirmi yılı aşkın süredir mısır yetiştirdikten sonra hiç.&rdquo;</p>

  <p>&ldquo;Belki de," dedi Martha, &ldquo;şu küçük uçaklardan bir tane alabiliriz. Eve de bir su borusu çektiririz. Hem böylelikle, ocağın yanındaki eski banyo fıçısı yerine doğru dürüst bir küvette yıkanabiliriz."</p>

  <p>&ldquo;Ben uçak kullanamam,&rdquo; diyerek itiraz etti İhtiyar.</p>

  <p>&ldquo;Tabii ki kullanabilirsin,&rdquo; dedi Martha. &ldquo;Sürmesi çok kolay. Baksana, şu Anderson&rsquo;ların çocukları bile bacak kadar boylarıyla bir tanesini rahatça kullanıyor. Gerçi içlerinden biri etrafta gezinirken düştü, ama...&rdquo;</p>

  <p>&ldquo;Bunu düşünmem gerek," dedi İhtiyar endişeli bir sesle. &ldquo;Düşünmeliyim.&rdquo;</p>

  <p>Bir çitin üstünden atlayıp çayırlara doğru salınarak uzaklaştı. Martha ise arabanın yanında durup onun gidişini izledi. Toz içinde kalan yanağından tek bir gözyaşı damlamıştı.</p>

  <p>&ldquo;Bay Taylor sizi bekliyor,&rdquo; dedi kız.</p>

  <p>John J. Webster kekeleyerek cevap verdi. &ldquo;Ama ben daha önce buraya hiç gelmedim. Kendisi benim geleceğimi bilmiyordu.&rdquo;</p>

  <p>&ldquo;Bay Taylor sizi bekliyor," diye üsteledi kız.</p>

  <p class="p9"><span class="t11">&nbsp;</span></p>

  <p>Bunu söylerken başıyla kapıyı işaret etmişti. Kapının üzerinde &ldquo;İnsan Tasfiyesi Bürosu" yazıyordu.</p>

  <p>&ldquo;Ama ben buraya bir iş edinmek için gelmiştim," diye karşı çıktı Webster. &ldquo;Tasfiye olmak falan için gelmedim. Burası Dünya Komitesi&rsquo;nin yerleştirme servisi, değil mi?&rdquo;</p>

  <p>&ldquo;Evet öyle,&rdquo; dedi kız. &ldquo;Bay Taylor'u görmeyecek misiniz?&rdquo;</p>

  <p>&ldquo;Madem ısrar ediyorsunuz,&rdquo; dedi Webster.</p>

  <p>Kız bir düğmeye bastı ve mikrofona eğilip &ldquo;Bay Webster burada efendim,&rdquo; dedi.</p>

  <p>&ldquo;İçeri yollayın,&rdquo; dedi bir ses.</p>

  <p>Webster şapkası elinde, kapıdan içeri girdi. Masanın ardında oturan adamın saçı beyaz olmakla beraber genç bir yüzü vardı. Bir sandalyeye doğru yürüdü.</p>

  <p>&ldquo;İş arıyorsunuz, ha?&rdquo;</p>

  <p>&ldquo;Evet,&rdquo; dedi Webster, &ldquo;ama...&rdquo;</p>

  <p>&ldquo;Lütfen oturun," dedi Taylor. &ldquo;Aklınız kapıdaki yazıya takıldıysa, onu unutun gitsin. Sizi tasfiye etmeye kalkmayacağız.&rdquo;</p>

  <p>&ldquo;İş bulamadım,&rdquo; dedi Webster. &ldquo;Haftalardır arıyorum ama kimse beni işe almıyor. Son çare olarak, buraya geldim.&rdquo;</p>

  <p>&ldquo;Aslında buraya gelmek istemiyor muydunuz?&rdquo;</p>

  <p>&ldquo;Hayır, dürüst olmak gerekirse, istemiyordum. Bir yerleştirme servisi. Esasen... hoşuma gitmeyen birşeyler çağrıştırıyor bende.&rdquo;</p>

  <p>Taylor gülümsedi. &ldquo;Talihsiz bir isimlendirme gerçekten de. İnsanın aklına eski günlerdeki iş bulma servislerini getiriyor. Mesleki durumu çok vahim hale gelenlerin gittiği yerler. Hükümet, iş bulmak üzere faaliyet gösteren kurumlar oluşturdu ki, işsizler toplumsal birer yük haline gelmesin.&rdquo;</p>

  <p>&ldquo;Benim durumum yeterince vahim,&rdquo; diye teslim etti Webster. &ldquo;Ama halen bu durumu kabullenmemi zorlaştıran bir gururum var. Ancak, sonuç olarak, yapacak başka bir şey kalmamıştı. Anlarsınız ya, ihanet ettim işte...&rdquo;</p>

  <p>&ldquo;Doğruları söylediğinizi kastediyorsunuz yani,&rdquo; dedi Taylor, &ldquo;Bunlar size işinizi kaybettirse bile. İş dünyası; ne burada, ne de dünyanın başka bir yerinde doğruları duymaya hazır değil henüz. İşadamı hâlâ kent ve tüccarlık mitine sadık. Artık kente ihtiyacı kalmadığını, servisin ve düzgün değerlerin ona herhangi bir tüccarın sağlayacağından daha değerli iş olanakları sağlayacağını zaman içinde anlayacak.</p>

  <p>&ldquo;Merak ediyorum da, Webster, bunu yapmana sebep olan ne?&rdquo;</p>

  <p>&ldquo;Bıkmıştım,&rdquo; dedi Webster. &ldquo;Gözleri sımsıkı kapanmış insanların hata yapışını görmekten sıkılmıştım. Çoktan terk edilmesi gereken köhnemiş bir geleneğin hâlâ ayakta tutulmaya çalışılmasına tanık olmak bıktırmıştı beni. İnsana şevk verecek hiçbir şey kalmadığı halde King'in inatla savunduğu o ahmakça kentli hevesi beni hasta ediyordu."</p>

  <p>Taylor başıyla onayladı. &ldquo;Webster, sen insanların tasfiye edilebileceğine inanıyor musun?&rdquo;</p>

  <p>Webster öylece bakmakla yetindi.</p>

  <p>&ldquo;Ciddiyim,&rdquo; dedi Taylor. &ldquo;Dünya Komitesi bunu yıllardır yapıyor, sessizce, fark ettirmeden. Tasfiye edilenlerin çoğu bunun farkında bile değil&mdash;</p>

  <p>&ldquo;Eski Birleşmiş Milletler teşkilatının yerine Dünya Komitesi&rsquo;nin oluşturulmasından bu yana meydana gelen bu gibi değişiklikler insanın yapısına hiç mi hiç uymuyor. Atom gücünün kullanılır hale gelmesi yüzbinlerce kişinin işini elinden aldı. Bunların, bazısı yeni ortaya çıkan bu atom sektöründe, diğerleri ise başka iş alanlarında olmak üzere, yeni meslekler edinebilmeleri için eğitilmeleri ve yönlendirilmeleri gerekti. Tank tarımının ortaya çıkışı çiftçileri topraklarından söküp attı. Pek tabii ki bu insanlar, bizi en büyük sorunumuzdan kurtardı, çünkü mısır yetiştirmek ve hayvan gütmek gibi özel bilgiler dışında hiçbir yeteneğe sahip değillerdi. Birçoklarının yeni yetenekler edinme isteği dahi yoktu. Bu insanların çoğu atalarından kendilerine miras kalan geçim şeklinden koparılmış olmayı hazmedememişti. Doğuştan bireyci olduklarından, diğer sınıfların hiçbirinde rastlanmayan zorlukta psikolojik sorunlarla karşılaştılar.&rdquo;</p>

  <p>&ldquo;Pek çokları,&rdquo; dedi Webster, &ldquo;dönüşümünü yarım bırakmış halde. Halen yüz veya daha fazlası <span class="t12">evlerde</span> kaçak olarak barınıyor, kendi kendine hayatta kalmaya çalışıyor. Birkaç tavşan ve sincap avlayarak, az biraz balık tutarak, sebze yetiştirip yabani meyve toplayarak. Ara sıra bazı adi suçlara karışıyor ve üst tabakadan insanların gezindiği sokaklarda fırsat buldukça dilencilik yapıyorlar.&rdquo;</p>

  <p>&ldquo;Sen bu insanları tanıyor musun?&rdquo; diye sordu Taylor.</p>

  <p>&ldquo;Bazılarını,&rdquo; dedi Webster. &ldquo;İçlerinden biri arada sırada bana tavşan ve sincap getirir. Karşılığında da cephane almak için para otlanır benden.&rdquo;</p>

  <p>&ldquo;Tasfiye edilmeyi reddediyorlar, değil mi?&rdquo; &ldquo;Şiddetle,&rdquo; dedi Webster.</p>

  <p>&ldquo;İhtiyar Johnson adında bir çiftçi tanıyor musun? Çiftliğinden kopmayan, yenilenmeye yanaşmayan biri.&rdquo;</p>

  <p>Webster başını salladı.</p>

  <p>&ldquo;Onu ikna etmeye kalksan ne olur?&rdquo;</p>

  <p>&ldquo;Beni çiftliğinden kovar,&rdquo; dedi Webster. &ldquo;İhtiyar ve Berduşlar gibi kimseler," dedi Taylor, &ldquo;şu aralar bizim başlıca problemimiz. Dünyanın geri kalanının büyük kısmı tasfiye edildi, günün şartlarına gerektiği gibi uyum sağladı. Bazıları geçmiş hakkında bayağı feryat ediyor, ama bu gösterişten öteye gidemez. Eski hayat tarzlarına dönmelerine olanak yok.</p>

  <p>&ldquo;Yıllar önce, atom endüstrisinin gelişmesiyle beraber, Dünya Komitesi güç bir kararla karşı karşıya kaldı. Bütün dünyayı etkisi altına alan değişim rüzgarı insanların kendi kendilerini tasfiye edebilmesini sağlayacak ölçüde aşama aşama mı estirilmeli; yoksa insanlar, komitenin yapacağı gerekli tasfiyeler yardımıyla, olabildiğince çabuk mu değiştirilmeli? Doğru ya da yanlış, insanlar üzerindeki etkisine bakılmaksızın, önceliğin gelişimde olduğuna karar verildi. Bu karar temelinde doğru gibi görünüyordu.</p>

  <p>&ldquo;Tabii ki bu yeni düzenlemenin, öyle her durumda uluorta yapılamayacağını biliyorduk. Bazı hallerde, mesela işten çıkarılan büyük işçi grupları söz konusu olduğunda, değişim mümkündü; ama dostumuz İhtiyar gibi bireysel örneklerin çoğunda, mümkün değildi. Bu yeni dünyadaki yerlerini bulabilmeleri için bu insanlara yardım edilmeliydi; ancak onlar bu yardımın farkına varmamalı. Onları bundan haberdar etmek güven ve şeref kaybına yol açar, o şeref ki bütün uygarlığın temel taşıdır.&rdquo;</p>

  <p>&ldquo;Sanayinin kendi içinde yapılan bu düzenlemeleri tabii ki ben de biliyordum,&rdquo; dedi Webster, &ldquo;ama kişisel durumlardan haberim yoktu.&rdquo;</p>

  <p>&ldquo;Bunu etrafa duyurmamız söz konusu olamazdı,&rdquo; dedi Taylor. &ldquo;Bu iş tamamen gizli yürütülmeliydi.&rdquo;</p>

  <p>&ldquo;İyi de bütün bunları bana neden anlatıyorsun?&rdquo;</p>

  <p>&ldquo;Bize katılman hoşumuza gider de ondan. Başlangıç olarak İhtiyar&rsquo;ı alıştırmayı deneyebilirsin. Sonra da Berduşları nasıl yola getireceğimize bakarız belki.&rdquo;</p>

  <p>&ldquo;Bilemiyorum...&rdquo; dedi Webster.</p>

  <p>&ldquo;Senin bize katılmanı bekliyorduk,&rdquo; dedi Taylor. &ldquo;Eninde sonunda buraya geleceğini biliyorduk. Herhangi bir iş bulma konusunda eline geçebilecek herhangi bir fırsat da King tarafından engellenecektir. Lafı etrafa çoktan yaydı bile. Dünyadaki tüm Ticaret Odaları ve sivil grupların kara listesine alınmış durumdasın şu an."</p>

  <p>&ldquo;Sanırım başka çarem yok,&rdquo; dedi Webster.</p>

  <p>&ldquo;Böyle düşünmeni istemeyiz,&rdquo; dedi Taylor. &ldquo;İstersen bir süre düşün, sonra gel. Bu işi istemesen bile biz sana başka bir iş buluruz... King&rsquo;e rağmen.&rdquo;</p>

  <p>Bürodan çıkınca, Webster kendisini bekleyen korkuluk kılıklı bir tip gördü. Bu Levi Lewis&rsquo;ti, tüfeği kolunun altında, kırık dökük dişlerle dolu ağzını açmış sırıtıyordu.</p>

  <p>&ldquo;Çocuklardan bazıları seni buraya girerken gördüklerini söyledi,&rdquo; dedi. &ldquo;Bunu duyunca ben de burada bekledim.&rdquo;</p>

  <p>&ldquo;Bir sorun mu var?&rdquo; diye sordu Webster; çünkü Levi&rsquo;nin yüzünde endişeli bir ifade belirmişti.</p>

  <p>&ldquo;Sorun şu polisler,&rdquo; dedi Levi. Tiksintiyle tükürdü.</p>

  <p>&ldquo;Polis mi!" dedi Webster, bu sözleri söylerken kalbi sıkışarak. Çünkü sorunun ne olduğunu biliyordu.</p>

  <p>&ldquo;Evet,&rdquo; dedi Levi. &ldquo;Mekanımızı yakıp bizi dışarı çıkarmayı planlıyorlar.&rdquo;</p>

  <p>&ldquo;Konsey sonunda karar aldı demek,&rdquo; dedi Webster.</p>

  <p>&ldquo;Polis Merkezi&rsquo;nden daha yeni geldim,&rdquo; diye açıkladı Levi. &ldquo;Bizi rahat bırakırlarsa daha iyi olacağını söyledim. Denemeleri halinde ortalığa saçılacak bağırsaklar olacağını söyledim. Saldırı kesinleşmedikçe ateş edilmemesi için çocukları yollayıp dört bir yana emir saldım.&rdquo;</p>

  <p>&ldquo;Bunu yapamazsın, Levi,&rdquo; dedi Webster sertçe.</p>

  <p>&ldquo;Yapamam ha!&rdquo; diye sitem etti Levi. &ldquo;Yaptım bile. Bizi çiftliklerimizden attılar. Başka türlü geçinemediğimiz için satıcılık yapmaya zorladılar. Ama daha fazla üstümüze varamazlar artık. Ya burada kalırız ya da burada ölürüz. Bizi söküp atabilmeleri için onları durduracak kimsenin kalmaması gerek.&rdquo;</p>

  <p>Pantolonunu çekip tekrar tükürdü.</p>

  <p>&ldquo;Kaldı ki böyle düşünen de yalnız biz değiliz,&rdquo; dedi. &ldquo;Gramp de bizimle.&rdquo;</p>

  <p>&ldquo;Gramp!&rdquo;</p>

  <p class="p9"><span class="t11">&nbsp;</span></p>

  <p>&ldquo;Gramp ya. Seninle yaşayan şu moruk. Bizim komutanımız gibi bir şey oldu sayılır. Savaş zamanından aklında kalan, polisin hiç bilmediği numaraları olduğunu söylüyor. Çocuklardan bazılarını bir top aşırmaları için Lejyon binalarından birine yolladı. O topu ateşlemek için gereken mermileri hangi müzeden bulabileceğimizi de bildiğini söylüyor. Dediğine göre tüm hazırlıklarımızı yaptıktan sonra haber yollayıp, polis harekete geçtiği takdirde ortalığı duman edeceğimizi bildirecekmişiz.&rdquo;</p>

  <p>&ldquo;Bak Levi, benim için bir şey yapar mısın?&rdquo; &ldquo;Tabii yaparım, Bay Webster.&rdquo;</p>

  <p>&ldquo;İçeri girip Bay Taylor&rsquo;u görmek istediğini söyler misin? Gerekirse ısrar et. Ona işi kabul ettiğimi söyle.&rdquo;</p>

  <p>&ldquo;Peki, ama siz nereye gidiyorsunuz?&rdquo;</p>

  <p>&ldquo;Ben hükümet binasına gidiyorum.&rdquo;</p>

  <p>&ldquo;Sizinle gelmemi istemediğinizden emin misiniz?&rdquo;</p>

  <p>&ldquo;Evet,&rdquo; dedi Webster. &ldquo;Yalnız gitmem daha iyi. Ayrıca, Levi..."</p>

  <p>&ldquo;Evet?&rdquo;</p>

  <p>&ldquo;Gramp&rsquo;e söyle topunu şimdilik ateşlemesin. Mecbur kalmadıkça ateş etmesin... mecbur kalırsa da, namluyu aşağı tutsun.&rdquo;</p>

  <p>&ldquo;Vali meşgul,&rdquo; dedi sekreteri Raymond Brown.</p>

  <p class="p9"><span class="t11">&nbsp;</span></p>

  <p>&ldquo;Sana öyle geliyor,&rdquo; dedi Webster, kapıya yönelerek.</p>

  <p>&ldquo;İçeri giremezsin, Webster,&rdquo; diye bağırdı Brown.</p>

  <p>Sandalyesinden zıpladı, masanın yanından hızla atılarak Webster&rsquo;e uzandı. Webster kolunu sallayıp Brown&rsquo;un göğsüne vurarak onu gerisingeri masaya savurdu. Masa kaydı, Brown ise dengesini kaybederek yere kapaklandı.</p>

  <p>Bu sırada Webster valinin kapısını şiddetle açmıştı.</p>

  <p>Vali ayaklarını masadan indirdi. "Brown a demiştim ki...&rdquo;</p>

  <p>Webster başını salladı. &ldquo;Brown bana söyledi. Sorun nedir, Carter? King benim burada olduğumu öğrenir diye mi korkuyorsun? Bazı güzel fikirler tarafından baştan çıkarılmaktan mı korkuyorsun?&rdquo;</p>

  <p>&ldquo;Ne istiyorsun?&rdquo; diye tersledi Carter.</p>

  <p>&ldquo;Anladığım kadarıyla polis <span class="t12">evleri</span> yakacak."</p>

  <p>&ldquo;Doğru,&rdquo; dedi vali, kendinden emin bir şekilde. &ldquo;Oraları toplum için bir tehdit.&rdquo;</p>

  <p>&ldquo;Hangi toplum?&rdquo;</p>

  <p>&ldquo;Dinle, Webster...&rdquo;</p>

  <p>&ldquo;Toplum diye bir şey kalmadığını sen de biliyorsun. Yalnızca siz birkaç iğrenç politikacı bunun tersinde ısrar ediyorsunuz; çünkü böylelikle mevkinizi koruyabiliyor, her yıl tekrardan seçilmeyi garantiliyor ve maaşlarınızı istediğiniz gibi artırabiliyorsunuz. Yakın zamanda yapmanız gereken tek şey, birbirinize oy vermek olacak. Dükkanlarda ve depolarda çalışan insanlar, hatta fabrikalarda en aşağılık işleri yapanlar bile kent sınırları içinde yaşamıyor. İşadamları kenti terk edeli çok oldu. Burada iş yapıyorlar ama burada oturmuyorlar.&rdquo;</p>

  <p>&ldquo;Ama burası hâlâ bir kent,&rdquo; dedi vali.</p>

  <p>&ldquo;Buraya seninle bunu tartışmaya gelmedim,&rdquo; dedi Webster. &ldquo;O evleri yakmanın yanlış olduğunu sana anlatmayı denemeye geldim. Sen bunu kavramak istemesen de, <span class="t12">evler</span> başka evi olmayan kimselere yuva görevi görüyor. Başını sokacak bir yer bulma umuduyla bu kente gelen, bize sığınan kimselere. Bir bakıma onlar bizim sorumluluğumuz altında.&rdquo;</p>

  <p>&ldquo;Biz onlardan sorumlu falan değiliz,&rdquo; dedi vali dişlerini gıcırdatarak. &ldquo;Başlarına ne geliyorsa kötü şansları yüzünden geliyor. Onları buraya biz çağırmadık. Onları burada istemedik de. Topluma verdikleri hiçbir şey yok. Bana onların uyumsuz olduğunu söyleyeceksin. Farzedelim ki öyle, benim elimden ne gelir? İş bulamadıklarını söyleyeceksin. Ben de sana istemiş olsalar bulabileceklerini söyleyeceğim. Yapılacak iş var, yapılacak bir iş her zaman vardır. Beyinleri bu yeni dünya zırvasıyla öylesine doldurulmuş ki onlara uyacak yeri ve onlara uyacak işi bulma görevinin bir başkasına düştüğünü sanıyorlar.&rdquo;</p>

  <p class="p9"><span class="t11">&nbsp;</span></p>

  <p>&ldquo;Duyan da seni sıkı bir bireyci sanır,&rdquo; dedi Webster.</p>

  <p>&ldquo;Komik bulduğun için böyle söylüyorsun,&rdquo; diye havladı vali.</p>

  <p>&ldquo;Bence komik,&rdquo; dedi Webster. &ldquo;Komik ve aynı zamanda da trajik; bu devirde hâlâ böyle düşünen birinin var olduğunu görmek.&rdquo;</p>

  <p>&ldquo;Azıcık sıkı bir bireycilikle, bu dünya çok daha iyi bir yer haline gelirdi,&rdquo; diye tersledi vali. &ldquo;Evini terk eden şu insanlara bir bak...&rdquo;</p>

  <p>&ldquo;Kendinden mi bahsediyorsun?&rdquo; diye sordu Webster.</p>

  <p>&ldquo;Örneğin, beni ele alalım,&rdquo; diye onayladı Carter. &ldquo;Çok yoğun çalıştım. Fırsatları değerlendirmesini bildim. İleriyi görebildim. Ben...&rdquo;</p>

  <p>&ldquo;Demek istiyorsun ki, doğru kişilerin çizmesini yaladın ve uygun kişilerin yüzünü çiğnedin,&rdquo; dedi Webster. &ldquo;Dünyanın bugün artık istemediği insan tipinin parıldayan bir örneğisin. Düşüncelerin öyle eski ki, küf koktuğuna bahse girerim. Sen politikacıların sonuncususun, Carter, benim Ticaret Odası katiplerinin sonuncusu olduğum gibi. Sadece, sen henüz bunun farkında değilsin. Ben farkındayım. O yüzden çıktım. Bana bir şeye mâl olduğu anda bile çıktım, çünkü kendime olan saygımı korumam gerekiyordu. Sizin politika anlayışınız artık öldü. Öldü, çünkü ağzı laf yapan her serseri, çete psikolojisine dayanarak güç sahibi olabiliyor günümüzde. Sizin psikolojiniz ise sıfırı tüketti. İnsanlar çoktan ölmüş bir şeye... kendi ağırlığı altında çöken bir politik sisteme... en ufak önem vermezken kitle psikolojisini kullanamazsınız artık.&rdquo;</p>

  <p>&ldquo;Defol buradan,&rdquo; diye haykırdı Carter. &ldquo;Polisleri çağırıp seni buradan attırmadan defol.&rdquo;</p>

  <p>&ldquo;Buraya seninle <span class="t12">evler</span> hakkında konuşmak için geldiğimi unutuyorsun,&rdquo; dedi Webster.</p>

  <p>&ldquo;Bunun sana bir yararı olmaz,&rdquo; diye homurdandı Carter. &ldquo;Burada durup kıyamete dek konuşabilirsin. O evler yanacak. İşte o kadar!&rdquo;</p>

  <p>&ldquo;Ortalığı moloz yığını halinde görmek hoşuna gider miydi?&rdquo;</p>

  <p>&ldquo;Gülünç bir benzetme bu.&rdquo;</p>

  <p>&ldquo;Benzetme yaptığımı kim söyledi?&rdquo; dedi Webster.</p>

  <p>&ldquo;Yapmıyor muy...&rdquo; Vali onu süzdü. &ldquo;Peki öyleyse neden bahsediyordun?&rdquo;</p>

  <p>&ldquo;Önemli bir şey değil,&rdquo; dedi Webster. &ldquo;İlk meşale <span class="t12">evlere</span> dokunduğu anda, ilk top mermisi de hükümet konağına düşecek. İkincisi ise İlk Ulusal binasına. Sırayla hepsi vurulacak, büyük bedeller önce olmak üzere tabii.&rdquo;</p>

  <p>Carter&rsquo;ın ağzı hayretle açılmıştı. Sonrasında bir öfke seli boğazından yüzüne sıçradı.</p>

  <p>&ldquo;İşe yaramayacak, Webster,&rdquo; diye atıldı. &ldquo;Blöfünü yutmam. Hele böyle saçma bir hikayeyi asla...&rdquo;</p>

  <p>&ldquo;Saçma bir yanı yok bunun," dedi Webster.</p>

  <p class="p9"><span class="t11">&nbsp;</span></p>

  <p>"O adamların bir topu var. Parçalarını Lejyon depolarından, müzelerden toplamışlar. Bu silahı çalıştırmayı bilen kişiler de bulmuşlar. Aslında onlara ihtiyaçları yok. Ne de olsa menzil çok yakın. Bir ambarın yanını vurmak gibi bir şey bu.&rdquo;</p>

  <p>Carter radyoya uzandı ama Webster elini kaldırarak onu durduruverdi.</p>

  <p>&ldquo;Radyoyu kullanmadan önce bir dakika düşünsen daha iyi olur, Carter. Tam bir yol ayrımındasın. Planını uyguladığın takdirde kendini bir savaşın içinde bulursun. <span class="t12">Evler</span> yanabilir ama kent de harabeye döner. İşte o zaman işadamları kafa derini yüzer.&rdquo;</p>

  <p>Carter elini radyodan çekti.</p>

  <p>Uzaklardan bir tüfeğin patlama sesi duyuldu.</p>

  <p>&ldquo;Onları sakinleştirsen iyi edersin,&rdquo; diye uyardı Webster.</p>

  <p>Carter&rsquo;ın yüzü kararsızlıkla titredi.</p>

  <p>Bir tüfek patlaması daha, ardından bir daha, bir daha.</p>

  <p>&ldquo;Çok yakında,&rdquo; dedi Webster, &ldquo;ipin ucu kaçacak. Durdurma imkanın da kalmayacak.&rdquo;</p>

  <p>Bir makineli tüfek salvosu odanın pencerelerini yere indirdi. Carter koltuğundan yere atladı.</p>

  <p>Webster aniden kendini üşümüş ve zayıf hissetmişti. Buna rağmen yüzünü düz ve sesini sakin tutmaya çalıştı.</p>

  <p>Carter, taştan bir adam gibi, pencereden dışarı bakıyordu.</p>

  <p class="p9"><span class="t11">&nbsp;</span></p>

  <p>&ldquo;Korkarım ki,&rdquo; dedi Webster, &ldquo;ipin ucu çoktan kaçtı.&rdquo;</p>

  <p>Masanın üstündeki radyo, kırmızı ışıkları yanıp sönerek, ısrarla cıvıldadı.</p>

  <p>Carter titrek bir elle uzanarak aleti çalıştırdı. &ldquo;Carter,&rdquo; diyordu bir ses. &ldquo;Carter. Carter.&rdquo; Webster sesi tanımıştı... Polis Şefi Jim Maxwell&rsquo;in kalın sesiydi bu.</p>

  <p>&ldquo;Ne var?&rdquo; diye sordu Carter.</p>

  <p>&ldquo;Büyük bir topları var,&rdquo; dedi Maxwell. &ldquo;Onu ateşlemeye çalıştıklarında infilak etti. Cephaneleri uymadı, sanırım.&rdquo;</p>

  <p>&ldquo;Bir top mu?&rdquo; diye sordu Carter. &ldquo;Tek bir top mu?&rdquo;</p>

  <p>&ldquo;Başkasını görmedim.&rdquo;</p>

  <p>&ldquo;Tüfek sesleri duydum,&rdquo; dedi Carter.</p>

  <p>&ldquo;Evet, bize ateş ettiler. Çocuklardan birkaçını yaraladılar. Ama şimdi geri çekilmiş durumdalar. Çalılığın içlerine çekildiler. Artık ateş etmiyorlar.&rdquo; &ldquo;Pekala,&rdquo; dedi Carter, &ldquo;devam edin ve yangını başlatın.&rdquo;</p>

  <p>Webster ileri atıldı. &ldquo;Sor ona, sor...&rdquo;</p>

  <p>Ama Carter radyonun düğmesini kapatmıştı. &ldquo;Ne sormak istiyordun?&rdquo;</p>

  <p>&ldquo;Hiçbir şey,&rdquo; dedi Webster. &ldquo;Önemli bir şey değil.&rdquo;</p>

  <p>Carter&rsquo;a, topları ateşleme bilgisi olan kişinin Grant olduğunu söyleyemedi. Top havaya uçtuğunda Grant&rsquo;in de orada bulunduğunu söyleyemedi.</p>

  <p>Oradan çıkmalı, olabildiğince hızlı bir şekilde topun bulunduğu yere gitmeliydi.</p>

  <p>&ldquo;İyi bir blöftü, Webster,&rdquo; diyordu Carter. &ldquo;Gerçekten iyi bir blöf, ama sökmedi.&rdquo;</p>

  <p>Vali <span class="t12">evlere</span> bakmakta olan pencereye döndü.</p>

  <p>&ldquo;Ateş kesildi,&rdquo; dedi. &ldquo;Çabuk pes ettiler.&rdquo;</p>

  <p>&ldquo;Polislerinden altı tanesi sağsalim geri dönebilirse,&rdquo; diye tersledi Webster, &ldquo;şanslı sayılırsın. Tüfek taşıyan o adamlar çalıların içinde gizleniyorlar ve yüz kilometreden bir sincabın gözünü çıkarabilirler."</p>

  <p>Dışarıdaki koridorda ayak sesleri yankılandı, kapıya doğru koşuşturan iki çift ayağın sesi.</p>

  <p>Vali başını hızla pencereden odaya çevirmiş, Webster ise topukları üzerinde dönmüştü.</p>

  <p>&ldquo;Gramp!&rdquo; diye bağırdı.</p>

  <p>&ldquo;Selam, Johnny,&rdquo; dedi Gramp soluk soluğa; bir yandan da durmaya çalışıyordu.</p>

  <p>Gramp&rsquo;in arkasındaki adam genç biriydi ve elinde bir şey sallıyordu... o salladıkça hışırdayan bir demet kağıt.</p>

  <p>&ldquo;Ne istiyorsunuz?&rdquo; diye sordu vali.</p>

  <p>&ldquo;İsteğimiz çok fazla,&rdquo; dedi Gramp.</p>

  <p>Bir an için durdu, nefesini düzene koymaya çalışarak &ldquo;Arkadaşımla tanışın, Henry Adams,&rdquo; dedi.</p>

  <p>&ldquo;Adams?&rdquo; diye sordu vali.</p>

  <p class="p9"><span class="t11">&nbsp;</span></p>

  <p>&ldquo;Tabii ya," dedi Gramp. &ldquo;Dedesi burada yaşardı. Yirmiyedinci sokakta."</p>

  <p>&ldquo;Ah," dedi vali, sanki birisi ona sopayla vurmuş gibi. &ldquo;F. J. Adams&rsquo;ı kastediyorsun.&rdquo;</p>

  <p>Çizmelerine bahse girerim ki öyle,&rdquo; dedi Gramp. &ldquo;O ve ben, savaşta birlikteydik. Evdeki oğlundan bahsederek geceleri beni ayık tutardı.&rdquo; Carter Henry Adams&rsquo;a dönerek başını salladı, &ldquo;Kentin valisi olarak,&rdquo; dedi, itibarının birazını tekrar kazanmaya çalışarak, &ldquo;size hoşgeldiniz der... &rdquo;</p>

  <p>&ldquo;Bu pek uygun bir karşılama değil,&rdquo; dedi Adams. &ldquo;Anladığım kadarıyla benim mülkümü yakıyorsunuz.&rdquo;</p>

  <p>&ldquo;Mülkünüz mü!&rdquo; Nefesi tıkanmış olan vali, inanmaz gözlerle Adams&rsquo;ın kendisine doğru sallamakta olduğu kağıt demetine baktı.</p>

  <p>&ldquo;Evet, onun mülkü,&rdquo; dedi Gramp tiz bir sesle. &ldquo;Az önce satın aldı. Veznedarın bürosundan geliyoruz. Geriye dönük vergilerin ve cezai masrafların ve siz yasal hırsızların o evlere yapıştırdığınız diğer ıvır zıvırın tümünü ödedi.&rdquo;</p>

  <p>&ldquo;Ama, ama...&rdquo; diyen vali bir yandan söyleyecek söz bulmaya çalışıyor, bir yandan da nefes almaya uğraşıyordu. &ldquo;Hepsini değil herhalde. Belki de sadece eski Adams arazisini.&rdquo;</p>

  <p>&ldquo;Kilitle, depola ve at fıçıya,&rdquo; dedi Grant, muzaffer bir edayla.</p>

  <p>&ldquo;Şimdi ise,&rdquo; dedi Adams valiye, &ldquo;adamlarınıza mülküme zarar vermeyi kesmelerini söyleme kibarlığını gösterirseniz...&rdquo;</p>

  <p>Carter masaya eğildi ve beceriksiz ellerle radyoya uzandı.</p>

  <p>&ldquo;Maxwell,&rdquo; diye bağırdı. &ldquo;Maxwell. Maxwell.&rdquo; &ldquo;Ne istiyorsunuz?&rdquo; diye bağırarak yanıtladı Maxwell.</p>

  <p>&ldquo;Ateş yakmayı bırakın,&rdquo; diye haykırdı Carter. &ldquo;Evleri ateşe vermeyin. İtfaiyeyi arayın. Bir şeyler yapın işte. Ama ne olursa olsun o yangını söndürün.&rdquo;</p>

  <p>&ldquo;Haydaa,&rdquo; dedi Maxwell. &ldquo;Aklınız başınızdadır umarım.&rdquo;</p>

  <p>&ldquo;Ne diyorsam onu yap,&rdquo; diye çığırdı vali. &ldquo;Ateşi söndür.&rdquo;</p>

  <p>&ldquo;Peki,&rdquo; dedi Maxwell. &ldquo;Tamam. Merak etmeyin. Ama çocuklar bundan hoşlanmayacak. Hakkında sürekli fikir değiştirdiğiniz bir işi yaparken üzerlerine ateş açılmasından hoşlanmayacaklar.&rdquo; Carter radyoyu kapayıp doğruldu.</p>

  <p>&ldquo;Sizi temin ederim ki, Bay Adams,&rdquo; dedi, &ldquo;bu büyük bir yanlışlıktı.&rdquo;</p>

  <p>&ldquo;Öyle,&rdquo; dedi Adams ciddi bir tavırla. &ldquo;Oldukça büyük bir yanlışlık, vali bey. Şimdiye dek yaptıklarınızın en büyüğü.&rdquo;</p>

  <p>Bir an için oldukları yerde dikilerek, odanın iki ucundan birbirlerine baktılar.</p>

  <p>&ldquo;Yarın,&rdquo; dedi Adams, &ldquo;kent yönetimindeki bozukluğu soruşturması için mahkemeye bir dilekçe sunacağım. Mevcut sınırlar dahilindeki, hem alan hem de değer yönünden en büyük toprak parçasının sahibi olarak, bunu yapmaya yasal yönden hakkım var hiç şüphesiz.&rdquo;</p>

  <p>Vali yutkundu, sonunda birkaç sözcük çıkarabilmişti.</p>

  <p>&ldquo;Neye dayanarak?&rdquo; diye sordu.</p>

  <p>&ldquo;Daha fazla ihtiyaç olmadığına dayanarak,&rdquo; dedi Adams. &ldquo;İddiamın doğruluğunu kanıtlamakta çok fazla zorluk çekeceğimi sanmıyorum.&rdquo;</p>

  <p>&ldquo;Ama... ama... bu demektir ki..."</p>

  <p>&ldquo;Evet,&rdquo; dedi Gramp, &ldquo;ne demek olduğunu biliyorsun. Bu güzelim mevkiinden şutlanacaksın demek oluyor.&rdquo;</p>

  <p>&ldquo;Bir park,&rdquo; dedi Gramp, kolunu bir zamanlar kentin mesken tutulmuş kısmı olan kıra doğru sallayarak, &ldquo;insanların, dedelerinin bir zamanlar nasıl yaşadığını öğrenmesi için bir park."</p>

  <p>Kule Tepesi&rsquo;nde üç kişiydiler; paslı eski su kulesi, dayanıklı çelik bacakları bel boyundaki bir çim denizine gömülmüş halde, üzerlerinde bütün heybetiyle yükseliyordu.</p>

  <p>&ldquo;Tam olarak bir- park değil,&rdquo; diye açıkladı Henry Adams. &ldquo;Daha ziyade, bir anıt. Bir yüzyıl daha unutulmuş olarak kalacak komünal bir döneme ithal edilen bir anıt. Belli şartlara uyum sağlamak ve her bir insanın zevkini tahmin etmek üzere inşa edilmiş bir dizi yapının korunduğu yer. Hiçbir mimari fikrin esiri olmadan, daha iyi bir yaşamı gerçekleştirmek için gösterilen bir çaba. Önümüzdeki yüzyılda insanlar, o evlerin arasında, bugün bir müzeyi gezerken hissettikleri aynı saygı ve hürmet duygusuyla dolaşacaklar. Bu onlar için ilkçağlardan kalma bir şey, daha iyi, daha eksiksiz bir yaşam yolundaki bir mihenktaşı anlamına gelecek. Ressamlar ömürlerini o evleri tuvale dönüştürmekle geçirecek. Tarihi roman yazarları ilham almak için buralara gelecek.&rdquo;</p>

  <p>&ldquo;Ama siz bütün evleri restore edeceğinizi, çimi ve bahçeleri eskisinin aynı hale getireceğinizi söylediniz,&rdquo; dedi Webster. &ldquo;Bu iş bir servet ister. Sonrasında ise, onların şeklini korumak için bir servet daha.&rdquo;</p>

  <p>&ldquo;Çok param var,&rdquo; dedi Adams. &ldquo;İstemediğim kadar çok Büyükbabamın ve babamın atom sektörüne daha işin başındayken girdiğini unutmayın.&rdquo;</p>

  <p>&ldquo;Deden tanıdığım en iyi barbut oyuncusuydu,&rdquo; dedi Gramp. &ldquo;Her ödeme günü cebimde metelik bırakmazdı.&rdquo;</p>

  <p>&ldquo;Eskiden,&rdquo; dedi Adams, &ldquo;bir adamın çok fazla parası varsa, o parayı harcayabileceği başka yollar olurdu. Örneğin, organize hayır işleri. Veya tıbbi araştırma ya da onun gibi bir şey. Ancak bugün organize hayır işleri diye bir şey kalmadı. Onları ayakta tutmaya yetecek iş yok ortalıkta.</p>

  <p class="p9"><span class="t11">&nbsp;</span></p>

  <p>Dünya Komitesi hızını alalı beri, tıbbi olsun olmasın yapılmak istenecek her tür araştırma için bol para var.</p>

  <p>&ldquo;Dedemin eski evini görmeye geldiğimde aklımda böyle bir plan yoktu. Sadece orayı görmek istemiştim, hepsi bu. Bana oradan çok bahsederdi. Ön bahçedeki çime o ağacı nasıl diktiğinden. Arka taraftaki gül bahçesinden de.</p>

  <p>&ldquo;Sonra orayı gördüm. Benimle alay eden bir hayalet gibiydi. Geride bırakılmış bir şeydi sanki. Birisi için çok şey ifade etmiş olup da öylece geride bırakılmış bir şey. O gün Gramp&rsquo;le evin önünde dururken, gelecek nesillere atalarının yaşamına dair bir kesit saklamaktan daha iyi bir şey yapamayacağım fikrine kapıldım.&rdquo;</p>

  <p>Aşağılardaki ağaçların üzerinden ince mavi bir duman çizgisi yükseldi.</p>

  <p>Webster o tarafı işaret etti. &ldquo;Onlar ne olacak?&rdquo; &ldquo;Berduşlar kalacak,&rdquo; dedi Adams, &ldquo;eğer isterlerse. Yapabilecekleri çok iş olacak. Ayrıca içinde yaşayabilecekleri bir ya da iki ev her zaman bulunacak.</p>

  <p>&ldquo;Beni rahatsız eden tek bir şey var. Bizzat burada olamam her zaman. Projeyi yürütecek birine ihtiyacım var. Ömür boyu sürecek bir iş bu.&rdquo; Webster'e baktı.</p>

  <p>&ldquo;Haydi, Johnny,&rdquo; dedi Gramp.</p>

  <p>Webster olumsuz yönde başını salladı. &ldquo;Betty&rsquo;nin aklı fikri taşradaki o evde."</p>

  <p class="p9"><span class="t11">&nbsp;</span></p>

  <p>&ldquo;Sürekli burada kalman gerekmez,&rdquo; dedi Adams. &ldquo;Her gün gider gelirsin."</p>

  <p>Tepenin eteklerinden bir selam duyuldu. &ldquo;İhtiyar bu," diye bir çığlık kopardı Gramp. Bastonunu sallayarak selam verdi. &ldquo;Selam, İhtiyar. Yukarı gel.&rdquo;</p>

  <p>Sessizce bekleyerek İhtiyarın uzun adımlarla tepeyi tırmanışını izlediler.</p>

  <p>&ldquo;Seninle konuşmak istemiştim, Johnny,&rdquo; dedi İhtiyar. &ldquo;Bir fikrim var. Dün gece beni derin bir uykudan uyandırdı.&rdquo;</p>

  <p>&ldquo;Durma, söyle,&rdquo; dedi Webster.</p>

  <p>İhtiyar, Adams&rsquo;a baktı. &ldquo;Ondan zarar gelmez,&rdquo; dedi Webster. &ldquo;O Henry Adams. Dedesini, yaşlı F.J.&rsquo;İ hatırlarsın belki.&rdquo;</p>

  <p>&ldquo;Hatırlıyorum,&rdquo; dedi İhtiyar. &ldquo;Atom gücüyle kafayı bozmuştu. Ne oldu sonra?&rdquo;</p>

  <p>&ldquo;İşleri oldukça iyi gitti," dedi Adams.</p>

  <p>&ldquo;Bunu duyduğuma sevindim," dedi İhtiyar. &ldquo;Sanırım yanılmışım. Bir yere gelemeyeceğini söylerdim. Hayalci derdim ona.&rdquo;</p>

  <p>&ldquo;Şu senin fikirden bahsetmedin hâlâ!&rdquo; diye araya girdi Webster.</p>

  <p>&ldquo;Züppe çiftliklerini duydunuz, değil mi?&rdquo; diye sordu İhtiyar.</p>

  <p>Webster evet dercesine başını salladı.</p>

  <p>&ldquo;Milletin gidip kovboyculuk oynadığı yerler,&rdquo; dedi İhtiyar. &ldquo;Bu onları memnun ediyor çünkü onlar çiftlik hayatının bütün o zorluklarından habersizler ve ata binmenin falan romantik olduğunu sanıyorlar...&rdquo;</p>

  <p>&lsquo;&lsquo;Bak. çiftliğini züppelerin hizmetine açmayı düşünmüyorsun umarım?" diye sordu Webster.</p>

  <p>&ldquo;Hayır,&rdquo; dedi İhtiyar. &ldquo;At sürmeye uygun değil zaten. Ama toprakla uğraşılacak bir züppe çiftliği olabilir pekala. Ortalıkta çiftlik niyetine bir şey kalmadığı için insanlar artık çiftlikler hakkında pek bir şey bilmiyor. Balkabağının üstündeki kırağı hakkında birşeyler okuyacaklar ve şeyin ne kadar tatlı olduğunu, şeyin...&rdquo;</p>

  <p>Webster İhtiyarı süzdü. &ldquo;Buna bayılacaklar, İhtiyar,&rdquo; diye belirtti. &ldquo;Tatillerini gerçek bir eski tip çiftlikte geçirebilmek için öldüresiye yarışacaklar birbirleriyle. &rdquo;</p>

  <p>Tepenin yanındaki bir çalı kümesinden, çatırtı, gıcırtı ve tiz sesler çıkaran parlak bir cisim, parıltılar saçarak ve vinç şeklindeki kolunu sallayarak havaya fırladı.</p>

  <p>&ldquo;Bu şey de ne?&rdquo; diye sordu Adams.</p>

  <p>&ldquo;Kahrolası çim biçme makinesi!" diye haykırdı Gramp. &ldquo;Günün birinde kafayı yiyip bu hale geleceğini biliyordum!&rdquo;</p>

  <p>&nbsp;</p>
</body>
</html>
