<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.9" name="Generator" />
  <link href="../Styles/style.css" rel="stylesheet" type="text/css" />

  <title>4</title>
</head>

<body>
  <h1>4</h1>

  <h2 id="sigil_toc_id_4"><a id="ncx1201"></a>KAÇIŞ</h2>

  <p>Dört adam, Jüpiter denen uğuldayan girdaba ikişer ikişer girmiş, ama geri dönmemişlerdi. Şiddetli rüzgarın içine yürümüşler... ya da daha doğrusu, bellerine dek gömülerek ve ıslanan yerleri yağmurun altında parıldayarak, koşmuşlardı.</p>

  <p>Çünkü insan kılığında girmemişlerdi oraya.</p>

  <p>Şimdi ise beşinci bir adam Jovian Teftiş Komisyonu&rsquo;nun 3 Numaralı Kubbesi&rsquo;nin başkanı olan Kent Fowler&rsquo;in masasının önünde duruyordu.</p>

  <p>Fowler&rsquo;in masasının altında yaşlı Towser bitlerini kaşıdı, sonra uyumak üzere tekrar uzandı.</p>

  <p>Harold Allen&rsquo;ın genç, hem de çok genç biri olduğunu görmek, Fowler&rsquo;in içine ani bir sancı sokmuştu. Bu çocukta gençliğin verdiği kendinden eminlik ve korku tanımaz bir yüz vardı. Bu ise garip bir durumdu. Çünkü Jüpiter kubbelerindeki adamlar korkunun ve alçakgönüllülüğün ne olduğunu bilmezdi. İnsanın, zayıf benliğini bu vahşi gezegenin korkunç güçleriyle uydurması çok zor bir şeydi.</p>

  <p>&ldquo;Biliyorsun ki," dedi Fowler, &ldquo;bunu yapmak zorunda değilsin. Gitmek zorunda değilsin."</p>

  <p>Tabii bu laflar sadece formaliteydi. Diğer dördüne de aynı şeyler söylenmiş, ama yine de gitmişlerdi. Fowler biliyordu ki, bu beşinci de gidecekti. Ama aniden, içinde Allen'ın gitmeyeceğine dair belli belirsiz bir umudun belirdiğini hissetti.</p>

  <p>&ldquo;Ne zaman başlıyorum?'&rdquo; diye sordu Allen.</p>

  <p>Eskiden olsa Fowler bu soruyu yanıtlarken gururlanırdı, ama şimdi değil. Kaşlarını hafifçe çattı.</p>

  <p>&ldquo;Bir saat içinde,&rdquo; dedi.</p>

  <p>Allen olduğu yerde sessizce beklemeyi sürdürdü.</p>

  <p>&ldquo;Daha önce dört kişi gitti ve henüz dönmedi," dedi Fowler. &ldquo;Tabii bunu sen de biliyorsun. Seni kahramanca bir kurtarma seferine yollamak istemiyoruz. Asıl önemlisi, hatta önemli olan tek şey geri dönmen, insanın Jovian bedeni içinde yaşayabileceğini kanıtlaman. İlk kurtarma noktasına kadar git, daha öteye değil; sonra geri gel. Kendini riske atma. Hiçbir şeyi araştırma. Dön gel sadece.&rdquo;</p>

  <p>Allen başını salladı. &ldquo;Hepsini anladım.&rdquo;</p>

  <p>&ldquo;Dönüştürücüyü Bayan Stanley yönetecek,&rdquo; diye devam etti Fowler. &ldquo;O konuda bir endişen olmasın. Diğerleri de kazasız belasız dönüştürülmüştü. Dönüştürücüden çıktıklarında mükemmel durumdaydılar. Sen de emin ellerde olacaksın. Bayan Stanley Güneş Sistemi&rsquo;ndeki en becerikli dönüşüm yöneticisidir. Diğer gezegenlerin çoğunda da bu tür işlemleri yönetmişliği var. Zaten onu seçmiş olmamızın nedeni de bu.&rdquo;</p>

  <p>Allen kadına doğru dönüp sırıtınca Fowler, Bayan Stanley&rsquo;nin yüzünde bir titreme yakaladı... öyle bir titreme ki, kaynağı merhamet de olabilirdi, öfke de... ya da yalnızca sade bir korku. Ama şimdi o ifade yine yok olmuş ve kadın, masanın önünde duran gence gülümsemeye başlamıştı. Kendine özgü o resmi, bir öğretmen tarzındaki ve bunu yapıyor olmaktan dolayı kendi kendine kızar izlenimi veren gülümseyişiyle.</p>

  <p>&ldquo;Sabırsızlıkla bekleyeceğim," dedi Allen, &ldquo;dönüşümümü.&rdquo;</p>

  <p>Bunu öyle bir havada söylemişti ki, sanki geniş, cinaslı bir şakaydı yaptığı.</p>

  <p>Ama bu, şaka değildi.</p>

  <p>Ciddi bir görevdi bu, hem de ölümcül derecede ciddi. Fowler biliyordu ki, Jüpiter üzerindeki insanların yazgısı, şu an yapmakta oldukları testlere bağlıydı. Bu testler başarılı olduğu takdirde, bu dev gezegenin kaynakları kullanıma açılabilecekti. İnsanoğlu, diğer küçük gezegenleri ele geçirdiği gibi, Jüpiter&rsquo;i de ele geçirecekti. Kaldı ki, testler başarıya ulaşamazsa...</p>

  <p>Başarıya ulaşamazsa, işte o zaman İnsanoğlu korkunç basınç, yerçekiminin daha da fazla hissedilen gücü ve gezegenin tuhaf kimyası tarafından zincire vurulmuş ve kısıtlanmış halde yaşamaya devam etmek zorunda kalacaktı Gezegenin yüzeyine adım atamadan, gezegeni doğrudan doğruya, yardımsız şekilde göremeden, kaba saba traktörler ve televizörler kullanmaya, beceriksiz araçlar ve mekanizmalarla veya kendileri zaten beceriksiz olan robotlar aracılığıyla çalışmaya muhtaç halde, kubbelerin içinde tıkılıp kalmayı sürdürecekti.</p>

  <p>Aksi takdirde, korumasız ve doğal haliyle İnsan, Jüpiter&rsquo;in, Dünyadaki deniz tabanlarıyla kıyaslandığında onların elektrikli süpürgenin ucu gibi görünmesine neden olan, metrekare başına sekiz bin ton gibi bir orana sahip o korkunç basıncının altında ezilip yok olurdu.</p>

  <p>Dünyalıların üretebileceği en güçlü maden bile böyle bir basınca ve gezegenin yüzeyini sürekli olarak silip süpüren alkalin yağmurlarına dayanamazdı. Ya balçık gibi gevrek ve ince bir biçimde parçalanır ya da küçük dereler ve amonyak tuzlarıyla dolu çamurlu akıntılar halinde akıp giderdi. Gezegenin atmosferini dolduran, binlerce kilometre boyunca girdap gibi dönen boğucu gazların ağırlığına dayanmak, ancak o madenin dayanıklılığı ile gücünü artırmakla ve elektronik gerilim kapasitesini geliştirmekle mümkün kılınabilirdi. Bu yapılabilse bile, yağmurdan... acı bir yağmur şeklinde dökülen sıvı amonyaktan sakınmak için her şeyin dayanıklı kuvars madeniyle kaplanması gerekecekti.</p>

  <p>Fowler, oturmuş, kubbenin alt katındaki makineleri... hiç durmayan, kubbeyi gürültülerinden hiç mahrum etmeyen makineleri dinliyordu. Bu makinelerin devamlı olarak çalışması şarttı; çünkü durmaları halinde, kubbenin metal duvarlarına akan güç kesilir ve elektronik gerilim gevşerdi; bu da her şeyin sonu anlamına gelirdi.</p>

  <p>Towser Fowler&rsquo;in masasının altından çıktı ve ayağını sertçe yere vurarak bir kez daha bitlerini kaşıdı.</p>

  <p>&ldquo;Başka bir şey var mı?&rdquo; diye sordu Allen.</p>

  <p>Fowler başını salladı. &ldquo;Belki de senin yapmak isteyeceğin bir şey vardır,&rdquo; dedi. &ldquo;Belki de sen...&rdquo;</p>

  <p>Ona mektup yazmasını söylemeye niyetlenmişti aslında, ama henüz bunu söylemeden kendine hâkim olacak kadar hızlı davranabildiği için de memnundu.</p>

  <p>Allen kol saatine baktı. &ldquo;Tam vaktinde orada olacağım," dedi. Sonra dönüp kapıya yöneldi.</p>

  <p>Fowler Bayan Stanley&rsquo;nin onu izlediğini bildiği için başını çevirip kadınla göz göze gelmek istemedi. Beceriksizce, masasının üstünde, önünde durmakta olan bir kağıt tomarını kurcalamaya başladı.</p>

  <p>&ldquo;Bunu daha ne kadar sürdüreceksin?&rdquo; diye sordu Bayan Stanley, her bir kelimeyi sertçe sarf ederek.</p>

  <p>İşte o zaman, adam koltuğunu çevirip kadınla yüzleşti. Kadının dudakları düz, ince bir çizgi halini almış, saçları ise, yüzüne o tuhaf, ürkütücü sayılabilecek ölüm maskesi ifadesini verecek şekilde, her zamankinden beter olmak üzere alnından geriye doğru sımsıkı yatırılmıştı.</p>

  <p>Adam sesine sakin ve durağan bir ton vermeye çalıştı. &ldquo;İhtiyaç duyulduğu sürece,&rdquo; dedi. &ldquo;Umut ışığı canlı kaldığı sürece.&rdquo;</p>

  <p>&ldquo;Desene ölüm fermanlarını imzalamaya devam edeceksin,&rdquo; dedi kadın. &ldquo;Onları Jüpiter'in karşısında yapayalnız bırakacaksın. Burada güven ve konfor içinde oturacak, onları ise ölümlerine yollayacaksın.&rdquo;</p>

  <p>&ldquo;Bu işte duygusallığa yer yok, Bayan Stanley,&rdquo; dedi Fowler, sesine kızgın bir tını vermemeye özen göstererek. &ldquo;Bunu neden yaptığımızı benim kadar siz de biliyorsunuz. İnsan'ın kendi öz bedeniyle Jüpiter&rsquo;e uyum sağlayamayacağının farkındasınız. Tek çözüm, insanları onunla uyum sağlayabilen şeylere dönüştürmek. Bunu diğer gezegenlerde uygulamıştık.</p>

  <p>&ldquo;Birkaç kişi ölür de sonuçta biz yine hedefimize ulaşabilirsek, o zaman ödediğimiz bedel hafif sayılır. İnsanlar çağlar boyunca hayatlarını aptalca şeyler, aptalca amaçlar uğruna feda etmedi mi? Madem öyle, böylesine büyük bir olay uğruna böyle küçük kayıplar vermekte neden tereddüt edelim?&rdquo;</p>

  <p>Bayan Stanley, ellerini kucağında kavuşturmuş, kırlaşan saçlarını aydınlatan ışıkların altında dimdik oturuyor; onu seyretmekte olan Fowler ise, kadının o anki hislerini ve düşüncelerini tahmin etmeye çalışıyordu. Kadından korktuğu pek söylenemezdi, ama o yakınlarda olduğu sürece kendini rahat hissetmediği de bir gerçekti. Kadının o keskin mavi gözleri çok şeyler görmüştü, elleri ise gereğinden fazla yetenekliydi. Böyle bir kadının, sallanan koltuğuna yerleşmiş örgü ören bir teyze olması gerekir gibi geliyordu ona. Ama öyle değildi. Güneş Sistemindeki en usta dönüşüm birimi yöneticisiydi o ve daha da kötüsü, kendisinin işleri görme tarzından da hoşlanmıyordu.</p>

  <p>&ldquo;Yanlış giden bir şey var, Bay Fowler,&rdquo; diye belirtti.</p>

  <p>&ldquo;Tamamen katılıyorum,&rdquo; diye onayladı Fowler. &ldquo;Genç Allen&rsquo;ı oraya yalnız yollamamın nedeni de bu zaten. Belki o, bu sorunu çözebilir.&rdquo;</p>

  <p>&ldquo;Ya çözemezse?&rdquo;</p>

  <p>&ldquo;Başkasını yollarım ben de.&rdquo;</p>

  <p>Kadın koltuğundan yavaşça kalktı, kapıya doğru yürümeye başladı, sonra adamın masasının yanına gelince durdu.</p>

  <p>&ldquo;Günün birinde,&rdquo; dedi, &ldquo;büyük bir kişi olacaksınız. Fırsatları hiç kaçırmıyorsunuz. Bu da sizin için büyük bir fırsat. Test için bu kubbe seçildiğinde fark etmiştiniz bunu zaten. Eğer işi gerektiği gibi yürütebilirseniz, bir iki rütbe terfi edeceksiniz. Kaç kişinin öleceği önemli değil, önemli olan sizin terfi etmeniz.&rdquo;</p>

  <p>&ldquo;Bayan Stanley,&rdquo; dedi adam tersleyen bir sesle, &ldquo;genç Allen yakında gidiyor. Lütfen aygıtınızın durumunu bir kez daha kontrol edin...&rdquo;</p>

  <p>&ldquo;Aygıtımın,&rdquo; dedi kadın soğuk bir tavırla, &ldquo;suçlanacak bir yanı yok. Biyologların belirlediği komutlar doğrultusunda çalışıyor.&rdquo;</p>

  <p>Fowler kamburu çıkmış halde oturup kadının uzaklaşan ayak seslerini dinledi.</p>

  <p>Kadının söyledikleri pekala doğruydu. Komutları biyologlar hazırlamıştı. Ama biyologlar yanılmış olabilirdi de. Kıl kadar bir fark, ufacık bir sapma ve dönüştürücü, aslında yollamaması gereken bir komutu yollayıverirdi. İşte o zaman, dönüşken zincirini koparır, hiç beklenmedik bir koşulun yarattığı stres altında kontrol dışı kalırdı.</p>

  <p>Çünkü İnsan, dışarıda ne olup bittiği hakkında pek fazla fikir sahibi değildi. Kullandığı araçlardan edindiği verilerden ibaretti tüm bildiği. Söz konusu araç ve makinelerden sağlanan örnekler ise olup bitene dair birer örnek olmaktan öteye gidemiyordu; çünkü Jüpiter inanılmaz derecede büyüktü ve kubbelerin sayısı da son derece azdı.</p>

  <p>Biyologların Loperler, yani bilinen en üst Jovian yaşam formları hakkında bilgi toplaması bile üç yılı aşkın sıkı bir çalışma ve onu takiben de, toplanan bilginin doğru olup olmadığına yönelik iki yıllık bir taramayla mümkün olmuştu. Aynı çalışma Dünya&rsquo;da yapılacak olsa, bir iki hafta ancak sürerdi. Ama bu çalışmanın Dünya&rsquo;da yapılması söz konusu olamazdı, çünkü Jovian yaşam formu Dünya&rsquo;ya taşınamazdı. Dışarıda, Jüpiter&rsquo;deki basıncın bir eşinin daha bulunması imkansızdı ve ayrıca Dünya&rsquo;daki basınç ve ısı şartlarında Loperlar&rsquo;ın bir üfürümlük gaza dönüşüvermesi işten bile değildi.</p>

  <p>Yine de, İnsanoğlu Jüpiter üzerinde Loperlar&rsquo;ın yaşam formuna bürünmüş halde gezinmek istiyorsa, bu çalışmanın yapılması kaçınılmazdı. Çünkü dönüştürücü, bir adamı başka bir yaşam formuna çevirmeden önce, o yaşam formuyla ilgili tüm fiziki özelliklerin öğrenilmiş, hem de hiçbir hataya yer bırakmadan, eksiksiz bir biçimde öğrenilmiş olması şarttı.</p>

  <p>Allen geri dönmedi.</p>

  <p>Eğer sürücülerden birinin kendisini görünce kaçıp gizlendiğini rapor ettiği şey Loper bedenindeki kayıp Dünyalı değilse, çevre araziyi tarayan traktörler onun izine rastlayamamış demekti.</p>

  <p>Fowler komutların hatalı olabileceğini iddia ettiğinde, biyologlar akla gelebilecek en başarılı akademik hakaretlerini yağdırdılar ona. Komutların büyük bir titizlikle uygulanmış olduğuna dikkat çektiler. Adam dönüştürücüye yerleştirilip düğmeye basıldığında, Loper halini almıştı. Aygıtı terk etmiş ve o sırılsıklam atmosferin içinde gözden kaybolana dek uzaklaşmıştı.</p>

  <p>Bir yerde bir hata yapılmış olabileceğini ileri sürdü Fowler; Loper formuna dönüşme sürecinde ufak bir sapma, küçük bir sakatlık yaşanmıştı belki de. Bunun üzerine biyologlar, böyle bir hata meydana gelmiş olsa bile, hatanın kaynağının anlaşılabilmesi için yıllar gerekeceğini belirtti.</p>

  <p>Fowler onların haklı olduğunu biliyordu.</p>

  <p>Sonuçta artık dört yerine beş kişi vardı kaybolan ve anlaşılan o ki, Harold Allen bir hiç uğruna Jüpiter'in içlerine yollanmıştı. Sanki bilginin erişebildiği yere kadar gitmemişti hiç.</p>

  <p>Fowler masasının diğer yanına uzanıp personel dosyasını aldı eline, dikkatlice birbirine zımbalanmış ince bir deste kağıttı bu. Onu korkutan, ama aynı zamanda da yapmak zorunda olduğu bir şeydi. Bu garip kayboluşların sebebi bulunmalıydı bir şekilde. Bunun ise, araştırma yapmak üzere daha da çok adam yollamaktan başka yolu yoktu.</p>

  <p>Bir an için, kubbenin tepesinde uğuldayan rüzgara, gazabıyla gezegeni silkeleyen o muazzam fırtınaya kulak kabartarak öylece oturdu.</p>

  <p>Dışarıda bir tehdit olup olmadığını sordu kendi kendine. Acaba bilmedikleri bir tehlike mi vardı orada; pusu kurup bekleyen ve <span class="t12">bona fide</span> Loperler ile bir zamanlar insan olan Loperler arasında ayrım gözetmeksizin onları yutan bir şey? İşi yutmaktan ibaret olan bir cisim için, fark eden bir şey yoktu haliyle.</p>

  <p>Gezegenin yüzeyinde hayatta kalmaya en uygun yaşam formu olarak Loperlar&rsquo;ı seçmekle hata mı etmişlerdi yoksa? Fowler&rsquo;ın bildiği kadarıyla, Loperlar&rsquo;ın malum akıl düzeyi, bu iş için seçilmelerindeki en önemli etkendi. Çünkü akıl yönünden yetersiz bir beden seçilmiş olsaydı, İnsan böylesi bir beden içinde kendi zekasını uzun süre koruyamazdı.</p>

  <p>Biyologlar bu etkene gereğinden fazla ağırlık vermiş, başarısız olması, hatta fiyaskoyla sonuçlanması muhtemel bir diğer etkeni engellemek üzere onu kullanmış olabilirler miydi acaba? Bu yaklaşım pek akla yakın görünmüyordu. Her ne kadar inatçı olsalar da, biyologlar işinin ehli kimselerdi.</p>

  <p>Yoksa bütün bunlar imkansız, doğuştan sakat işler miydi? Başka yaşam biçimlerine dönüşüm, diğer gezegenlerde başarıyla gerçekleştirilmişti; ama bu durum, bu işlemin Jüpiter&rsquo;de de sağlıklı işleyebileceği anlamına gelmiyordu. İnsan zekasının, Jovian bedenine hayat veren duyu sistemine uyum sağlayamaması da mümkündü. Belki de Loperler, insan zekası ile Jovian hayat anlayışının birlikte çalışmak üzere ortak bir temelde buluşamayacağı kadar yabancıydı onlara.</p>

  <p>Belki de hata İnsan&rsquo;dan, İnsan ırkının özelliğinden kaynaklanıyordu. Dışarıda karşılaşılan bir şeyin etkisiyle açığa çıkan zihinsel bir sapma, insanların eski haline dönmesini engelliyor olabilirdi. Bunun, insanların anladığı anlamda bir sapkınlık olmaması da ihtimal dahilindeydi. Dünya&rsquo;da genel kabul görmüş, sıradan bir zihinsel özellik, Jovian yaşam formuyla tamı tamına zıt düşüyor ve insanın akıl dengesini altüst ediyordu belki de.</p>

  <p>Koşan patilerin tıkırtısı ve şıkırtısı, koridoru çınlattı. Bunu duyan Fowler, belli belirsiz gülümsedi. Bu sesler, dostunu, yani aşçıyı ziyaret etmek üzere mutfağa gitmiş olan Towser&rsquo;in geri dönüşünü bildiriyordu.</p>

  <p>Towser, ağzında bir kemikle odaya girdi. Kuyruğunu Fowler&rsquo;a doğru salladı ve kemik bu kez patilerinin arasında olduğu halde, masanın yanı başında yere çöktü. Artık yaşlanmış olan nemli gözleriyle dikkatle sahibini süzdü uzunca bir süre; Fowler ise uzanıp köpeğin paçavraya dönmüş kulaklarından birini kaşıdı.</p>

  <p>&ldquo;Beni hâlâ seviyor musun?&rdquo; diye sordu Fowler ve Towser kuyruğunu yere vurdu.</p>

  <p>&ldquo;Sen-benim bir tanemsin,&rdquo; dedi Fowler.</p>

  <p>Doğrulup tekrar koltuğuna yerleşti. Uzanıp dosyayı aldı eline.</p>

  <p>Bennett? Bennett&rsquo;ın Dünya&rsquo;da kendisini bekleyen bir kız arkadaşı vardı.</p>

  <p>Andrews? Andrews onu bir yıl idare edecek kadar para biriktirir biriktirmez Mars Teknik&rsquo;e dönmeyi planlıyordu.</p>

  <p>Olson? Olson'ın emeklilik yaşı yaklaşmıştı. Emekliye ayrıldığında bahçesinde yetiştireceği güllerden bahsedip duruyordu gençlere.</p>

  <p>Fowler, dosyayı masanın üstüne geri bıraktı dikkatlice.</p>

  <p>İnsanların ölüm fermanını imzalamak. Bayan Stanley&rsquo;nin, solgun dudaklarını o kağıt gibi suratında güçlükle oynatarak söylemiş olduğu gibi. O, Fowler, burada güven ve konfor içinde otururken insanları ölümlerine yollamak.</p>

  <p>Bu sözler, kubbedeki herkesin dilindeydi hiç kuşkusuz, özellikle de Allen&rsquo;ın geri dönemeyişinden beri. Tabii bunu onun yüzüne söylemeye cesaret edemezlerdi. Masasının önüne çağırıp sıradakinin onlar olduğunu söyleyeceği adam veya adamlar bile cesaret edemezdi buna.</p>

  <p>Ama bunu onların gözlerinde okuyabiliyordu.</p>

  <p>Dosyayı tekrar eline aldı. Bennett, Andrews, Olson. Başkaları da vardı, ama daha fazla okumaya gerek yoktu.</p>

  <p>Kent Fowler bunu yapamayacağını, onlarla yüzleşemeyeceğini, daha fazla insanı ölüme gönderemeyeceğini biliyordu.</p>

  <p>Öne doğru uzanıp haberleşme cihazının düğmesini kaldırdı.</p>

  <p>&ldquo;Buyrun, Bay Fowler.&rdquo;</p>

  <p>&ldquo;Bayan Stanley lütfen.&rdquo;</p>

  <p>Towser&rsquo;in kemiği gönülsüzce çiğneyişini dinleyerek Bayan Stanley&rsquo;yi bekledi. Towser&rsquo;in dişleri gittikçe kötüleşiyordu.</p>

  <p>&ldquo;Bayan Stanley,&rdquo; dedi Bayan Stanley&rsquo;nin sesi.</p>

  <p class="p9"><span class="t11">&nbsp;</span></p>

  <p>&ldquo;Hazırlanmanızı söylemek istemiştim sadece, Bayan Stanley, iki tanesi daha için."</p>

  <p>"Bu gidişle onları tüketeceğinizden hiç korkmuyor musunuz?&rdquo; diye sordu Bayan Stanley. &ldquo;Her seferde yalnızca bir kişi yollarsanız, onlardan daha uzun süre faydalanabilir, o zevki iki kez tadabilirsiniz.&rdquo;</p>

  <p>&ldquo;Bu seferkilerden biri,&rdquo; dedi Fowler, &ldquo;bir köpek olacak.&rdquo;</p>

  <p>&ldquo;Bir köpek mi!&rdquo;</p>

  <p>&ldquo;Evet, Towser.&rdquo;</p>

  <p>Kadının sesi öfkeden buz gibi olmuştu. &ldquo;Hem de kendi köpeğiniz! Bunca yıldır sizin yanınızda olan...&rdquo;</p>

  <p>&ldquo;Onu yollamamın sebebi de bu zaten,&rdquo; dedi Fowler. &ldquo;Onu bırakıp gitseydim Towser çok üzülürdü doğrusu.&rdquo;</p>

  <p>Karşısındaki, televizörden görmüş olduğu Jüpiter değildi. Doğru, gördüğünden farklı bir şey beklemişti, ama bunu değil. Amonyak yağmuru ve pis kokulu buharlarla kaplı bir cehennem ve gürültüsü kulakları sağır eden bir fırtına, girdap gibi dönen bulutlar, sis ve çakan şimşeklerin saçtığı müthiş ışıklar göreceğini ummuştu.</p>

  <p>Kızıl ve mor renklerle bezenmiş bir çayırın üstünde uçuşan gölgeler misali etrafa dağılarak mor bir pus halini alan şiddetli bir yağmur değildi beklediği. Rengarenk bir gökyüzünde, seyretmesi insana zevk verecek şekilde bir yanıp bir sönen alevlere dönüşerek, yılan gibi kıvrılan yıldırımlar göreceği aklının ucundan bile geçmemişti.</p>

  <p>Towser&rsquo;i beklerken, Fowler kaslarını ısıtmaya çalıştı ve bedeninde hissettiği akıcı güç karşısında şaşırmadan edemedi. Vücudum da fena sayılmaz hani, diye geçirdi içinden ve televizyon ekranından onları seyrederken Loperlar&rsquo;a nasıl acıdığını hatırlayarak yüzünü ekşitti.</p>

  <p>Çünkü su ve oksijen yerine amonyak ve hidrojene dayanan canlı bir organizma hayal etmek, böylesi bir yaşam formunun, hayattan, insanoğlunun alabileceğiyle aynı derecede zevk alabildiğine inanmak zordur. Jüpiter denen bu sırılsıklam girdapta yaşam olduğuna inanabilmek zordur; Jovian gözüyle bakıldığında bunun hiç de öyle ıslak bir girdap olmadığının görüleceği bilinmiyorsa tabii.</p>

  <p>Rüzgâr, nazik parmaklar gibi üzerinde gezinirken o, bu rüzgarın Dünya standartlarına göre gürleyen bir fırtına, saatte üç yüz kilometrelik bir hızla, uğuldayarak esen, ölümcül gazlarla yüklü bir bora sayılacağını hatırlayarak irkildi.</p>

  <p>Son derece hoş kokular sızıyordu vücuduna. İlk kez karşılaştığı kokulardı bunlar aynı zamanda; çünkü hissettiği, o bilindik koku hissi değildi. Sanki tüm benliğiyle içine çektiği bir lavanta kokusuydu... ama lavanta değildi bu. Bildiği, ama adlandıramadığı bir şeydi, terminolojideki bilmecelerin ilkiydi hiç şüphesiz. Çünkü bildiği sözcükler, Dünyalıyken ona hizmet eden düşünce sembolleri, Jovian haline gelince kullanılamıyordu artık.</p>

  <p>Kubbenin yanındaki kapalı bölme açıldı ve Towser dışarı yuvarlandı... En azından o, bunun Towser olduğunu sanıyordu.</p>

  <p>Söylemek istediği şeyleri aklında şekillendirerek köpeğe seslenmeye yeltendi. Ama aklındakileri söyleyemedi. Onları söylemesi mümkün değildi. Çünkü onları söylemekte kullanabileceği bir şey yoktu.</p>

  <p>Beyni, bulanık bir dehşetle çalkalandı bir an için; beynini küçük panik dalgaları halinde dönüp duran kör bir korku duygusu kaplamıştı.</p>

  <p>Jovianlar nasıl konuşuyordu? Nasıl...</p>

  <p>Towser&rsquo;ın farkına vardı aniden, Dünya&rsquo;dan onunla beraber ayrılıp gittiği her gezegene onunla birlikte giden o kırpık tüylü hayvanın vızıltılı bir sesle ifade etmeye çalıştığı içten dostluğunu şiddetle hissetti. Sanki eskiden beri Towser olarak tanıdığı şey uzanmış ve bir anlığına onun beyninin içine oturmuştu.</p>

  <p>Sonra, o vızıltının içinde, anlayabildiği için ona büyük mutluluk veren sözcükler belirdi.</p>

  <p>&ldquo;Selam, ahbap.&rdquo;</p>

  <p>Aslında bunlar sözcük değil, sözcükten de iyiydi. Beyninin içinde şekillenen düşünce sembolleriydi, sözcüklerin asla sahip olamayacağı anlamlar içeren, birbiriyle bağlantılı düşünce sembolleri.</p>

  <p>&ldquo;Selam, Towser,&rdquo; dedi.</p>

  <p>&ldquo;Kendimi iyi hissediyorum,&rdquo; dedi Towser. &ldquo;Aynı yavruyken olduğu gibi. Halbuki son zamanlarda kendimi çürümüş hissediyordum. Bacaklarım tutulmuş, dişlerimden geriye pek bir şey kalmamıştı. Böyle dişlerle kemik gevmek hiç de kolay değildir. Bunlar yetmezmiş gibi, bitler de canıma okuyordu. Onları eskiden beri hiç umursamamışımdır. Gençlik günlerimde birkaç bit fazla ya da eksik olmuş, hiç aldırmazdım.&rdquo; &ldquo;Ama... ama...&rdquo; Fowler&rsquo;in düşünceleri karmakarışık olmuştu. &ldquo;Benimle konuşuyorsun!&rdquo;</p>

  <p>&ldquo;Tabii ya,&rdquo; dedi Towser. &ldquo;Seninle hep konuşurdum, ama sen beni duyamazdın. Zaman zaman sana bazı şeyler söylemek ister, ama sesleri bir türlü düzenleyemezdim.&rdquo;</p>

  <p>&ldquo;Seni bazen anlardım,&rdquo; dedi Fowler. &ldquo;Yeterince değil,&rdquo; dedi Towser. &ldquo;Yemek yemek, birşeyler içmek veya dışarı çıkmak istediğimde anlardın sadece, daha fazlasını değil.&rdquo; &ldquo;Özür dilerim,&rdquo; dedi Fowler.</p>

  <p>&ldquo;Boşver gitsin," dedi ona Towser. &ldquo;Seninle şu kayalığa kadar yarışmaya varım.&rdquo;</p>

  <p>Fowler kayalığı ilk kez o zaman gördü; görünüşe göre kilometrelerce ötedeydi, ama rengarenk bulutların gölgesinde tuhaf, kristal gibi bir güzellikle parıldıyordu.</p>

  <p>Fowler durakladı. &ldquo;Orası çok uzak...&rdquo;</p>

  <p>&ldquo;Aah, haydi,&rdquo; dedi Towser ve daha bunu söylerken koşmaya başlamıştı bile.</p>

  <p>Bacaklarındaki, yeni vücudundaki gücü sınayarak, başlangıçta biraz kuşkulu, bir an sonra şaşırmış, sonra ise kızıl-mor renklerle bezenmiş çayırdan ve yağmurun, toprağın üzerinde biriktirdiği dumandan kaynaklanan çılgınca bir sevinçle koşarak, onu izledi Fowler.</p>

  <p>Koşarken, müziği fark etti; vücudunda çınlayan, benliğini kaplayan, gümüşsü bir hızla onu kanatlandıran müziği. Işıl ışıl, çiçeklerle kaplanmış bir tepedeki çan kulesinden yükseliyormuş gibi gelen bir müzik.</p>

  <p>Kayalık yaklaştıkça müzik de derinleşti ve büyülü bir ses serpintisiyle evreni doldurdu. Fowler ise, müziğin, parıldayan kayalığın yüzünü örtmekte olan şelaleden geldiğini anlamıştı.</p>

  <p>Şu var ki, şelalede akanın su değil, amonyak olduğunu ve kayalığın, oksijenin katılaşmış halinden ibaret olduğu için beyaz bir renk aldığını da anlamıştı.</p>

  <p>Şelalenin yüzlerce renk taşıyan göz kamaştırıcı bir gökkuşağına karıştığı yerde, Towser&rsquo;in yanı başında kayarak durdu. Yüzlerce renk olduğu sözün gelişiydi; çünkü burada, insanların her daim gördüğü şekilde herhangi bir ana rengin diğerine karışıp çeşitlenmesi değil, prizmayı en son ayrımına dek kıran apaçık bir seçilebilirlik söz konusuydu.</p>

  <p>&ldquo;Müzik,&rdquo; dedi Towser.</p>

  <p>&ldquo;Evet, ne olmuş?&rdquo;</p>

  <p>&ldquo;Müzik,&rdquo; dedi Towser, &ldquo;titreşim. Dökülen suyun titreşimi.&rdquo;</p>

  <p>&ldquo;Ama Towser, sen titreşimlerden anlamazsın ki.&rdquo;</p>

  <p>&ldquo;Yoo, anlarım,&rdquo; diye iddia etti Towser. &ldquo;Kafamda daha yeni belirdi.&rdquo;</p>

  <p>Fowler düşünceli bir şekilde yutkundu. &ldquo;Yeni belirdi!&rdquo;</p>

  <p>Sonra aniden, aklında bir formül geliştirdi... madeni Jüpiter&rsquo;in basıncına dayanır hale getirecek bir işlemin formülü.</p>

  <p>Hayretler içinde, şelaleyi uzun uzun seyretti ve zihninde, oradaki sürüyle rengi hızla alarak renk tayfındaki asıl yerlerine yerleştirdi. Olmuştu işte. Mavi gökyüzünden aynen alınmış gibi. Ya da hiçlikten alınmış gibi, çünkü artık ne madene ne de renge ilişkin bir şey biliyordu.</p>

  <p>&ldquo;Towser,&rdquo; diye bağırdı. &ldquo;Towser, bize birşeyler oluyor!&rdquo;</p>

  <p>&ldquo;Evet, biliyorum,&rdquo; dedi Towser.</p>

  <p>&ldquo;Beyinlerimiz,&rdquo; dedi Fowler. &ldquo;Onları kullanıyoruz, hepsini, hem de en gizli köşelerine kadar. Çoktandır öğrenmiş olmamız gereken şeyleri canlandırabilmek için kullanıyoruz onları. Belki de Dünyalıların beyinlerinin ağır işlemesi ve bulanık olması doğaldır. Belki de biz, evrenin moronlarıyız. İşleri zor tarafından halletmek üzere ayarlandık belki de.&rdquo;</p>

  <p>Onu pençesinin içine almışa benzeyen bu yeni, parlak fikrin ışığında, Jüpiter&rsquo;in basıncına karşı direnç gösterecek olanın, bir şelalenin renklerinden veya madenden ibaret bir şey olmadığını da biliyordu. Başka şeyler seziyordu, henüz açıklayamadığı şeyler. Onu daha da büyük şeylerin, insanoğlunun düşünce sınırlarının ve hatta insanoğlunun hayal gücünün ötesinde bulunan sırların beklediğini müjdeleyen belli belirsiz bir fısıltı. Sırlar, olaylar, muhakeme üzerine kurulu bir mantık. Tüm muhakeme gücünü kullandığı takdirde her beynin algılayabileceği şeyler.</p>

  <p>&ldquo;Benliğimizin çoğu halen Dünyalı,&rdquo; dedi. &ldquo;Şu an öğrenmeye başladıklarımız, öğreneceklerimizin... biz insanken, belki de insan olduğumuz için bizden saklanmış olan şeylerin yanında hiç sayılır. Bunlar bizden saklandı, çünkü insanken sahip olduğumuz vücutlar yetersiz vücutlardı. Donanımı düşünmek için yetersiz, kişinin sahip olması gereken belli sezgiler için yetersiz olan vücutlar. Gerçek bilgiye ulaşmak için gerekli olan belli sezgiler için bile yetersizdiler muhtemelen.&rdquo;</p>

  <p>Başını çevirip, bulundukları yerden ufacık siyah bir nokta gibi görünen kubbeye baktı.</p>

  <p class="p9"><span class="t11">&nbsp;</span></p>

  <p>Orada, Jüpiter&rsquo;in güzelliğini göremeyen insanlar vardı. Gezegenin yüzeyini girdap gibi dönen bulutların ve şiddetli yağmurun kapladığını zanneden insanlar. Göremeyen insan gözleri. Zavallı gözler. Bulutların güzelliğini, fırtınanın ardında yatan gerçeği göremeyen gözler. Dökülen sudan yükselen müzik dalgalarının verdiği heyecanı duyamayan bedenler.</p>

  <p>Korkunç bir yalnızlık içinde kendi başına yürüyen, mesajlarını flama ile birbirine ileten izciler gibi kendilerine has bir dilde konuşan, onun uzanıp Towser&rsquo;a dokunduğu gibi uzanıp bir başkasının aklına dokunmaktan aciz insanlar. Diğer canlılarla yapılan o kişisel, içten temastan sonsuza dek mahrum kalmış canlılar.</p>

  <p>O, Fowler, burada, gezegenin yüzeyinde, yabancı şeylerden kaynaklanan bir dehşet bulmayı beklemiş, bilinmeyen şeylerin tehdidi karşısında saklanacağını zannetmiş, Dünya dışı bir durumla karşılaşması halinde tiksinti duymamak için kendini çelik gibi hissiz olmak üzere hazırlamıştı.</p>

  <p>Oysa, İnsanoğlu&rsquo;nun şimdiye dek hiç karşılaşmadığı kadar büyük bir şey bulmuştu karşısında. Daha çevik, daha güvenilir bir vücut. Bir ferahlık duygusu, daha derin bir yaşama coşkusu. Daha keskin bir zeka. Dünya&rsquo;daki hayalcilerin bile henüz gözünün önüne getiremediği güzellikte bir diyar.</p>

  <p>&ldquo;Haydi gidelim,&rdquo; diye zorladı onu Towser.</p>

  <p class="p9"><span class="t11">&nbsp;</span></p>

  <p>&ldquo;Nereye gitmek istiyorsun?&rdquo;</p>

  <p>"Nereye olursa,&rdquo; dedi Towser. &ldquo;Yeter ki yola çıkalım, bakalım nereye varacağız. İçimde bir his var... ee, bir his...&rdquo;</p>

  <p>&ldquo;Evet, biliyorum,&rdquo; dedi Fowler.</p>

  <p>Çünkü o da aynı hissi duyuyordu. Bir coşkunluk hissiydi bu. Müthiş şeylerin olacağına dair bir his. Ufkun ardında onları maceranın ve maceradan da öte şeylerin beklediğine dair bir his.</p>

  <p>Biliyordu ki, geri dönmemelerinin sebebi de buydu.</p>

  <p>&ldquo;Ben dönmeyeceğim,&rdquo; dedi Towser.</p>

  <p>&ldquo;Onları böyle yüz üstü bırakamayız,&rdquo; dedi Fowler.</p>

  <p>Fowler kubbeye doğru bir iki adım attı, sonra durdu.</p>

  <p>Kubbeye dönmek. O her yanı ağrıyan, zehir yüklü vücuda dönmek. Eskiden vücudu ağrıyormuş gibi gelmezdi ona, ama şimdi artık bundan emindi.</p>

  <p>O donuk beyne dönmek. O uyuşuk, karmaşık düşüncelere dönmek yeniden. Diğerlerinin anlayacağı işaretler meydana getirmek için açılıp kapanan ağızlara, şimdi ona &ldquo;hiç görmesem daha iyi&rdquo; dedirten o gözlere dönmek. Pisliğe, sefalete, cehalete geri dönmek.</p>

  <p>&ldquo;Belki başka zaman,&rdquo; diye mırıldandı kendi kendine.</p>

  <p>&ldquo;Yapacak ve görecek çok şey var önümüzde,&rdquo; dedi Towser. &ldquo;Öğrenecek de çok şeyimiz var. Yeni şeyler keşfedeceğiz...&rdquo;</p>

  <p>Evet, yeni şeyler keşfedebilirlerdi. Uygarlıklar, belki de. İnsan uygarlığıyla karşılaştırıldığında muazzam yapılar gibi görünecek uygarlıklar. Güzelliği ve daha da önemlisi o güzelliği anlamayı bulacaklardı belki de. Ayrıca, daha önce kimsenin... hiçbir insanın ya da köpeğin rastlamadığı bir dostluk.</p>

  <p>Bir de yaşam. Uyuşturulmuş bir hayatın ardından tanık olunacak yaşama hızı.</p>

  <p>&ldquo;Ben geri dönemem,&rdquo; dedi Towser.</p>

  <p>&ldquo;Ben de,&rdquo; dedi Fowler.</p>

  <p>&ldquo;Eğer dönersem beni tekrar köpeğe dönüştürürler,&rdquo; dedi Towser.</p>

  <p>&ldquo;Beni de,&rdquo; dedi Fowler, &ldquo;insana.&rdquo;</p>

  <p>&nbsp;</p>
</body>
</html>
