<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.9" name="Generator" />
  <link href="../Styles/style.css" rel="stylesheet" type="text/css" />

  <title>3</title>
</head>

<body>
  <h1>3</h1>

  <h2 id="sigil_toc_id_3"><a id="ncx744"></a>NÜFUS SAYIMI</h2>

  <p>Sincap yanından hızla geçip dev bir ceviz ağacına tırmandığı sırada Richard Grant, tepenin yamacından fışkıran ve kıvrıla kıvrıla gitmekte olan ışıltılı bir dereye boşalan küçük pınarın yanı başında dinleniyordu. Sincabın peşinde, sonbaharın gelişiyle dökülmüş olan yapraklardan ufak bir hortum oluşturarak koşturan küçük siyah bir köpek vardı.</p>

  <p>Grant&rsquo;i görünce Köpek aniden durdu, bir yandan kuyruğunu sallayarak, neşe içindeki gözleriyle onu izlemeye koyuldu.</p>

  <p>Grant sırıttı. &ldquo;Merhaba,&rdquo; dedi.</p>

  <p>&ldquo;Merhaba,&rdquo; dedi köpek.</p>

  <p>O âna dek miskince uzanmayı sürdürmüş olan Grant, şaşkınlıktan ağzı açık halde, birden ayağa fırladı. Köpek ise, kırmızı bir paçavrayı andıran dilini sarkıtarak, onun bu haline güldü.</p>

  <p>Grant heyecandan titreyen bir elle ceviz ağacını gösterdi. &ldquo;Senin sincap orada.&rdquo;</p>

  <p>&ldquo;Sağol,&rdquo; dedi köpek. &ldquo;Biliyorum. Kokusunu alabiliyorum.&rdquo;</p>

  <p>İyice irkilen ve birisinin kendisini işlettiğinden şüphelenen Grant, hızla etrafına bakındı. Belki de bir vantrilogdu bunu yapan. Ama görünürde kimsecikler yoktu. Ağaçlık alanda ondan, köpekten, şırıldayan pınardan ve ağacın üstünde kendine has sesler çıkarmakta olan sincaptan başka kimse bulunmuyordu.</p>

  <p>Köpek ona yaklaştı.</p>

  <p>&ldquo;Adım,&rdquo; dedi, &ldquo;Nathaniel.&rdquo;</p>

  <p>İşte, konuşuyordu. Buna hiç şüphe yoktu. Bu dili yeni öğrenen biri gibi sözcükleri özenle telaffuz etmesi bir yana bırakılırsa, konuşması neredeyse insan gibiydi. Ayrıca, şiveliydi de; tam olarak sezilemeyen bir aksan, acayip bir ahenk vardı sesinde.</p>

  <p>&ldquo;Tepenin öbür yanında yaşıyorum,&rdquo; diye belirtti Nathaniel, &ldquo;Webster&rsquo;larla birlikte.&rdquo;</p>

  <p>Oturdu, kuyruğunu yere, etrafa serpilmiş yaprakların üstüne koydu. Son derece mutlu görünüyordu.</p>

  <p>Grant birden parmaklarını şıklattı.</p>

  <p>&ldquo;Bruce Webster! Şimdi hatırladım. Bunu daha önce akıl etmem gerekirdi. Tanıştığımıza sevindim, Nathaniel.&rdquo;</p>

  <p>&ldquo;Ya sen kimsin?&rdquo; diye sordu Nathaniel.</p>

  <p>&ldquo;Ben mi? Ben Richard Grant&rsquo;im, sayım memuru."</p>

  <p>&ldquo;Nasıl? Say... sayı...&rdquo;</p>

  <p>&ldquo;Sayım memurunun işi insanları saymaktır,&rdquo; diye açıkladı Gramp. &ldquo;Nüfus sayımı yapıyorum anlayacağın.&rdquo;</p>

  <p>&ldquo;Söylediklerini anlamam,&rdquo; dedi Nathaniel, &ldquo;oldukça zor."</p>

  <p class="p9"><span class="t11">&nbsp;</span></p>

  <p>Kalktı, pınara doğru yürüdü ve gürültülü bir şekilde silkelendi. Sonra, adamın yanına gelip oturdu.</p>

  <p>&ldquo;Sincabı vurmak ister misin?&rdquo; dedi.</p>

  <p>&ldquo;Vurmamı istiyor musun?"</p>

  <p>&ldquo;Tabii,&rdquo; dedi Nathaniel.</p>

  <p>Ama sincap gitmişti. Neredeyse çırılçıplak kalmış olan dallarını tarayarak, ağacın etrafını dolandılar birlikte. Ne ağacın dallan arasından görünen tüylü bir kuyruk, ne de yukarıdan onları gözetleyen boncuk boncuk gözler vardı. Onlar konuşadursun, sincap çoktan kaçmıştı bile.</p>

  <p>Nathaniel biraz yılgın görünmesine rağmen elinden geleni yaptı.</p>

  <p>&ldquo;Neden geceyi bizimle geçirmiyorsun?&rdquo; diye davet etti Grant&rsquo;i. &ldquo;Sonra, yarın sabah, avlanmaya gidebiliriz. Bütün gün av peşinde koşarız.&rdquo;</p>

  <p>Grant kıkırdadı. &ldquo;Size rahatsızlık vermek istemem. Ben dışarıda gecelemeye alışkınım.&rdquo;</p>

  <p>Nathaniel ısrar etti. &ldquo;Bruce seni gördüğüne sevinecek. Büyükbaba için ise değişen bir şey olmaz. Çevresinde olup bitenlerin yarısından bile haberi olmuyor zaten.&rdquo;</p>

  <p>&ldquo;Kim bu büyükbaba?&rdquo;</p>

  <p>&ldquo;Asıl adı Thomas,&rdquo; dedi Nathaniel, &ldquo;ama biz ona hep Büyükbaba deriz. O, Bruce'un babası. Bayağı yaşlandı artık. Bütün gün öylece oturup çok eskiden olmuş bir olayı düşünüyor.&rdquo;</p>

  <p>Grant başıyla onayladı. &ldquo;Düşündüğü şeyin ne olduğunu biliyorum. Nathaniel, Juwain.&rdquo;</p>

  <p>&ldquo;Evet, öyle,&rdquo; diye onayladı Nathaniel. &ldquo;Bu ne anlama geliyor?&rdquo;&rsquo;</p>

  <p>Grant başını iki yana salladı. &ldquo;Keşke bunu sana söyleyebilsem, Nathaniel. Keşke bilebilsem.&rdquo;</p>

  <p>Çıkınını omzuna attı, eğilip köpeğin kulağının arkasını kaşıdı. Nathaniel zevkten dört köşe olmuştu.</p>

  <p>&ldquo;Teşekkürler,&rdquo; dedi ve patika boyunca ilerlemeye başladı.</p>

  <p>Grant de onu izledi.</p>

  <p>Thomas Webster, çimin üstündeki tekerlekli sandalyesine oturmuş, güneşin son ışıklarının ardında kaybolduğu tepeleri seyrediyordu.</p>

  <p>Yarın seksen altı yaşıma basacağım, diye geçirdi içinden. Seksen altı. Bu bir insan yaşamı için oldukça uzun bir süre. Belki de fazla uzun. Özellikle de artık yürüyemiyor ve gözleri iyi görmüyorsa.</p>

  <p>Elsie benim için üzerinde bir sürü mum olan aptal bir kek hazırlayacak ve robotlar da bana hediyeler getirecekler ve Bruce&rsquo;un şu köpekleri yanıma gelip kuyruklarını sallayarak bana mutlu yıllar dileyecekler. Ayrıca birkaç televizör görüşmesi de yapmam gerekecek... ama muhtemelen çok fazla değil. Sonra göğsüme vurup yüz yaşıma kadar yaşayacağımı söyleyeceğim ve herkes bir yandan alkışlayıp bir yandan da bıyıkaltından bana sırıtacak; &ldquo;şu yaşlı ahmağa da bakın hele&rdquo; diyecekler.</p>

  <p>Seksen altı yaşındayım ve bugüne dek yapmak istediğim iki şey oldu. Birini yaptım, birini ise yapamadım.</p>

  <p>Uzaktaki bir bayırın üstünde gaklayarak uçan bir karga, vadinin gölgeleri içine süzüldü. Çok ötelerden, nehrin aşağılarından, bir yaban ördeği sürüsünün vaklamaları duyuluyordu.</p>

  <p>Yakında yıldızlar ortaya çıkacaktı. Yılın bu döneminde erkenden çıkarlardı. Onlara bakmayı seviyordu. Yıldızlar! Vahşi bir gururla, sandalyenin kollarına hafifçe vurmaya başladı. Tanrı şahidiydi ki, yıldızlar onun besiniydi. Yoksa bu, onda sabit fikir mi olmuştu? Belki de... ancak bu, çok eskiden yediği o damgayı silmesine yarayan bir şey, ailesini şu ukala tarihçilerin dedikodularından koruyan bir kalkandı en azından. Ayrıca Bruce da yardım ediyordu. Onun şu köpekleri yok muydu...</p>

  <p>Arkasındaki çimenlikte bir ayak sesi duyuldu.</p>

  <p>&ldquo;Viskiniz, efendim,&rdquo; dedi Jenkins.</p>

  <p>Thomas Webster robota baktı, bardağı tepsiden aldı.</p>

  <p>&ldquo;Teşekkürler, Jenkins,&rdquo; dedi.</p>

  <p>Bardağı parmaklarının arasında çevirdi. &ldquo;Jenkins, sen ne zamandır bu aileye içki servisi yapıyorsun?&rdquo;</p>

  <p>&ldquo;Babanıza yapardım, efendim,&rdquo; dedi Jenkins.</p>

  <p class="p9"><span class="t11">&nbsp;</span></p>

  <p>&ldquo;Önceden de onun babasına.&rdquo;</p>

  <p>&ldquo;Bir haber var mı?&rdquo; diye sordu yaşlı adam.</p>

  <p>Jenkins aksi yönde başını salladı. &ldquo;Hiç haber yok.&rdquo;</p>

  <p>Thomas Webster içkisinden bir yudum aldı. &ldquo;Öyleyse, daha güneş sisteminin ardındalar demektir bu. Pluton istasyonunda yakıt ikmali yapmak için bile henüz çok uzaktalar. Alpha Centauri&rsquo;yi yarılamış veya daha da yaklaşmış olsalar gerek. Keşke yeterince uzun yaşayabilsem...&rdquo;</p>

  <p>&ldquo;Yaşayacaksınız, efendim,&rdquo; dedi Jenkins ona. &ldquo;Bunu ruhumun derinliklerinde hissediyorum.&rdquo;</p>

  <p>"Senin,&rdquo; diye belirtti yaşlı adam, &ldquo;ruhun yok ki.&rdquo;</p>

  <p>Yavaşça, uzmanlaşmış diliyle tadarak, içkisinden bir yudum daha aldı. İçkiye yine fazla su katılmıştı. Ama bir şey söylemek yersizdi. Jenkins&rsquo;in bunda suçu yoktu. Şu doktor! Jenkins&rsquo;e viskiye su katmasını söyleyen, şu doktordu. Son yıllarını yaşayan bir adamı güzel bir içkiden mahrum etmek...</p>

  <p>Tepeye çıkan patikayı işaret ederek, &ldquo;Şu aşağıdaki nedir?&rdquo; diye sordu.</p>

  <p>Jenkins, bakmak için o yöne döndü.</p>

  <p>&ldquo;Görünüşe göre, efendim,&rdquo; dedi, &ldquo;Nathaniel eve birini getiriyor.&rdquo;</p>

  <p>Köpekler, iyi geceler dilemek üzere toplanmış, sonra oradan ayrılmışlardı.</p>

  <p class="p9"><span class="t11">&nbsp;</span></p>

  <p>Bruce Webster, sırıtarak onların ardından baktı.</p>

  <p>&ldquo;Ne çete ama,&rdquo; dedi.</p>

  <p>Grant&rsquo;e döndü. &ldquo;Bugün öğlen Nathaniel seni bayağı korkuttu sanırım.&rdquo;</p>

  <p>Grant brendi bardağını kaldırdı, onu ışığa tutarak kısık gözlerle baktı.</p>

  <p>&ldquo;Korkuttu,&rdquo; dedi. &ldquo;Sadece bir an için. Sonra, senin burada yaptığın işler hakkında okuduğum şeyleri hatırladım. Gerçi bu, benim mesleğim değil tabii, ama senin yaptıkların halka duyuruluyor, teknik bir dille yazılmayan dergilerde bile az çok yer alıyor.&rdquo;</p>

  <p>&ldquo;Senin mesleğin mi?&rdquo; diye sordu Webster. &ldquo;Sanmıştım ki...&rdquo;</p>

  <p>Grant güldü. &ldquo;Ne demek istediğini anlıyorum. Nüfusla uğraşan biriyim ben. Bir sayman. Sana hak veriyorum.&rdquo;</p>

  <p>Webster&rsquo;ın aklı karışmış, biraz utanmıştı. &ldquo;Bay Grant, umarım sizi...&rdquo;</p>

  <p>&ldquo;Hiç de değil,&rdquo; dedi Grant ona. &ldquo;İsimleri ve yaşları yazan ve ardından, bir sonraki insan grubunu işlemeye geçen biri olarak kabul edilmeye alışkınım ben. Tabii bu, eski nüfus anlayışı. Yani baş sayımı, başka bir şey değil. İstatistikten ibaret bir iş. Ne de olsa, son nüfus sayımı yapılalı üç yüzyılı geçmiş. Zaman değişti artık.&rdquo;</p>

  <p>&ldquo;Beni meraklandırıyorsunuz,&rdquo; dedi Webster. &ldquo;Yaptığınız bu kelle sayımından, uğursuz bir şeymiş gibi bahsediyorsunuz.&rdquo;</p>

  <p>&ldquo;Uğursuz değil,&rdquo; diye karşı çıktı Grant. &ldquo;Mantıklı. İnsan nüfusuna paha biçmektir bu. Sadece kaç kişi olduğunu değil, aynı zamanda sahip oldukları özellikleri, düşüncelerini ve yaptıkları işleri irdeleyip bunlara değer biçmektir.&rdquo;</p>

  <p>Webster, ayaklarını şöminenin ateşine doğru gererek, koltuğuna biraz daha gömüldü. &ldquo;Bay Grant, beni psikanalize tabi tuttuğunuzu söylemeyin sakın.&rdquo;</p>

  <p>Grant brendisini kafaya dikti ve bardağı masaya koydu. &ldquo;Bunu neden yapayım ki?" dedi. &ldquo;Dünya Komitesi, senin gibi kişiler hakkında bilinmesi gereken her şeyi biliyor zaten. Asıl sorun diğerlerinde... bayır koşucuları denilenlerde. Bazıları kuzeydeki ormanlık bölgede vahşiler gibi yaşıyor. Güneydekiler ise bir başka âlem. Gözden uzak... neredeyse unutulmuş bir topluluk. Ağaçlıklarda barınırlar. Dünya Komitesi yönetimi gevşettiğinde etrafa kaçışan insanlar bunlar.&rdquo; Webster homurdandı. &ldquo;Yönetimin gevşetilmesi gerekiyordu,&rdquo; diye belirtti. &ldquo;Tarih, bu kararın doğruluğunu herkese kanıtlayacaktır. Dünya Komitesi bu gezegenin yönetim birimi haline gelmeden önce de öküz arabasıyla oradan oraya göçen bu berduşlar başa belaydı. Üç yüzyıl önce kent yönetimlerine nasıl ihtiyaç kalmadıysa bugün de ulusal hükümetlere lüzum kalmadı.&rdquo; &ldquo;Tamamen haklısın,&rdquo; dedi Grant ona, &ldquo;ki, hükümetin pençesinin gevşemesiyle insan yaşamı üzerindeki kontrolü de gevşedi. Bu pençeden kurtulup yönetimden uzak yaşamak isteyen, kent yaşamının kazançlarından vazgeçip gereklerinden kaçmak isteyen insanlar, bu dileklerini kolayca yerine getirebildiler. Dünya Komitesi ise bu duruma aldırmıyordu. Sorumsuz ve isyankar kişilerden çok daha önemli şeyler vardı onu endişelendirecek. Ayrıca, kentlerden kopmak isteyenlerin sayısı oldukça fazlaydı da. Örneğin çiftçiler, hidrofoniklerin kullanılmaya başlanmasıyla, alışılagelmiş yaşam tarzlarını terk etmek zorunda kalan çiftçiler. Birçokları endüstriyel yaşama ayak uydurmakta güçlük çekti. Peki, ne yaptılar? Çekip gittiler. İlkel yaşama geri döndüler. Az biraz ürün yetiştirdiler, avlandılar, tuzak kurdular, ağaç kestiler, arada sırada ufak çaplı hırsızlık yaptılar. Esas geçim tarzlarından mahrum bırakıldıklarından, tekrardan toprağa yöneldiler, toprak da onları bağrına bastı.&rdquo;</p>

  <p>&ldquo;Bu üç yüzyıl önceydi,&rdquo; dedi Webster. &ldquo;O zamanlar, Dünya Komitesi onları umursamıyordu. Elinden geleni yapıyordu tabii, ama senin de dediğin gibi, böyle birkaçının parmaklarının arasından kayıp gitmesi pek de umurunda değildi. Madem öyle, bu ani ilginin sebebi nedir peki?&rdquo; &ldquo;Sanırım,&rdquo; dedi Grant ona, &ldquo;artık bu işe bir el atmak istiyorlar.&rdquo;</p>

  <p>Webster&rsquo;ı yakından inceliyordu. Yüzünde bir kudret ifadesiyle, ateşin önünde gevşemiş halde duruyor; kıpırdayan alevlerin gölgesi, yüzünde gerçeküstü sayılabilecek şekiller oluşturuyordu.</p>

  <p>Grant elini cebine sokup birşeyler aradı, sonra piposunu çıkarıp ucuna tütün bastı.</p>

  <p>&ldquo;Bir şey daha var,&rdquo; dedi.</p>

  <p>&ldquo;Eee?&rdquo; diye sordu Webster.</p>

  <p>&ldquo;Bu nüfus sayımıyla ilgili bir şey daha var. Eninde sonunda bu sayımı yapacaklar sanırım, çünkü bir Dünya nüfusu tablosunun daima ellerinin altında bulunması işlerine gelir. Ama amaç bununla da sınırlı değil.&rdquo;</p>

  <p>&ldquo;Dönüşüm geçirenler,&rdquo; dedi Webster.</p>

  <p>Grant başıyla onayladı. &ldquo;Doğru. Birinin bunu tahmin edeceğini hiç ummazdım.&rdquo;</p>

  <p>&ldquo;Ben onlarla çalışıyorum,&rdquo; diye belirtti Webster. &ldquo;Tüm hayatım bu tür dönüşümlerle geçiyor.&rdquo; &ldquo;Tuhaf kültür çeşitleri türüyor,&rdquo; dedi Grant. &ldquo;Eskiden var olmayan şeyler bunlar. Taze kişiliklerin kusursuz birer örneği olan edebi şekiller. Geleneksel ifadelerden kopmuş bir müzik. Daha önce hiç rastlanmamış bir resim anlayışı. Bunların çoğu ya isimsiz ya da en azından takma isimlerin altına gizlenmiş durumda.&rdquo;</p>

  <p>Webster güldü. &ldquo;Böylesi bir şey, tabii ki, Dünya Komitesi için son derece büyük bir sır.&rdquo;</p>

  <p>&ldquo;Aynen öyle,&rdquo; diye açıkladı Grant. &ldquo;Komite, sanat ve edebiyatla, diğer şeylerle -tam anlamıyla ortaya çıkmayan şeyler- olduğu kadar ilgili değil. Eğer bir orman rönesansı yaşanacaksa, doğal olarak bu, yepyeni bir sanat ve edebiyat yoluyla gerçekleşir. Ancak rönesansın sanat ve edebiyattan ibaret olduğu da söylenemez.&rdquo;</p>

  <p>Webster koltuğuna daha da gömüldü ve ellerini çenesinin altına dayadı.</p>

  <p>&ldquo;Sanırım," dedi, &ldquo;sözü nereye getirmek istediğini anladım.&rdquo;</p>

  <p>Şöminenin çıtırtısı ve dışarıdaki ağaçların arasında esen gizemli bir sonbahar rüzgarı dışında hiçbir şeyle bölünmeyen bir sessizlik içinde, uzun dakikalar boyunca oturdular.</p>

  <p>&ldquo;Bir zamanlar bir şans belirmişti,&rdquo; dedi Webster, kendi kendine konuşur gibi. &ldquo;Yeni bakış açılarının, insan düşüncesinin dört bin yıllık geçmişinin tüm karmaşıklığını silip atacak bir şeyin ortaya çıkmasını sağlayacak bir şans. Ancak adamın biri o şansı heba etti.&rdquo;</p>

  <p>Grant, oturduğu yerde huzursuzca kıpırdandı, sonra, Webster'ın onu kımıldarken görmesinden korkarak kaskatı kesildi.</p>

  <p>&ldquo;O adam,&rdquo; dedi Webster, &ldquo;benim dedemdi.&rdquo;</p>

  <p>Grant, birşeyler söylemesi gerektiğini, suspus vaziyette orada öylece oturamayacağını biliyordu.</p>

  <p>&ldquo;Belki de Juwain yanılmıştı,&rdquo; dedi. &ldquo;Yeni bir felsefe bulamamış olabilir."</p>

  <p>&ldquo;Bu,&rdquo; diye belirtti Webster, &ldquo;kendimizi avundurmak için kullanageldiğimiz bir fikir. Kaldı ki bu, pek olası değil. Juwain büyük bir Mars filozofu, belki de Mars'ın yetiştirdiği en büyük filozoftu. Eğer yaşayabilseydi, eminim ki o yeni felsefeyi geliştirecekti. Ama yaşayamadı. Yaşayamadı, çünkü dedem Mars'a gidememişti.&rdquo;</p>

  <p>&ldquo;Dedenin bunda hatası yoktu," dedi Grant. &ldquo;O gitmeyi denedi. Agorafobi, bir adamın yenemeyeceği bir şeydir...&rdquo;</p>

  <p>Webster bu konuyu bir yana bıraktı. &ldquo;Her şey olmuş bitmiş. Telafi edilebilecek bir şey değil bu. Bunu kabullenip yola öyle devam etmeliyiz. Söz konusu olan benim ailem ve benim dedemken...&rdquo;</p>

  <p>Grant, zihninde beliren düşüncenin etkisiyle sarsılmış halde ona baktı. &ldquo;Köpekler! Nedeni bu...&rdquo;</p>

  <p>&ldquo;Evet, köpekler,&rdquo; dedi Webster.</p>

  <p>Uzaktan, nehir yatağından, dışarıdaki ağaçların arasındaki rüzgarın sesine karışan bir çığlık duyuldu.</p>

  <p>&ldquo;Bir rakun,&rdquo; dedi Webster. &ldquo;Köpekler onu duyacak ve dışarı çıkmak için can atacaklar.&rdquo;</p>

  <p>Çığlık, tekrar duyuldu; normalde bunun bir hayal ürünü olması gerekirken, bu defa daha yakından gelir gibiydi.</p>

  <p>Webster koltuğunda doğrulmuştu, öne eğilmiş halde şömineye bakıyordu.</p>

  <p>&ldquo;Hem neden olmasın ki?&rdquo; diye sordu. &ldquo;Köpeğin de bir karakteri vardır. Karşılaştığın her köpekte bunu sezebilirsin. Hali huyu tamamen birbirinin aynı olan iki köpek gösteremezsin bana. Hepsi, değişen ölçülerde akıllıdır. Gereken tek şey de bu zaten: Şuurlu bir kişilik ve bir miktar akıl.</p>

  <p>&ldquo;Tam anlamıyla değişemediler, o kadar. İki handikapları var. Konuşamıyor ve iki ayak üstünde yürüyemiyorlar ve böyle dik yürüyemedikleri için de ellerini geliştirme fırsatı bulamadılar. Ama konuşmak ve elleri kullanabilmek sayesinde, biz köpeklerin, onlar da bizim yerimizde olabilirdi.&rdquo;</p>

  <p>&ldquo;Bunu hiç bu yönüyle düşünmemiştim," dedi Grant. &ldquo;Köpekleri, düşünebilen bir tür olarak hiç..."</p>

  <p>&ldquo;Hayır,&rdquo; dedi Webster, keskin bir tonla. &ldquo;Hayır, tabii ki düşünmedin. Sen onları, dünyanın çoğunluğunun hâlâ görmekte olduğu gibi gördün. Garabetler, süs eşyaları, insanı güldürmeye yarayan evcil hayvancıklar olarak gördün. Seninle konuşabilen evcil hayvanlar olarak.</p>

  <p>&ldquo;Ama bundan çok daha fazlası söz konusu, Grant. Seni temin ederim ki öyle. İnsan, buraya dek yalnız geldi. Düşünen, aklını kullanan tek ırktı o. Düşün bir kere; iki ırk olsaydı, düşünen, birlikte çalışan, akıl sahibi ırklar olsaydı, şimdikinden ne kadar daha uzağa, ne kadar daha hızlı gidilebilirdi, bir düşün! Çünkü, biliyorsun ki, benzer şekilde düşünmeyeceklerdi. Fikirlerini karşılaştıracaklardı. Birinin akıl edemediği şeyi, diğeri bulacaktı. Hani şu eski ikibaşlılık öyküsü gibi.</p>

  <p>&ldquo;Bir düşünsene, Grant. İnsan aklından <span class="t12">farkl</span><span class="t12">ı</span> olan, ama onunla işbirliği içinde çalışan bir akıl. İnsan aklının göremediği, anlayamadığı şeyleri çözebilecek; istenildiğinde, insan aklının geliştiremediği felsefeleri ortaya çıkarabilecek bir akıl.&rdquo;</p>

  <p>Kemikli, uzun parmaklı ellerini ateşe uzattı.</p>

  <p>&ldquo;Onlar konuşamıyorlardı ve ben onlara dil verdim. Bu kolay olmadı, çünkü bir köpeğin dili ve gırtlağı konuşmaya elverişli değildir. Ancak cerrahi bu işin üstesinden geldi... ustaca bir plastiyle. Ama şimdi... şimdi, umuyorum, düşünüyorum ki... henüz söylemek için çok erken...&rdquo;</p>

  <p>Grant gerilmiş halde öne kaykılmış, dikkat kesilmişti.</p>

  <p>&ldquo;Köpekler&rsquo;in, yapmış olduğun değişikliklere uyum sağladığını mı söylemek istiyorsun? Bu cerrahi düzeltmelerin kalıtsal kanıtları olduğunu mu?&rdquo;</p>

  <p>Webster başını salladı. &ldquo;Bunu söylemek için henüz çok erken. Yirmi yıl sonra, bunu sana söyleyebilirim belki."</p>

  <p>Brendi şişesini masadan aldı ve uzattı.</p>

  <p>&ldquo;Sağol,&rdquo; dedi Grant.</p>

  <p>&ldquo;Çok iyi bir evsahibi sayılmam,&rdquo; dedi Webster ona. &ldquo;Sen evindeymiş gibi davranmalı, beni beklememeliydin.&rdquo;</p>

  <p class="p9"><span class="t11">&nbsp;</span></p>

  <p>Bardağını ateşe doğru kaldırdı. &ldquo;Elimde, çalışmak için iyi bir malzeme var. Köpek, akıllı bir varlıktır. Sandığından da akıllı. Sıradan bir köpek, elli veya daha fazla kelime anlayabilir. Yüz kelime bile çok olağanüstü bir miktar sayılmaz. Buna bir yüz daha ekle, işte o zaman köpeğin işleyen bir sözlüğü var demektir. Nathaniel&rsquo;in kullandığı basit sözcükleri fark etmişsindir belki. İngilizcenin temelini hemen hemen kavramış durumda o.&rdquo;</p>

  <p>Grant başıyla onayladı. &ldquo;Bir iki kısa cümle. Bana, söyleyemediği pek çok kelime olduğundan bahsetti.&rdquo;</p>

  <p>&ldquo;Daha yapılacak çok iş var,&rdquo; dedi Webster. &ldquo;Hem de çok. Mesela, okuma. Bir köpek, senin benim gibi göremez. Lens kullanarak bir deneme yapıyorum bir süredir... onların görüş becerisini düzeltiyorum, böylece bizim gibi görebilirler. Bu deney başarısız olsa dahi, başka yollar bulunur. İnsan köpeğin nasıl gördüğünü zihninde canlandırmak, köpeklerin okuyabileceği kitaplar basmak zorunda.&rdquo;</p>

  <p>&ldquo;Peki ya köpekler," diye sordu Grant, &ldquo;onlar bu konuda ne düşünüyor?&rdquo;</p>

  <p>&ldquo;Köpekler mi?&rdquo; dedi Webster. &ldquo;ister inan ister inanma, Grant, onlar işin keyfini çıkarıyor.&rdquo;</p>

  <p>Ateşe baktı.</p>

  <p>&ldquo;Tanrı onları kutsasın,&rdquo; dedi.</p>

  <p class="p9"><span class="t11">&nbsp;</span></p>

  <p>Grant, Jenkins&rsquo;in ardı sıra, yatak odalarına giden basamakları çıkıyordu; yarı açık bir kapının yanından geçerlerken birisi onlara seslendi.</p>

  <p>&ldquo;Sen misin, yabancı?&rdquo;</p>

  <p>Grant durup etrafına bakındı.</p>

  <p>Jenkins, &ldquo;Bu yaşlı bey, efendim,&rdquo; diye fısıldadı. &ldquo;Genellikle uyuma güçlüğü çeker de.&rdquo;</p>

  <p>&ldquo;Evet,&rdquo; diye seslendi Grant.</p>

  <p>&ldquo;Uykun var mı?&rdquo; diye sordu ses.</p>

  <p>&ldquo;Pek yok,&rdquo; dedi Grant ona.</p>

  <p>&ldquo;İçeri gelsene biraz,&rdquo; dedi ihtiyar.</p>

  <p>Başında çizgili kukuletasıyla Thomas Webster, yatağında oturuyordu. Grant&rsquo;in, başlığına baktığını fark etti.</p>

  <p>&ldquo;Kelleşiyorum,&rdquo; dedi kaba bir sesle. &ldquo;Başıma bir şey geçirmedikçe kendimi rahat hissetmiyorum. Şapkamı da yatarken giyemem ya.&rdquo;</p>

  <p>Jenkins&rsquo;e bağırdı. &ldquo;Sen ne bekliyorsun? Konuğumuza içki getirsene!&rdquo;</p>

  <p>&ldquo;Derhal, efendim,&rdquo; dedi Jenkins ve oradan ayrıldı.</p>

  <p>&ldquo;Otur,&rdquo; dedi Thomas Webster. &ldquo;Otur ve biraz dinle. Konuşmak, uykumu getirecektir. Ayrıca, her gün yeni yüzler görme imkanımız da olmuyor burada.&rdquo;</p>

  <p>Grant oturdu.</p>

  <p>&ldquo;Oğlumu nasıl buldun?&rdquo; diye sordu ihtiyar. Grant, bu beklenmedik soru karşısında irkilmişti. &ldquo;Şey, bence mükemmel biri. Köpekler üzerinde yaptığı o çalışmalar...&rdquo;</p>

  <p>Yaşlı adam kıkırdadı. &ldquo;O ve onun köpekleri! Sana Nathaniel&rsquo;in kokarcayla karşılaşmasını anlatmış mıydım? Tabii ki anlatmadım. Seninle hemen hemen hiç konuşmuşluğumuz yok zaten.&rdquo; Ellerini yatak örtüsünün üstünde gezdirirken, uzun parmaklarıyla sinirli sinirli kumaşı yoluyordu.</p>

  <p>&ldquo;Biliyorsun, bir oğlum daha var, Allen. Ona Al diyebilirsin. Bu gece, Dünya&rsquo;dan insanoğlunun şimdiye dek hiç gidemediği kadar uzakta o. Yıldızlara doğru yol alıyor.&rdquo;</p>

  <p>Grant başını salladı. &ldquo;Biliyorum. Bu konuda bazı şeyler okumuştum. Alpha Centauri seferi.&rdquo; &ldquo;Babam bir cerrahtı,&rdquo; dedi Thomas Webster. &ldquo;Benim de öyle olmamı istedi. Bunu kabul etmeyişim onu çok kırmıştı sanırım. Ama bugünleri görebilse, bizimle gurur duyardı.&rdquo;</p>

  <p>&ldquo;Oğlunuz için endişelenmeniz yersiz,&rdquo; dedi Grant. &ldquo;O...&rdquo;</p>

  <p>Yaşlı adamın bakışları onu susturmuştu. &ldquo;O gemiyi ben kendim yaptım. Taslağını çizdim, inşasına tanık oldum. Bu sadece bir uzay yolculuğuysa eğer, gitmek istediği yere varacaktır. Çocuk da işinin ehlidir hani. O aracı cehennemin ta içine dek sürebilir.&rdquo;</p>

  <p>Üst üste yığılmış olan yastıklara sürtünen kukuletasını kaydırarak, oturduğu yerde daha da doğruldu.</p>

  <p class="p9"><span class="t11">&nbsp;</span></p>

  <p>&ldquo;Oraya gidip geleceğinden emin olmam için bir neden daha var. Başlangıçta pek üstünde durmadığım, ama sonradan hatırlayıp gözden geçirdiğim, anlamını düşündüğüm bir şey..."</p>

  <p>Biraz soluklandı. &ldquo;İnan bana, ben batıl inançlı biri değilim.&rdquo;</p>

  <p>&ldquo;Tabii ki değilsiniz,&rdquo; dedi Grant.</p>

  <p>&ldquo;Emin ol ki değilim," dedi Webster.</p>

  <p>&ldquo;Belki de bir çeşit işarettir,&rdquo; diye önerdi Grant. &ldquo;Bir his. Bir tahmin.&rdquo;</p>

  <p>&ldquo;Bunların hiçbiri değil,&rdquo; dedi ihtiyar. &ldquo;Kaderin beni yönlendirerek bu yolculuğa katlanacak bir gemi yapmamı sağladığına, birinin veya bir şeyin İnsanoğlu&rsquo;nun yıldızlara açılma zamanının geldiğine karar verdiğine ve bu yolda ona yardım ettiğine ilişkin neredeyse kesin bir bilgi.&rdquo;</p>

  <p>&ldquo;Bu bir tesadüfmüş gibi konuşuyorsunuz,&rdquo; dedi Grant. &ldquo;Bu seferin başarıyla sonuçlanacağını düşünmenizi sağlayan bazı olumlu olaylar gerçekleşmiş gibi.&rdquo;</p>

  <p>&ldquo;Çizmelerine bahse girerim,&rdquo; dedi Webster. &ldquo;Söylemek istediğim şey tam da bu işte. Yirmi yıl önce, bu evin önündeki çimenlikte gerçekleşti.&rdquo; Nefes nefese kalarak, hırıltıyla soluyarak, oturduğu yerde daha da dikleşti.</p>

  <p>&ldquo;Yıkılmıştım, anlarsın ya. Hayallerim mahvolmuştu. Onca yıllık uğraş boşa gitmişti. Yıldızlararası uçuş için gerekli olan hızı elde etmek amacıyla geliştirdiğim temel kural çalışmıyordu işte.</p>

  <p class="p9"><span class="t11">&nbsp;</span></p>

  <p>En kötüsü de, başarmaya çok <span class="t12">yakla</span><span class="t12">ş</span><span class="t12">t</span><span class="t12">ığı</span><span class="t12">m</span><span class="t12">ı</span> bilmemdi. Yapılması gereken son bir küçük işlem, son bir teorik değişiklik kaldığını biliyordum. Ama onu bir türlü bulamadım.</p>

  <p>&ldquo;Neyse, önümde planın bir taslağı, çimin üstünde oturmuş kendi halime üzülüyordum. Anlayacağın, o sıralar onunla yatıp onunla kalkıyordum. Gittiğim her yere onu da götürüyor, onu gözümde canlandırmaya çalışırken belki hatalı noktayı yakalarım umuduyla taslağı inceliyordum. Bilirsin, böyle şeyler oluverir bazen.&rdquo;</p>

  <p>Grant başını salladı.</p>

  <p>&ldquo;Ben orada otururken adamın biri çıkageldi. Şu bayır koşucusu denen tiplerden biri. Onların kim olduğunu biliyor musun?"</p>

  <p>&ldquo;Tabii,&rdquo; dedi Grant.</p>

  <p>&ldquo;Neyse, adam yanıma geldi. Sanki hiçbir derdi yokmuş gibi etrafta avare avare dolanan şu adamlardan biri işte. Durup omzumun üstünden önümdeki kağıda baktı ve neyle uğraştığımı sordu.</p>

  <p>&ldquo;Bir &lsquo;uzaygemisi taslağı&rsquo; üzerinde çalıştığımı söyledim ona.</p>

  <p>&ldquo;Uzanıp onu aldı ve ben de buna izin verdim. Ne zararı olabilirdi ki? Nasıl olsa bir şey anlamayacaktı.</p>

  <p>&ldquo;Sonra taslağı bana geri verdi ve parmağını planın üstünde bir yere koyup 'Senin sorunun burada işte,&rsquo; dedi. Sonra dönüp hızla uzaklaştı, bense onun arkasından bakakaldım; resmen dilim tutulmuştu, onu geri çağıramadım bile.&rdquo;</p>

  <p>Kukuletası başında bir o yana bir bu yana devrilen yaşlı adam, yatağında dimdik oturmuş, duvara bakıyordu. Dışarıdan, saçak boyunca uğuldayan rüzgarın, insanın içini ürperten sesi geliyordu. İçinde bulundukları iyi aydınlatılmış odada ise, her ne kadar Grant bunun gerçek olmadığından eminse de, birtakım gölgeler dolaşıyordu sanki.</p>

  <p>&ldquo;Daha sonra bulabildiniz mi onu?&rdquo; diye sordu Grant.</p>

  <p>İhtiyar, başını salladı. &ldquo;Ne gezer,&rdquo; dedi.</p>

  <p>Jenkins, elinde bir bardakla içeri girdi, bardağı yatağın başucundaki masaya koydu.</p>

  <p>&ldquo;Sizi odanıza götürmek için,&rdquo; dedi Grant&rsquo;e, &ldquo;geri döneceğim, efendim.&rdquo;</p>

  <p>&ldquo;Gerek yok,&rdquo; dedi Grant. &ldquo;Bana odamın nerede olduğunu söyle yeter.&rdquo;</p>

  <p>&ldquo;Nasıl isterseniz, efendim,&rdquo; dedi Jenkins. &ldquo;Aşağı inerkenki üçüncü oda. Işığı yanık, kapıyı da aralık bırakacağım.&rdquo;</p>

  <p>Aşağıdaki salona inen robotun ayak seslerini dinleyerek bir süre oturdular.</p>

  <p>İhtiyar, viski bardağına baktı ve boğazını temizledi.</p>

  <p>&ldquo;Keşke Jenkins bana da bir bardak getirseydi,&rdquo; dedi.</p>

  <p>&ldquo;Ah, desenize,&rdquo; dedi Grant. &ldquo;Benimkini alın.</p>

  <p class="p9"><span class="t11">&nbsp;</span></p>

  <p>Pek canım istemiyor aslında.&rdquo;</p>

  <p>&ldquo;Emin misin?&rdquo;</p>

  <p>&ldquo;Kesinlikle.&rdquo;</p>

  <p>İhtiyar, elini uzatıp bir yudum içti, sonra zevkle içini çekti.</p>

  <p>&ldquo;Esaslı bir karışım diye işte buna derim ben," dedi. &ldquo;Doktor, Jenkins'e içkime su katmasını tembihliyor.&rdquo;</p>

  <p>Bu evde insanın içine işleyen bir şey vardı. Kişinin kendini yabancı hissetmesine... evin duvarları içindeyken kendini rahatsız ve çıplak hissetmesine... neden olan bir şey.</p>

  <p>Yatağının ucuna oturan Grant, ayakkabılarını yavaşça çıkarıp halının üstüne bıraktı.</p>

  <p>Aileye dört nesildir hizmet etmekte olan, uzun süre önce ölmüş kişilerden sanki daha dün onlara viski servisi yapmışcasına bahseden bir robot. Güneş sisteminin ötesindeki karanlık uzayda yitip gitmiş bir geminin ardından hâlâ endişeyle bakan yaşlı bir adam. Başka bir ırkın... insanlarla el ele -pati patiye- verip ortak kaderlerinin peşine düşen bir ırkın hayallerini kuran başka bir adam.</p>

  <p>Hepsinden çok da, neredeyse hiç adı anılmayan ama varlığından şüphe de duyulmayan, Jeroine A.Webster&rsquo;ın... vaktiyle bir dostunu yüz üstü bırakmış, onun güvenini sarsmış olan bir cerrahın gölgesi.</p>

  <p class="p9"><span class="t11">&nbsp;</span></p>

  <p>Juwain, Marslı bir filozof, büyük bir keşfin arifesinde ölmüştü; çünkü Jerome A. Webster agorafobi yüzünden birkaç kilometrekarelik alana sıkışıp kalmış, bu evi terk edememişti.</p>

  <p>Grant, çoraplı ayaklarıyla, Jenkins&rsquo;in çıkınını bırakmış olduğu masaya doğru ilerledi. Kayışları gevşetip bohçayı açtı ve içinden kalın bir evrak çantası çıkardı. Yatağa dönüp oturdu ve çantadan kağıt demetleri çıkarıp onları kurcalamaya başladı.</p>

  <p>Kayıtlar, yüzlerce sayfa kayıt. Yüzlerce hayat öyküsünün kağıt üzerine dökülmüş hali. Sadece ona söylemiş oldukları şeyler veya vermiş oldukları cevaplar değil, aynı zamanda düzinelerce diğer küçük şeyler... incelemeleri, oturup izlemesi, bir saat veya bir gün boyunca onlarla <span class="t12">ya</span><span class="t12">ş</span><span class="t12">amas</span><span class="t12">ı</span> sonucu not etmiş olduğu şeyler.</p>

  <p>Bu ıssız dağlarda gezindiği süre içinde nüfus araştırmasına tabi tuttuğu insanlar onu kabullenmişti. Mesleğinden dolayı onu benimsiyorlardı. Onu benimsiyorlardı; çünkü o yayan olarak, yüzü gözü fundalıklardan geçerken çizilmiş ve yorgun halde, omzunda bir çıkınla çıkageliyordu. Onu bu insanlardan ayıracak olan, ondan kuşkulanmalarına neden olacak olan modernlikten eser yoktu onda. Bu, nüfus sayımı yapmak için fazla yorucu bir yöntemdi belki, ama Dünya Komitesi&rsquo;nin istediği... ve ihtiyaç duyduğu türde bir sayım yapmanın tek yoluydu.</p>

  <p class="p9"><span class="t11">&nbsp;</span></p>

  <p>Günün birinde, başka bir yerde, ona benzeyen bir adam, yatağın üstüne serilmiş olan bu gibi kağıtların üzerinde çalışırken, onun görmüş olduğu şeyi görecek, insan modelinden farklılık gösteren bir yaşam formunu işaret eden bir ipucu bulacaktı. Bir yaşam formunu diğerlerinden ayıran davranışsalcılığı ele verecek olan bir belirti.</p>

  <p>İnsanların dönüşümü sıradışı bir şey değildi, doğal olarak. Dönüşüm geçirmiş olanların çoğu tanınan kişilerdi, yüksek mevkiler edinmiş kişiler. Dünya Komitesi üyelerinin çoğu dönüşüm geçirmişti, ama diğerleri gibi, onların dönüşümsel özellikleri ve yetenekleri de, dünya üzerinde hâkim durumda bulunan yaşam biçimi tarafından, fikirlerini ve tepkilerini diğer insanlarınkiyle benzeştiren şuursuz bir düzenleme tarafından değiştirilip kalıba sokulmuştu.</p>

  <p>Dönüşüm geçirenler sürekli var olagelmişti; çünkü insan ırkı onlarsız ilerleyemezdi. Ancak yüz yıl öncesine dek bu gerçek kabul edilmiyordu. O zamana kadar onların arasından büyük işadamları, büyük bilimadamları veya büyük hırsızların çıktığına çok seyrek rastlanmıştı. Veya, kural ihlaline tolerans göstermeyen bir ırkın elinde, aşağılama ya da merhametten başka bir şey bulmayan tuhaf birtakım kişilerden ibaret kalmışlardı.</p>

  <p>Başarılı olanlar, kendilerini çevre şartlarına adapte ettiler, üstün akli güçlerini kabul edilebilir nitelikteki modellere uydurdular. Ancak bu durum onların faydalı yönlerini köreltti, kapasitelerini sınırladı, daha sıradan insanlar için konulmuş olan kısıtlamalara uyma becerilerini engelledi.</p>

  <p>Bugün bile, dönüşüm geçirmiş kişilerin yetenekleri, onlara dayatılan bir kalıpla... korkunç bir mantıki deformasyonla, şuursuzca sınırlanmış durumdadır.</p>

  <p>Fakat bir yerlerde, bilinen insandan daha üstün niteliklere sahip düzinelerce, belki de yüzlerce başka insan vardı... yaşamları insan hayatının o karmaşık, katı yapısı tarafından etkilenmemiş olan insanlar. Onların yetenekleri köreltilemeyecek, onlar mantıki deformasyona uğramayacaktı.</p>

  <p>Grant evrak çantasının içinden yırtık pırtık bir demet kağıt çıkardı, bunları elinde bir şekle soktu, yazının başlığını neredeyse hürmet gösterir şekilde okudu:</p>

  <p>&ldquo;Juwain&rsquo;in Tamamlanmamış Felsefi Önerisi ve İlgili Notlar.&rdquo;</p>

  <p>Çoktan ölmüş olan Marslı filozofun geçici bir an için kaldırdığı meşaleyi ancak mantığı yozlaşmamış, insan düşüncesinin dört bin yıllık kalıplarınca hapsedilmiş bir zihin devralabilirdi. Yeni bir yaşam ve amaca yönelik daha rahat ve düz bir yolu aydınlatan bir meşaleydi bu. İnsanoğlunu iki nesil içinde yüz bin yıl ilerletecek bir felsefe.</p>

  <p class="p9"><span class="t11">&nbsp;</span></p>

  <p>Juwain ölmüştü ve şu an içinde bulunduğu evde bir adam, ölmüş dostunun sesini dinleyerek, aldatılmış bir ırkın suçlamaları karşısında ürkerek, huzursuz yıllar geçirmişti.</p>

  <p>Kapıdan hafif bir tırmalama sesi geldi. İrkilen Grant, kaskatı olmuş halde bu sese kulak kabarttı. Ses tekrar duyuldu. Sonra da küçük, yumuşak bir sızlanma.</p>

  <p>Kağıtları alelacele çantaya tıkan Grant, uzun adımlarla kapıya yürüdü. O kapıyı açınca, Nathaniel siyah bir gölge gibi içeri süzüldü.</p>

  <p>&ldquo;Oscar,&rdquo; dedi, &ldquo;burada olduğumu bilmiyor. Bilse canıma okurdu.&rdquo;</p>

  <p>&ldquo;Oscar da kim?&rdquo;</p>

  <p>&ldquo;Oscar, bizimle ilgilenen robot.&rdquo;</p>

  <p>Grant sırıttı. &ldquo;Ne demek istiyorsun, Nathaniel?&rdquo;</p>

  <p>&ldquo;Seninle konuşmak istiyorum,&rdquo; dedi Nathaniel. &ldquo;Benden başka herkesle konuştun. Bruce&rsquo;la ve Büyükbaba&rsquo;yla.. Ama benimle, seni bulanla konuşmadın.&rdquo;</p>

  <p>&ldquo;Pekala,&rdquo; diye davet etti Grant. &ldquo;Haydi konuş bakalım.&rdquo;</p>

  <p>&ldquo;Endişelisin,&rdquo; dedi Nathaniel.</p>

  <p>Grant kaşlarını çattı. &ldquo;Doğru. Sanırım öyleyim. İnsan ırkı her daim endişelidir. Bunu şimdiye dek öğrenmiş olman gerekirdi, Nathaniel,&rdquo;</p>

  <p>&ldquo;Sen de Juwain için endişeleniyorsun. Büyük baba gibi."</p>

  <p>"Endişe etmiyorum,&rdquo; diye karşı çıktı Grant. &ldquo;Sadece merak ediyor ve umuyorum."</p>

  <p>&ldquo;Ne olmuş bu Juwain'e?&rdquo; diye sordu Nathaniel. &ldquo;Hem kim ki o ve...&rdquo;</p>

  <p>&ldquo;Aslında o artık birisi değil,&rdquo; dedi Grant. &ldquo;Bir zamanlar biriydi, ama yıllar önce öldü. Bugün artık yalnızca bir fikir o. Bir sorun. Bir meydan okuma. Üzerinde düşünülecek bir şey.&rdquo;</p>

  <p>&ldquo;Ben düşünebilirim,&rdquo; dedi Nathaniel vakur bir edayla. &ldquo;Hatta bazen fazlasıyla düşünebiliyorum. Ama insanlar gibi düşünmemeliyim. Bruce bana böyle tembihledi. Köpekler gibi düşünmem ve insanları kendi hallerine bırakmam gerektiğini söyledi. Dediğine göre, köpeğimsi düşünceler de en az insan düşünceleri kadar iyi, hatta belki de çok daha iyiymiş.&rdquo;</p>

  <p>Grant ciddi bir şekilde başını salladı. &ldquo;Hakkı var, Nathaniel. Sonuçta, insanlardan farklı düşünmen gerek. Sen...&rdquo;</p>

  <p>&ldquo;Köpekler'in bilip de insanların bilmediği pek çok şey var,&rdquo; diye övündü Nathaniel. &ldquo;Biz, insanların göremediği şeyleri görür, duyamadıklarını duyarız. Bazı geceler uluruz, insanlarsa bize lanet okur. Ama bizim gibi görüp duyabilseler, korkudan donakalırlardı. Bruce diyor ki biz şeymişiz...&rdquo; &ldquo;Telepatik mi?&rdquo; diye sordu Grant.</p>

  <p>&ldquo;Hah, işte öyle,&rdquo; dedi Nathaniel. &ldquo;Benim ezberleyebilmem için fazla karmaşık bir sözcük.&rdquo;</p>

  <p class="p9"><span class="t11">&nbsp;</span></p>

  <p>Grant masanın üstünden pijamalarını aldı.</p>

  <p>&ldquo;Geceyi benimle geçirmeye ne dersin, Nathaniel? Ayakucumda yatabilirsin.&rdquo;</p>

  <p>Nathaniel&rsquo;in gözleri heyecanla açılmıştı. "Bunu gerçekten istiyor musun?&rdquo;</p>

  <p>&ldquo;Tabii ki istiyorum. Ortak olacaksak, yani siz köpekler ve biz insanlar, bu işe yatağımızı paylaşarak başlamak en iyisi.&rdquo;</p>

  <p>&ldquo;Yatağı kirletmeyeceğim,&rdquo; dedi Nathaniel. &ldquo;Samimi söylüyorum. Oscar beni daha bu gece yıkadı.&rdquo;</p>

  <p>Kulaklarından birini havaya kaldırdı.</p>

  <p>&ldquo;Yine de,&rdquo; dedi, &ldquo;sanırım bir iki pire unutmuş.&rdquo;</p>

  <p>Grant atom silahına şaşkınlıkla baktı. Kullanışlı bir şeydi; çakmaktan tut ölümcül bir silah olmaya kadar pek çok işlevi vardı. Bin yıl boyunca dayanacak şekilde imal edilmiş olup pratikti, ya da en azından veriler öyle gösteriyordu. Şimdiye dek kullanım dışı kaldığı hiç görülmemişti... fakat şimdi, çalışmıyordu.</p>

  <p>Onu yere doğru tutup kuvvetle salladı ama silah çalışmadı. Onu hafifçe bir taşa vurmayı denedi ama yine sonuç alamamıştı.</p>

  <p>Göz alabildiğine uzayıp giden tepelerin üstüne karanlık çöküyordu. Uzaktaki nehir yatağında bir yerlerden, bir baykuşun belli belirsiz sesi duyuldu. Gecenin ilk yıldızları, küçük ve sessiz birer parıltı halinde doğuda görünürken, batıda, güneşin batışını ifade eden yeşilimsi kızıllık geceye karışmaktaydı.</p>

  <p>İnce dallardan oluşan bir yığın, kayanın dibine bırakılmış, diğer odunlar ise kamp ateşini gece boyunca canlı tutmak amacıyla ateşin daha yakınına bir yere koyulmuştu. Ama silah çalışmazsa, ateş de olmayacaktı.</p>

  <p>Üşüyerek uyuma ve yemeğini soğuk soğuk yeme fikri, Grant&rsquo;in içinden küfretmesine neden olmuştu.</p>

  <p>Silahı, bu sefer daha sert olmak üzere, tekrar kayaya vurdu. Ancak silah yine çalışmadı.</p>

  <p>Karanlıkta bir dalın çıtırtısı duyuldu ve bunu duyan Grant yıldırım hızıyla ayağa fırladı. Batan güneşin son ışıklarının yansıdığı göğe doğru uzanan dev bir ağacın gölgeler içinden görünen gövdesinin yanında, uzun bir şekil dikiliyordu.</p>

  <p>&ldquo;Merhaba,&rdquo; dedi Grant.</p>

  <p>&ldquo;Bir sorun mu var, yabancı?&rdquo;</p>

  <p>&ldquo;Silahım...&rdquo; diye yanıtlamaya yeltendi Grant, fakat hemen sonra konuşmayı kesti. Bu şüpheli kişiye silahsız olduğunu fark ettirmenin gereği yoktu.</p>

  <p>Adam ellerini açıp öne doğru yürüdü.</p>

  <p>&ldquo;Çalışmıyor, ha?&rdquo;</p>

  <p>Grant silahın avucundan kayıp gittiğini hissetti.</p>

  <p>Yeni gelen, yere çömelip gürültülü sesler çıkarmaya başladı. Grant ne olup bittiğini görebilmek için dikkatle baktı ama etrafa yerleşmeye başlayan karanlık, yabancının ellerini silahın parlak metalinin etrafında gidip gelen mürekkep renkli bir lekeye çevirmişti.</p>

  <p>Metalik bir tıkırtı ve bir kazıma sesi duyuldu. Adam derin bir nefes alıp gülmeye başladı. Tekrar bir metal sesi duyuldu ve sonra adam, elinde silahla doğruldu.</p>

  <p>&ldquo;Tamamdır,&rdquo; dedi. &ldquo;Eskisinden de iyi olmuştur belki.&rdquo;</p>

  <p>Yine bir dal çıtırtısı.</p>

  <p>&ldquo;Hey, bekle!&rdquo; diye bağırdı Grant, ama adam gitmişti; ürkütücü ağaç gövdeleri arasında hareket eden siyah bir hayaletti sanki.</p>

  <p>Geceye ait olmayan soğukluk topraktan sızıp geldi ve yavaşça Grant&rsquo;in vücudunu sardı. Dişlerini sinirli sinirli gıcırdatmasına, ensesindeki ve kollarındaki tüylerin ürpermesine sebep olan bir histi bu.</p>

  <p>Kamp alanının hemen altında akmakta olan küçük derenin karanlıkta fısıldayan şırıltısı haricinde hiçbir ses duyulmuyordu.</p>

  <p>Titreyerek, odun yığınının yanına çömeldi ve tetiği çekti. İnce mavi bir alev belirdi ve dalları ateşe boğdu.</p>

  <p>Grant, ihtiyar Dave Baxter&rsquo;ı, çitin en üst tırabzanına tünemiş halde, sakallarının arasında kaybolmaya yüz tutmuş kısa saplı piposundan duman tüterken buldu.</p>

  <p>&ldquo;Selam, yabancı," dedi Dave. &ldquo;Gel yanıma tırman da biraz dinlen.&rdquo;</p>

  <p>Grant tırmandı, altın renkli balkabaklarının manzaraya neşe kattığı, mısır kaplı tarlaya baktı.</p>

  <p>&ldquo;Öylesine mi geziniyorsun?&rdquo; diye sordu ihtiyar Dave. &ldquo;Yoksa bir iş üstünde misin?&rdquo;</p>

  <p>&ldquo;İş üstündeyim,&rdquo; diye doğruladı Grant.</p>

  <p>Dave piposunu ağzından çıkardı, tükürdü, sonra tekrar ağzına aldı. Bu arada bıyıkları piponun üzerine tehlikeli biçimde düşüyorlardı. &ldquo;Madenci misin?&rdquo; diye sordu ihtiyar Dave. &ldquo;Hayır,&rdquo; dedi Grant.</p>

  <p>&ldquo;Dört beş yıl önce buralarda bir ahbabım vardı,&rdquo; dedi Dave. &ldquo;Köpekler bile ondan iyi kazıcılık yapar. Eski bir kent harabesi buldu ve oranın altını üstüne getirdi. Ona o kentten bahsedeyim diye canımı burnumdan getirmişti ama ona ne anlattığını, şimdi pek hatırlamıyorum doğrusu. Dedem bir zamanlar bana o kentin ismini söylemişti, ama unuttum gitti lanet olası şeyi. Bu benim ahbabın bir dizi adi haritası vardı; onlara bakar ve sürekli etrafta gezinir, haritalarda gösterilen yerleri keşfetmeye çalışırdı; ama sanırım hiç anlayamadı.&rdquo;</p>

  <p>&ldquo;Antika eşya arıyordu herhalde,&rdquo; dedi Grant. &ldquo;Belki de,&rdquo; dedi ihtiyar Dave. &ldquo;Elimden geldiğince yoluna çıkmamaya çalıştım. Ama o, vaktiyle buralardan geçen eski bir yolu ortaya çıkarmaya çalışan şu diğer heriften daha kötü olamazdı ya. Bu öbür herifin de haritaları vardı. Bıraktım o bulduğunu zannedip avunsun, halbuki bulduğu yol, ineklerin üstünden geçe geçe oluşturduğu bir patikaydı sadece.&rdquo;</p>

  <p>Onu göz hapsine almışçasına yan yan baktı Grant&rsquo;e.</p>

  <p>&ldquo;Umarım sen de eski yolların peşinde koşmuyorsundur.&rdquo;</p>

  <p>&ldquo;Yok,&rdquo; dedi Grant. &ldquo;Ben nüfus saymanıyım.&rdquo;</p>

  <p>&ldquo;Nesin nesin?&rdquo;</p>

  <p>&ldquo;Sayman," diye açıkladı Grant. &ldquo;Adını, yaşını ve nerede yaşadığını yaz bakalım.&rdquo;</p>

  <p>&ldquo;Niyeymiş?&rdquo;</p>

  <p>&ldquo;Hükümet öğrenmek istiyor,&rdquo; dedi Grant.</p>

  <p>&ldquo;Biz hükümeti rahatsız etmiyoruz,&rdquo; dedi ihtiyar Dave. &ldquo;Hükümet ne diye bizle uğraşıyor ki?&rdquo; &ldquo;Hükümet sizi rahatsız etmeyecek,&rdquo; dedi Grant ona. &ldquo;Günün birinde belki size bir ödeme yapmak ister. Ne gün olacağını hiç bilemezsiniz.&rdquo; &ldquo;Öyleyse,&rdquo; dedi ihtiyar Dave, &ldquo;iş değişir."</p>

  <p>Çitin üstünde öylece tünemiş halde, tarlalara baktılar. Güneş ışınlarının vurduğu bir koruya gizlenmiş bir bacadan çıkan duman, sarı sarı parlayan kuş yuvalarının arasından yukarı süzülüyordu. Sonbaharın gelişiyle kahverengi bir renk almış olan çayır boyunca kıvrıla kıvrıla, sakince akan derenin ardında, altın renkli sıra sıra akçaağaçlarla bezenmiş tepeler yükseliyordu.</p>

  <p>Grant, çitin üstünde kamburu çıkmış halde otururken, sonbahar güneşinin sırtını ter içinde bıraktığını hissetti, ekinleri biçilmiş olan tarlanın kokusunu içine çekti.</p>

  <p>İyi bir yaşam, dedi kendi kendine. Ekinler iyi, yakacak odun var, av olanakları da çok. Mutlu bir yaşam bu.</p>

  <p>Arkasında tünemiş oturmakta olan yaşlı adama baktı, adamın yüzündeki yaşlılığın getirdiği stresten uzak kırışıklıkları gördü, bir an için böylesi bir hayatın nasıl olacağını getirdi gözünün önüne... eski Amerikan sınır hayatına benzeyen, o günlerin bütün güzelliklerini barındıran ancak tehlikelerini yansıtmayan, sade bir köy hayatı.</p>

  <p>İhtiyar Dave piposunu çıkardı ve pipoyu tuttuğu eliyle önlerindeki düzlüğü gösterdi.</p>

  <p>&ldquo;Daha yapacak çok iş var,&rdquo; dedi, &ldquo;biteceğe pek benzemiyor. O çocukların bu işi halledecek gücü yok. Tüm zamanlarını avlanarak geçiriyorlar. Balık da avlıyorlar. Kullanılmayan tarım makineleri de bir köşede paslanıp, bozulup gidiyor. Joe uzun süredir bu taraflara uğramadı. Bizim Joe çok iyi bir tamircidir.&rdquo;</p>

  <p>&ldquo;Joe senin oğlun mu?&rdquo;</p>

  <p>&ldquo;Hayır. İnsanlardan uzakta, ağaçlık yörelerde yaşayan çılgının tekidir. Ara sıra uğrayıp öteyi beriyi tamir eder, sonra çekip gider. Nadiren konuşur. Kimseden teşekkür beklemez. İşini görür ve gider. Bu durum yıllardır böyle. Dedem bana, Joe&rsquo;nun ilk gelişini anlatmıştı; dedem o zamanlar delikanlıymış daha. O gün bugündür gelip gidiyor işte.&rdquo;</p>

  <p>Grant yutkundu. &ldquo;Dur bir dakika. Bu Joe&rsquo;yla onun aynı kişi olduğunu söylemiyorsun ya!&rdquo;</p>

  <p>&ldquo;İşte,&rdquo; dedi ihtiyar Dave. &ldquo;asıl mesele de burada. İster inan ister inanma, yabancı, ama şu anda, onu ilk görüşümdekinden bir gıdım daha yaşlı değil. Alem adam şu Joe! Onun hakkında sürüyle garip öykü anlatılır. Dedem onun karıncalarla nasıl haşır neşir olduğunu anlatırdı hep.&rdquo;</p>

  <p>&ldquo;Karıncalar mı?&rdquo;</p>

  <p>&ldquo;Pek tabii. Bir karınca yuvasının tepesine ev yapmış... hani şu camdan evlerden, bilirsin ya, kış gelince de bu evi ısıtırmış. Dedem bunu hep anlatırdı. Onu böyle yaparken gördüğünü iddia ederdi. Ama ben bunun tek kelimesine dahi inanmıyorum. Dedem yedi düvelin en yalancı adamıydı. Zaten bunu kendi de inkar etmiyordu.&rdquo;</p>

  <p>Bacanın tütmekte olduğu güneşli koruluktan, pirinç bir çanın sesi duyuldu.</p>

  <p>Yaşlı adam çitten indi, gözlerini kısıp güneşe bakarken bir yandan da eliyle hafifçe vurarak piposunu söndürdü.</p>

  <p>Çanın sesi sonbaharın dinginliği içinde bir kez daha çınladı.</p>

  <p>&ldquo;Bizim anne bu,&rdquo; dedi ihtiyar Dave. &ldquo;Yemek saati. Menüde sincap köftesi var; hiç yoktan iyidir. Bir kez dişini geçirdin mi afiyetle yersin gerisini. Haydi, acele edelim.&rdquo;</p>

  <p>Hiç yoktan peyda olup araç gereci tamir eden ve karşılığında teşekkür de beklemeyen çılgın bir adam. Yüz yıl önce nasıl görünüyor idiyse, bugün de aynen öyle görünen bir adam. Karınca yuvasının üstüne camdan bir ev yapıp kış gelince onu ısıtan biri.</p>

  <p>Bunlar pek akla yakın gelmiyordu, ancak yaşlı Baxter yalan söylüyor olamazdı. Bu gözden uzak ormanlarda halen anlatılmakta olup da, kökeni çok eskilere dayanan, artık folklorun bir parçası haline gelmiş o abartılı masallardan birine benzemiyordu anlattıkları.</p>

  <p>Folklörde tanıdık bir tını, belirgin bir benzerlik, temelindeki fikri pekiştiren kesin bir kalıp olurdu. Bu ise folklor değildi. Bir karınca tepesinde ev inşa edip onu ısıtmanın, köylü mantığıyla bakıldığında bile, gülünç bir yanı yoktu. Böylesi bir öykünün gülünç sayılabilmesi için insanı çarpan bir tarafı olması gerekirdi; bu öyküde ise o da yoktu.</p>

  <p>Grant, ağır yorganı boynuna kadar çekerek, mısırkabuğundan şiltesinin üstünde huzursuzca kıpırdandı.</p>

  <p>Gülünç, diye düşündü, uyuduğum yerler. Bu gece mısırkabuğundan bir şiltede, dün gece açık havadaki bir kamp ateşinin yanında, önceki gece Webster&rsquo;ların evinde yumuşak bir yatak ve temiz çarşaflar içinde.</p>

  <p>Evin çatısında gevşemiş tahta kiremitlerden biri, çukuru dolduran rüzgarın etkisiyle sallanıp çarptı, sonra bir kez daha çarptı. Karanlığın içinde bir yerlerde bir farenin koşarken çıkardığı tıkırtılar duyuldu. Samanlığın karşısındaki yataktan düzenli bir soluk alıp verme sesi geliyordu... Baxter ailesinin çocuklarından ikisi orada uyumaktaydı.</p>

  <p>Gelip aletleri tamir eden ve teşekkür bile beklemeden gerisingeri gözden kaybolan bir adam. Silah olayında da aynısı yaşanmıştı. Baxter&rsquo;in kurumuş otları biçmeye yarayan tarım makinelerine de yıllardır olan buydu zaten. Joe adında, yaşlanmayan ve eli tamir işlerine yatkın olan çılgının teki.</p>

  <p>Grant&rsquo;in aklına bir fikir geldi; ama o, bunu geri çevirdi, bastırmaya çalıştı. İçinde umut ışığını canlandırmanın gereği yoktu. Etrafta biraz gezin, işinin gereği olan soruları sor ve gözlerini de açık tut, Grant. Sorularının çok sivri olmamasına dikkat et, aksi halde insanların çenesi midye gibi kapanır.</p>

  <p>Matrak bir topluluktu şu bayır koşucuları. İnsanlığın ilerlemesinde payı olmayan, bu süreçte yer almak istemeyen bir topluluk. Uygarlığa sırt çevirmiş, toprağın ve ormanın, güneşin ve yağmurun bozulmamış yaşamına dönmüş olan insanlar.</p>

  <p>Dünya da onlara fazlasıyla yetecek kadar yer vardı, herkes için olduğu gibi; çünkü Dünya nüfusu son iki yüz yılda son derece azalmış; diğer gezegenlerde yerleşmek, sistem içindeki diğer dünyaları insanoğlunun yönetimi altına sokmak isteyen öncülerin yığınlar halinde bu gezegeni terk etmesi sonucu tükenmişti.</p>

  <p>Fazlasıyla yer, toprak ve uğraş.</p>

  <p>Belki de böylesi daha iyiydi. Grant, bu tepelerde dolaştığı aylar boyunca bunu pek çok kez düşündüğünü hatırladı. Yine şu olduğu üzere el yapımı yorganın rahatlığını ve mısırkabuğundan yapılmış şiltenin sertliğini hissettiği, gevşek çatı kiremitleri arasında gezinen rüzgarın fısıltısını duyduğu zamanlarda. Çitin en üst tırabzanında oturup güneşin altında pinekleyen altın renkli balkabağı kümelerine baktığı zamanlarda.</p>

  <p>Karanlığın içinde bir hışırtı duyuldu, iki çocuğun uyumakta olduğu mısırkabuğundan şiltenin hışırtısı. Ardından da ahşap zemin üzerinde ilerleyen çıplak ayakların çıkardığı hafif pıtırtı.</p>

  <p>&ldquo;Uyuyor musunuz, bayım?&rdquo; diye fısıldadı bir ses.</p>

  <p>&ldquo;Hayır. Yanıma sokulmak ister misin?"</p>

  <p>Oğlan yorganın içine daldı, buz tutmuş ayaklarını Grant'in karnına dayadı.</p>

  <p>&ldquo;Büyükbaba sana Joe&rsquo;dan bahsetti mi?&rdquo;</p>

  <p class="p9"><span class="t11">&nbsp;</span></p>

  <p>Grant karanlıkta başını salladı. &ldquo;Çoktandır ortalıkta görünmediğini söyledi.&rdquo;</p>

  <p>&ldquo;Karıncalardan da bahsetti mi?&rdquo;</p>

  <p>&ldquo;Tabii. Sen karıncalar hakkında ne biliyorsun bakayım?&rdquo;</p>

  <p>&ldquo;Ben ve Bill kısa süre önce bulduk onları, ama bunu gizli tutuyoruz. Senden başka kimseye söylemedik. Sana söylememiz gerek, sanırım. Sen hükümettensin.&rdquo;</p>

  <p>&ldquo;Tepenin üstünde gerçekten de camdan bir ev var mı?&rdquo;</p>

  <p>&ldquo;Evet ve... ve...&rdquo; -heyecandan çocuğun nefesi kesiliyordu- &ldquo;sadece bu kadar da değil. O karıncaların yük arabaları var ve tepeden bacalar, bacalardan da duman çıkıyor. Ayrıca...&rdquo;</p>

  <p>&ldquo;Eee-, başka?&rdquo;</p>

  <p>&ldquo;Daha fazlasını görecek kadar beklemedik. Bill ve ben çok korkmuştuk. Oradan kaçtık.&rdquo; Çocuk yatağa daha da sokuldu. &ldquo;Söylesenize, daha önce hiç böyle bir şey duymuş muydunuz? Yük arabası çeken karıncalar!&rdquo;</p>

  <p>Karıncalar gerçekten de yük arabası <span class="t12">çekiyorlard</span><span class="t12">ı</span><span class="t12">.</span> Ayrıca tepeden bacalar <span class="t12">ç</span><span class="t12">ı</span><span class="t12">k</span><span class="t12">ı</span><span class="t12">yordu...</span> içeride maden eritildiğinin göstergesi ufak, keskin duman bulutcukları püskürten bacalar.</p>

  <p>Heyecandan afallamış haldeki Grant, en yakın tepenin yanında çömelmiş, çimen köklerine uzanan yollar boyunca tıngır mıngır giden yük arabalarını seyrediyordu. Boş arabalar gidiyor, dolu olanlar ise... tohumlar ve çeşitli yerlerinden parçalanmış böcek vücutlarıyla dolu halde... geri dönüyordu. Onları çekmekte olan karıncaların ardında hoplayıp zıplayarak hızla hareket eden ufak arabalar!</p>

  <p>Bir zamanlar yuvayı kaplamış olan glasit kalkanı hâlâ oradaydı, ama kırılmış ve sanki daha fazla kullanılmasının gereği kalmamış, hizmet edegeldiği amaç çoktan ortadan kalkmış gibi tamire muhtaç hale gelmişti.</p>

  <p>Vadinin toprağı, nehrin çağlayanlarına doğru inen yabanıl ve engebeli bir arazi olup, kayalar, küçük çayırlıklar ve küme küme ulu meşe ağaçlarıyla bezenmişti. Öylesine sessiz bir yerdi ki, insanın burada, rüzgarın ağaç tepelerini hışırdatması ve kuytu patikalarda gezinen vahşi yaratıkların hafif pıtırtıları dışında hiçbir ses duyulmadığına inanası gelirdi.</p>

  <p>Karıncaların, sabanlar veya serseri adımlar tarafından rahatsız edilmeden, etrafta insana benzer herhangi bir varlığın olmadığı... Dünya üzerinde kendine has tek bir düşüncenin bile henüz ortaya çıkmadığı günlerden bu yana süregelen milyonlarca yıllık anlamsız bir yazgıyı devam ettirdikleri bir yerdi burası. Karıncaların yaşamayı sürdürmesi dışında hiçbir amaca hizmet etmeyen dışa kapalı ve durgun bir yazgıyı.</p>

  <p>Şimdi ise birisi bu yazgının rotasını değiştirmiş, ona yeni bir yol çizmiş, karıncalara tekerleğin ve madenleri işlemenin sırrını açıklamıştı... Öyle ki, bu karınca yuvasından, ilerlemenin darboğazını kıran daha başka hangi kültürel sakatlıklar fışkırmıştı acaba?</p>

  <p>Açlığın yarattığı baskı, karıncaların edinmiş olduğu kültürel sakatlıklardan biriydi belki de. Onlara, varlıklarını sürdürmek için sarf ettikleri devamlı çabanın ötesinde başka şeylere erişme fırsatı verecek olan bol miktarda besinin sağlanması.</p>

  <p>İnsan denen şeyin henüz büyüklüğün anlamını bilmediği, bugün çok uzaklarda kalmış olan o dönemlerde yapılanmış bir sosyal temel üzerinde, büyüklük yolundaki gelişimini sürdüren bir diğer ırk.</p>

  <p>Bu sürecin sonu nereye varacaktı? Bir milyon yıl sonra, karınca neye benzeyecekti? Acaba karınca ile İnsan, köpek ile İnsan&rsquo;ın belli bir kadere ulaşma yolunda gerçekleştirmiş oldukları işbirliğine vereceği türden ortak bir isim bulabilecek miydi?</p>

  <p>Grant başını salladı. Böylesi bir durumun gerçekleşmesi için şartlar elverişli değildi. Çünkü köpeğin ve İnsan&rsquo;ın damarlarında aynı kan akarken karınca ile İnsan birbirinden farklı varlıklar, birbirini asla anlayamayacak olan yaşam biçimleriydi. Çünkü onların arasında; paleolitik çağlarda bir kamp ateşinin başında, gecenin karanlığında gizlenen varlıkların göz hapsi altında uyuklayan köpek ve insanın arasında kenetlenmiş olana benzer ortak bir temel yoktu.</p>

  <p>Grant, arkasındaki uzun çimlerin üstünde bir çift ayağın çıkardığı hışırtıyı duymaktan çok sezdi. Ayağa fırlayarak hızla arkasını döndü ve sesin kaynağı olan adamı gördü. Omuzları çökmüş, jambonu andıran ellerindeki parmaklar narin, beyaz ve düz olan bir adam, yürüyerek ona doğru gelmekteydi.</p>

  <p>&ldquo;Sen Joe&rsquo;sun, değil mi?&rdquo; diye sordu Grant.</p>

  <p>Adam başıyla onayladı. &ldquo;Sen de beni arayan bir adam.&rdquo;</p>

  <p>Grant yutkundu. &ldquo;Belki de öyle. Tam olarak seni olmasa da, sana benzeyen birini arıyorum.&rdquo;</p>

  <p>&ldquo;Yani farklı birini,&rdquo; dedi Joe.</p>

  <p>&ldquo;Geçen gece niye kalmadın?&rdquo; diye sordu Grant. &ldquo;Neden hemen kaçıp gittin? Silahı onardığın için sana teşekkür etmek istiyordum.&rdquo;</p>

  <p>Joe, hiç konuşmadan şöyle bir baktı ona; ancak Grant bu suskun dudakların ardında bir memnuniyet, büyük ve gizli bir zevk sezmişti.</p>

  <p>&ldquo;Nasıl oldu da,&rdquo; diye sordu Grant, &ldquo;silahın kırılmış olduğunu anladın? Beni izliyor muydun yoksa?&rdquo;</p>

  <p>&ldquo;Senin öyle düşündüğünü duydum.&rdquo;</p>

  <p>&ldquo;Benim düşündüğümü mü duydun?&rdquo;</p>

  <p>&ldquo;Evet,&rdquo; dedi Joe. &ldquo;Şu an ne düşündüğünü de duyuyorum.&rdquo;</p>

  <p class="p9"><span class="t11">&nbsp;</span></p>

  <p>Grant güldü, biraz huzursuzca. Sinir bozucu, ama aynı zamanda da mantıklı bir şeydi bu. Beklediği de zaten buydu... bu ve daha fazlası.</p>

  <p>Başıyla tepeyi işaret etti. &ldquo;Şu karıncalar senin mi?&rdquo;</p>

  <p>Joe başını salladı, dudaklarının hemen ardında yine o zevk ifadesi belirmişti.</p>

  <p>&ldquo;Ne diye gülüyorsun?&rdquo; diye tersledi Grant.</p>

  <p>&ldquo;Gülmüyorum,&rdquo; dedi ona Joe ve her nasılsa Grant kendini azarlanmış ve küçülmüş hissetti; yapılmaktan çok bilinmesi gereken bir şeyden dolayı tokatlanmış bir çocuk gibi.</p>

  <p>&ldquo;Notlarını yayımlamalısın,&rdquo; dedi Grant. &ldquo;Webster&rsquo;ın çalışmaları ile ilişkili olabilirler."</p>

  <p>Joe omuz silkti. &ldquo;Not almıyorum ki,&rdquo; dedi.</p>

  <p>&ldquo;Not almıyor musun!&rdquo;</p>

  <p>Sıska adam karınca yuvasına doğru yürüdü ve durup yuvayı süzmeye başladı. &ldquo;Belki de,&rdquo; diye belirtti, &ldquo;bunu neden yaptığımı anlamışsındır.&rdquo;</p>

  <p>Grant ciddi bir edayla başını salladı. &ldquo;Ben de bunu çözmeye çalışıyordum. Büyük ihtimalle bu, merakını gidermek için yaptığın bir deney. Daha aşağı bir yaşam biçimine duyulan şefkattir belki de. Ya da, insanoğlunun başı çekmesinin onu bilimsel ilerleme üzerinde tekel kılmayacağına dair bir his.&rdquo;</p>

  <p>Güneş ışığı, Joe'nun gözlerini kamaştırıyordu. &ldquo;Merak... belki. Bunu hiç düşünmemiştim.&rdquo;</p>

  <p>Yuvanın yanında yere oturdu. &ldquo;Karıncaların neden bu denli gelişip de sonra birden durduğunu merak ettin mi hiç? Neden mükemmel sayılabilecek nitelikte bir toplumsal düzeni kurmuşken onu öylece bıraksınlar? Onları durduran şey ne olabilir?&rdquo;</p>

  <p>&ldquo;Bu şey, olsa olsa açlık tehdidi olabilir," dedi Grant.</p>

  <p>&ldquo;O ve kış uykusu,&rdquo; dedi sıska adam. &ldquo;Kış uykusuna çekilmek, biliyorsun ki, bütün bir mevsim boyunca birikmiş olan hafızanın diğer mevsime aktarılmasını önlüyor. Her ilkbaharda silbaştan çalışıp didinmeye başlıyorlar. Eski hatalardan ders çıkarmayı, bilgi birikiminden faydalanmayı hiçbir zaman başaramadılar.&rdquo;</p>

  <p>&ldquo;Bu yüzden sen besliyorsun onları...&rdquo; &ldquo;Tepeciği de ısıtıyorum,&rdquo; dedi Joe, &ldquo;böylece kış uykusuna yatmaları gerekmiyor. Bu sayede, ilkbaharın her gelişiyle silbaştan başlamak zorunda da kalmıyorlar.&rdquo;</p>

  <p>&ldquo;Peki ya yük arabaları?&rdquo;</p>

  <p>&ldquo;Bir çift yapıp orada bıraktım. Gerçi bu iş on yıl aldı, ama onların ne işe yaradığını çözdüler sonunda.&rdquo;</p>

  <p>Grant başıyla bacaları gösterdi.</p>

  <p>&ldquo;Onları kendileri yaptı,&rdquo; dedi Joe.</p>

  <p>&ldquo;Başka ne yaptılar?&rdquo;</p>

  <p>Joe bezgin bir şekilde omuzlarını silkti. &ldquo;Nereden bileyim?&rdquo;</p>

  <p>&ldquo;İyi de, sen onları izledin. Not almasan bile, izliyorsun.&rdquo;</p>

  <p>Joe başıyla reddetti. &ldquo;Onları seyretmeyeli neredeyse on beş yıl oldu. Bugün geldim, çünkü senin burada olduğunu duymuştum. Bu karıncalar artık eğlenceli gelmiyor bana, anlarsın ya.&rdquo; Grant&rsquo;in ağzı açılmış, sonra tekrar sımsıkı kapanmıştı. Sonunda, &ldquo;Demek sorumuzun yanıtı buymuş,&rdquo; dedi. &ldquo;Bu işleri yapmanın nedeni sadece buymuş. Eğlence.&rdquo;</p>

  <p>Joe&rsquo;nun yüzünde ne utanç, ne de kendini savunma ifadesi belirmişti; yalnızca, artık bu karınca konusunu kapatmalarını istediğini yansıtan acılı bir ifade görülüyordu. &ldquo;Tabii,&rdquo; dedi. &ldquo;Başka ne olacaktı ki?&rdquo;</p>

  <p>&ldquo;Şu benim silah. Sanırım o da seni eğlendirmişti.&rdquo;</p>

  <p>&ldquo;Beni eğlendiren şey silah değildi,&rdquo; dedi Joe. Silah değil, dedi Grant kendi kendine. Tabii ya, silah değildi, seni ahmak, sen kendindin. Onu eğlendiren sendin. Kaldı ki şu an bile onu eğlendiriyorsun.</p>

  <p>Yaşlı Dave Baxter&rsquo;ın tarım aletini tamir ettikten sonra tek kelime etmeden çekip gitmek, hiç şüphe yok ki onu kahkahalara boğan bir şaka olmuştu. Muhtemelen, Webster evinde ihtiyar Thomas Webster&rsquo;ın uzay mekiğindeki eksikliği ona gösterdikten sonra da bununla günlerce kendi kendini tatmin etmiş ve için için zevklenmişti. Tıpkı acemi bir eniğe oyunlar oynayan zeki Aleck gibi.</p>

  <p>Joe&rsquo;nun sesi onu daldığı düşüncelerden uyandırdı.</p>

  <p>&ldquo;Sen bir saymansın, değil mi? Neden bana hiç soru sormuyorsun? Şimdi beni bulduğuna göre; kayıt tutmadan öylece çekip gidemezsin. Özellikle de yaşımı kaydetmelisin. Yüz altmış üç yaşındayım ve daha yeni delikanlı olmuş sayılırım. Yaşlanmam için en azından bin yıl daha gerek."</p>

  <p>Yumru yumru olmuş dizlerini göğsüne doğru çekti ve ileri geri yavaşça sallanmaya başladı. &ldquo;Bir bin yıl daha ve kendime iyi bakabilirsem...&rdquo;</p>

  <p>&ldquo;Hepsi bu kadarla sınırlı değil,&rdquo; dedi Grant, sesinin tonunu yükseltmemeye çalışarak. &ldquo;Dahası var. Bizim için yapman gereken bir şey.&rdquo;</p>

  <p>&ldquo;Bizim için mi?&rdquo;</p>

  <p>&ldquo;Toplum için,&rdquo; dedi Grant. &ldquo;İnsan ırkı için.&rdquo;</p>

  <p>&ldquo;Neden yapayım ki?&rdquo;</p>

  <p>Grant onu uzun uzun süzdü. &ldquo;Umurunda bile değil, öyle mi?&rdquo;</p>

  <p>Joe başını salladı; ancak bu hareketinde hiçbir kabadayılık, hemfikir olduğuna dair hiçbir iz yoktu. Bu jest, olayın duygusuz bir beyanıydı sadece.</p>

  <p>&ldquo;Para!&rdquo; diye atıldı Grant.</p>

  <p>Joe ellerini, çevrelerini sarmış olan tepelere, araziyi kaplayan nehir yatağına doğru salladı. &ldquo;Ben bunlara sahibim,&rdquo; dedi. &ldquo;Paraya ihtiyacım yok.&rdquo;</p>

  <p>&ldquo;Şöhret, belki de?&rdquo;</p>

  <p>Joe tükürmedi, ama yüzünde daha yeni tükürmüş olduğu izlenimi uyandıran bir ifade belirmişti.</p>

  <p>&ldquo;Peki ya insanlığa olan minnet borcun?&rdquo; &ldquo;Bunun sonu gelmez," dedi Joe; sözlerinde usta bir alaycılık, dudaklarında sonsuz bir memnuniyetle.</p>

  <p>&ldquo;Bak, Joe,&rdquo; dedi Grant, sesinde zorlukla dışavurabildiği bir yalvarmayla, &ldquo;senden istediğim şey çok önemli... hem gelecek nesiller açısından, hem de insan ırkı açısından önemli, kaderimizdeki bir mihenktaşı bu...&rdquo;</p>

  <p>&ldquo;İyi de ben neden henüz doğmamış birisi için birşeyler yapmak zorunda olayım ki?&rdquo; diye sordu Joe. &ldquo;Neden kendi hayatımın ötesine de bakmak zorunda kalayım? Öldüğümde, ölmüşümdür ve o zaman, bütün o bağrışmalar ve zafer coşkusu, bütün o sancaklar ve borazan sesleri benim için hiçbir şey ifade etmeyecek. Yaşamış olduğum hayatın çok mu esaslı, yoksa çok mu zavallı bir hayat olduğunu bile öğrenemeyeceğim.&rdquo;</p>

  <p>&ldquo;Irk," dedi Grant.</p>

  <p>Joe kahkahalarla güldü. &ldquo;Irkı korumak, ırksal gelişim. Senin asıl gelmek istediğin nokta bu. Bununla ne diye bu kadar kafa yoruyorsun ki? Hem ben neden yorayım?&rdquo;</p>

  <p>Gülmekten dolayı ağzının etrafında oluşan çizgiler düzleşti ve alaycı bir nasihatta bulunurcasına parmağını salladı. &ldquo;Irk koruması denen şey yalnızca bir efsanedir... hepinizin sırtınızı ona dayayarak yaşadığı bir efsane... sosyal yapınızdan kaynaklanan pis bir şey. Irk kavramı her gün ölüyor zaten. Bir adam öldüğünde, ırk onun için bitmiştir artık... yeter ki artık ırk diye bir şey kalmadığına inansın.&rdquo;</p>

  <p>&ldquo;Senin umurunda değil,&rdquo; dedi Grant.</p>

  <p>&ldquo;Sana söylemeye çalıştığım da bu zaten,&rdquo; diye belirtti Joe.</p>

  <p>Yerdeki bohçaya yan gözle baktı ve dudaklarında titrek bir tebessüm belirdi &ldquo;İlgimi çekecek bir şey olsa,&rdquo; diye önerdi, &ldquo;belki de...&rdquo;</p>

  <p>Grant bohçayı açıp içinden evrak çantasını çıkardı. İsteksiz sayılabilecek bir tavırla ince bir deste kağıt çekti ve başlığa baktı: &ldquo;Tamamlanmamış Felsefi...&rdquo;</p>

  <p>Kağıt demetini uzattı ve Joe onu hızla gözden geçirirken oturup onu izledi; daha o anda, beyninde feci bir başarısızlığın iğrenç acısını hissetmişti bile.</p>

  <p>Webster malikanesindeyken, içinde hiçbir mantık izi olmayan, dört bin yıllık küflenmiş insan düşüncesinin etkisinden uzak kalmayı başarmış bir aklın olup olamayacağını düşünmüştü. Ona göre, İşin püf noktası buradaydı.</p>

  <p>O nokta, şimdi karşısındaydı işte. Ancak yine de yeterli sayılmazdı. Eksik olan bir şey vardı...</p>

  <p class="p9"><span class="t11">&nbsp;</span></p>

  <p>Ne onun, ne de Cenova'dakilerin daha önce aklına gelmiş bir şey. O âna dek herkesin sorgulamadan kabullendiği makyajın bir parçası.</p>

  <p>İnsan ırkını binlerce yıl boyunca tekvücut olarak tutan... nasıl açlık baskısı karıncaları sosyal bir kalıp içine hapsetmişse, insan ırkını da tek bir birim halinde tutmayı başaran şey, sosyal baskıydı.</p>

  <p>Tek bir insanın, diğer insanların beğenisini kazanmaya duyduğu ihtiyaç, belli bir kardeşlik kültüyle... fikir ve eylemlerin beğenilmesine duyulan psikolojik, ya da psikolojiğe yakın bir ihtiyaç. İnsanları asosyal yollara sapmaktan alıkoyan bir güç, sosyal güvenlik ve insani kardeşlik uğruna, insanlık ailesinin birlikte çalışması uğruna meydana getirilmiş bir güç.</p>

  <p>Bu beğenilme arzusu uğruna insanlar ölmüş, kurban edilmiş, bu arzuya adanmış hayatlar yaşamışlardı. Çünkü o olmadan insan; yapayalnız, terk edilmiş, gruptan dışlanmış bir hayvandan başka bir şey değildi.</p>

  <p>Bu durum, oldukça kötü sonuçlar doğurdu, doğal olarak... kitle psikolojisi, ırksal zulüm ve yurtseverlik ile din adına yapılan kitlesel canavarlıklar gibi. Ama ırkı bir bütün halinde tutan, insan topluluğunun oluşumunu mümkün kılan da yine bu ayırt edici faktör olmuştu.</p>

  <p>Joe'da ise böyle bir beğenilme, takdir edilme arzusu yoktu, joe'nun umurunda bile değildi bu.</p>

  <p class="p9"><span class="t11">&nbsp;</span></p>

  <p>İnsanların onun hakkında ne düşündüğüne aldırmıyordu. Milletin beğenip beğenmemesi onun umurunda bile değildi.</p>

  <p>Grant, güneşin sırtını yaktığını hissetti, tepesinde yükselen ağaçların arasında gezinen rüzgarın fısıltısını duydu. Etraftaki çalıların birinden, bir kuşun ötüşü duyulmaya başlamıştı.</p>

  <p>Değişim, hep bu yolu mu izlerdi acaba? İnsanı, ırkının bir üyesi yapan temel içgüdünün değiştirilmesi yolunu mu?</p>

  <p>Karşısında durmuş Juwain&rsquo;in mirasını okumakta olan bu adam, ruhunun derinliklerinde, geçirmiş olduğu değişim süreci içinde, çevresindekilerin beğenisini kazanma ihtiyacını reddetmesini sağlayacak kadar dolu bir hayat bulabilmiş miydi acaba? Bunca yılın ardından, bir bireyin bağımsız şekilde kendi ayakları üstünde durabildiği, cemiyetin tüm zorlamalarını hiçe sayabildiği o uygarlık seviyesine ulaşabilmiş miydi en sonunda?</p>

  <p>Joe başını kaldırıp ona baktı.</p>

  <p>&ldquo;Çok ilginç,&rdquo; dedi. &ldquo;Neden devam edip bunu bitirmemiş?"</p>

  <p>&ldquo;Öldü,&rdquo; dedi Grant.</p>

  <p>Joe dilini yanağının içinde şaklattı. &ldquo;Hatalı olduğu bir nokta var.&rdquo; Parmağıyla iterek sayfaları çevirdi. &ldquo;İşte tam burada. Hatanın türediği yer burası. Onun tıkanmasına neden olan <span class="t15">ş</span><span class="t15">ey</span> bu."</p>

  <p class="p9"><span class="t11">&nbsp;</span></p>

  <p>Grant kekeledi. &ldquo;Ama... ama hata olmaması gerekirdi. O öldü, taslak bu yüzden yarım kalmıştı. Bitiremeden öldüğü için."</p>

  <p>Joe metni düzgünce katlayarak cebine yerleştireli.</p>

  <p>&ldquo;Dediğim gibi,&rdquo; dedi. &ldquo;Becerememiş olsa gerek."</p>

  <p>&ldquo;Öyleyse sen yapabilirsin? Sen...&rdquo;</p>

  <p>Grant de biliyordu ki, üstelemenin gereği yoktu. Cevabı Joe&rsquo;nun gözlerinde okumuştu.</p>

  <p>&ldquo;Benim bunu siz yaygaracı insanlar için çözeceğime gerçekten inanıyor musun?&rdquo; dedi Joe, sözleri ölçülü ve keskindi.</p>

  <p>Grant pes etmişçesine omzunu silkti. &ldquo;Sanırım hayır. Bunu aklımdan bile geçirmemem gerekirdi aslında. Sonuçta, senin gibi biri...&rdquo;</p>

  <p>&ldquo;Ben,&rdquo; dedi Joe, &ldquo;bunu kendim için kullanabilirim."</p>

  <p>Yavaşça doğruldu, ayaklarını tembelce salladı, sonra bir saban alıp karınca yuvasının bulunduğu tepeciğe doğru savurdu; tüten bacalar darmadağın olmuş, yük arabaları toprağa gömülmüştü.</p>

  <p>Bir çığlık koyveren Grant ayağa fırladı; kör bir öfke sarmıştı onu, silahını kavramasına neden olan kör bir öfke.</p>

  <p>&ldquo;Dur!&rdquo; dedi Joe.</p>

  <p>Grant&rsquo;in, halen yere bakar durumdaki silahı kavramış olan eli, aniden durdu.</p>

  <p class="p9"><span class="t11">&nbsp;</span></p>

  <p>&ldquo;Sakin ol, küçük adam,&rdquo; dedi Joe. &ldquo;Biliyorum, beni öldürmek hoşuna giderdi, ama bunu yapmana izin verecek değilim. Çünkü planlarım var, bilirsin. Ayrıca, aklındaki sebepten dolayı öldüremezsin ya beni.&rdquo;</p>

  <p>&ldquo;Seni hangi sebepten dolayı öldürdüğüm neyi değiştirir ki?&rdquo; dedi Grant sertçe. &ldquo;Nasıl olsa öleceksin, değil mi? Juwain&rsquo;in felsefesine de bulaşamayacaksın böylece.&rdquo;</p>

  <p>&ldquo;Ama,&rdquo; dedi Joe, neredeyse kibarca, &ldquo;beni öldürme gerekçen bu olamaz. Bunu yapacaksın, çünkü karınca yuvasını dağıttığım için bana kızdın.&rdquo;</p>

  <p>&ldquo;Başlangıçtaki gerekçe bu olabilirdi,&rdquo; dedi Grant. &ldquo;Ama artık değil...&rdquo;</p>

  <p>&ldquo;Hiç deneme,&rdquo; dedi Joe. &ldquo;Daha tetiği çekemeden işin biter.&rdquo;</p>

  <p>Grant tereddüt etti.</p>

  <p>&ldquo;Blöf yaptığımı sanıyorsan,&rdquo; dedi Joe, alaycı bir edayla &ldquo;durma bir dene bakalım.&rdquo;</p>

  <p>Çok uzun gibi gelen bir an için yüz yüze durdular; silahın namlusu ise hâlâ yere dönüktü.</p>

  <p>&ldquo;Neden bize katılmıyorsun?&rdquo; diye sordu Grant. &ldquo;Senin gibi birine ihtiyacımız var. İhtiyar Tom Webster&rsquo;a uzaymekiğinin nasıl yapılacağını gösteren sendin. Hele karıncalar üzerinde yaptığın şu deney...&rdquo;</p>

  <p>Joe hızla öne doğru yürüyünce, Grant silahı kaldırdı. Hızla inerken bir yandan da ıslık gibi bir ses çıkaran balyoz gibi bir yumruğun üzerine geldiğini görmüştü.</p>

  <p>Tetiği çekecek olan parmağından daha hızlı bir yumruğun.</p>

  <p>Grant elini kaldırıp, yüzünde gezinmekte olan ıslak ve sıcak şeyden kurtulmaya çabaladı.</p>

  <p>Ama başaramamıştı; o şey her ne idiyse, yüzünü yalamayı sürdürüyordu.</p>

  <p>Gözlerini açtığında, hemen burnunun dibinde heyecanla kıpırdanmakta olan Nathaniel'i gördü.</p>

  <p>&ldquo;Neyse ki iyisin,&rdquo; dedi Nathaniel. &ldquo;Çok korkmuştum...&rdquo;</p>

  <p>&ldquo;Nathaniel!&rdquo; diye ciyakladı Grant. &ldquo;Burada ne arıyorsun?&rdquo;</p>

  <p>&ldquo;Kaçtım,&rdquo; dedi Nathaniel ona. &ldquo;Seninle gelmek istemiştim.&rdquo;</p>

  <p>Grant başını salladı. &ldquo;Benimle gelemezsin. Ben çok uzaklara gidiyorum. Yapmam gereken bir iş var.&rdquo;</p>

  <p>Elleri ve dizleriyle yeri taramaya başladı. Eli soğuk bir metale değdiğinde, o nesneyi aldı ve kılıfına soktu.</p>

  <p>&ldquo;Onun gitmesini engelleyemedim,&rdquo; dedi, &ldquo;ama engellemeliydim. Tüm insanlığa ait olan bir şey verdim ona ve kullanmasına da izin veremem.&rdquo;</p>

  <p>&ldquo;Ben iz sürebilirim,&rdquo; dedi Nathaniel. &ldquo;Sincaplara yaptığım gibi, diğer bütün canlıların da izini sürebilirim."</p>

  <p>&ldquo;İz sürmekten başka yapacak daha önemli işlerin var senin,&rdquo; dedi Grant köpeğe. &ldquo;Biliyor musun, bugün bir şey keşfettim. Belli bir yolun... tüm insanlığın takip edebileceği bir yolun yerini ele veren ışığı yakaladım. Bu yol bugün, yarın, ya da önümüzdeki bin yıl içinde kullanılmayabilir. Belki de hiçbir zaman kullanılmayacak; ama yine de gözardı edemeyeceğimiz bir şey bu. Joe bu yolda bizden biraz daha ileride belki, fakat biz de sandığımızdan daha hızlı ilerliyor olabiliriz. Hepimiz Joe&rsquo;nun yaptığını yapabiliriz. Eğer bu gerçekleşecekse, bu noktaya varılacaksa, siz köpeklere çok iş düşecek demektir.&rdquo;</p>

  <p>Nathaniel, endişeli bir yüzle süzüyordu onu. &ldquo;Anlamıyorum,&rdquo; diye feryat etti. &ldquo;İçinden çıkamadığım sözler söylüyorsun.&rdquo;</p>

  <p>&ldquo;Bak, Nathaniel. İnsanlar her zaman bugünkü gibi kalmaya devam etmeyebilir. Değişebilirler. Eğer değişirlerse, onların bıraktığı işi sizin devralmanız, rüyayı alıp sürdürmeniz gerekir. İnsan, gibi davranmanız gerekir.&rdquo;</p>

  <p>&ldquo;Biz köpekler,&rdquo; diye yemin etti Nathaniel, &ldquo;bunu yapacağız.&rdquo;</p>

  <p>&ldquo;O ânın gelmesine daha binlerce ve binlerce yıl var,&rdquo; dedi Grant. &ldquo;Hazırlanmak için yeterli zamanınız olacak. Ama görevinizi iyice benimsemelisiniz. Bunu bütün köpeklere yaymalısınız. Unutmamalısınız.&rdquo;</p>

  <p>&ldquo;Biliyorum,&rdquo; dedi Nathaniel. &ldquo;Biz köpekler bunu yavrularımıza öğreteceğiz, onlar da kendi yavrularına.&rdquo;</p>

  <p>&ldquo;Evet, yapmanız gereken işte bu,&rdquo; dedi Grant. Eğilip Nathaniel&rsquo;in kulağını kaşıdı; köpek ise kuyruğunu sallamayı bırakıp, tepeyi tırmanmakta olan adamın ardından baktı.</p>

  <p>&nbsp;</p>
</body>
</html>
