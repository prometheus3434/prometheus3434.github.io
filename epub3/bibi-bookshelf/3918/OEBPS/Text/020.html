<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.9" name="Generator" />
  <link href="../Styles/style.css" rel="stylesheet" type="text/css" />

  <title>7</title>
</head>

<body>
  <h1>7</h1>

  <h2 id="sigil_toc_id_7"><a id="ncx2190"></a>EZOP</h2>

  <p>Bir kaya çıkıntısı üzerinde kayar gibi ilerleyerek mağaraya yönelen gri gölge, acı bir hayal kırıklığına uğramış halde kendi kendine çatarcasına ağlaşıyordu... çünkü Sözler asılsız çıkmıştı.</p>

  <p>Hafiften inmeye başlamış olan öğle güneşi, bir suratın, bir kafanın ve bir vücudun hatlarını, dere yatağından yükselen sabah sisindeymiş gibi bulanık ve zorlukla seçilir bir şekilde ortaya çıkarıyordu.</p>

  <p>Kayalık çıkıntının aniden kesilmesiyle gölge durdu, sersemlemiş halde eğilip kayalık duvardan aşağı baktı... ortada mağara falan yoktu. Çıkıntı, mağaraya gelmeden önce son buluyordu!</p>

  <p>Bir kırbaç darbesi kadar ani bir hareketle arkasını dönüp vadiye baktı. Nehrin konumu da hatalıydı. Dik yamaçlı kıyıya eskiden olduğundan daha yakın akıyordu. Kaya duvarın üstünde bir kırlangıç yuvası seçiliyordu, oysa ki daha önceden orada böyle bir yuva yoktu.</p>

  <p>Gölge sertleşti ve kulaklarının üstünde kümelenmiş olan uzuvlar kalkıp havayı taradı.</p>

  <p>Orada yaşam vardı! Kokusu havada belli belirsiz hissediliyor, varlığı, uzayıp giden tepelerdeki bomboş geçitlerde hissediliyordu.</p>

  <p>Gölge hareketlendi, doğrulup kayalık çıkıntı boyunca hızla ilerlemeye başladı.</p>

  <p>Mağara yoktu, nehir öncekinden farklı akıyordu ve dimdik kayanın üstüne bir kırlangıç yuvası tünemişti.</p>

  <p>Gölge, ruhsal bir acı çekiyormuşcasına titriyordu.</p>

  <p>Sözler doğruydu. Yanılmamışlardı. Bu, farklı bir dünyaydı.</p>

  <p>Farklı bir dünya... birden çok yönden farklı. Bu dünya öylesine yaşam doluydu ki, o yaşamın mırıltısı, havayı doldurmuştu. Çok hızlı kaçamayan ve çok iyi saklanamayan bir yaşamdı bu belki de.</p>

  <p>Kurt ve ayı, büyük meşe ağacının altında karşılaştılar ve biraz laflamak üzere orada durdular.</p>

  <p>&ldquo;Duyduğuma göre, &ldquo;dedi Lupus, &ldquo;millet birbirini öldürüyormuş.&rdquo;</p>

  <p>Bruin homurdandı. &ldquo;Komik bir öldürüş şekli bu, kardeşim. Öldürüyor, ama yemiyorlar.&rdquo;</p>

  <p>&ldquo;Sembolik bir öldürüş,&rdquo; dedi kurt.</p>

  <p>Bruin bunu başıyla reddetti. &ldquo;Sembolik öldürüş diye bir şey olduğunu söyleyemezsin bana. Köpekler&rsquo;in bize öğrettiği bu yeni psikoloji sence de biraz fazla ileri gitmiyor mu? Öldürme söz konusuysa, bu ya nefretten kaynaklanıyordur ya da açlıktan. Beni yemediğim bir şeyi öldürürken yakalayamazsın.&rdquo;</p>

  <p>Sözlerini açıklığa kavuşturmak için durmadan devam etti. &ldquo;Kaldı ki ben hiç kimseyi öldürmüyorum, kardeşim. Bunu biliyorsun.&rdquo;</p>

  <p>&ldquo;Tabii ki öldürmüyorsun,&rdquo; dedi kurt.</p>

  <p>Bruin küçük gözlerini kısarak konuştu. &ldquo;Bir kez olsun bir taşı ters çevirip altındaki karıncaları ezmeyeceğimi bilirsin.&rdquo;</p>

  <p>&ldquo;Köpekler&rsquo;in o tür bir öldürüşü dikkate alacağını sanmıyorum," dedi Lupus ona, ciddi bir edayla. &ldquo;Böcekler, kuşlardan ve diğer hayvanlardan biraz farklı. Kimse bize böcek yaşamına son vermememiz gerektiğini söylemedi.&rdquo;</p>

  <p>&ldquo;İşte burada yanılıyorsun,&rdquo; dedi Bruin. &ldquo;Kanun Koyucular bunu kesin olarak vurguluyor. Hiçbir yaşam türüne zarar vermemeliyiz. Kimsenin yaşamını elinden almamalıyız.&rdquo;</p>

  <p>&ldquo;Evet, sanırım vurguluyorlar,&rdquo; diye onayladı kurt, boyun eğen bir tavırla. &ldquo;Sanırım bu noktada haklısın, kardeşim. Ama söz konusu olan böceklerse, Köpekler bile bu soruna bu denli titizlikle eğilmez. Neden, biliyor musun; çünkü daha iyi bir bit pudrası bulmak için yırtınıp duruyorlar. Peki sorarım sana, bit pudrası ne işe yarar? Bitleri öldürmeye tabii ki. O işe yarar. Bitler ise yaşamdır. Bitler yaşayan canlılardır.&rdquo;</p>

  <p>Bruin burnunun ucunda vızıldamakta olan ufak yeşil bir sineğe acımasızca vurdu.</p>

  <p>&ldquo;Ben beslenme istasyonuna gidiyorum,&rdquo; dedi kurt. &ldquo;Belki sen de bana katılmak istersin.&rdquo;</p>

  <p>&ldquo;Pek aç değilim,&rdquo; dedi ayı. &ldquo;Hem sen biraz erken hareket ediyorsun. Beslenme saati henüz gelmedi.&rdquo;</p>

  <p>Lupus dilini burnunda gezdirdi. &ldquo;Bazen öylesine uğruyorum, saate falan bakmadan gelişigüzel, ama orada görevli olan webster yine de bana fazladan birşeyler veriyor.&rdquo;</p>

  <p>&ldquo;Dikkatli olmalısın,&rdquo; dedi Bruin. &ldquo;Sana o fazladan şeyleri boşuna veriyor sanma. Belli ki bir planı var. Ben o websterlara güvenmiyorum.&rdquo; &ldquo;Bu webster iyi,&rdquo; diye belirtti kurt. &ldquo;Mecbur olmadığı halde beslenme istasyonunu işletiyor. Herhangi bir robot da yapabilir bu işi. Ama o özellikle gidip istedi. İçinde oyun oynamak dışında hiçbir şey yapılmayan şu sıkışık evlerde vakit öldürmekten bıkmış. İstasyondaysa gülüyor ve konuşuyor, tıpkı bizden biriymiş gibi. O Peter tam bizim kafadan.&rdquo;</p>

  <p>Ayı gürlüyordu. &ldquo;Köpekler&rsquo;den biri bana, Jenkins&rsquo;in, onların adının sadece webster olmadığını iddia ettiğini söyledi. Onlar webster değilmiş. Onlar insanmış...&rdquo;</p>

  <p>&ldquo;İnsan da neyin nesi?&rdquo; diye sordu Lupus.</p>

  <p>&ldquo;Ben de sana tam onu söyleyecektim. Jenkins&rsquo;in dediğine göre...&rdquo;</p>

  <p>&ldquo;Jenkins," diye belirtti Lupus, &ldquo;o kadar yaşlandı ki aklı karışıyor. Hatırlayacak çok şeyi var. Bin yaşında olmalı.&rdquo;</p>

  <p>&ldquo;Yedi bin,&rdquo; dedi ayı. &ldquo;Köpekler, onun için büyük bir yaş günü partisi düzenlemeyi düşünüyor. Hediye olarak da ona yeni bir vücut hazırlıyorlar.</p>

  <p class="p9"><span class="t11">&nbsp;</span></p>

  <p>Eski vücudu iyice yıprandı artık... ayda bir tamir dükkanında buluyor kendini.&rdquo;</p>

  <p>Ayı başını bilgiççe salladı. &ldquo;Nereden baksan, Lupus, Köpekler bizim için çok şey yaptı. Beslenme istasyonları kurdular, tıbbi robotlar yolladılar ve daha bir sürü şey. Daha geçen yıl feci bir diş ağrım vardı ve...&rdquo;</p>

  <p>Kurt araya girdi. &ldquo;Ama beslenme istasyonları daha iyi olabilirdi. Mayanın da aynı et gibi olduğunu, aynı besin değerine sahip olduğunu falan iddia ediyorlar. Ama maya et tadında değil...&rdquo; &ldquo;Sen nereden biliyorsun?&rdquo; diye sordu Bruin. Kurdun kekelemesi bir saniye sürdü. &ldquo;Nereden mi... şey, dedemin bana anlattıklarından. Eski usta kurtlardandı dedem. Canı her istediğinde kendine yiyecek et bulabilirdi. Kırmızı etin lezzetinden bahsetmişti bana. Ama o zamanlar şimdiki kadar çok muhafız yoktu başlarında.&rdquo;</p>

  <p>Bruin gözlerini kapadı, sonra tekrar açtı. &ldquo;Ben de balığın tadını merak ederim hep,&rdquo; dedi. &ldquo;Çam Ağacı deresinde bir grup alabalık var. Onları izleyip duruyorum. Pençemi suya daldırıp bir çiftini çekip çıkarmak benim için hiç de zor değil.&rdquo; Hızla ekledi. &ldquo;Tabii bunu şimdiye dek hiç yapmadım.&rdquo;</p>

  <p>&ldquo;Tabii ki yapmadın,&rdquo; dedi kurt.</p>

  <p>Birbirinin peşi sıra zincir gibi uzayıp giden dünyalar. Hemen önünde ağır ağır yürümekte olan başka bir dünyanın topuklarına basan bir dünya. Bir dünyanın yarını, bir diğerinin bugünü. Dün yarındır ve yarın da geçmiş.</p>

  <p>Geçmişin... zihnin gölgeleri içinde karanlık kanatlı şeyler gibi uçuşan hayal meyal anılar dışında hiçbir geçmişin olmaması dışında tabii. Geçmişe ulaşılamaması. Zamanın duvarına boyanmış resimler olmaması. Bir zamanlar neler yaşandığını görmek için filmin geri sarılamaması.</p>

  <p>Joshua kalktı ve silkindi, sonra oturdu ve bitlerini kaşıdı. Ichabod masanın üstünde dimdik oturmuş, metal parmaklarını masada tıklatıyordu.</p>

  <p>&ldquo;Gerçek ortada," dedi robot. &ldquo;Bu konuda yapabileceğimiz bir şey yok. Veriler bunu gösteriyor. Geçmişte yolculuk edemeyiz.&rdquo;</p>

  <p>&ldquo;Hayır,&rdquo; dedi Joshua.</p>

  <p>&ldquo;Ama,&rdquo; dedi Ichabod, &ldquo;koblilerin nerede olduğunu biliyoruz.&rdquo;</p>

  <p>&ldquo;Evet,&rdquo; dedi Joshua, &ldquo;koblilerin nerede olduğunu biliyoruz. Belki onlara ulaşabiliriz de. Hangi yolun izlenmesi gerektiğini biliyoruz artık.&rdquo; Yollardan biri açıktı, ama bir diğeri de kapalı. Aslında kapalı değildi tabii, çünkü zaten hiç var olmamıştı. Çünkü geçmiş hiç olmamıştı, hiçbir zaman, kimse için bir yer olmamıştı. Geçmişin olması gereken yerde başka bir dünya vardı.</p>

  <p>Tıpkı birbirinin ayak izini takip eden iki köpek gibi. Biri ayağını kaldırınca diğeri basıyor. Bir oluk boyunca yuvarlanmakta olup dip dibe gitmelerine rağmen birbirlerine asla dokunmayan bilyelerden oluşan uzun, sonsuz bir dizi gibi. Milyarlarca ve milyarlarca dişlisi olan bir çarkın üzerindeki sonsuz bir zincirin halkaları gibi.</p>

  <p>&ldquo;Geç kalıyoruz,&rdquo; dedi Ichabod, saate bakarak. &ldquo;Jenkins&rsquo;in partisine gitmek üzere hazırlanmalıyız.&rdquo;</p>

  <p>Joshua bir kez daha silkelendi. &ldquo;Evet, sanırım haklısın. Bu, Jenkins için büyük bir gün, Ichabod. Bir düşünsene... yedi bin yıl.&rdquo;</p>

  <p>&ldquo;Ben hazırım,&rdquo; dedi Ichabod, gururla. &ldquo;Ben bu sabah kendimi parlattım, seninse taranman lazım. Tüylerin karman çorman olmuş.&rdquo;</p>

  <p>&ldquo;Yedi bin yıl,&rdquo; dedi Joshua. &ldquo;Ben o kadar uzun yaşamak istemezdim.&rdquo;</p>

  <p>Yedi bin yıl ve birbirinin izini takip eden yedi bin ayrı dünya. Daha da fazlası olabilirdi. Her gün bir dünya. Üç yüz altmış beş kere yedi bin. Veya her dakika bir dünya. Hatta belki her saniye bir dünya. Bir saniye kalın bir şeydi... iki dünyayı ayırmaya yetecek kadar kalın, iki dünyayı kapsayacak kadar da geniş. Üç yüz altmış beş kere yedi bin kere yirmi dört kere altmış kere altmış. ..</p>

  <p>Kalın bir şey ve son bir şey. Çünkü geçmiş yoktu. Geri dönmek yoktu. Jenkins&rsquo;in bahsettiği şeyleri keşfetmek üzere geri dönmek yoktu... gerçek olabileceği kadar, aradan geçen yedibin yıl süresince çarpıtılmış olan bir anıdan da ibaret olabilecek şeyler. Bir ev websterlardan oluşan bir aile ve denizin çok ötesindeki dağlarda yerleşmiş olan kapalı bir hiçlik binasından bahseden bulanık efsanelerin doğruluğunu kontrol etmek üzere geriye dönmek yoktu.</p>

  <p>Ichabod elinde bir tarak ve bir fırçayla ona doğru ilerlerken, bunu gören Joshua ürkerek geriledi.</p>

  <p>&ldquo;Ah, haydi,&rdquo; dedi Ichabod. &ldquo;Canını acıtmayacağım.&rdquo;</p>

  <p>&ldquo;Son seferinde,&rdquo; dedi Joshua, &ldquo;neredeyse derimi canlı canlı yüzüyordun. Fırçanın dişlerine dikkat et.&rdquo;</p>

  <p>Yemek saatleri arasında bir iki lokma atıştırmayı uman kurt, içeri girdi, ama gelişi çok beklenmedik olmuştu ve yiyecek istemek için de fazla kibardı. Bu yüzden, çalıyı andıran kuyruğunu ayaklarının etrafına düzgünce kıvırarak oturdu ve Peter&rsquo;ın, ince uzun bir sopayı bıçağıyla yontuşunu seyre koyuldu.</p>

  <p>Sincap Fatso, başlarının üzerinde yükselmekte olan bir ağacın dalından kendini aşağı bıraktı ve Peter&rsquo;ın omzuna tünedi.</p>

  <p>&ldquo;Ne yapıyorsun?&rdquo; diye sordu.</p>

  <p>&ldquo;Bir fırlatma sopası," dedi Peter.</p>

  <p>&ldquo;İstediğin her değneği fırlatabilirsin,&rdquo; dedi kurt. &ldquo;Bunun için öyle özel bir sopaya ihtiyacın yok. Herhangi bir sopayı alıp fırlatabilirsin.&rdquo;</p>

  <p class="p9"><span class="t11">&nbsp;</span></p>

  <p>&ldquo;Bu yeni bir şey,&rdquo; dedi Peter. &ldquo;Kendi icadım olan, benim yaptığım bir şey. Ama buna ne isim vermeli, bilemiyorum.&rdquo;</p>

  <p>&ldquo;İsmi yok mu yani?&rdquo; diye sordu Fatso.</p>

  <p>&ldquo;Henüz yok,&rdquo; dedi Peter. &ldquo;Ona bir isim bulmam gerekecek.&rdquo;</p>

  <p>&ldquo;Ama,&rdquo; diye ısrar etti kurt, &ldquo;herhangi bir sopayı fırlatabilirsin zaten. Canının istediğini.&rdquo;</p>

  <p>&ldquo;Herhangi bir sopa o kadar uzağa gitmez,&rdquo; dedi Peter. &ldquo;O kadar sert de gitmez.&rdquo;</p>

  <p>Peter, onun pürüzsüz yuvarlaklığını teninde hissederek parmaklarının arasında çevirdi ve sonra sopayı kaldırıp düzgün olup olmadığını kontrol etti.</p>

  <p>&ldquo;Onu kolumla fırlatmayacağım,&rdquo; dedi Peter. &ldquo;Onu başka bir sopa ve ip yardımıyla atacağım.&rdquo; Uzandı ve ağacın gövdesine dayalı duran şeyi eline aldı.</p>

  <p>&ldquo;Benim anlayamadığım,&rdquo; dedi Fatso, &ldquo;bu sopayı ne için atmak istediğin.&rdquo;</p>

  <p>&ldquo;Bilmem ki,&rdquo; dedi Peter. &ldquo;Eğlenmek için herhalde.&rdquo;</p>

  <p>&ldquo;Siz websterlar,&rdquo; dedi kurt, suratını asarak, &ldquo;komik hayvanlarsınız. Sağduyunuz var mı diye merak ediyorum bazen.&rdquo;</p>

  <p>&ldquo;Hedef aldığın her yeri vurabilirsin,&rdquo; dedi Peter, &ldquo;yeter ki fırlatma sopan düz, yayın da iyi olsun. Herhangi bir odun parçası bu işi görmez. Uygun parçayı bulana dek aramalısın.&rdquo;</p>

  <p>&ldquo;Göstersene,&rdquo; dedi Fatso.</p>

  <p>&ldquo;İşte böyle,&rdquo; dedi Peter, ceviz ağacından yapılmış şaftı kaldırarak. &ldquo;Oldukça dayanıklı, görüyorsun ya. Yaylanıyor. Büksen bile tekrar eski haline dönüveriyor. İki ucunu bir sicimle birbirine bağladım, fırlatma sopasını da bir ucu yaya dayanacak şekilde yerleştiriyorsun, sonra çekiyorsun...&rdquo;</p>

  <p>&ldquo;İstediğin her şeyi vurabileceğini söyledin,&rdquo; dedi kurt. &ldquo;Durma, göster o zaman.&rdquo;</p>

  <p>&ldquo;Ne vurmamı istersiniz?&rdquo; diye sordu Peter. &ldquo;Bir hedef seçin ve...&rdquo;</p>

  <p>Fatso heyecanla işaret etti. &ldquo;Ağaçta oturan şu ardıçkuşunu vur.&rdquo;</p>

  <p>Peter hızla ellerini kaldırdı, yay gerildi ve sicimin bağlı olduğu şaft kemer şeklini aldı. Fırlatma sopası havada ıslık çaldı. Ardıçkuşu, uçuşan tüyler arasında daldan aşağı yuvarlandı. Hafif, donuk bir sesle yere düştü ve orada sırt üstü yattı kaldı... kasılmış pençeleri ağaç tepelerini gösteriyor, küçük ve aciz bir görüntü sergiliyordu.</p>

  <p>Fatso Peter&rsquo;ın omuzları üstünde dikilirken, kurt da ayağa fırlamıştı. Havaya bir sessizlik çökmüştü; hareketsiz yaprakların, öğle saatinin masmavi gökyüzünde süzülen bulutların sessizliği.</p>

  <p>Fatso&rsquo;nun sözleri korku doluydu: &ldquo;Onu öldürdün! Öldü! Sen öldürdün onu!&rdquo;</p>

  <p>Peter, yaşanan dehşetin etkisiyle uyuşmuş bir halde, itiraz etti. &ldquo;Bilemezdim. Daha önce canlı bir şeyi vurmayı hiç denememiştim. Sopayı cansız hedeflere savurmuştum sadece...&rdquo;</p>

  <p>&ldquo;Ama onu öldürdün. Oysa ki asla öldürmemelisin.&rdquo;</p>

  <p>&ldquo;Biliyorum,&rdquo; dedi Peter. &ldquo;Hiçbir varlığı öldürmememiz gerektiğini ben de biliyorum. Ama onu vurmamı sen söyledin. Onu bana sen gösterdin. Sen...&rdquo;</p>

  <p>&ldquo;Onu öldür demek istememiştim,&rdquo; diye çığlık attı Fatso. &ldquo;Onu şöyle bir dürteceğini, korkutacağını zannetmiştim. O kadar şişko ve arsız bir görüntüsü vardı ki...&rdquo;</p>

  <p>&ldquo;Size sopanın fırlayınca sert gittiğini söylemiştim. &rdquo;</p>

  <p>Webster, toprağa kök salmışçasına durdu olduğu yerde.</p>

  <p><span class="t12">Uza</span><span class="t12">ğ</span><span class="t12">a ve sertçe,</span> diye düşündü. <span class="t12">Uza</span><span class="t12">ğ</span><span class="t12">a ve sertçe... ve de h</span><span class="t12">ı</span><span class="t12">zla.</span></p>

  <p>&ldquo;Aldırma, dostum,&rdquo; dedi kurt, yumuşak bir sesle. &ldquo;Böyle olsun istemediğini hepimiz biliyoruz. Bu olay üçümüz arasında kalsın. Kimseye bir şey söylemeyiz.&rdquo;</p>

  <p>Fatso Peter&rsquo;ın omzundan sıçradı ve yukarıdaki daldan onlara bağırdı. &ldquo;Ben söyleyeceğim,&rdquo; dedi, çığırdı. &ldquo;Jenkins&rsquo;e söyleyeceğim.&rdquo;</p>

  <p>Kurt, ani ve gözünü kan bürümüş bir öfkeyle ona hırladı. &ldquo;Seni pis küçük ispiyoncu. Seni iğrenç dedikoducu seni.&rdquo;</p>

  <p class="p9"><span class="t11">&nbsp;</span></p>

  <p>&ldquo;Söyleyeceğim tabii,&rdquo; diye bağırdı Fatso. &ldquo;Bekleyin ve görün. Jenkins&rsquo;e her şeyi anlatacağım.&rdquo;</p>

  <p>Ağacın yukarı kısımlarına doğru tırmandı ve bir dalın üstünde koşup başka bir ağaca atladı. Kurt da hızla harekete geçmişti.</p>

  <p>&ldquo;Bekle,&rdquo; dedi Peter, keskince.</p>

  <p>&ldquo;Sürekli ağaçların üstünde yol alamaz,&rdquo; dedi kurt, hızla. &ldquo;Çayırı geçmek için yere inmesi gerekecek. Sen endişelenme.&rdquo;</p>

  <p>&ldquo;Hayır,&rdquo; dedi Peter. &ldquo;Daha fazla ölüm olmasın. Yeterince oldu zaten.&rdquo;</p>

  <p>&ldquo;Anlatacak, biliyorsun.&rdquo;</p>

  <p>Peter başını salladı. &ldquo;Evet, anlatacağına eminim.&rdquo;</p>

  <p>&ldquo;Ben ona engel olabilirim.&rdquo;</p>

  <p>&ldquo;Birisi seni görür ve ele verir,&rdquo; dedi Peter. &ldquo;Hayır, Lupus, bunu yapmana izin vermeyeceğim.&rdquo;</p>

  <p>&ldquo;Öyleyse bir an önce tüysen iyi edersin,&rdquo; dedi Lupus. &ldquo;Gizlenebileceğin bir yer biliyorum. Bin yıl geçse seni orada bulamazlar.&rdquo;</p>

  <p>&ldquo;Bunu başaramam,&rdquo; dedi Peter. &ldquo;Ormanda etrafı tarayan gözler var. Hem de bir sürü. Nereye gittiğimi söylerler. Saklanılabilecek günler geride kaldı artık.&rdquo;</p>

  <p>&ldquo;Sanırım haklısın,&rdquo; dedi kurt yavaşça. &ldquo;Evet, sanırım haklısın.&rdquo;</p>

  <p>Geri dönüp, ardıçkuşunun yerde duran cesedine baktı.</p>

  <p>&ldquo;Kanıtı ortadan kaldırmamıza ne dersin?&rdquo; diye sordu.</p>

  <p>&ldquo;Kanıt mı...&rdquo;</p>

  <p>&ldquo;Tabii ya...&rdquo; Kurt, başını eğip hızla ilerledi. Çatır çutur bir çiğneme sesi duyuldu. Lupus ağzını yalayarak oturdu ve kuyruğunu ayaklarının etrafına sardı.</p>

  <p>&ldquo;Siz ve ben başarabiliriz," dedi. &ldquo;Evet, efendim, içimden bir ses bu işin üstesinden gelebileceğimizi söylüyor. Birbirimize o kadar benziyoruz ki.&rdquo;</p>

  <p>Burnunun ucunda dedikoducu birinin tüyleri uçuşuyordu.</p>

  <p>Gövde tam bir heyulaydı.</p>

  <p>Ağır bir çekiçle bile oyulamadığı gibi, asla paslanmıyordu da. Üstünde o kadar çok teçhizat vardı ki tutacak bir yer bulunamıyordu.</p>

  <p>Bu, Jenkins&rsquo;in doğum günü hediyesiydi. Göğsünün üstündeki kabartmada son derece zarifçe belirtildiği gibi:</p>

  <p>&ldquo;Köpekler&rsquo;den Jenkins&rsquo;e&rdquo;</p>

  <p>Ama bunu asla giymeyeceğim, dedi Jenkins kendi kendine. Benim için, benim gibi yaşlı bir robot için fazla süslü. Böyle cicili bicili bir şeyin içinde kendimi çevreden soyutlanmış hissederim.</p>

  <p class="p9"><span class="t11">&nbsp;</span></p>

  <p>Binanın saçaklarında gezinen rüzgârın uğultusuna kulak vererek, salıncaklı sandalyesinde yavaşça ileri geri sallandı.</p>

  <p>Onlar benim iyiliğimi düşündüler. Onları incitmek aklımın ucundan geçmez. Onu göstermelik olarak arada bir giymem yeterli. Köpekler&rsquo;i memnun etmek için sadece. Onlar bu giysiyi benim için hazırlamak uğruna bunca zahmete girmişken benim onu giymemem doğru olmaz. Ama her gün değil tabii... sadece en özel günlerimde.</p>

  <p>Webster pikniğinde, belki de. Pikniğe gittiğimde olabildiğince iyi görünmeliyim. Büyük bir olay bu. Dünyadaki tüm Webster&rsquo;ların, hayatta kalan tüm Webster&rsquo;ların toplanması. Beni de yanlarında istiyorlar. Ah, evet, beni her zaman yanlarında isterler. Çünkü ben bir Webster robotuyum. Evet, efendim, öyleydim ve hep öyle olacağım.</p>

  <p>Başının gömülmesine izin verdi ve odanın içinde fısıltı halinde duyulan anlaşılmaz birtakım sözler mırıldandı. Onun ve odanın hatırladığı sözler. Çok eskilerden kalma sözler.</p>

  <p>Bir salıncaklı sandalye gıcırdadı ve bu ses, zamanın paslandırdığı bu odanın bir parçasıydı sanki. Saçaklardaki rüzgarla ve bacanın ağzındaki mırıltıyla bir bütündü.</p>

  <p>Ateş, diye düşündü Jenkins. Şöminede ateş yakmayalı çok uzun zaman olmuştu. İnsanlar, ateş yakmayı severdi. Şöminenin önünde oturup onun içine bakmayı ve alevlerin içinde şekiller canlandırmayı severlerdi. Hayal kurmayı da...</p>

  <p>Ama insanların hayalleri, dedi Jenkins, kendi kendine konuşarak, insanların hayalleri gitmişti. Jüpiter&rsquo;e gitmişler ve Cenova&rsquo;ya gömülmüşlerdi, şimdi ise, günümüzün Webster&rsquo;larında zayıf da olsa filizleniyorlardı.</p>

  <p>Geçmiş, dedi. Geçmiş benimle çok uğraştı. Beni işlevsiz hale getirdi. Hatırlayacak o kadar çok şeyim var ki... şu an yapılması gereken işlerden bile daha önemli görünecek kadar çok. Ben geçmişte yaşıyorum ve bu iyi bir yaşam şekli değil-</p>

  <p>Çünkü Joshua geçmiş diye bir şey olmadığını söylüyor ve Joshua&rsquo;nın bir bildiği olsa gerek. Tüm Köpekler içinde, bunu bilecek biri varsa o da Joshua&rsquo;dır. Çünkü o, yolculuk edebileceği bir geçmiş bulmak, zaman içinde geriye gitmek ve ona söylediğim şeyleri kontrol etmek için çok uğraştı. Aklımın yanıldığını ve anlatılmak üzere rötuşlanmış yarı-gerçek, yarı-fantastik eski robot mavalları okuduğumu düşünüyor.</p>

  <p>Bunu kabul etmeye asla yanaşmaz, ama alçak şey aynen böyle düşünüyor işte. Bunu bildiğime inanmak istemiyor, ama ben biliyorum.</p>

  <p>Beni kandıramaz, dedi Jenkins, kendi kendine kıkırdayarak. Onların hiçbiri beni kandıramaz. Ben onların ciğerini bilirim... nasıl ortaya çıktıklarını biliyorum. Onların ilkini yapmasında Bruce Webster&rsquo;a yardım eden bendim. İçlerinden herhangi birinin söylediği ilk sözü duyan yine bendim. Onlar unuttuysa bile, ben unutmadım... hiçbir bakışı, sözü veya hareketi unutmadım.</p>

  <p>Unutmaları doğaldır belki de. Büyük işler başardılar. O işlerin üstesinden gelmelerinde çok az müdahalem oldu ve yapılması gereken de buydu. O çok uzak gecede, Jon Webster&rsquo;ın bana olması gerektiğini söylediği yol buydu. Cenova kentinin terk edilmesini sağlamak için Jon Webster&rsquo;ın elinden geleni yapması da bu yüzdendi. Çünkü o, Jon Webster&rsquo;dı. Bunu sağlayan o olmalıydı. Zaten başkası da olamazdı.</p>

  <p>İnsanları, dünyayı köpeklerin kullanımına açmaya zorladığına inanıyordu o. Ama bir şeyi unuttu. Ah, evet, dedi Jenkins, bir noktayı gözden kaçırdı. Kendi öz oğlunu ve mağara adamlığı... ve mağara kadınlığı oynamak üzere o sabah ellerinde yaylar ve oklarla çekip giden maceracılar grubunu unutmuştu.</p>

  <p>O hayalci çoluk çocuğun oynadığı oyun, diye düşündü Jenkins, acı bir gerçek halini aldı. Neredeyse bin yıl süren bir gerçek. Biz onları bulup eve geri getirene dek hüküm süren bir gerçek. Her şeyin başladığı yere, Webster Malikanesi&rsquo;ne.</p>

  <p>Jenkins ellerini kucağında birleştirdi ve başını büküp yavaşça öne arkaya sallanmayı sürdürdü.</p>

  <p class="p9"><span class="t11">&nbsp;</span></p>

  <p>Sandalye gıcırdıyor, rüzgâr saçaklarda uğulduyor ve bir pencere takırdıyordu. Şömine, isli boğazıyla konuşuyor, başka günler ve başka kişilerden, batıdan esen başka rüzgârlardan bahsediyordu.</p>

  <p>Geçmiş, diye düşündü Jenkins. Gereksiz bir şey. Halihazırda yapılacak bir sürü iş varken takılıp kalınması çok aptalca olan bir şey. Köpekler'in önünde, karşılaşacakları bunca sorun varken.</p>

  <p>Örneğin, aşırı nüfus. Bunca zamandır üzerinde kafa yorduğumuz ve konuştuğumuz şey. Onları öldürecek bir kurt veya tilki olmadığı için sayıları gün geçtikçe artan tavşanlar. Dağ aslanları ve kurtlar et yememek zorunda olduğu için sürekli çoğalan geyikler. Çok fazla kokarca, çok fazla fare, çok fazla yabanıl kedi. Çok fazla sincap, çok fazla kirpi, çok fazla ayı.</p>

  <p>O upuzun öldürme listesini yasaklarsan bir sürü yaşama katlanmak durumunda kalırsın. Hızla hareket eden robot tıp teknisyenleri sayesinde hastalıkları kontrol altına alır ve sakatların yardımına koşarsın ve böylelikle bir listeden daha kurtulmuş olursun.</p>

  <p>İnsanoğlu bu işi görebilir, dedi Jenkins. Evet, insanlar bu işi rahatlıkla görebilir. Çünkü onlar, yollarına çıkan her şeyi... hem hayvanları hem de başka insanları öldürebilirler.</p>

  <p>İnsan, günün birinde hayvanlardan kurulu büyük bir toplumun kurulabileceğini aklına getirmemiştir hiç; kokarcanın, tilkinin ve ayının hayat yolunda birlikte yürüyeceğini, her şeyi beraberce planlayacağını, birbirine yardım edeceğini... aralarındaki tüm doğal farklılıkları bir kenara bırakacağını asla düşlememiştir.</p>

  <p>Ama Köpekler düşlemişti. Onlar, bunu hayata geçirdi.</p>

  <p>Tıpkı bir Tavşan Kardeş öyküsü gibi, diye düşündü Jenkins. Çok eskilerde kalan bir çağın çocukluk fantazisi gibi. Aslan ve Koyun&rsquo;un birlikte uyuduğu, İyi Kitap&rsquo;taki o öyküdeki gibi. Tıpkı bir Walt Disney çizgi filmi gibi; ama bir farkla, bu film olması gerekeni yansıtmıyordu, çünkü insan felsefesine dayanıyordu.</p>

  <p>Kapı gıcırdayarak açıldı ve ayak sesleri duyuldu. Jenkins sandalyesinde doğruldu.</p>

  <p>&ldquo;Merhaba, Joshua," dedi. &ldquo;Merhaba, Ichabod. İçeri buyurmaz mısınız? Oturmuş düşünüyordum ben de."</p>

  <p>&ldquo;Yakından geçiyorduk,&rdquo; dedi Joshua, &ldquo;sonra ışığının yanmakta olduğunu fark ettik.&rdquo;</p>

  <p>&ldquo;Işıkları düşünüyordum,&rdquo; dedi Jenkins, ciddi bir tavırla başını sallayarak. &ldquo;Beş bin yıl önceki o geceyi düşünüyordum. Yüzlerce yıldan sonra buraya gelen ilk insan olan Jon Webster&rsquo;ın Cenova&rsquo;dan kalkıp geldiği geceyi. O, üst kattaki odasında yatıyordu, bütün köpekler uyuyordu ve ben de şu pencerenin yanında durmuş nehre bakıyordum. Etrafta hiç ışık yoktu. Tek bir ışık bile. Alabildiğine uzanan büyük bir karanlık vardı sadece. Bense orada durmuş, arazide ışıkların olduğu günleri hatırlıyor ve o günler bir daha yaşanacak mı diye düşünüyordum.&rdquo;</p>

  <p>&ldquo;Işıklar var artık,&rdquo; dedi Joshua, son derece sakin ve uysalca. &ldquo;Bu gece dünyanın her yanı ışıklarla kaplı. Mağaralar ve inler bile.&rdquo;</p>

  <p>&ldquo;Evet, biliyorum,&rdquo; dedi Jenkins. &ldquo;Eskisinden bile daha çok.&rdquo;</p>

  <p>Ichabod ağır adımlarla köşede duran parlak robot vücuduna doğru yürüdü, bir elini uzatıp bu metal vücuda müşfik denebilecek bir şekilde vurdu.</p>

  <p>&ldquo;Köpeklerin yaptığı büyük incelik,&rdquo; dedi Jenkins, &ldquo;bana böylesi bir hediye vermeleri. Ama bunu yapmamalıydılar. Orasını burasını biraz yamalayınca, eskisi de iş görüyordu.&rdquo;</p>

  <p>&ldquo;Seni sevdiğimiz için,&rdquo; dedi Joshua ona. &ldquo;Köpeklerin yapabileceği en küçük şeydi bu. Senin için başka şeyler yapmayı denedik, ama sen bize asla izin vermedin. Sana yeni bir ev yapmamıza izin vermeni dilerdik, son moda aksesuvarların hepsine sahip, yepyeni bir ev.&rdquo;</p>

  <p>Jenkins hayır der gibi başını salladı. &ldquo;Yararı olmazdı, çünkü orada yaşayamazdım. Anlıyorsunuz ya, burası benim yuvam. Her zaman da öyle oldu. Vücuduma yaptığım gibi orasını burasını yamalı tuttuktan sonra, bu ev mutlu olabileceğim tek yer.&rdquo;</p>

  <p>&ldquo;Ama burada yapayalnızsın.&rdquo;</p>

  <p>&ldquo;Hayır, değilim,&rdquo; dedi Jenkins. &ldquo;Ev tamamen kalabalık durumda.&rdquo;</p>

  <p>&ldquo;Kalabalık mı?&rdquo; diye sordu Joshua.</p>

  <p>&ldquo;Eskiden tanıdığım insanlarla dolu,&rdquo; dedi Jenkins.</p>

  <p>&ldquo;Vay be,&rdquo; dedi Ichabod, &ldquo;ne vücut ama! Keşke ben de giyip üstümde bir deneyebilsem."</p>

  <p>&ldquo;Ichabod!&rdquo; diye bağırdı Joshua. &ldquo;Çabuk buraya gel. Çek ellerini o vücuttan...&rdquo;</p>

  <p>&ldquo;Bırak genç istediğini yapsın,&rdquo; dedi Jenkins. &ldquo;Meşgul olmadığım bir ara buraya gelirse...&rdquo; &ldquo;Hayır,&rdquo; dedi Joshua.</p>

  <p>Bir ağaç dalı saçağa sürtündü ve ufak parmaklarıyla pencerenin camını tıklattı. Çatıdaki kiremitlerden biri zangırdadı ve rüzgar, dans eder gibi hafifçe sekerek, çatıda gezindi.</p>

  <p>&ldquo;Uğramanıza sevindim,&rdquo; dedi Jenkins. &ldquo;Sizinle konuşmak istiyordum.&rdquo;</p>

  <p>Sandalyesini gıcırdatarak sallanmayı sürdürdü.</p>

  <p>&ldquo;Sonsuza dek yaşamayacağım,&rdquo; dedi Jenkins. &ldquo;Yedi bin yıl, daha fazlasını istemeye hakkım olmayacak kadar uzun bir süre.&rdquo;</p>

  <p>&ldquo;Bu yeni vücutla,&rdquo; dedi Joshua, &ldquo;üç kere yedi bin yıl daha geçirebilirsin.&rdquo;</p>

  <p>Jenkins tekrar başını salladı. &ldquo;Aklımı kurcalayan şey vücut değil. Beyin. Beynim mekanik, biliyorsunuz ya. Sağlam yapılmış, uzun süre dayanmak üzere, ama sonsuza dek değil. Gün gelecek, birşeyler yanlış gidecek ve beynin çalışması son bulacak.&rdquo;</p>

  <p>Odanın sessizliğini bölen tek şey, sandalyenin gıcırtısıydı.</p>

  <p>&ldquo;Bu, ölüm demektir,&rsquo;&rsquo; dedi Jenkins. &ldquo;Yani benim sonum. Kaldı ki, bunda yanlış bir taraf yok. Çünkü artık bana ihtiyaç kalmadı. Oysa ki, bir zamanlar bana ihtiyaç duyuluyordu.&rdquo;</p>

  <p>&ldquo;Sana her zaman ihtiyacımız olacak,&rdquo; dedi Joshua yavaşça. &ldquo;Sensiz yapamayız.&rdquo;</p>

  <p>Ama Jenkins, onu duymamış gibi konuşmasına devam ediyordu.</p>

  <p>&ldquo;Size Webster&rsquo;lardan bahsetmek, onları size anlatmak istiyorum. Anlamanızı istiyorum.&rdquo; &ldquo;Anlamaya çalışacağım,&rdquo; dedi Joshua.</p>

  <p>&ldquo;Siz Köpekler onlara websterlar diyorsunuz ve bunda bir yanlışlık yok,&rdquo; dedi Jenkins. &ldquo;Onların ne olduğunu bildikten sonra, onları nasıl nitelediğiniz önemli değil.&rdquo;</p>

  <p>&ldquo;Sen onlara bazen insan, bazen de webster diyorsun," dedi Joshua. &ldquo;Anlayamıyorum.&rdquo;</p>

  <p>&ldquo;Eskiden insandılar,&rdquo; dedi Jenkins. &ldquo;o zamanlar dünyayı yönetiyorlardı. Webster ismiyle anılan bir aile vardı içlerinde. Sizin için bu büyük işi yapanlar da onlardı.&rdquo;</p>

  <p>&ldquo;Hangi büyük işi?&rdquo;</p>

  <p>Jenkins sandalyesini onlara doğru çevirdi ve</p>

  <p class="p9"><span class="t11">&nbsp;</span></p>

  <p>sallanmayı bıraktı.</p>

  <p>&ldquo;Çok unutkanım,&rdquo; diye mırıldandı. &ldquo;Çok kolay unutuyorum. Kafam da karıştı.&rdquo;</p>

  <p>&ldquo;Websterların bizim için yapmış olduğu büyük bir işten söz ediyordun.&rdquo;</p>

  <p>&ldquo;Öyle ya,&rdquo; dedi Jenkins, &ldquo;bundan bahsediyordum. Onları izlemelisiniz. Onlara göz kulak olmalı ve onları izlemelisiniz. Ama özellikle, gözünüzü üzerlerinden ayırmayın.&rdquo;</p>

  <p>Yavaşça ileri geri sallanmaya başladı tekrardan; bu arada beyni, birtakım düşüncelerle çalkalanıyordu, sandalyenin gıcırdamasıyla bir bir aklına gelen düşüncelerle.</p>

  <p>Neredeyse başarmıştınız, dedi kendi kendine. Rüyayı neredeyse berbat edecektiniz.</p>

  <p>Ama ben zamanla hatırladım. Evet. Zamanla kendi kendimi yakaladım, Jon Webster. İnancımı korudum, John Webster.</p>

  <p>Köpekler&rsquo;in bir zamanlar insanoğlunun evcil hayvanları olduğunu, onları bugünkü konumlarına getirenin insanlar olduğunu Joshua&rsquo;ya söylemedim. Çünkü bilmemeliler. Başlarını eğmemeliler. Çalışmalarını sürdürmeliler. Şömine başında anlatılan eski öyküler yitti gitti artık ve bir daha da asla ortaya çıkmamalılar.</p>

  <p>Yine de ben, o öyküleri anlatmayı seviyordum. Tanrı biliyor ya, seviyordum. Kendilerini sakınmaları gereken şeye karşı onları uyarmak bana huzur veriyordu. Avrupa'dan getirdiğimiz mağara adamlarının zihninden o eski fikirleri nasıl çekip çıkardığımızı, bildikleri onca şeyi onlara nasıl unutturduğumuzu, onların aklını silahlardan nasıl arındırdığımızı, sevgiyi ve barışı onlara nasıl öğrettiğimizi anlatmayı seviyordum.</p>

  <p>Tabii bir de, o usulleri... insanlara özgü o bildik düşünme tarzını yeniden benimseyecekleri güne karşı nasıl önlem alınması gerektiğini anlatmayı.</p>

  <p>&ldquo;Ama, az önce dedin ki...&rdquo; diye üsteledi Joshua.</p>

  <p>Jenkins elini salladı. &ldquo;Boşversene, Joshua. Söylediklerim yaşlı bir robotun saçmalarıydı sadece. Bazen beynim bulanıyor ve aslında hiç aklımda olmayan şeyler söylüyorum. Geçmişi biraz fazlaca düşünüyorum sanırım... sense geçmiş diye bir şey olmadığını söylüyorsun.&rdquo;</p>

  <p>Ichabod, kıçını özenle yerleştirerek yere oturdu ve başını kaldırıp Jenkins&rsquo;e baktı.</p>

  <p>&ldquo;Gerçekten de yok,&rdquo; dedi. &ldquo;Pazar gününden bu yana kırk kez kontrol ettik, hem de değişik yöntemlerle. Tüm veriler bunu gösteriyor, tespitimizi doğruluyorlar. Geçmiş diye bir şey yok.&rdquo;</p>

  <p>&ldquo;Daha doğrusu, geçmişin içinde yer alabileceği bir mekan yok,&rdquo; dedi Joshua. &ldquo;Zaman içinde geriye gidiyorsun ama geçmişi bulamıyorsun, onun yerine başka bir dünya, başka bir anlayış platformu çıkıyor karşına. Yeryüzünün şimdikiyle aynı olduğunu görüyorsun, ya da hemen hemen aynı. Aynı ağaçlar, aynı nehirler, aynı tepeler, ama yine de bizim bildiğimiz dünya olmuyor oradaki. Çünkü o, farklı bir yaşama sahne olmuş, farklı bir gelişim göstermiş. Geride bıraktığımız saniye, geride bıraktığımız saniye değildir aslında; başka bir saniye, tamamen farklı bir zaman kesitidir. Biz her zaman aynı saniyede yaşıyoruz. O saniye süresince, bizim dünyamıza ayrılmış olan o küçük zaman dilimi içinde hareket ediyoruz.&rdquo;</p>

  <p>&ldquo;Zamanı geçirme tarzımız hatalıydı,&rdquo; dedi Ichabod. &ldquo;Onu gerçekte olduğu gibi düşünmekten bizi alıkoyan da buydu. Çünkü biz, aslında böyle olmadığı halde, zamanın akıp gittiğini düşünüyorduk hep. Zamanla birlikte hareket ettiğimizi sanıyorduk. İşte bir saniye daha geride kaldı, diyorduk, bir dakika, bir saat ve bir gün daha; halbuki o saniye, dakika veya saat hiçbir zaman geride kalmıyordu. Yaşadığımız an her zaman aynıydı. Hareket ediyordu ve biz de onunla birlikte hareket ediyorduk.&rdquo;</p>

  <p>Jenkins başıyla onayladı. &ldquo;Anlıyorum. Nehir boyunca sürüklenip giden kütükler gibi. Nehirle beraber akıp giden parçalar gibi. Nehrin kıyısındaki manzara değişse bile, su aynı kalıyor.&rdquo;</p>

  <p>&ldquo;Hemen hemen öyle,&rdquo; dedi Joshua. &ldquo;Ancak zaman, daha durağan bir akıntı ve o farklı dünyalar da, nehrin üstünde sürüklenen odunlardan daha sabit bir şekilde yerleşmiş durumdalar.&rdquo; &ldquo;Peki ya diğer dünyalarda yaşayan şu kobliler?&rdquo;</p>

  <p>Joshua başını evet der gibi salladı. &ldquo;Var olduklarına eminim.&rdquo;</p>

  <p>&ldquo;Şimdi ise,&rdquo; dedi Jenkins, &ldquo;o öteki dünyalara yolculuk etmenin yolunu araştırıyorsun sanırım.&rdquo; Joshua bitlerini kaşıdı hafifçe.</p>

  <p>&ldquo;Tabii ki öyle yapıyor,&rdquo; dedi Ichabod. &ldquo;Geniş bir mekana ihtiyacımız var.&rdquo;</p>

  <p>&ldquo;Ama kobliler...&rdquo;</p>

  <p>&ldquo;Kobliler diğer dünyaların tümünde olmayabilir,&rdquo; dedi Joshua. &ldquo;Boş dünyalar da vardır belki. Onları bulabilirsek ne âlâ; o boş dünyalara ihtiyacımız var. Kendimize mekan bulamazsak, işimiz bitti demektir. Nüfus artışının yaratacağı baskı bir cinayet dalgası estirecektir. Böylesi bir süreç ise bizi başladığımız yere geri götürür.&rdquo;</p>

  <p>&ldquo;Cinayetler çoktan başladı bile,&rdquo; dedi Jenkins ona, sakince.</p>

  <p>Joshua kaşlarını çattı ve kulaklarını pıstı. &ldquo;Gülünç bir öldürüş tarzı. Öldürüyor, ama yemiyorlar. Kan da dökülmüyor. Sanki düşmek, ölüm için yeterli. Tıbbi teknisyenlerimizi çıldırtıyor bu durum. Görünürde yanlış olan bir şey yok. Ölmeleri için bir neden yok.&rdquo;</p>

  <p>&ldquo;Ölüyorlar ama,&rdquo; dedi Ichabod.</p>

  <p>Joshua onlara doğru biraz daha eğilerek, alçak sesle konuştu. &ldquo;Endişeleniyorum, Jenkins.</p>

  <p class="p9"><span class="t11">&nbsp;</span></p>

  <p>Korkarım ki...&rdquo;</p>

  <p>&ldquo;Endişelenecek bir şey yok.&rdquo;</p>

  <p>&ldquo;Bence var. Angus söyledi bana. Angus, koblilerden birinin... koblilerden birinin bu yana geçmiş olabileceğinden korkuyor.&rdquo;</p>

  <p>Bacadan içeri dolan şiddetli bir rüzgâr, saçakları titretti. Başka bir esinti, yakınlarda, gözden uzak bir köşede uğuldadı. Korku çıkageldi ve çatıdaki kiremitlerin üzerinde, ağır ve boğuk adımlarla bir o yana bir bu yana gezinmeye başladı.</p>

  <p>Jenkins ürperdi ve bir sonraki ürperişe hazırlanmak üzere kendini kastı. Konuştuğunda, sesi titriyordu.</p>

  <p>&ldquo;Şimdiye dek bir kobli gören olmadı.&rdquo;</p>

  <p>&ldquo;Bir kobliyi göremeyebilirsin.&rdquo;</p>

  <p>&ldquo;Evet,&rdquo; dedi Jenkins. &ldquo;Bu mümkün.&rdquo;</p>

  <p>İnsan&rsquo;ın da vaktiyle söylediği aynen buydu işte. Bir hayaleti veya ruhu görmezsin... ama orada olduğunu hissedersin. Çünkü sımsıkı kapatmış olmana rağmen musluktan su damlamaya devam eder ve pencerenin camına sürtünen parmaklar vardır ve köpekler gecenin karanlığına sığınan bir şeyin varlığını sezerek ulurlar ve karın üstünde iz bulamazsın.</p>

  <p><span class="t12">Pencerenin cam</span><span class="t12">ı</span><span class="t12">na sürtünen parmaklar vard</span><span class="t12">ı</span><span class="t12">r.</span></p>

  <p>Joshua ayağa kalktı ve bir patisi havada, dudaklarını hırlar gibi gererek, bir köpek heykeli misali dimdik durdu. Ichabod ise, parmaklarını yere geçirmiş halde çömelmişti... dinliyor, bekliyordu.</p>

  <p>Cama tekrar bir şey sürtündü.</p>

  <p>&ldquo;Kapıyı aç,&rdquo; dedi Jenkins Ichabod&rsquo;a. &ldquo;Dışarıda, içeri girmek isteyen bir şey var.&rdquo;</p>

  <p>Ichabod, odanın sessizliği içinde ilerledi. Kapı, onun itişiyle gıcırdayarak açıldı. Kapı henüz tam olarak açılmamıştı ki, sincap içeri daldı; Jenkins&rsquo;in üzerine hoplayıp kucağına yerleşen boz bir cisim.</p>

  <p>&ldquo;Bakın kim geldi, Fatso,&rdquo; dedi Jenkins.</p>

  <p>Joshua tekrar oturdu, dudaklarındaki gerginlik kaybolmuş, dişleri yeniden görünmez olmuştu. Ichabod&rsquo;un yüzüne ise, şaşkın bir tebessüm yerleşmişti.</p>

  <p>&ldquo;Onu gördüm,&rdquo; diye bağırdı Fatso. &ldquo;Ardıçkuşunu öldürürken gördüm onu. Bir fırlatma sopasıyla yaptı bunu. Tüyler havada uçuştu. Yaprakların üzerine kan bulaşmıştı.&rdquo;</p>

  <p>&ldquo;Sakin ol," dedi Jenkins, nazikçe. &ldquo;Acele etmeden anlat olanları. Çok heyecanlısın. Birinin bir ardıçkuşunu öldürdüğünü gördün, öyle mi?&rdquo;</p>

  <p>Fatso derin bir nefes aldı, dişleri birbirine vuruyordu.</p>

  <p>&ldquo;Peter&rsquo;dı,&rdquo; dedi.</p>

  <p>&ldquo;Peter mı?&rdquo;</p>

  <p>&ldquo;Peter, webster.&rdquo;</p>

  <p class="p9"><span class="t11">&nbsp;</span></p>

  <p>&ldquo;Bir sopa mı attı demiştin?&rdquo;</p>

  <p>&ldquo;Onu başka bir sopayı kullanarak fırlattı. İki ucunu bir iple birbirine bağlamış ve ipi gerince sopa fırlayıp gidiyor...&rdquo;</p>

  <p>&ldquo;Biliyorum,&rdquo; dedi Jenkins. &ldquo;Biliyorum.&rdquo; &ldquo;Biliyor musun! O aletin ne olduğunu biliyor musun?&rdquo;</p>

  <p>&ldquo;Evet,&rdquo; dedi Jenkins. &ldquo;Biliyorum. Bahsettiğin şeylere ok ve yay deniyor.&rdquo;</p>

  <p>Bu sözleri öyle bir havada söylemişti ki, diğer üçü suspus kalmış, oda kocaman ve bomboş bir hale bürünmüş, dalın cama vuruşu ise kulaklarına, çok uzaklardan gelen, yardım görme umudu olmaksızın yalvarmayı sürdüren içi boş bir tıkırtı gibi gelmişti.</p>

  <p>&ldquo;Ok ve yay mı?&rdquo; diye sordu Joshua sonunda. &ldquo;Ok ve yay da nedir?&rdquo;</p>

  <p>Nedir, diye düşündü Jenkins.</p>

  <p>Ok ve yay neydi?</p>

  <p>Sonun başlangıcıydı. Savaşın gümbürdeyen yoluna çıkacak olan rüzgarlı bir patika.</p>

  <p>Bir oyuncak ve bir silah ve insan mühendisliğinin bir başarısı.</p>

  <p>Atom bombasının belli belirsiz ilk kımıltısı. Belirli bir yaşam tarzının simgesi.</p>

  <p>Küçük çocuklara okunan bir şiirin dizelerinden biriydi.</p>

  <p class="p11"><span class="t12">Ş</span><span class="t12">apkal</span><span class="t12">ı</span> <span class="t12">Ard</span><span class="t12">ı</span><span class="t12">çku</span><span class="t12">ş</span><span class="t12">u'nu kim öldürdü?</span></p>

  <p class="p11"><span class="t12">Ben, dedi serçe</span></p>

  <p class="p9"><span class="t11">&nbsp;</span></p>

  <p class="p11"><span class="t12">Okum ve yay</span><span class="t12">ı</span><span class="t12">mla,</span></p>

  <p class="p11"><span class="t12">Ben öldürdüm</span> <span class="t12">Ş</span><span class="t12">apkal</span><span class="t12">ı</span> <span class="t12">Ard</span><span class="t12">ı</span><span class="t12">çku</span><span class="t12">ş</span><span class="t12">u&rsquo;nu.</span></p>

  <p class="p11"><span class="t12">&nbsp;</span></p>

  <p>Bir süredir unutulmuş olan bir şeydi bu. Yeniden öğrenilen bir şey.</p>

  <p>Bunca zamandır gerçekleşmesinden korktuğum şeydi.</p>

  <p>Sandalyesinde yavaşça doğrulup ayağa kalktı.</p>

  <p>&ldquo;Ichabod,&rdquo; dedi, &ldquo;yardımına ihtiyacım olacak.&rdquo;</p>

  <p>&ldquo;Emrindeyim,&rdquo; dedi Ichabod. &ldquo;Ne yapmamı istersin?&rdquo;</p>

  <p>&ldquo;Vücut," dedi Jenkins. &ldquo;Yeni vücudumu giymeni istiyorum. Yalnız, beyin mahfazamı çıkarman gerekecek...&rdquo;</p>

  <p>Ichabod başıyla onayladı. &ldquo;Bunun nasıl yapılacağını biliyorum, Jenkins.&rdquo;</p>

  <p>Joshua&rsquo;nın sesinde ani bir korku vardı. &ldquo;Ne oluyor, Jenkins? Ne yapacaksın?&rdquo;</p>

  <p>&ldquo;Dönüşkenler&rsquo;e gideceğim,&rdquo; dedi Jenkins, konuşması son derece yavaştı. &ldquo;Bunca yıldan sonra, onların yardımını isteyeceğim.&rdquo;</p>

  <p>Gölge, ormandaki açıklıklardan sızan ay ışığının aydınlattığı alanlardan kaçınmaya özen göstererek, tepeden aşağı kayar gibi ilerledi. Ay ışığının altında parlıyordu... oysa ki görülmemesi gerekiyordu. Peşinden gelen avcıların işini kolaylaştırmamalıydı.</p>

  <p>Etrafta başkaları da olsa gerekti. Sayıları fazla olamazdı, tabii, ama bu, çevreyi dikkatle kontrol etmelerine engel değildi. Birkaç kişilik gruplar halinde araziye uygun şekilde yayılmış olmaları, bu tuhaf ve güzel dünyanın alarma geçmemesini sağlıyordu.</p>

  <p>Çünkü bir kez alarma geçti mi, bu dünyanın sonu ufukta görünürdü.</p>

  <p>Gölge, karanlıkta yere çömeldi ve pürdikkat şekilde, son derece gergin sinirlerle geceyi sınadı. Bildiği tüm dürtüleri tek tek ayırıyor, keskin zekasında onları düzgünce sıralıyor, bilgilerinin doğruluğunu kontrol etmek amacıyla onları gözden geçiriyordu.</p>

  <p>Bazılarını tanıyordu, bazılarıysa onun için birer sırdı, diğerlerini ise ancak tahmin edebiliyordu. Ama içlerinde, korku ima eden bir tane vardı.</p>

  <p>Yere iyice çömeldi ve çirkin başını dosdoğru ileri uzattı; sezgilerini gecenin nabzına kapatmış, sadece tepeyi tırmanmakta olan şeye odaklanmıştı.</p>

  <p>Gelenler iki kişiydi ve bu ikisi birbirinden farklıydı. Zihninde yükselen homurtu boğazında düğümlenirken, narin vücudu, yarı hevesli bir bekleyiş, yarı yabancı bir bölgede olmaktan kaynaklanan korku ile gerildi.</p>

  <p>Yarı eğilmiş halde ayağa kalktı ve yukarı gelmekte olan ikisinin yolunu kesmek üzere belli bir açı çizerek, tepeden aşağı hızla, kayar gibi ilerledi.</p>

  <p>Jenkins tekrar gençleşmişti; genç, güçlü ve hızlı bir hale gelmişti... beynen ve bedenen hızlı. Rüzgarın yoğurduğu, ayın aydınlattığı tepelerde uzun adımlarla ilerleyecek kadar hızlı. Yaprakların konuşmasını ve kuşların uykulu cıvıltısını... ve daha da fazlasını duyacak kadar hızlı.</p>

  <p>Evet, çok daha fazlasını, diye onayladı kendi kendine.</p>

  <p>Vücut tam bir heyulaydı. Ağır bir çekiçle bile oyulamadığı gibi, asla paslanmıyordu da. Ancak hepsi bununla sınırlı değildi.</p>

  <p>Bir vücudun benim için bu denli değişiklik ifade edeceği hiç aklıma gelmezdi. Eskisinin ne kadar harap ve aşınmış olduğunu şimdi daha iyi anlıyorum. Yapıldığı dönem gözönüne alındığında yapılabileceklerin en iyisi olmasına rağmen, ta başından beri kötü bir işçiliğe sahipti. Makinelerse harika bir iş çıkarmıştı tabii, öyle marifetleri vardı ki.</p>

  <p>Bunu robotlara borçluydu, haliyle. Vahşi robotlara. Köpekler, vücudu yapmak üzere onlarla anlaşmıştı. Köpekler'in robotlarla alışveriş yapması sıkça rastlanan bir durum değildi oysa. İyi geçiniyorlardı... fakat bu geçimi, birbirlerini kendi haline bırakmalarına, birbirlerinin işine karışmamalarına borçluydular.</p>

  <p>Kovuğunda kımıldayan bir tavşan vardı... bunu biliyordu Jenkins. Bir rakun gece avına çıkmıştı ve Jenkins, bunu da biliyordu... fındık ağacının yaprakları arasından kendisini gözetlemekte olan küçük gözlerin ardındaki beynin içinde gezinen kurnaz, kaypak merakın farkındaydı. Sol tarafta, biraz ötede ise, bir ağacın altına yerleşmiş olan bir ayı, uyuyor ve uykusunda rüya görüyordu... taze bal ve bir dereden çekip çıkarılan balığın yanı sıra, ters çevrilmiş bir kayanın altında ortaya çıkan karıncaların çeşni niyetine yalanıp yutulduğu oburca bir rüya.</p>

  <p>Ürkütücü... ama doğal bir duyguydu bu. Yürümek için adım atmak kadar, normal işitme kadar doğal. Ama bu, ne işitme ne de görmeydi. Ne de canlandırma. Çünkü Jenkins, kovuktaki tavşanı, çalıların arasındaki rakunu ve uzanmış olduğu ağacın altında, uykusunda rüya gören ayıyı soğukkanlı ve kendinden emin bir kesinlikle biliyordu.</p>

  <p>Vahşi robotların sahip olduğu vücutların da buna benzediğini düşündü Jenkins... çünkü onun için bir tane yapabildilerse, kendileri için de yapabilirlerdi pekala.</p>

  <p>Onlar da çok uzun bir yoldan geldi, diye düşündü Jenkins; insanın ortaya çıkışından bu yana Köpekler&rsquo;in kat etmiş olduğu yol kadar uzun, yedi bin yıllık bir yoldan. Ama biz onları umursamadık, çünkü öyle davranmamız gerekiyordu. Robotlar kendi yoluna gitti ve Köpekler de kendi; yaptıkları şeylerden dolayı birbirlerini sorgulamadılar, birbirlerine şüpheyle yaklaşmadılar. Robotlar uzaygemileri yapıp yıldızlara yollanırken, vücutlar inşa ederken, matematik ve mekanik üzerinde çalışırken, Köpekler hayvanlar üzerinde çalıştı, İnsanoğlu&rsquo;nun hüküm sürdüğü dönemlerde vahşi kabul edilen ve avlanan ne varsa onların kardeşliğini kurmaya uğraştı... koblileri dinledi ve zaman diye bir şey olmadığını kanıtlamak için zamanın derinliklerini yoklamayı denedi.</p>

  <p>Köpekler ve robotlar bu denli ileri gidebilmişse, Dönüşkenler daha da ileri gitmiş olsa gerekti. Onlar beni dinleyeceklerdir, dedi Jenkins, dinlemek zorundalar, çünkü ben onlara, tam da onları ilgilendiren bir sorun götürüyorum. Çünkü Dönüşkenler de insandır... farklı yöntemler benimsemiş olsalar da, onlar da İnsanoğlu&rsquo;dur. Bu saatten sonra kin güdemezler, çünkü İnsan ismi, rüzgara karışan bir tozdan, yaz günü hışırdayan yaprakların sesinden ibaret artık.</p>

  <p>Ayrıca, onları yedi bin yıldır rahatsız etmiş değilim... bir kerecik olsun bile. Joe benim dostumdu, ya da, bir dosta, bir Dönüşken&rsquo;in şimdiye kadar yaklaşabildiği kadar yakındı. İnsanlarla konuşmadığı zamanlarda bile benimle konuşurdu. Beni dinleyeceklerdir... ne yapılması gerektiğini bana söyleyeceklerdir ve de gülmeyeceklerdir.</p>

  <p>Çünkü bu, gülünecek bir durum değil. Söz konusu olan yalnızca bir ok ve yay, ama yine de gülünecek bir mesele değil bu. Bir zamanlar öyleydi belki, ama tarih, pek çok şeyden söküp almıştır gülünçlüğü. Ok bir şakaysa, atom bombası da öyle, kocaman kentleri ortadan kaldıran hastalık yüklü toz bulutları da öyle, çığlık atarak göğe yükselen ve yirmi bin kilometre öteye düşüp bir milyon insanı öldüren füze de öyle.</p>

  <p>Her ne kadar artık bir milyon insan bile kalmamış olsa da. Varsa yoksa, Köpekler'in onlar için yapmış olduğu evlerde yaşayan birkaç yüz kişi, çünkü Köpekler, insanların ne olduğunu, aralarında var olan ilişkiyi henüz unutmamıştı o zamanlar ve onlara tanrı gözüyle bakıyordu. İnsanlara tanrı gözüyle bakıyor ve kış geceleri ateşin başında o eski öyküleri anlatıyor ve İnsanoğlu&rsquo;nun geri dönüp onların başını okşayarak &ldquo;İyi iş çıkardın, benim iyi ve sadık hizmetkarım,&rdquo; diyeceği güne hazırlanıyorlardı.</p>

  <p>Bu doğru değil, dedi Jenkins, tepeden aşağı koşarcasına ilerlerken, bu hiç de doğru değil. Çünkü insanlar böylesine tapınılmayı hak etmedi, tanrılığı hak etmedi. Tanrı biliyor ki ben kendim onları fazlasıyla sevdim. Mesele buysa, hâlâ da seviyorum... ama insan oldukları için değil, pek çok insanın içinde birkaçının anısı için.</p>

  <p>Köpekler&rsquo;in İnsanoğlu için hazırlanması doğru değil. Çünkü onlar, işleri İnsan&rsquo;ın hiçbir zaman yapamadığı kadar iyi idare ediyor. Bu yüzden ben, o anıyı zihnimden çıkarıp attım ve bu, hiç de hızlı ve kolay olmadı. Efsaneleri unutmam ve zihnimdeki anıları bulanıklaştırmam uzun yıllar aldı ve şimdi, insanları webster diye çağırıyor ve öyle tanıyorlar.</p>

  <p>Acaba yaptığım doğru muydu diye çok düşündüm. Kendimi bir hain gibi hissettim, dünyanın geri kalanı karanlığa gömülmüşken ve herkes uyurken ben huzursuz geceler geçirdim ve salıncaklı sandalyede oturup rüzgârın saçaklarda çıkardığı iniltiyi dinledim. Çünkü yapmış olduğum şey, yapmaya hakkımın olmadığı bir şeydi. Websterlar&rsquo;ın hoşuna gitmeyecek bir şeydi. Çünkü üzerimde etkileri hep oldu ve hâlâ da oluyor; binlerce yıl geçse de yaptığım bir şey onların hoşuna gider mi gitmez mi diye endişelenmeden edemem.</p>

  <p>Ama artık biliyorum ki yaptığım şey doğruydu. Ok ve yay, bunun kanıtı. Bir keresinde, İnsan&rsquo;ın yanlış yoldan başlamış olabileceğini, doğduğu ve çocukluğunu geçirdiği yer olan o loş, karanlık vahşetin içinde bir yerlerde yanlış bir adım atıp yanlış bir yola sapmış olabileceğini düşünmüştüm. Şimdi ise yanıldığımı anlıyorum. İnsan&rsquo;ın izleyebileceği tek bir yol var... o da, ok ve yayın yolu.</p>

  <p>Elimden geldiğince çabaladım, Tanrı biliyor ya, gerçekten çabaladım.</p>

  <p>Etrafa dağılmış olanları toplayıp Webster Malikanesi&rsquo;ne götürdüğümüzde silahlarını aldım, sadece ellerinden değil, akıllarından da. Eldeki gözden geçirilebilecek metinleri gözden geçirdim ve gerisini yaktım. Okumayı, şarkı söylemeyi ve düşünmeyi onlara tekrar öğrettim. Kitaplarda, ne savaş ve silahlardan iz kalmıştı ne de nefret ve tarihten, çünkü tarih nefretin ta kendisiydi... çarpışmalar, kahramanlıklar, trampetler hatırlanmamalıydı.</p>

  <p>Ama vaktimi boşa harcamışım, dedi Jenkins kendi kendine. Şimdi anlıyorum ki, boşa uğraşmışım. Çünkü ne yapılırsa yapılsın, insan, ok ve yayı icat edecek.</p>

  <p>Uzun yokuştan aşağı inmiş, nehre doğru akmakta olan dereyi geçmişti ve şimdi, bir kez daha uçurumun karanlık, sert yarını tırmanıyordu.</p>

  <p>Küçük hışırtılar duydu ve yeni vücudu, aklına, bu hışırtıyı çıkaranın fareler, çimin içinde oluşturdukları tünellerde koşuşturan fareler olduğunu söyledi. Bir an için, oraya buraya koşuşturan bu oyuncu ve mutlu farelerin, küçük, şekilsiz, pıhtılaşmamış düşüncelerindeki mutluluğu yakaladı.</p>

  <p>Bir gelincik, devrilmiş bir ağaç gövdesi üzerinden hızla geçti; onun aklında ise şeytanlık vardı, fareleri düşünmekten kaynaklanan bir şeytanlık, gelinciklerin fare yediği o eski günlerin anısıyla canlanan bir şeytanlık. Kana susamışlık ve korku, bir fare öldürdüğü takdirde Köpeklerin ona yapabileceklerine dair ve bir zamanlar dünya üzerinde hüküm sürmüş olan öldürme olgusuna karşı tetikte olup çevreyi gözleyen yüzlerce gözün varlığından kaynaklanan bir korku.</p>

  <p>Oysa bir insan öldürebilmişti. Bir gelincik, öldürmeye cüret edemezdi, ama bir insan, öldürmüştü bile. İstemeden ve büyük olasılıkla kötü bir niyet beslemeden yapmıştı bunu. Ama öldürmüştü işte. Yasalar ise, kimse başkasının canını alamaz diyordu.</p>

  <p>Geçmiş yıllarda başkaları da öldürmüş ve bundan dolayı cezalandırılmıştı. Bu insan da cezasını çekmeliydi. Ama cezalandırılmak yeterli değildi. Sadece cezalandırmakla soruna çözüm bulunamazdı. Çözüm tek bir insanla ilgili değildi, tüm insanlarla, ırkın tümüyle ilgiliydi. Çünkü içlerinden birinin yaptığı şeye diğerleri de meyilliydi. Yalnızca meyilli de değil, dünden hazırdılar... çünkü onlar insandı ve insanlar, daha önce nasıl öldürdülerse yine öldürürlerdi.</p>

  <p>Dönüşkenler&rsquo;in kalesi göğe doğru simsiyah yükseliyordu, ay ışığında parıldayacak kadar siyah. Kalede hiç ışık yoktu ve bu durum garip de değildi, çünkü oradan bir ışık geldiği şimdiye dek hiç görülmemişti. Hatırlanabildiği kadarıyla, kalenin kapısı da dış dünyaya açılmamıştı hiç. Dönüşkenler bu kaleleri dünyanın her yanına inşa etmiş ve onların içine girmişler, böylece son noktayı koymuşlardı. Dönüşkenler insanların işlerine karışmış, onlara karşı bir çeşit savaş vermişlerdi ve insanlar gidince, Dönüşkenler de gitmişti.</p>

  <p>Jenkins kapıya giden geniş taş basamakların başına geldi ve durdu. Başını geriye atıp, alabildiğine yükselen binaya baktı.</p>

  <p>Joe ölmüştür sanırım, dedi kendi kendine. Joe çok uzun ömürlüydü, ama ölümsüz değil. Sonsuza dek yaşayamazdı ya. Başka bir Dönüşken&rsquo;le karşılaşıp onun Joe olmadığını bilmek ilginç olacak.</p>

  <p>Son derece yavaş adımlarla, üzerine çökecek alaycı bir kıkırdamanın ilk işaretini beklemekten ötürü bütün sinirleri gerilmiş halde, basamakları tırmanmaya başladı.</p>

  <p>Ama hiçbir şey olmadı.</p>

  <p>Kapıya ulaştı ve orada durup Dönüşkenler&rsquo;e geldiğini haber verecek bir şey olup olmadığına baktı.</p>

  <p>Ne çan vardı ne de zil. Ne de kapı tokmağı. Kapı dümdüzdü, üzerinde basit bir mandal vardı sadece. Hepsi o kadardı.</p>

  <p>Çekinerek kaldırdı yumruğunu ve kapıya vurdu, tekrar tekrar vurdu, sonra bekledi. Yanıt yoktu. Kapıda ne bir ses ne de bir hareket vardı.</p>

  <p>Tekrar vurdu, bu kez daha büyük bir güçle. Hâlâ yanıt yoktu.</p>

  <p>Yavaş ve temkinli bir şekilde elini uzatıp mandalı kavradı ve parmağını bastırdı. Mandal içeri göçtü, kapı açıldı ve Jenkins içeri girdi.</p>

  <p>&ldquo;Sen kafayı yemişsin,&rdquo; dedi Lupus. &ldquo;Gelip beni bulmalarını sağlayacağım. Hiç unutamayacakları bir kovalamaca yaşatacağım onlara. Öyle bir kaçacağım ki, yorgunluktan ölecekler.&rdquo;</p>

  <p>Peter başını salladı. &ldquo;Belki öyle yaparsın Lupus, belki senin için doğru olanı budur. Ama benim için değil. Websterlar asla kaçmaz.&rdquo;</p>

  <p>&ldquo;Nereden biliyorsun ki?&rdquo; diye sordu kurt merhametsizce. &ldquo;Uyduruyorsun. Daha önce bir websterın kaçması hiç gerekmedi ve daha önce bir websterın kaçması hiç gerekmediyse, asla kaçmayacaklarını sen nereden...&rdquo;</p>

  <p>&ldquo;Ah, kapa çeneni,&rdquo; dedi Peter.</p>

  <p>Tepeyi göğüsleyen kayalık patika boyunca sessizce ilerlediler.</p>

  <p>&ldquo;Birileri bizi izliyor,&rdquo; dedi Lupus.</p>

  <p>&ldquo;Sana öyle geliyor,&rdquo; dedi Peter. &ldquo;Bizi kim izliyor olabilir ki?&rdquo;</p>

  <p>&ldquo;Bilmiyorum, ama...&rdquo;</p>

  <p>&ldquo;Bir koku mu aldın?&rdquo;</p>

  <p>&ldquo;Aslına bakarsan, hayır.&rdquo;</p>

  <p>&ldquo;Bir şey duydun ya da gördün mü?&rdquo;</p>

  <p>&ldquo;Hayır, ama...&rdquo;</p>

  <p>&ldquo;Öyleyse bizi izleyen bir şey yok,&rdquo; diye belirtti Peter kendinden emin bir edayla. &ldquo;Hem kimse kimseyi izlemiyor artık.&rdquo;</p>

  <p class="p9"><span class="t11">&nbsp;</span></p>

  <p>Ağaçların tepesinden sızan ay ışığı, ormanı siyah ve gümüş renkli beneklerle donatıyordu. Nehir yatağından, bir gece yarısı tartışması içine girdikleri anlaşılan ördeklerin boğuk sesleri duyuluyordu. Tepenin yamacından onlara doğru esen yumuşak bir esinti, nehirdeki sisten bir parçayı da beraberinde getirmişti.</p>

  <p>Peter&rsquo;ın yayının sicimi bir çalıya takıldı ve adam yayı kurtarmak için durdu. Bu sırada oklarının bir kısmını yere düşürmüş ve onları toplamak için eğilmişti.</p>

  <p>&ldquo;O şeyleri taşımak için daha iyi bir yol bulmalısın,&rdquo; diye homurdandı Lupus ona. &ldquo;Sürekli oraya buraya takılıyor ve o şeyleri yere düşürüyorsun ve...&rdquo;</p>

  <p>&ldquo;Bunu ben de düşündüm,&rdquo; dedi Peter sakince. &ldquo;Omzuma asabileceğim bir çeşit torba bu işi görür belki.&rdquo;</p>

  <p>Tepeyi tırmanmayı sürdürdüler.</p>

  <p>&ldquo;Webster Malikanesi&rsquo;ne varınca ne yapacaksın?&rdquo; diye sordu Lupus.</p>

  <p>&ldquo;Jenkins&rsquo;i göreceğim,&rdquo; dedi Peter. &ldquo;Yapmış olduğum şeyi ona söyleyeceğim.&rdquo;</p>

  <p>&ldquo;Fatso ona çoktan söylemiştir.&rdquo;</p>

  <p>&ldquo;Ama belki de yanlış aktarmıştır. Olup biteni gerçekte olduğu gibi anlatamamıştır belki. Fatso çok heyecanlanmıştı.&rdquo;</p>

  <p>&ldquo;Ahmağın teki o," dedi Lupus.</p>

  <p>Ay ışığının aydınlattığı bir açıklıktan geçip tekrar karanlık patikaya daldılar.</p>

  <p>&ldquo;Sinirlerim laçka oldu,&rdquo; dedi Lupus. &ldquo;Ben geri döneceğim. Bu yaptığın çılgınlık. Seninle yolun yarısını geldim, ama...&rdquo;</p>

  <p>&ldquo;Madem öyle, geri dön,&rdquo; diye kestirip attı Peter. &ldquo;Ben sinirli değilim. Ben...&rdquo;</p>

  <p>Aniden arkasını döndü, tüyleri diken diken olmuştu.</p>

  <p>Çünkü doğru olmayan bir şey vardı... soluduğu havada, aklında... tekinsiz, rahatsız edici bir tehlike hissi ve tehlikenin de çok ötesinde, kürek kemiklerini tırmalayan ve sırtını karıncalandıran dehşet verici bir his.</p>

  <p>&ldquo;Lupus!&rdquo; diye haykırdı. &ldquo;Lupus!&rdquo;</p>

  <p>Yolun aşağı kısmında bir çalı şiddetle sallandı ve Peter, o yöne doğru çılgınca koşmaya başladı. Bir çalı kümesinin çevresini hızla döndü ve aniden durdu. Yayını kaldırdı ve kaşla göz arasında sol elindeki oklardan birini kapıp yayın kirişine yerleştirdi.</p>

  <p>Bedeni yarı karanlıkta, yarı ay ışığında kalmış olan Lupus, gerilmiş halde duruyordu. Dudakları, dişlerini gösterecek şekilde geri çekilmişti. Patilerinden birini hafifçe bükmüş, pençesini ortaya çıkarmıştı.</p>

  <p>Bir şekil, üzerine doğru eğilmişti. Sadece bir şekil... başka bir şey değil. Etrafa tükürükler saçan ve hırlayan, hırıltısı Peter&rsquo;ın beyninde kızgın bir ses sağanağı halinde çınlayan bir şekil. Bir ağaç dalı rüzgarla sallandı ve boşluktan yararlanan ay ışığı ortalığı daha iyi aydınlattı; işte o zaman Peter, şeklin yüzünün ana hatlarını seçebildi... tozlu bir tahtanın üstündeki yarı silinmiş tebeşir izleri gibi belirsiz hatlardı bunlar. Miyavlarcasına açılmış bir ağzı, bir çift yarık gibi uzanan ince uzun gözleri ve kavrama uzuvlarını andıran kulakları olan kafatası benzeri bir yüz.</p>

  <p>Bir vınlama sesi eşliğinde fırlayan ok, o yüzün tam ortasına saplandı -saplandı, içinden geçti ve yere düştü. Yüz ise hâlâ oradaydı, hırıldamayı sürdürüyordu.</p>

  <p>Başka bir ok daha kirişe yerleştirildi ve yay geriye, oldukça geriye, neredeyse kulağa kadar gerildi. Tam kıvamına gelmiş, damarları düzgün bir ceviz ağacının koparıcı gücüyle -yayı geren adamın nefreti, korkusu ve tiksintisiyle fırlatılan bir ok.</p>

  <p>Ok, yüzün tebeşir gibi beyaz dış hatlarına saplandı, yavaşladı ve titredi, sonra yere düştü.</p>

  <p>Bir ok daha ve yay yeniden gerildi. Bu sefer daha da fazla. Bir okun vuruşuyla ölmeyen o şeyi öldürmeye yetecek güce erişmek için daha da fazla gerildi. Kendisine fırlatılan oku yavaşlatan, onun titremesine ve içinden geçip gitmesine neden olan o şeyi.</p>

  <p>Gerdi, gerdi, olabildiğince gerdi... ve sonunda olan oldu.</p>

  <p>Yayın kirişi kırıldı.</p>

  <p class="p9"><span class="t11">&nbsp;</span></p>

  <p>Peter, bir elinde kullanılmaz hale gelen silah, diğer elinde artık işe yaramayacak olan ok, bir an için olduğu yerde kalakaldı. Durdu ve onu kurdun boz bedeni üzerine çökmek üzere olan karanlık dehşetten ayıran küçük alanın ötesine baktı.</p>

  <p>Korku duymuyordu. Silahını yitirmiş olmasına rağmen korkmuyordu. Vücudunu sarsan şiddetli bir öfke ve tek bir söz haykırarak beyninin içinde zonklayan ses vardı sadece:</p>

  <p>ÖLDÜR... ÖLDÜR... ÖLDÜR.</p>

  <p>Yayı bir kenara attı ve ellerini iki yanında birer pençe haline gelecek şekilde bükerek öne doğru yürüdü.</p>

  <p>Gölge geriledi... beynine vuran ani bir korku dalgasıyla, kendisine doğru yürümekte olan şeyin saçtığı şiddetli nefretten kaynaklanan korku ve dehşetle geriye çekildi. Nefret, bu yeni düşmanı sarmış ve ele geçirmişti. Korkuyu ve dehşeti ise önceden biliyordu... korkuyu, dehşeti ve teslimiyeti... ama bu, yeni bir şeydi. Beyninin içini kavuran bir işkence kırbacıydı bu.</p>

  <p>Bu, nefretti.</p>

  <p>Gölge kendi kendine sızlandı... ağlamaklı sesler çıkardı, geriledi ve karmakarışık olmuş beyninde bilinçsiz düşünce parçacıklarıyla kaçış yolları aradı.</p>

  <p>Oda boştu...boş, eski ve kuytu. Gıcırdayan kapıdan çıkan sesi yakalayıp boğan, sonra geri bırakan bir oda. Unutulmuşluğun tozuna bürünmüş, amaçsız yüzyılların derin sessizliğiyle dolmuş bir oda.</p>

  <p>Jenkins, kapının kulpu elinde olduğu halde durdu ve vücudunu oluşturan yeni makinenin ona sağladığı tüm dikkati odanın karanlık köşelerine yöneltti. Hiçbir şey yoktu. Sessizlikten, tozdan ve karanlıktan başka hiçbir şey. Ne de yıllardır sessizlik, toz ve karanlık dışında bir şey olduğuna dair herhangi bir delil vardı. Ne geriye kalan bir düşüncenin titreşimi, ne zeminde bırakılan ayak ve ne de masanın üzerine yayılmış parmak izleri.</p>

  <p>Eski, inanılmayacak kadar eski bir şarkı... o daha demirci atölyesinden yeni çıkmışken zaten eski olan bir şarkı, beyninin unutulmuş bir köşesinden dışarı süzüldü. Şarkının hâlâ belleğinde olduğunu, onu halen bildiğini fark etmek Jenkins&rsquo;i şaşırtmıştı... ve onu hatırlamak, şarkının zihninde uyandırdığı yüzyılların girdabı, milyonlarca tepenin üzerine kurulu zarif güzel evlerin hatırası, arazilerini seven ve sahiplik duygusunun getirdiği kendinden eminlik ve huzurla onların üstünde gezinen insanların anısı karşısında dehşete kapılmasına neden olmuştu</p>

  <p><span class="t12">Annie art</span><span class="t12">ı</span><span class="t12">k burada ya</span><span class="t12">ş</span><span class="t12">am</span><span class="t12">ı</span><span class="t12">yor.</span></p>

  <p>Saçma, dedi Jenkins kendi kendine. Tümüyle yitip gitmiş bir ırkın yokluğunun şimdi beni bu denli rahatsız etmesi çok saçma bir şey... ve de gülünç.</p>

  <p><span class="t12">Annie art</span><span class="t12">ı</span><span class="t12">k burada ya</span><span class="t12">ş</span><span class="t12">am</span><span class="t12">ı</span><span class="t12">yor.</span></p>

  <p><span class="t12">Ş</span><span class="t12">apkal</span><span class="t12">ı</span> <span class="t12">Ard</span><span class="t12">ı</span><span class="t12">çku</span><span class="t12">ş</span><span class="t12">u 'nu kim öldürdü? Ben, dedi serçe</span>...</p>

  <p>Kapıyı kapattı ve odanın içine doğru yürüdü.</p>

  <p>Tozla kaplanmış mobilyalar, geri dönmemiş olan adamı bekliyordu. Masaların üstünde toza bulanmış araç gereçler vardı. Devasa kitaplığın raflarını dolduran kitapların başlıkları toz içinde kalmıştı.</p>

  <p>Gittiler, dedi Jenkins, kendi kendine konuşarak. Ne sebeple gittiklerini kimse bilmiyor. Nereye gittiklerini de. Bir gece, kimseye haber vermeden çekip gittiler. Hiç şüphe yok ki, bazen geçmişi düşünüp kıkır kıkır gülüyorlardır... halen burada olduklarını düşünmemize, dönüşlerini dört gözle beklememize gülüyorlardır.</p>

  <p>Başka kapılar da vardı ve Jenkins onlardan birine doğru yürüdü. Elini kapının mandalına uzatırken, o kapıyı açmanın, ortalığı daha fazla yoklamanın ne denli abes olduğunu söylüyordu kendine. Eğer bu oda eski ve boşsa, tüm diğer odalar da öyle demekti.</p>

  <p>Mandalı indirdi ve kapı açıldı, fakat karşısına bir oda değil, müthiş bir sıcak hava dalgası çıktı. Kapının ardında çöl vardı... bulanık bir ufka doğru uzanan ve büyük mavi bir güneşin altında parıldayan altın ve sarı renklerle bezenmiş bir çöl.</p>

  <p class="p9"><span class="t11">&nbsp;</span></p>

  <p>Kertenkeleye benzeyen ama kertenkele olmayan yeşilli morlu bir şey, ürkütücü bir ıslığı andıran bir ses çıkararak, küçük ayaklarıyla kumun üstünde bir alev misali kayarcasına ilerledi.</p>

  <p>Jenkins kapıyı şiddetle kapattı, aklen ve bedenen uyuşmuş halde olduğu yerde kaldı.</p>

  <p>Bir çöl. Bir çöl ve kayarcasına ilerleyen bir yaratık. Başka bir oda, bir salon veya bir veranda değil... bir çöl.</p>

  <p>Güneş de maviydi... maviydi ve cayır cayır yakıyordu etrafı.</p>

  <p>Kapıyı usul usul, temkinli bir şekilde tekrar açtı; ilkin hafifçe aralayarak, sonra ise ardına dek iterek.</p>

  <p>Çöl hâlâ oradaydı.</p>

  <p>Jenkins kapıyı kapattı ve çölü, kapının ve çölün karmaşıklığını dışarıda tutmak için madeni vücudunun gücüne başvurmak istermiş gibi sırtını kapıya dayadı.</p>

  <p>Zekiydiler, dedi kendi kendine. Zeki ve ruhsal anlamda son derece hızlıydılar. Sıradan insanlara oranla fazla zeki ve fazla hızlı. Ne kadar zeki olduklarını tam olarak bilemedik hiç. Ama şimdi anlıyorum ki, sandığımızdan çok daha akıllılarmış.</p>

  <p>Bu oda, pek çok diğer dünyaya açılan bir antre, bilinmeyen güneşlerin etrafında dönen başka gezegenlere ulaşmak için tahmin bile edilemeyecek mekanları aşan bir anahtardı. Dünyayı gerçekte terk etmeden, terk etmiş olmanın yoluydu... bir kapıdan içeri adım atarak boşluğu geçmenin yolu.</p>

  <p>Başka kapılar da vardı ve Jenkins onlara baktı ve başını salladı.</p>

  <p>Yavaş adımlarla odayı geçip giriş kapısına yöneldi. Sessizce, tozla kaplanmış odanın sükunetini bozmamaya özen göstererek mandalı kaldırdı, dışarı çıktı ve yeniden o tanıdık dünyada buldu kendini. Ayın ve yıldızların parladığı, nehrin sisinin tepelerin arasından süzüldüğü, ağaçların sohbet ettiği dünyada.</p>

  <p>Fareler, akıllarında düşünce sayılmayacak mutlu fare düşünceleriyle, çimenlerin içine kazdıkları oyuklar boyunca koşuşturuyordu hâlâ. Bir ağacın üstünde tünediği yerde düşüncelere dalmış olan baykuşun aklından ise öldürmek geçiyordu.</p>

  <p>Çok yakın, diye düşündü Jenkins. Yüzeye halen çok yakın, kana susamışlığa, nefrete. Yine de biz onlara İnsan&rsquo;ın vermiş olduğundan daha iyi bir başlangıç veriyoruz... insanoğlunun nasıl bir başlangıç verdiği muhtemelen hiçbir şeyi değiştirmeyecek olsa da.</p>

  <p>İnsan&rsquo;ın o bildik kana susamışlığı yine burada işte; daha farklı ve daha güçlü olma, kendi icat ettiği şeyler aracılığıyla isteklerini başkalarına kabul ettirme arzusu... kolunu, tüm diğer kol ve pençelerden daha güçlü kılan, dişlerinin doğal bir köpek dişinden çok daha derine saplanabilmesine olanak veren, kolunun erişebileceğinden çok daha uzak mesafelere ulaşıp başkalarını incitebilmesini sağlayan şeyler.</p>

  <p>Yardım sağlayabileceğimi düşündüm. O yüzden buraya geldim. Ne var ki yardım bulamadım.</p>

  <p>Hiçbir yardım imkânı yok. Çünkü tek yardım edebilecek Dönüşkenler&rsquo;di ve onlar da gittiler.</p>

  <p>İş başa kaldı, dedi basamakları inmekte olan Jenkins, kendi kendine. İnsanoğlunun karşısına çıkmak sana düşüyor. Ne şekilde olursa olsun, onları durdurmalısın. Onları bir şekilde değiştirmek zorundasın. Dünyayı yeniden bir ok ve yay dünyası haline getirmelerine izin veremezsin.</p>

  <p>Karanlık koruda yürürken, yeni yeni yeşeren yaprakların altındaki, sonbahar hasatından kalma küflü yaprakların kokusunu aldı ve bunun, önceden hiç hissetmediği bir şey olduğunu söyledi kendine.</p>

  <p>Eski vücudunun koku alma duyusu yoktu.</p>

  <p>Koku alma duyusunun yanı sıra, daha iyi görme ve bilme yetisi de yoktu, bir varlığın ne düşündüğünü algılama, rakunların aklından geçeni okuma, farelerin düşüncelerini tahmin etme, baykuşların ve gelinciklerin beynindeki cinayet fikrini hissetme yetisi.</p>

  <p>Yeni vücudu sayesinde algıladığı bir şey daha vardı... rüzgara karışan, belli belirsiz bir nefret, ona yabancı olan bir dehşet çığlığı.</p>

  <p>Beyninde çınlıyor ve onu durduruyor, sonra birden koşmasına ve tepeyi, bir insanın karanlıkta yapamayacağı, ancak soluğu tükenen ciğerleri veya tıkanan bir nefesi olmayan metalin gücünden yararlanan ve karanlıkta görebilen bir robotun yapabileceği kadar ustalıkla tırmanmasına yol açıyordu.</p>

  <p>Nefret... kaldı ki olabilecek tek nefret, böyle bir nefret olsa gerekti.</p>

  <p>Sıçramasına adımlar atarak patikayı tırmanırken, bu his içinde gittikçe daha derin ve daha keskin bir hal alıyor ve zihni üzerine çöken korkudan dolayı inliyordu... az önce keşfetmiş olduğu şeyden kaynaklanan korkuydu bu.</p>

  <p>Bir çalı kümesinin yanından dolaştı ve aniden durdu.</p>

  <p>Ellerini sıkıp yumruk haline getirmiş olan adam, öne doğru yürüyor, kırık yay ise çimin üstünde duruyordu. Kurdun boz vücudu, yarısı ay ışığında diğer yarısı gölgede kalacak şekilde yerde uzanıyor, ancak rüyalarda görülebilecek hayaletler gibi yarı ışık, yarı gölgeden ibaret olan, görüldüğü zannedilen ama asla tam anlamıyla seçilemeyen diğer bir şekil ise geri geri yürüyerek kurttan uzaklaşıyordu.</p>

  <p>&ldquo;Peter!&rdquo; diye bağırdı Jenkins, ama ağzından çıkan sözler sesten yoksundu.</p>

  <p class="p9"><span class="t11">&nbsp;</span></p>

  <p>Çünkü yarı-görünür yaratığın beynindeki çılgınlığı, ağzından salyalar akıtan ve tükürükler saçan bu gölgeye doğru yürümekte olan adamın nefretini yarıp geçen dehşeti sezmişti. Korunma telaşından ve delicesine bir ihtiyaçtan... tanıma ve hatırlama ihtiyacından kaynaklanan bir dehşetti bu.</p>

  <p>Dosdoğru ve dimdik yürüyen adam, yaratığa neredeyse ulaşmıştı... çelimsiz bir vücudu, gülünç yumrukları... ve cesareti olan bir adamdı. Cesaret, diye düşündü Jenkins, cehenneme bile meydan okuyacak bir cesaret. Cehennemin dibine inip orada dalgalanmakta olan bayrakları yırtıp atmasını ve lanetlenmişlerin bekçisine doğru korkunç ve müstehcen bir şekilde bağırmasını sağlayacak bir cesaret.</p>

  <p>Sonra yaratık birden buldu... aradığı şeyi buldu, ne yapılması gerektiğini anladı. Jenkins, yaratığın benliğinde beliren rahatlama dalgasını sezinledi; biraz söz, biraz sembol, biraz düşünceyle oluşturduğu şeyi duydu. Kara büyü gibisinden bir şeydi bu, tam anlamıyla olmasa da bir sihir, bir çeşit tılsımdı. Ruhsal bir işlem, vücudun komutasını ele alan bir düşünce olsa gerekti... böylesi, daha akla yakın bir açıklamaydı.</p>

  <p>Çünkü işe yaramıştı.</p>

  <p>Yaratık ortadan kaybolmuştu. Kaybolup gitmiş... bu dünyayı terk etmişti.</p>

  <p>Ondan geriye hiçbir iz kalmamıştı; benliğine ait tek bir titreşim bile. Sanki hiç var olmamış gibi.</p>

  <p>Peki ya söylediği söz, düşündüğü şey neydi? Şöyleydi. Şöyle...</p>

  <p>Jenkins silkindi. O şey beynine kazınmıştı ve onu biliyordu, o sözü, o düşünceyi ve onun hayata geçiriliş yöntemini biliyordu... ama onu kullanmamalıydı, hatta unutmalı, saklı tutmalıydı.</p>

  <p>Çünkü o, kobli üzerinde işe yaramıştı. Kendisi üzerinde de işe yarayacaktı şüphesiz. Bundan emindi.</p>

  <p>Adam arkasını döndü, gevşemiş görünüyordu, ellerini iki yanına sarkıtmış, Jenkins&rsquo;e bakıyordu.</p>

  <p>Dudakları, yüzünün beyazlığı ortasında kımıldadı. &ldquo;Sen... sen...&rdquo;</p>

  <p>&ldquo;Ben Jenkins&rsquo;im,&rdquo; dedi ona Jenkins. &ldquo;Bu benim yeni vücudum.&rdquo;</p>

  <p>&ldquo;Burada bir şey vardı,&rdquo; dedi Peter.</p>

  <p>&ldquo;O bir kobliydi,&rdquo; dedi Jenkins. &ldquo;Joshua bana birinin bu yana geçtiğini söylemişti."</p>

  <p>&ldquo;Lupus&rsquo;u öldürdü,&rdquo; dedi Peter.</p>

  <p>Jenkins başını salladı. &ldquo;Evet, Lupus&rsquo;u öldürdü. Daha pek çoklarını öldürdüğü gibi. Bir süredir meydana gelen ölümlere sebep olan şey bu yaratıktı.&rdquo;</p>

  <p>&ldquo;Ben de onu öldürdüm,&rdquo; dedi Peter. &ldquo;Onu öldürdüm... ya da uzaklaştırdım... ya da her neyse işte.&rdquo;</p>

  <p class="p9"><span class="t11">&nbsp;</span></p>

  <p>&ldquo;Onu korkutup kaçırdın,&rdquo; dedi Jenkins. &ldquo;Ondan daha güçlüydün. Senden korktu. Onun korkmasına ve geldiği dünyaya geri dönmesine neden oldun.&rdquo;</p>

  <p>&ldquo;Onu öldürebilirdim,&rdquo; diye övündü Peter, &ldquo;ama yay kırıldı ve...&rdquo;</p>

  <p>&ldquo;Bir dahaki sefere,&rdquo; dedi Jenkins sakince, &ldquo;daha sağlam yaylar yapmalısın. Nasıl yapıldığını ben sana göstereceğim. Okların için de çelik birer baş hazırlarız...&rdquo;</p>

  <p>&ldquo;Neyim için?&rdquo;</p>

  <p>&ldquo;Okların. Fırlattığın o sopaya ok denir. Onu fırlatmak için kullandığın sopa ve kirişe ise yay. Bunların bütününe de ok ve yay denir.&rdquo;</p>

  <p>Peter&rsquo;ın omuzları çöktü. &ldquo;Demek ki daha önce yapılmış. Ben ilk değildim yani?&rdquo;</p>

  <p>Jenkins başını hayır anlamında salladı. &ldquo;Hayır, sen ilk değildin.&rdquo;</p>

  <p>Jenkins çimlerin üstünde yürüdü ve elini Peter&rsquo;ın omzuna koydu.</p>

  <p>&ldquo;Benimle eve gel, Peter.&rdquo;</p>

  <p>Peter olumsuz yönde başını salladı. &ldquo;Hayır. Sabah olana dek burada Lupus&rsquo;la kalacağım. Sonra arkadaşlarını çağıracağım ve onu gömeceğiz.&rdquo;</p>

  <p>Başını kaldırıp Jenkins&rsquo;in yüzüne baktı. &ldquo;Lupus benim dostumdu. O çok iyi bir dosttu, Jenkins.&rdquo;</p>

  <p>&ldquo;Öyle olduğuna eminim,&rdquo; dedi Jenkins.</p>

  <p>&ldquo;Seni daha sonra görecek miyim peki?&rdquo;</p>

  <p>&ldquo;Ah, evet," dedi Peter. &ldquo;Pikniğe geleceğim. Webster pikniğine. Bir hafta kadar sonra yapılacak.&rdquo;</p>

  <p>&ldquo;Evet, öyle,&rdquo; dedi Jenkins, bir yandan da düşündüğü için oldukça yavaş konuşuyordu. &ldquo;Evet. Piknikte görüşürüz öyleyse.&rdquo;</p>

  <p>Dönüp ağır ağır tepeyi tırmanmaya başladı. Peter ise ölü kurdun yanı başına oturup şafağın sökmesini beklemeye koyuldu. Bir iki kez elini kaldırıp yanaklarını silmesi gerekti.</p>

  <p>Yüzleri Jenkins&rsquo;e dönük halde bir yarım daire şeklinde oturmuş, söylediklerini dikkatle dinliyorlardı</p>

  <p>&ldquo;Şimdi, bu kısmı iyi dinleyin,&rdquo; dedi Jenkins. &ldquo;En önemlisi burası. Dikkatinizi vermeli ve iyice düşünüp elinizdeki şeylere sıkı sıkıya sarılmalısınız... öğle yemeği sepetlerinize, yaylarınıza, oklarınıza ve diğer eşyalarınıza.&rdquo;</p>

  <p>Kızlardan biri kıkırdadı. &ldquo;Yeni bir oyun mu bu, Jenkins?&rdquo;</p>

  <p>&ldquo;Evet,&rdquo; dedi Jenkins, &ldquo;bir çeşit oyun. Sanırım bunu öyle adlandırabiliriz... yeni bir oyun. İlginç de bir oyun. Hem de çok ilginç.&rdquo;</p>

  <p>Gruptan bir ses yükseldi: &ldquo;Jenkins Webster pikniği için yeni bir oyun düşünür hep.&rdquo;</p>

  <p>&ldquo;Şimdi,&rdquo; dedi Jenkins, &ldquo;tüm dikkatinizi buraya verin. Bana bakmalı ve aklımdan geçenleri çözmeye çalışmalısınız...&rdquo;</p>

  <p>&ldquo;Desenize bu bir tahmin oyunu,&rdquo; diye çığırdı az önce kıkırdayan kız. &ldquo;Tahmin oyunlarına bayılırım.&rdquo;</p>

  <p>Jenkins&rsquo;in yüzünde tebessüm belirdi. &ldquo;Haklısın,&rdquo; dedi. &ldquo;Tam dediğin gibi... bir tahmin oyunu. Şimdi dikkatinizi toplayıp bana bakarsanız...&rdquo; Ben bu okları ve yayları denemek istiyorum,&rdquo; dedi oğlanlardan biri. &ldquo;Bu oyun bitince onları deneyebiliriz, değil mi Jenkins?&rdquo;</p>

  <p>&ldquo;Tabii,&rdquo; dedi Jenkins sabırla, &ldquo;oyunumuz bitince onları deneyebilirsiniz.&rdquo;</p>

  <p>Gözlerini kapadı ve beyninin çocukların her birine ulaşmasını sağladı; onlara birer birer temas ediyor, onunkine sevgi duyan küçük zihinlerdeki heyecanlı beklentileri seziyor, kendi beynini yoklayan küçük düşünce parmaklarını hissediyordu.</p>

  <p>&ldquo;Daha güçlü,&rdquo; diye düşündü Jenkins. &ldquo;Daha güçlü! Daha güçlü!&rdquo;</p>

  <p>Zihninde bir titreme belirdi ve o, bunu süpürüp attı. Hipnotizma değildi... telepati de değildi, yapabildiğinin en iyisiydi sadece. Zihinlerin birbirine doğru çekilmesi, bir araya toplanmasıydı... ve aynı zamanda bir oyundu.</p>

  <p>Yavaşça, dikkatlice, gizli sembolü ortaya çıkardı... sözleri, düşünceyi ve değişimi. Onları kolaylıkla beyninin içine kaydırdı; tıpkı bir çocukla konuşur gibi, uygun ses tonunu, dudaklarına nasıl şekil vereceğini, dilini nasıl oynatacağını ona öğretmeye çalışır gibi, tek tek.</p>

  <p>Bir süre için orada uzanmalarına izin verip onlara dokunan diğer zihinleri, onlara hafifçe vuran parmakları hissetti. Sonra onları yüksek sesle düşündü... koblinin yaptığı gibi.</p>

  <p>Hiçbir şey olmadı. Hem de hiçbir şey. Beyninin içinde en ufak bir tıkırtı olmamıştı. Düşme hissi duymamıştı. Baş dönmesi de yoktu. Hiçbir şey hissetmemişti.</p>

  <p>Başarısız olmuştu anlaşılan. Her şey bitmişti. Oyun sona ermişti.</p>

  <p>Gözlerini açtı ve tepenin yamacının aynı olduğunu gördü. Güneş hâlâ parıldıyordu, gökyüzü ise tıpkı bir ardıçkuşu yumurtası gibi yeşilimsi açık mavi renkteydi.</p>

  <p>Dimdik ve sessizce oturdu, çocukların bakışlarını üzerinde hissediyordu.</p>

  <p>Her şey, eskiden nasılsa yine öyleydi.</p>

  <p>Bir farkla...</p>

  <p>Kızıl renkli Oswego çayının küme küme yeşerdiği yerde bir papatya vardı şimdi. Yanı başında bir çayır gülü vardı, oysa gözlerini kapadığında o gül orada değildi.</p>

  <p>&ldquo;Hepsi bu kadar mıydı?&rdquo; diye sordu kıkırdayan kız, belirgin bir hayal kırıklığıyla.</p>

  <p>&ldquo;Hepsi bu,&rdquo; dedi Jenkins.</p>

  <p>&ldquo;Artık okları ve yayları deneyebilir miyiz?&rdquo; diye sordu çocuklardan biri.</p>

  <p class="p9"><span class="t11">&nbsp;</span></p>

  <p>&ldquo;Evet,&rdquo; dedi Jenkins, &ldquo;ama dikkatli olun. Onları birbirinize doğrultmayın sakın. Tehlikelidirler. Peter size nasıl yapılması gerektiğini gösterecek.&rdquo;</p>

  <p>&ldquo;Yemek sepetlerini boşaltacağız,&rdquo; dedi kadınlardan biri. &ldquo;Sen sepet getirmiş miydin, Jenkins?&rdquo; &ldquo;Evet,&rdquo; dedi Jenkins. &ldquo;Benimki Esther&rsquo;de. Biz oyun oynarken sepetimi ona emanet etmiştim.&rdquo; &ldquo;Sepetini getirdiğine sevindim,&rdquo; dedi kadın. &ldquo;Getirdiğin şeylerle bizi her yıl şaşırtıyorsun.&rdquo;</p>

  <p>Bu yıl da şaşıracaksınız, dedi Jenkins kendi kendine. Özenle yaftalanmış tohum paketlerini görünce bayağı şaşıracaksınız.</p>

  <p>Çünkü tohumlara ihtiyacımız olacak, diye düşündü içinden. Yeni bahçeler oluşturmak, yeni tarlalar kurmak için... bir kez daha besin yetiştirebilmek için kullanacağız o tohumları. Et elde etmek için de ok ve yaya ihtiyacımız olacak. Balık avlamak için de mızrak ve kancalara.</p>

  <p>Ortamın değiştiğine kanıtlık eden diğer küçük ayrıntılar, kendilerini yavaş yavaş göstermeye başlamışlardı. Örneğin çayırın köşesindeki şu eğri ağaç. Veya çok aşağılardaki nehrin şu yeni kavisi.</p>

  <p>Güneşin altında sakince oturan Jenkins, ok ve yayları deneyen adamların ve çocukların bağrış çağırışını duydu, kadınların yemek örtüsünü serip sepetleri boşaltırken yaptığı gevezelikleri dinledi. Yakında onlara söylemem gerekecek, dedi içinden. Yiyecekleri idareli tüketmeleri... bir oturuşta hepsini tıkınmamaları konusunda onları uyarmak zorunda kalacağım. Çünkü toprağa gömecek kökler, yakalayacak balıklar ve toplayacak meyveler bulana kadarki ilk bir iki gün boyunca bizi ayakta tutacak olan, bu yiyecekler.</p>

  <p>Evet, çok yakında onları çağırıp yeni haberleri vermem gerekecek. Kendi başlarının çaresine bakacaklarını söyleyeceğim onlara. Bunun nedenini de açıklayacağım. Durmamalarını ve canları ne istiyorsa onu yapmalarını söyleyeceğim. Çünkü bu, yepyeni bir dünya.</p>

  <p>Onları kobliler konusunda uyarmayı da unutmayacağım tabii.</p>

  <p>Her ne kadar bu, en önemsiz kısım olsa da. İnsanoğlu&rsquo;nun kendine has bir özelliği var... çok kötü bir özellik. Yoluna çıkan her şeyin üstesinden gelebilme özelliği.</p>

  <p>Derin bir iç çekti Jenkins.</p>

  <p>Tanrı koblilere yardım etsin, dedi.</p>

  <p>&nbsp;</p>
</body>
</html>
