<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.9" name="Generator" />
  <link href="../Styles/style.css" rel="stylesheet" type="text/css" />

  <title>8</title>
</head>

<body>
  <h1>8</h1>

  <h2 id="sigil_toc_id_8"><a id="ncx2653"></a>BASİT YOL</h2>

  <p>Küçük, kaçak rakun Archie tepenin yamacında eğilmiş, çimin üstünde aceleyle koşmakta olan ufak şeylerden birini yakalamaya çalışıyordu. Archie&rsquo;nin robotu Rufus ise, Archie ile konuşmaya çabalıyordu; ama rakun, yanıt veremeyecek kadar meşguldü.</p>

  <p>Homer, daha önce hiçbir köpeğin yapmadığı bir şey yapmıştı. Nehri geçmiş ve vahşi robotların kampına dalmıştı; ama korku içindeydi, çünkü arkalarını dönüp onu görünce vahşi robotların neler yapabileceğini söylemeye bile gerek yoktu. Ama o, korkudan çok endişe duyuyordu, bu yüzden hızını kesmeyip daldı kampa.</p>

  <p>Gizli bir yuvanın derinliklerinde karıncalar hayal kuruyor ve anlamayacakları bir dünya inşa etmeyi planlıyorlardı. O dünyada, en iyi ihtimalle, hiçbir Köpek&rsquo;in, robotun veya insanın anlayamayacağı bir şey oluşturmayı hedefliyorlardı.</p>

  <p>Cenova&rsquo;da ise, geçici uykusunun onbininci yılını geride bırakan Jon Webster, hareketsiz halde uyumaya devam etti. Dışarıdaki caddede başıboş bir esinti bulvar boyunca uzanan yaprakları hışırdattı, ama bunu ne gören oldu ne de duyan.</p>

  <p>Jenkins uzun adımlarla tepeyi arşınlarken sağına soluna bakmamaya dikkat ediyordu, görmek istemediği şeyler vardı çünkü, zihninin derinliklerine vuran şeyler. Başka bir dünyada başka bir ağacın durduğu yerde durmakta olan bir ağaç mesela. Ya da, arazinin, on bin yıl boyunca atılmış milyar küsur adım sayesinde beynine kazınmış olan yapısı.</p>

  <p>Bir de, iyi kulak verildiği takdirde duyulabilen, çağlar öncesinde atılmış bir kahkahanın yankıları... Joe adlı bir adamın alaycı kahkahası.</p>

  <p>Çimin üstünde koşturmakta olan ufak şeylerden birini yakalayan Archie, sımsıkı kapadığı pençesinde hapsetti onu. Sonra, patisini dikkatle kaldırdı, açtı ve o şeyin orada olduğunu, kaçmak için çılgınca koşuşturduğunu gördü.</p>

  <p>&ldquo;Archie,&rdquo; dedi Rufus, &ldquo;sen beni dinlemiyorsun.&rdquo;</p>

  <p>Ufak yaratık Archie&rsquo;nin kürküne düştü ve tüylerin arasında bir çizgi çizerek rakunun kolu boyunca yukarı doğru hızla ilerlemeye başladı.</p>

  <p>&ldquo;Belki de bir bittir,&rdquo; dedi Archie. Yattığı yerde doğrulup belini kaşıdı.</p>

  <p>&ldquo;Yeni bir tür bit," dedi. &ldquo;Ama umarım öyle değildir. Normalleri bile yeterince kötü zaten.&rdquo;</p>

  <p>&ldquo;Beni dinlemiyorsun ama,&rdquo; dedi Rufus.</p>

  <p>&ldquo;Meşgulüm,&rdquo; dedi Archie. &ldquo;Bu çimen, o şeylerle dolu. Neyin nesi olduklarını bulmam gerek.&rdquo;</p>

  <p>&ldquo;Seni bırakıyorum, Archie.&rdquo;</p>

  <p class="p9"><span class="t11">&nbsp;</span></p>

  <p>&ldquo;Ne yapıyorsun?&rdquo;</p>

  <p>&ldquo;Seni terk ediyorum," dedi Rufus. &ldquo;Bina&rsquo;ya gideceğim.&rdquo;</p>

  <p>&ldquo;Delirmişsin sen,&rdquo; dedi Archie hiddetle. &ldquo;Bana bunu yapamazsın. O karınca yuvasına düştüğünden beri iyice alınganlaştın, huysuzun teki olup çıktın...&rdquo;</p>

  <p>&ldquo;Çağrı aldım,&rdquo; dedi Rufus. &ldquo;Gitmeliyim.&rdquo;</p>

  <p>&ldquo;Ben sana hep iyi davrandım,&rdquo; diye yalvardı rakun. &ldquo;Seni çok uğraştırıp yorduğumu gördün mü hiç? Sen benim için bir robottan çok, bir dost oldun her zaman. Sana bir hayvanmışsın gibi davrandım hep.&rdquo;</p>

  <p>Rufus inatla salladı başını. &ldquo;Beni kalmaya ikna edemezsin,&rdquo; dedi. &ldquo;Ne yaparsan yap, burada kalamam. Çağrı&rsquo;yı aldım ve gitmeliyim.&rdquo;</p>

  <p>&ldquo;Bana başka bir robot vereceklerini sanmıyorum,&rdquo; diye üsteledi Archie. &ldquo;Numaramı aldılar, ben de kaçtım. Bir kaçağım ben, bunu sen de biliyorsun. Peşimde o bekçiler varken başka bir robot alamayacağımı biliyorsun.&rdquo;</p>

  <p>Rufus, olduğu yerde hiç konuşmadan dikilmeyi sürdürdü.</p>

  <p>&ldquo;Sana ihtiyacım var,&rdquo; dedi Archie. &ldquo;Benimle kalmalı ve toprağı kazıp yemek aramama yardım etmelisin. Beslenme yerlerinin yakınına gidemem, eğer gidersem bekçiler beni yakalar ve sürüye sürüye Webster Tepesi&rsquo;ne götürür. Bir kovuk kazmama yardım etmelisin. Ateşim ve ışığım yok, ama bunları edinmek zorundayım. Sen de...&rdquo;</p>

  <p>Rufus, arkasını dönmüş, tepeden aşağı, nehre doğru yürümeye başlamıştı. Nehre doğru... ufka doğru yükselen karanlık lekeye doğru.</p>

  <p>Archie, kuyruğunu ayaklarının etrafına dolayarak, tüylerini kabartan rüzgara karşı kamburunu çıkartıp oturdu. Rüzgarda, içini ürperten bir şey vardı, bir saat kadar önce olmayan bir serinlik. Havadan kaynaklanan değil, başka şeylerin getirdiği bir serinlikti bu.</p>

  <p>Parlak, boncuk gibi gözleriyle yamacı taradı, ama Rufus&rsquo;tan hiç iz yoktu.</p>

  <p>Yemek yok, kovuk yok, robot da yok. Üstelik bekçiler peşinde. Bitler de orasını burasını kemiriyor.</p>

  <p>Bir de Bina vardı, uzaklarda, nehir yatağının ötesindeki tepelere karşı yükselen bir leke.</p>

  <p>Kayıtların dediğine göre, yüz yıl önce, Bina, Webster Malikanesi&rsquo;nden daha büyük değilmiş.</p>

  <p>Ama o zamandan beri büyümüş... halen de tamamlanmış değil. Birkaç dönümlük bir araziyi kaplıyormuş başlangıçta. Sonra birkaç kilometrekarelik bir alana yayılmış. Şimdi ise bütün bir kasabayı kaplayacak boyuta erişmiş. Hâlâ da büyüyor; hem yayılıyor hem yükseliyor.</p>

  <p>Tepeleri bile alçakta bırakan bir leke, onu seyreden küçük, batıl inançlı orman halkının gözünde bulutlar içinde bir dehşet yapısı. Çocukları, enikleri ve ayı yavrularını korkutmaya ve anında susturmaya yarayan bir söz.</p>

  <p>Çünkü içinde şeytanlık vardı... bilinmeyen bir şeytanlık, görülmekten, duyulmaktan veya kokusu alınmaktan çok, sezilen ve olan biten her şeyin ona atfedildiği bir şeytanlık. Özellikle gecenin karanlığında, ışıklar sönmüşken, rüzgar mağaraların ağzında şiddetle eserken ve diğer hayvanlar uyuduğu halde biri uyanık durup, <span class="t12">ba</span><span class="t12">ş</span><span class="t12">kal</span><span class="t12">ığı</span><span class="t12">n</span> dünyalar arasında atan nabzını dinlerken sezilen bir şeytanlık.</p>

  <p>Archie, sonbahar güneşi altında kamaşan gözlerini kırpıştırdı ve sinsice kaşındı.</p>

  <p>Belki bir gün, dedi kendi kendine, birisi bitlerle başetmenin yolunu bulur. Kürkün üstüne sürüldüğünde bitleri uzak tutan bir şey keşfederler belki. Ya da onlarla anlaşmanın, onlara ulaşıp işleri görüşerek halletmenin bir yolunu bulurlar. Onlar için özel bir bölge ayarlarlar belki; içinde yaşayıp beslenecekleri ve hayvanları rahatsız etmeyecekleri bir yer. Ya da onun gibi bir şey.</p>

  <p>Ancak o an itibarıyla yapılacak fazla bir şey yoktu. Kendi bitlerini kendin kaşırdın. Robotlar bu işi yaparken bitlerden de çok tüyüne mâl olduğu halde robotlara bit ayıklatabilirdin. Kumun veya tozun toprağın üstünde yuvarlanabilirdin. Daha da olmazsa suya girip bitlerin bir kısmının boğulmasına sebep olabilirdin... tabii buna aslında boğmak denmez; sadece biraz bıcı bıcı yapıyoruz, boğulmuşlarsa şanslarına küssünler.</p>

  <p>Robota bit ayıklatmak... ama onun robotu yoktu artık.</p>

  <p>Yemek bulmak için avlanmasına yardımcı olacak bir robotu yoktu.</p>

  <p>Yine de, diye hatırladı Archie, aşağıda, nehrin yanında siyah bir akdiken ağacı vardı ve geçen geceki ayazağacın meyvelerine dokunmuş olabilirdi. O meyveleri düşünerek dudaklarını şapırdattı. Bayırın hemen ardında da bir mısır tarlası vardı. Hızlı ve sinsice hareket edilip vakit kaybedilmezse, bir mısır başağı kapıvermek işten değildi. Hem aksilik üstüne aksilik çıksa bile, bir miktar kök, vahşi meşe meyvesi ve ırmağın döktüğü kumulun üstünde vahşi üzüm bulmak her zaman mümkündü.</p>

  <p>Rufus giderse gitsin, diye kendi kendine mırıldandı Archie. Köpekler'in beslenme istasyonları onların olsun. İşçiler de etrafı gözetleyip dursun.</p>

  <p>O, kendi hayatını yaşayacaktı. Eski akrabaları nasıl hayatta kaldıysa, o da öyle yapacaktı: meyve yiyecek, kök bulmak üzere toprağı eşeleyecek ve mısır tarlalarını yağmalayacaktı.</p>

  <p>Köpekler, Hayvanların Kardeşliği idealleri ile çıkıp gelmeden önce diğer rakunlar nasıl yaşadıysa, o da aynısını yapacaktı. Sözler aracılığıyla konuşmayı, Köpeklerin onlara sağladığı kitapları okumayı öğrenmeden önce, onlara elleri yerine robotlar hizmet etmeye başlamadan, mağaralar ısıya ve ışığa kavuşmadan önce hayvanlar nasıl yaşamışsa, o da aynı yolu izleyecekti.</p>

  <p>Evet, Yerküre&rsquo;de mi kalınacağını, yoksa başka bir dünyaya mı göçüleceğini söyleyen piyangolar peyda olmadan önce nasılsa yine öyle olmalıydı.</p>

  <p>Archie&rsquo;nin hatırladığına göre Köpekler bu konuda oldukça ikna ediciydi, son derece akla yatkın ve hoşa giden gerekçeler gösteriyorlardı. Bazı hayvanların başka dünyalara göçmesi gerektiğini, aksi halde Yerküre&rsquo;nin çok fazla hayvanla dolacağını söylemişlerdi. Dediklerine göre Yerküre herkese yetecek kadar büyük değildi. Hangilerinin diğer dünyalara gideceğini saptamanın en iyi yolunun piyango olduğunu belirtmişlerdi.</p>

  <p>Son olarak, diğer dünyaların da aynı Yerküre gibi olduğunu söylemişlerdi. Çünkü onlar, Yer'in uzantılarıydı zaten. Yerküre&rsquo;nin izini takip eden başka dünyalardı onlar. Tam anlamıyla öyle değildi tabii, ama bu tarife çok yakındılar. Şurada burada görülen ufak farklılıklar dışında. Yerküre üzerinde belli bir mekanda bir ağaç varken, diğer dünyada olmaması gibi. Ya da, Yerküre üzerinde bir ceviz ağacı bulunuyorken, diğer dünyanın aynı yerinde bir meşe ağacının durması gibi. Yerküre&rsquo;de öyle bir kaynak yokken, öteki dünyada taze ve soğuk su fışkırtan bir kaynak olması gibi'.</p>

  <p class="p9"><span class="t11">&nbsp;</span></p>

  <p>Belki de, demişti Homer ona, giderek büyüyen bir hevesle... belki de piyangodan ona çıkacak olan dünya, Yerküre&rsquo;den daha iyi bir dünya olacaktı.</p>

  <p>Archie tepenin yamacına yaslandı ve rüzgarın soğuk esintisini yarıp geçen sıcak sonbahar güneşinin tadını çıkardı. Siyah akdiken ağacının meyvelerini getirdi gözünün önüne. Yumuşak ve lapa gibi olmalıydılar, bazıları da yere düşmüştü herhalde. Yerdekileri yiyecek, sonra ağaca tırmanıp biraz daha toplayacak, sonra da geri inip ağaca tırmanırken yarattığı sallantının etkisiyle yere düşmüş olanların işini bitirecekti.</p>

  <p>Onları yiyecek, pençelerinin içinde tutacak ve yüzüne gözüne bulaştıracaktı. Bununla da kalmayıp, üzerlerinde yuvarlanmayı bile düşündü.</p>

  <p>Göz ucuyla, çimin üstünde koşuşturan o şeyleri gördü yeniden. Aynı karınca gibiler, diye düşündü, ama onlar karınca değildi. Daha önce görmüş olduğu karıncaların hiçbirine benzemiyorlardı en azından.</p>

  <p>Belki de bittiler. Yeni bir tür bit.</p>

  <p>Pençelerinden biriyle ani bir hamle yaparak bir tanesini yakaladı. Patisinin içinde koştuğunu hissediyordu. Pençesini açtı, o şeyin gerçekten de orada koştuğunu gördü, sonra tekrar kapadı.</p>

  <p>Patisini kulağına götürüp dinledi.</p>

  <p>Yakaladığı şeyin çıkardığı tıkırtıyı duydu!</p>

  <p class="p9"><span class="t11">&nbsp;</span></p>

  <p>Vahşi robotların kampı, Homer&rsquo;in kafasında canlandırdığı gibi değildi pek. Kampta bina niyetine bir şey yoktu. Sadece fırlatma rampaları, üç uzaygemisi ve gemilerden biri üzerinde çalışmakta olan yarım düzine robot.</p>

  <p>Aslına bakılacak olursa, dedi Homer kendi kendine, bir robot kampında bina olmayacağını bilmem gerekirdi. Çünkü robotların barınağa ihtiyacı yoktur, binalar ise başka ne işe yarar ki?</p>

  <p>Homer korkmuştu, ama bunu belli etmemek için büyük uğraş veriyordu. Kuyruğunu sırtına doğru kıvırmış, başını dimdik tutmuş, kulaklarını öne uzatmış vaziyette, küçük robot grubuna doğru hiç tereddüt etmeden hızla ilerliyordu. Onların yanına vardığında, oturdu ve dilini dışarı sarkıtıp içlerinden birinin konuşmasını bekledi.</p>

  <p>Ama hiçbiri konuşmayınca, cesaretini toplayıp söze kendisi başlamak zorunda kaldı.</p>

  <p>&ldquo;Adım Homer,&rdquo; dedi, &ldquo;Köpekler&rsquo;i temsil ediyorum. İçinizde bir şef robot varsa, onunla konuşmak isterim.&rdquo;</p>

  <p>Robotlar bir süre için çalışmayı sürdürdüler, fakat sonunda bir tanesi arkasını dönüp yaklaştı ve başı köpeğinkiyle aynı hizaya gelecek şekilde Homer&rsquo;in yanına bağdaş kurup oturdu. Tüm diğer robotlar ise hiçbir şey olmamış gibi çalışmaya devam ettiler.</p>

  <p>&ldquo;Ben Andrew adlı robotum,&rdquo; dedi Homer&rsquo;in yanıbaşına oturmuş olan robot, &ldquo;buranın şef robotu değilim, çünkü aramızda öyle biri yok. Ama seninle konuşabilirim."</p>

  <p>&ldquo;Bina&rsquo;yla ilgili bir konuyu görüşmeye geldim,&rdquo; dedi ona Homer.</p>

  <p>&ldquo;Kuzeydoğumuzdaki yapıdan bahsediyorsun sanırım,&rdquo; dedi Andrew isimli robot. &ldquo;Başını çevirip baktığında buradan da görebileceğin şu yapı.&rdquo;</p>

  <p>&ldquo;Evet, aynen öyle,&rdquo; dedi Homer. &ldquo;Onu neden inşa ettiğinizi sormaya gelmiştim.&rdquo;</p>

  <p>&ldquo;İyi de biz onu inşa etmiyoruz ki,&rdquo; dedi Andrew.</p>

  <p>&ldquo;Onun üzerinde çalışan robotlar gördük.&rdquo; &ldquo;Doğru, orada çalışan birtakım robotlar var. Ama biz inşa etmiyoruz orayı.&rdquo;</p>

  <p>&ldquo;Başkasına mı yardım ediyorsunuz?"</p>

  <p>Andrew olumsuzlayarak başını iki yana salladı. &ldquo;Bazılarımız çağrı aldı... gidip orada çalışmaya yönelik bir çağrı. Geri kalanımız ise onları durdurmaya çalışmadı, çünkü hepimiz kendi kararımızı vermekte serbestiz.&rdquo;</p>

  <p>&ldquo;Peki kim inşa ediyor orayı?&rdquo; diye sordu Homer.</p>

  <p>&ldquo;Karıncalar,&rdquo; dedi Andrew.</p>

  <p>Homer&rsquo;in ağzı açık kalmıştı.</p>

  <p>&ldquo;Karıncalar mı? Şu böcekler yani. Karınca tepelerinde yaşayan küçük şeyler?&rdquo;</p>

  <p>&ldquo;Tastamam öyle,&rdquo; dedi Andrew. Bunu söylerken, bir elinin parmaklarını koşuşturan bir karınca gibi kumun üstünde gezdirdi.</p>

  <p>&ldquo;Ama onlar öylesi bir yapı inşa edemezler,&rdquo; diye karşı çıktı Homer. &ldquo;Onlar aptaldır.&rdquo;</p>

  <p>&ldquo;Artık değiller,&rdquo; dedi Andrew.</p>

  <p>Homer oturduğu yerde kaskatı kesilmiş, buz kesmişti, sinirlerinde soğuk bir dehşetin gezindiğini hissediyordu.</p>

  <p>&ldquo;Artık değiller,&rdquo; dedi Andrew, kendi kendine. &ldquo;Eskisi gibi aptal değiller. Dinle bak; bir zamanlar Joe diye bir insan vardı...&rdquo;</p>

  <p>&ldquo;Bir insan mı? O da nedir?&rdquo; diye sordu Homer. Robot, Homer&rsquo;i kibarca azarlamasına, gıdaklar gibi bir ses çıkardı.</p>

  <p>&ldquo;İnsanlar da hayvandı,&rdquo; dedi. &ldquo;İki ayak üstünde yürüyen hayvanlar. Onların etten, bizimse metalden yapıldığımız gerçeği bir kenara bırakılırsa, bizden çok da farklı değillerdi.&rdquo;</p>

  <p>&ldquo;Websterlerden bahsediyor olmalısın,&rdquo; dedi Homer. &ldquo;Tarif ettiklerine benzer şeyler tanıyoruz, ama biz onlara webster deriz.&rdquo;</p>

  <p>Robot yavaşça başını sallayarak onayladı. &ldquo;Evet, websterlerin insan olması güçlü bir ihtimal. O ismi taşıyan bir insan ailesi vardı vaktiyle. Nehrin hemen karşısında yaşarlardı.&rdquo;</p>

  <p>&ldquo;Webster Malikanesi denilen bir yer var," dedi Homer. &ldquo;Webster Tepesi&rsquo;nde yer alıyor."</p>

  <p>&ldquo;Tam benim dediğim yer işte,&rdquo; dedi Andrew. &ldquo;Biz orayı ayakta tutuyor, çekip çeviriyoruz,&rdquo; dedi Homer. &ldquo;Orası bizim için bir çeşit türbe gibi, ama bunun neden böyle olduğunu bilmiyoruz. Atalarımızdan bize aktarılan bir gelenek, bir ant bu... Webster Malikanesi&rsquo;ni ayakta tutmalıyız.&rdquo;</p>

  <p>&ldquo;Siz Köpekler&rsquo;e konuşmayı öğretenler,&rdquo; dedi Andrew ona, &ldquo;websterlerdi.&rdquo;</p>

  <p>Homer birden dikleşti. &ldquo;Kimse bize konuşmayı öğretmedi. Kendi kendimize öğrendik. Bu gelişimi tamamlamamız uzun yıllar aldı. Sonra diğer hayvanlara da öğrettik.&rdquo;</p>

  <p>Robot Andrew, güneşin altında oturmuş, kendi kendine düşünür gibi başını sallıyordu.</p>

  <p>&ldquo;On bin yıl,&rdquo; dedi. &ldquo;Yoo hayır, sanırım on ikiye yakındı. On bir bin civarında, belki.&rdquo;</p>

  <p>Homer bekledi ve beklerken, bu tepelere yılların ağırlığının çökmüş olduğunu hissetti... nehre ve güneşe, kuma, rüzgara ve göğe.</p>

  <p>Tabii bir de Andrew&rsquo;e.</p>

  <p>&ldquo;Yaşlı olmalısın,&rdquo; dedi. &ldquo;O kadar eskiyi hatırlayabildiğine göre.&rdquo;</p>

  <p>&ldquo;Evet,&rdquo; dedi Andrew. &ldquo;İnsan eliyle yapılmış robotların sonuncularından biri olmama rağmen. Onlar Jüpiter&rsquo;e gitmeden birkaç yıl önce yapıldım.&rdquo;</p>

  <p>Homer, aklı karışmış vaziyette, sessizce oturuyordu.</p>

  <p>İnsan... yeni bir sözcük.</p>

  <p>İki ayak üstünde yürüyen bir hayvan.</p>

  <p>Robotları yapan, Köpeklere konuşmayı öğreten bir hayvan.</p>

  <p>Andrew, sanki Homer&rsquo;in aklından geçenleri okuyabiliyormuş gibi, onunla konuştu.</p>

  <p>&ldquo;Bizden uzak durmamalıydınız,&rdquo; dedi. &ldquo;Birlikte çalışmalıydık. Bir zamanlar başarmıştık bunu. Bir arada kalmak, hepimizin kazancına olurdu.&rdquo; &ldquo;Sizden korkuyorduk,&rdquo; dedi Homer. &ldquo;Ben sizden hâlâ korkuyorum.&rdquo;</p>

  <p>&ldquo;Anlıyorum,&rdquo; dedi Andrew. &ldquo;Korkman doğal, sanırım. Jenkins bizden korkmanızı sağladı. Çünkü o, zeki biriydi. Silbaştan başlamanız gerektiğini, İnsan&rsquo;ın anısını ezici bir ağırlık gibi omuzunuzda taşımamanız gerektiğini biliyordu.&rdquo;</p>

  <p>Homer sessizce oturmayı sürdürüyordu.</p>

  <p>&ldquo;Biz ise,&rdquo; dedi robot, &ldquo;İnsan&rsquo;ın anısından başka bir şey değiliz. Yaptığımız şeyler, makine olmamızın getirdiği bir bilimsellik taşısa da, aslında hep onun yapmış olduğu şeyler. İnsan&rsquo;dan daha sabırlıyız, çünkü biz sonsuzluğa sahibiz, onun elinde ise birkaç kısa yıl vardı.&rdquo;</p>

  <p>Andrew kuma iki çizgi çizdi, sonra da onları kesen iki çizgi daha. Ardından, sol üst taraftaki açıklığa bir X çizdi.</p>

  <p>&ldquo;Deli olduğumu düşünüyorsun,&rdquo; dedi. &ldquo;Söylediklerim sana palavra gibi geliyor.&rdquo;</p>

  <p>Homer kalçalarını kuma daha da gömdü.</p>

  <p>&ldquo;Ne düşüneceğimi bilmiyorum,&rdquo; dedi. &ldquo;Bunca yıldır...&rdquo;</p>

  <p>Andrew, kuma çizmiş olduğu şeklin ortasındaki boşluğa parmağıyla bir O çizdi.</p>

  <p>&ldquo;Biliyorum,&rdquo; dedi. &ldquo;Bunca yıldır bir hayalle yaşadınız. Köpeklerin başlıca yönlendirici olduğu hayaliyle. Gerçekleri anlamak ve kabullenmek zordur. Belki de söylediklerimi unutsan daha iyi olur. Çünkü gerçekler bazen acı verir. Bir robot ise onları oldukları gibi kabullenmeye mecburdur, çünkü başka seçeneği yoktur. Biliyorsun ki biz hayal kuramayız. Elimizdeki tek şey gerçekliktir.&rdquo;</p>

  <p>&ldquo;Biz gerçekleri geride bırakalı çok oldu,&rdquo; dedi Homer ona. &ldquo;Onları benimsemediğimizden değil, çünkü onları kullandığımız da oluyordu. Ama bizim başka yollarımız vardı. Sezgilerimize dayanarak koblileri dinlemek gibi mesela.&rdquo;</p>

  <p>&ldquo;Siz mekanik değilsiniz,&rdquo; dedi Andrew. &ldquo;Sizin için iki kere iki her zaman dört etmez, bizim içinse dört etmek zorundadır. Geleneklerin bizi körleştirip körleştirmediğini düşünüyorum bazen. İki kere ikinin dörtten daha az ya da daha çok edip etmeyeceğini düşünüyorum.&rdquo;</p>

  <p>Rengarenk bir arazi boyunca akıp gitmekte olan erimiş bir gümüş akıntısını andıran nehri izleyerek sessizce oturdular.</p>

  <p>Andrew, çizmiş olduğu şeklin sağ üst köşesine bir X, yukarı orta kısma bir O, aşağı orta kısma da bir X daha çizdi. Ardından kumu avucuyla düzleştirip şekli sildi.</p>

  <p>&ldquo;Hiç kazanamam zaten,&rdquo; dedi.</p>

  <p>&ldquo;Kendim için bile fazla akıllıyım.&rdquo;</p>

  <p>&ldquo;Bana karıncalardan bahsediyordun," dedi Homer. &ldquo;Onların artık eskisi gibi aptal olmadığından sözediyordun.&rdquo;</p>

  <p>&ldquo;Ah, evet,&rdquo; dedi Andrew. &ldquo;Nerede kalmıştık... bu Joe denen adam...&rdquo;</p>

  <p>Jenkins uzun adımlarla tepeyi arşınlarken sağına soluna bakmamaya dikkat ediyordu, görmek istemediği şeyler vardı çünkü, zihninin derinliklerine vuran şeyler. Başka bir dünyada başka bir ağacın durduğu yerde durmakta olan bir ağaç mesela. Ya da, arazinin, on bin yıl boyunca atılmış milyar küsur adım sayesinde beynine kazınmış olan yapısı.</p>

  <p>Kış öğlesinin zayıf güneşi, rüzgarın etkisiyle sönmeye yüz tutmuş olan bir mum gibi, gökyüzünde titrek ışıklar saçıyordu ve titremesi sona erdiğinde, bunun güneş ışığı değil ayışığı olduğu anlaşıldı.</p>

  <p>Adımlarını kontrol eden Jenkins etrafına bakındı; ev oradaydı... zeminden pek de yüksek olmayıp, tepenin üzerine yayılmıştı; tabiat anaya sımsıkı sarılmış uyuyan yavru bir varlık gibiydi.</p>

  <p>Kararsız bir adım atan Jenkins&rsquo;in madeni vücudu, o hareket ettikçe, daha bir kalp atışı öncesine kadar gün ışığı olan ayışığında parlıyor ve kıvılcımlar saçıyordu sanki.</p>

  <p>Nehrin bulunduğu yönden bir gece kuşunun çığlığı ve bayırın hemen altındaki mısır tarlasından da bir rakunun ağlamaklı sesi geldi.</p>

  <p>Jenkins bir adım daha attı ve evin orada olması için dua etti... her ne kadar bunun mümkün olmadığını, çünkü evin zaten orada olmadığını bilse de. Çünkü burası bomboş bir tepeydi ve burada asla bir ev olmamıştı. Burası, hiçbir evin var olmadığı, başka bir dünyaydı.</p>

  <p>Ev, eski yerinde duruyordu; karanlık ve sessizdi, bacasında duman tütmüyor, pencerelerinde en ufak ışık görünmüyordu, ama şaşırılmayacak, başkasıyla karıştırılmayacak kadar belirgin hatları vardı.</p>

  <p>Evin ansızın ortadan kaybolacağı, evi ürkütüp onun yok olmasına neden olacağı korkusu içindeki Jenkins, ağır ve temkinli adımlarla yürüdü.</p>

  <p>Ama ev, yerinde durmayı sürdürdü. Dikkat çekici başka ayrıntılar da vardı etrafta. Köşedeki karaağacın yerini, eskiden olduğu gibi bir meşe ağacı almıştı. Gökte ise kış güneşi yerine sonbahar ayı yükseliyordu. Rüzgar ise kuzeyden değil, batıdan esiyordu.</p>

  <p>Birşeyler oluyor, diye düşündü Jenkins. İçimde büyüyen bu şey de nedir? Hissettiğim ama anlayamadığım bu şey? Yeni geliştirdiğim bir yetenek mi acaba? Ya da sonunda günyüzüne çıkan yeni bir sezgi? Sahip olabileceğimi hayal bile edemediğim bir güç, belki de.</p>

  <p>Canım istediğinde dünyalar arasında gezinmemi sağlayan bir güç. İçiçe geçen enerji ve rastlantı çizgileri sayesinde oluşan ve seçtiğim yere en kısa yoldan gidebilmemi sağlayan bir güç.</p>

  <p>Evin korkusuz, sağlam ve kendinden emin bir şekilde yerinde durduğunu gördükçe, daha rahat yürümeye başladı.</p>

  <p>Uzun çimlerle kaplanmış avluyu geçip kapının önünde durdu.</p>

  <p>Tereddütle, bir elini uzatıp kapının mandalını tuttu. Mandal oradaydı. Hayali bir şey değil, gerçek bir maddeydi.</p>

  <p>Mandalı yavaşça kaldırdı ve kapı açıldı, Jenkins kapının eşiğine adımını attı.</p>

  <p>Beş bin yıldan sonra, evine... Webster Malikanesi&rsquo;ne dönmüştü Jenkins.</p>

  <p>Joe adlı bir adam vardı. Bir webster değil, bir insandı. Çünkü websterler de insandı zaten. Köpekler ise ilk değillerdi.</p>

  <p>Patilerini önüne uzatmış ve kafasını onların üstüne koymuş halde ateşin önünde yatan Homer, bu görüntüsüyle, kürk, kemik ve kastan oluşan yumuşak, gevşek bir yığını andırıyordu. Yarı aralık gözleriyle ateşi ve gölgeleri görüyor, çatırdayan odunların, uzanıp kürkünü okşayan sıcaklığını hissediyordu.</p>

  <p>Ancak beyninin içinde; kumu, yanına oturan robotu ve üzerlerine yılların ağırlığı çökmüş olan tepeleri görüyordu hala.</p>

  <p class="p9"><span class="t11">&nbsp;</span></p>

  <p>Sonbahar güneşi omuzlarında parıldayan Andrew, kumun üstüne bağdaş kurup oturmuş ve konuşmuştu... insanlardan, köpeklerden ve karıncalardan bahsetmişti. Nathaniel henüz hayattayken yaşanmış bir olaydan bahsetmişti ki bu, uzun zaman önce yaşanmış olsa gerekti, çünkü Nathaniel, ilk Köpek&rsquo;ti.</p>

  <p>Joe adlı bir adam vardı... dönüşüm geçirmiş, insanüstü bir adam... on iki bin yıl önce karıncalar üzerinde kafa yormuş olan bir adam. Bu denli gelişmiş oldukları halde bu gelişimlerinin nasıl olup da durduğunu, neden kaderin çıkmaz sokağına gelip de takıldıklarını merak etmiş olan biri.</p>

  <p>Açlık, muhtemelen, diye yanıt getirmişti buna Joe... hayatta kalabilmek için ölümcül önem taşıyan, besin depolama gereği. Kış uykusuna yatmanın getirdiği durgunluk, kırılan anı zinciri, silbaştan başlamaktı belki de, her yeni yıl karıncalar için yeni birer yaratılıştı sanki.</p>

  <p>Böylece, demişti güneşin ışınları kel kafasından yansımakta olan Andrew, Joe bir tepeyi ele aldı ve kendisini karıncaların kaderine yön verecek olan tanrı yerine koydu. Açlık çekmemek için çalışıp didinmek zorunda kalmasınlar diye besledi onları. Yuva kurdukları tepeyi cam bir kubbenin içine kapattı ve kış uykusuna yatma gereği duymamalarını sağlamak için orayı ısıttı.</p>

  <p>Bu yaptıkları işe yaradı da. Karıncalar gelişti. Yük taşımada kullanmak üzere arabalar yaptılar ve maden cevherlerini erittiler. En azından bu kadarının kesin olduğu biliniyordu, çünkü arabalar yüzeydeydi ve tepeden dışarı açılan bacalardan, maden eritmekten kaynaklanan keskin bir duman yükseliyordu. Tepenin içindeki tünellerin derinliklerinde daha başka ne gibi şeyler yaptıklarını, ne gibi şeyler öğrendiklerini bilmeye ise imkan yoktu.</p>

  <p>Joe çılgının tekiydi, demişti Andrew. Çılgındı... ama belki o kadar da çılgın değildi.</p>

  <p>Çünkü günün birinde cam kubbeyi kırmış ve tepeyi ayağıyla darmadağın etmiş, sonra da karıncalara ne olup bittiğini daha fazla umursamadan çekip gitmişti.</p>

  <p>Ama karıncaların umurundaydı.</p>

  <p>Kubbeyi yıkan o el ve tepeyi dağıtan o ayak, farkında olmadan, karıncaları büyüklük yoluna itmişti. Mücadele etmek zorunda bırakmıştı onları... ellerindekini korumak, kaderlerinin dar geçidinin bir kez daha kapanmasını önlemek için ortaya konan bir mücadeleydi bu.</p>

  <p>Tepeye atılan o tekme, tam yerinde bir tekmeydi, demişti Andrew. Karıncaların işine gelen bir tekme. Doğru yönde atılmış bir tekme.</p>

  <p>On iki bin yıl önce dağıtılmış, yerle bir edilmiş bir tepecik. Bugünse, her geçen yıl daha da büyüyen görkemli bir yapı. Yüz yıl gibi kısacık bir süre içinde koca bir kasabayı kaplayan ve bir sonraki yüzyıl içinde daha yüzlercesini kaplayacak boyuta ulaşacak olan bir bina. Genişledikçe daha çok toprağı, karıncalara değil hayvanlara ait toprağı, işgal eden bir bina.</p>

  <p>Bir bina... başlangıçtan beri Bina diye anılmasına rağmen, bu terim, tam olarak doğru değildi. Çünkü sıradan bir bina, sığınak işlevi gören, fırtınadan ve soğuktan korunmaya yarayan bir yerdir. Karıncaların ise böyle bir gereksinimi yoktur, çünkü onların tünelleri ve tepeleri vardır.</p>

  <p>Bir karınca neden yüz yıl içinde koca bir kasabayı kaplayacak büyüklüğe ulaşan ve yayılmaya da halen devam etmekte olan bir yer inşa etsin ki? Öyle bir yer, bir karıncanın ne gibi bir ihtiyacını gidermeye yarar ki?</p>

  <p>Homer çenesini patilerine daha da gömdü ve genzinin derinliklerinden gelen bir hırıltı çıkardı.</p>

  <p>Bunu bilmenin yolu yoktu. Çünkü, öncelikle bir karıncanın nasıl düşündüğünü çözmek gerekirdi. Onun tutkularını, amaçlarını bilmek, bilgi dağarcığını yoklamak gerekirdi.</p>

  <p>On iki bin yıllık bir bilgi birikimi. Kendisi henüz bilinmekten aciz olan bir başlangıç noktasından start alan on iki bin yıl.</p>

  <p>Yine de bilinmesi gerekiyordu. Bunu bilmenin bir yolu olmalıydı.</p>

  <p>Çünkü Bina, her geçen yıl daha da genişleyecekti. Önce bir iki kilometre, sonra on kilometre, sonra yüz kilometre. Yüz kilometre, sonra bir diğer yüz ve ondan sonra da tüm dünya.</p>

  <p class="p9"><span class="t11">&nbsp;</span></p>

  <p>Çekilmek, diye düşündü Homer. Evet, çekilebiliriz. Öteki dünyalara göçebiliriz, zamanın akışı içinde bizi izleyen, birbirinin adımlarını takip eden şu diğer dünyalara. Yerküre&rsquo;yi karıncalara verebiliriz, bize yetecek kadar alanımız yine olur nasılsa.</p>

  <p>Ama burası yuvamız. Köpekler'in doğup büyüdüğü yer burası. Hayvanlara konuşmayı, düşünmeyi, birlikte hareket etmeyi öğrettiğimiz yer. Hayvanların Kardeşliği&rsquo;ni oluşturduğumuz yer.</p>

  <p>İlk kimin geldiği, webster mi köpek mi... önemli değil. Burası bizim evimiz. Bizim olduğu kadar websterlerin de evi. Aynı zamanda, karıncaların da evi.</p>

  <p>Fakat biz, karıncaları durdurmak zorundayız.</p>

  <p>Onları durdurmanın bir yolu olmalı. Onlarla görüşmenin, ne istediklerini öğrenmenin, sorunları ortaya koymanın bir yolu olmalı. Ortak bir temel bulunabilir elbet. Anlaşmaya varılabilir.</p>

  <p>Homer, şöminenin önünde yattığı yerden, evin içinde gezinen fısıltılara kulak verdi; çeşitli görevlerini yerine getirmekte olan robotların uzaktan gelen, yumuşak ayak sesleri, üst kattaki bir odada bulunan köpeklerin dilsiz sohbeti, odunları yiyen alevlerin çıtırtısı.</p>

  <p>Güzel bir yaşam, dedi Homer, kendi kendine mırıldanarak. Güzel bir yaşam bu ve biz bunu yapanın kendimiz olduğunu zannettik. Andrew ise gerçeğin böyle olmadığını söylüyor. Bize miras kalan mekanik yetenek ve mekanik akla en ufak bir katkıda bulunmadığımızı... dahası, elimizdekinin de çoğunu yitirdiğimizi söylüyor Andrew. Kimyadan bahsetti ve açıklamaya çalıştı, ama ben anlayamadım. Elementlerden, molekül, atom gibi şeylerden söz etti. Bir de elektronikten... insanın tüm bilgisiyle yapamadığı şeyleri, elektroniğin avantajları olmadan çok daha başarılı bir şekilde gerçekleştirdiğimizi eklemeyi de unutmadı. Elektronik bilimi üzerinde bir milyon yıl boyunca çalışılsa da, şu diğer dünyalara ulaşılamayabilinir, hatta onların orada olduğu bilinemeyebilinir demişti... oysa biz bunu öğrenmiştik; bir websterin asla yapamadığı bir şey başarmışız demek ki.</p>

  <p>Çünkü biz, websterlerden daha farklı düşünüyoruz. Daha doğrusu, insanlardan.</p>

  <p>Bir de şu bizim robotlar var. Robotlarımız, bize insanlar tarafından bırakılanlardan daha iyi değil. Aralarında birtakım ufak farklılıklar var sadece... belirgin farklılıklar, ama gerçek bir ilerleme söz konusu değil.</p>

  <p>Günün birinde daha iyi bir robot yapılabileceği kimin aklına gelirdi ki?</p>

  <p>Daha iyi bir mısır başağı, evet, hayal edilebilirdi. Veya daha iyi bir ceviz ağacı. Daha iri yabanıl pirinç taneleri veya. Etin yerine geçebilecek daha iyi bir maya yapmak da düşünülebilirdi.</p>

  <p>Ama daha iyi bir robot... neden böyle bir şey üzerinde kafa yorulsun ki; bir robot, ondan istediğimiz her şeyi yapıyor zaten. Daha iyi olması niçin gereksin ki?</p>

  <p>Kaldı ki... robotlar bir çağrı aldı ve Bina üzerinde çalışmak, bizi Yerküre&rsquo;nin dışına itecek bir şey yapmak için gittiler.</p>

  <p>Biz ise bunu anlayamıyoruz. Anlayamamamız da çok doğal. Robotlarımızı daha iyi tanıyabilmiş olsaydık anlayabilirdik ve böylelikle, o çağrının robotlara ulaşmamasını, ulaşmış olsa bile robotların onu dikkate almamasını sağlayabilirdik.</p>

  <p>Çözüm, bu olsa gerekti. Robotlar çalışmazsa, bina falan da olmazdı. Çünkü karıncalar, robotların yardımı olmadan binanın inşasını sürdüremezdi.</p>

  <p>Kafasında gezinen bir bit, Homer&rsquo;in kulağını kaşımasına neden oldu.</p>

  <p>Belki de Andrew yanılıyordur, dedi kendi kendine. Bizim, Hayvan Kardeşliği&rsquo;nin doğuşuyla ilgili kendi efsanemiz, vahşi robotlarınsa, insanoğlunun düşüşüyle ilgili kendi efsaneleri var. Bu saatten sonra, hangisinin gerçeği yansıttığını kim söyleyebilir?</p>

  <p>Yine de, Andrew&rsquo;in öyküsünde gerçek payı yok değil. İnsanoğlu yok olduğunda, Köpekler ve robotlar -kendi işlerimizde kullanmak üzere alıkoyduğumuz bazı robotlar hariç- kendi yollarına gittiler. Bazı robotlar bizimle kalmıştı, ama hiçbir köpek robotlarla kalmamıştı.</p>

  <p class="p9"><span class="t11">&nbsp;</span></p>

  <p>Sonbaharın son günlerinde görülen türden bir sinek vızıldayarak bir köşeden çıkıp geldi, alevlerin ışığı onu sersemletmişti. Homer&rsquo;in başının etrafında bir süre uçtuktan sonra köpeğin burnuna kondu. Homer ona dik dik bakarken, sinek bacaklarını kaldırıp arsızca kanatlarını kaşıdı. Homer patisiyle ona hafifçe dokununca, sinek, uçup gitti.</p>

  <p>Kapı çalındı.</p>

  <p>Homer başını kaldırıp kısık gözlerle sesin geldiği yöne baktı.</p>

  <p>&ldquo;Girin,&rdquo; dedi sonunda.</p>

  <p>Robot Hezekiah&rsquo;tı gelen.</p>

  <p>&ldquo;Archie&rsquo;yi yakalamışlar,&rdquo; dedi Hezekiah.</p>

  <p>&ldquo;Archie?&rdquo;</p>

  <p>&ldquo;Archie, hani şu rakun.&rdquo;</p>

  <p>&ldquo;Hah, evet,&rdquo; dedi Homer. &ldquo;Kaçıp giden şu rakun.&rdquo;</p>

  <p>&ldquo;Şu anda burada, dışarıda,&rdquo; dedi Hezekiah. &ldquo;Onu görmek ister misin?&rdquo;</p>

  <p>&ldquo;Onları içeri yolla.&rdquo; dedi Homer.</p>

  <p>Hezekiah&rsquo;ın eliyle işaret edip çağırmasıyla beraber, Archie ağır ağır girdi içeri. Kürkü toz toprak içindeydi, kuyruğunu arkasında sürüklüyordu. Peşinden ise iki robot muhafız geliyordu.</p>

  <p>&ldquo;Mısır çalmaya kalkıştı,&rdquo; dedi muhafızlardan biri, &ldquo;onu fark ettik ama bayağı peşinden koşturdu bizi.&rdquo;</p>

  <p>Homer yavaşça ayağa kalktı ve gözlerini Archie&rsquo;ye dikti. Archie de onu süzüyordu.</p>

  <p>&ldquo;Rufus hâlâ yanımda olsaydı,&rdquo; dedi Archie, &ldquo;beni asla yakalayamazlardı. Rufus benim robotumdu ve gerektiğinde beni uyarırdı.&rdquo;</p>

  <p>&ldquo;Peki nerede şimdi Rufus?"</p>

  <p>&ldquo;Bugün çağrıyı aldı,&rdquo; dedi Archie, &ldquo;beni terk edip Bina&rsquo;ya gitti.&rdquo;</p>

  <p>&ldquo;Söyle bana,&rdquo; dedi Homer. &ldquo;Rufus ayrılmadan önce onda birşeyler sezdin mi? Herhangi bir tuhaflık? Alışılmadık bir şey?&rdquo;</p>

  <p>&ldquo;Hiçbir şey,&rdquo; dedi Archie ona, &ldquo;bir karınca yuvasının üstüne yıkılması dışında. Sakar bir robottu o. Beceriksizlik yapmadan duramazdı... işleri sürekli eline yüzüne bulaştırır, ortalığı karıştırırdı. Ayarları gerektiği gibi yapılmamıştı. Bir tarafında gevşek bir vidası vardı herhalde.&rdquo;</p>

  <p>Siyah ve küçük bir şey Archie&rsquo;nin burnundan aşağı atlamış ve yerde koşuşturmaya başlamıştı. Archie&rsquo;nin pençesi, şimşek hızıyla atıldı ve onu kapıverdi.</p>

  <p>&ldquo;Biraz geri çekilsen iyi olur,&rdquo; diyerek Homer&rsquo;i uyardı Hezekiah. &ldquo;Bit dökülüyor üstünden.&rdquo;</p>

  <p>&ldquo;Bu bir bit değil,&rdquo; dedi Archie, öfkeyle soluyarak. &ldquo;Başka bir şey bu. Bu öğleden sonra yakaladım. Tıkırtılar çıkarıyor ve karıncaya benziyor, ama karınca değil.&rdquo;</p>

  <p>Tıkırtılar çıkaran küçük şey, Archie&rsquo;nin tırnaklarının arasından sızıp aşağı yuvarlandı. Yere yanlamasına düşmüş olmasına rağmen hemen doğrulup tekrar koşmaya başlamıştı. Archie ona doğru bir hamle daha yaptı, ama küçük yaratık zikzaklar çizerek kurtulmayı başardı. Büyük bir hızla Hezekiah&rsquo;a ulaştı ve onun bacağına tırmanmaya koyuldu.</p>

  <p>Aniden aklına bir şey gelen Homer ayağa fırladı.</p>

  <p>&ldquo;Çabuk!&rsquo;&rsquo; diye bağırdı. &ldquo;Yakalayın onu! İzin vermeyin...&rdquo;</p>

  <p>Ama o şey, gitmişti.</p>

  <p>Homer, yerine geri oturdu yavaşça. Sesi artık sakinleşmiş, hatta ölümcül bir ifadeye bürünmüştü.</p>

  <p>&ldquo;Muhafızlar,&rdquo; dedi, &ldquo;Hezekiah&rsquo;ı gözaltına alın. Yanından ayrılmayın, bir yere gitmesine izin vermeyin. Yaptığı her şeyi bana bildirin.&rdquo;</p>

  <p>Hezekiah şaşkınlıkla geriledi.</p>

  <p>&ldquo;Ama ben bir şey yapmadım ki.&rdquo;</p>

  <p>&ldquo;Hayır,&rdquo; dedi Homer, sesinde yumuşak bir tonla. &ldquo;Hayır, henüz yapmadın. Ama yapacaksın. Çağrı&rsquo;yı alacak ve Bina&rsquo;ya gitmek üzere kaçmaya çalışacaksın. Biz ise, gitmene izin vermeden önce, seni buna zorlayanın ne olduğunu anlamaya çalışacağız. Ne olduğunu ve nasıl iş gördüğünü.&rdquo; Homer arkasını döndü, yüzünde köpeksi bir sırıtış vardı.</p>

  <p>&ldquo;Sana gelince, Archie...&rdquo;</p>

  <p>Ama Archie ortalıkta yoktu.</p>

  <p>Pencerelerden biri açıktı. Archie ise ortadan kaybolmuştu.</p>

  <p>Homer, boğazında bir gurultuyla, kuru otlardan oluşan yatağında isteksizce kıpırdandı.</p>

  <p>Yaşlanıyorum, diye düşündü. Yılların ağırlığı çöktü üzerime, tıpkı tepelere çöktüğü gibi. Bir zamanlar, kapıdan gelen en ufak sesle, postumun her yanına otlar yapışmış halde yatağımdan fırlar, robotlara haber vermek için kendimi paralamasına havlardım.</p>

  <p>Kapı bir kez daha çalındı ve Homer sendeleyerek ayağa kalktı.</p>

  <p>&ldquo;İçeri gelin,&rdquo; diye seslendi. &ldquo;Gürültüyü kesin de içeri girin.&rdquo;</p>

  <p>Kapı açıldı ve içeri bir robot girdi, Homer&rsquo;in o âna dek gördüğü en büyük robot. Karanlıkta bile hafif bir ateş gibi parıldayacak ölçüde iyi cilalanmış, kocaman bir robottu. Robotun omuzunda ise rakun Archie oturuyordu.</p>

  <p>&ldquo;Ben Jenkins&rsquo;im,&rdquo; dedi robot. &ldquo;Az önce döndüm buraya.&rdquo;</p>

  <p>Homer yutkundu ve son derece ağır hareketlerle yerine oturdu.</p>

  <p>&ldquo;Jenkins ha,&rdquo; dedi. &ldquo;Bu isimle ilgili öyküler... çok eski zamanlardan kalma efsaneler var.&rdquo;</p>

  <p>&ldquo;Hepsi efsanelerden mi ibaret, dahası yok mu?&rdquo; diye sordu Jenkins.</p>

  <p>&ldquo;Hepsi o,&rdquo; dedi Homer. &ldquo;Bize bakan bir robotla ilgili bir efsane. Ancak Andrew, daha bugün öğlen Jenkins'ten söz etti, onu tanıyormuşcasına. Bir de, yedibininci doğum yıldönümün anısına Köpekler&rsquo;in sana verdiği vücudu ve o vücudun ne kadar mükemmel olduğunu anlatan bir öykü var ve...&rdquo;</p>

  <p>Sesi giderek alçaldı... çünkü, robotun, omuzuna tünemiş bir rakunla onun önünde durmakta olan vücudu... şu yaşgünü hediyesinden başkası olamazdı.</p>

  <p>&ldquo;Peki ya Webster Malikanesi?" diye sordu Jenkins. &ldquo;Webster&rsquo;ların evini idare ediyor musunuz hâlâ?&rdquo;</p>

  <p>&ldquo;Evet, Webster Malikanesi hâlâ elimizde,&rdquo; dedi Homer. &ldquo;Onu olduğu gibi koruyoruz. Bu, yapmak zorunda olduğumuz bir şey.&rdquo;</p>

  <p>&ldquo;Peki ya websterler?&rdquo;</p>

  <p>&ldquo;Buralarda hiç webster yok.&rdquo;</p>

  <p>Jenkins, bu laf üzerine onaylar gibi başını salladı. Vücudunun şaşmaz sezgileri, etrafta hiç webster olmadığını bildirmişti ona. Hiç webster titreşimi almıyordu. Dokunduğu şeylerin zihninde websterlerin varlığına dair herhangi bir fikir yoktu. Kaldı ki bu, olması gerekendi aynı zamanda. Robot, vücudunun müthiş ağırlığına rağmen odanın içinde bir kedi gibi sessizce ve yavaşça yürürken, Homer onun hareket ettiğini, metalden yapılmış bu yaratığın cana yakınlığını ve sevecenliğini, içindeki büyük kuvvetin koruyucu özelliğini hissetti.</p>

  <p class="p9"><span class="t11">&nbsp;</span></p>

  <p>Jenkins onun yanına, yere çömeldi.</p>

  <p>"Başınız dertte,&rdquo; dedi Jenkins.</p>

  <p>Homer ona bakmakla yetindi.</p>

  <p>&ldquo;Karıncalar,&rdquo; dedi Jenkins. &ldquo;Archie bana anlattı. Dediğine göre karıncalar başınıza bela olmuş.&rdquo; &ldquo;Gizlenmek için Webster Malikanesi&rsquo;ne gitmiştim,&rdquo; dedi Archie. &ldquo;Beni yakalamak için yine peşime düşeceğinizden korkuyordum ve Webster Evi...&rdquo;</p>

  <p>&ldquo;Sessiz ol, Archie,&rdquo; diye susturdu Jenkins onu. &ldquo;Sen bu konu hakkında bir şey bilmiyorsun. Bilmediğini bana kendin söyledin. Köpekler&rsquo;in karıncalarla sorun yaşadığından bahsettin sadece.&rdquo; Homer&rsquo;e baktı.</p>

  <p>&ldquo;Sanırım bunlar Joe&rsquo;nun karıncaları,&rdquo; dedi. &ldquo;Demek Joe&rsquo;yu tanıyorsun,&rdquo; dedi Homer. &ldquo;Joe diye biri gerçekten vardı demek.&rdquo;</p>

  <p>Jenkins&rsquo;in boğazından hıçkırır gibi bir ses çıktı. &ldquo;Evet, tam bir başbelasıydı. Hoşa giden tarafları da yok değildi hani. Çılgının tekiydi.&rdquo;</p>

  <p>&ldquo;İstim üzerindeler,&rdquo; dedi Homer. &ldquo;Kendileri için çalışacak robotlar buldular ve bir bina inşa ediyorlar.&rdquo;</p>

  <p>&ldquo;Ne olmuş,&rdquo; dedi Jenkins, &ldquo;karıncaların da canlarının istediği yapıyı inşa etmeye hakkı var.&rdquo; &ldquo;Ama onların inşaatı çok hızlı ilerliyor. Yakında bizi Yerküre&rsquo;nin dışına itecekler. Bu hızla devam ederlerse, bin yıl kadar sonra tüm gezegeni kaplamış olacaklar.&rdquo;</p>

  <p class="p9"><span class="t11">&nbsp;</span></p>

  <p>&ldquo;Sizin de gidecek bir yeriniz yok, değil mi? Bunun için endişeleniyorsunuz.&rdquo;</p>

  <p>&ldquo;Yoo, gidecek yerimiz var. Hem de pek çok. Öteki dünyalara gidebiliriz. Kobli dünyalarına.&rdquo; Jenkins ciddi bir tavırla başını salladı. &ldquo;Ben bir kobli dünyasında bulundum. Bundan bir sonraki dünyada. Beş bin yıl önce, oradan birkaç Webster almıştım yanıma. Daha bu gece dönebildim. Neler hissettiğinizi anlayabiliyorum. Hiçbir dünya, kişinin kendi evi gibi olamaz. O beş bin yılın hemen her günü, Yerküre&rsquo;ye dönmeyi arzuladım. Sonunda Webster Malikanesi&rsquo;ne döndüm ve orada Archie&rsquo;yi buldum. Bana karıncalardan bahsetti ve bunun üzerine buraya geldik işte. Umarım sakıncası yoktur.&rdquo;</p>

  <p>&ldquo;Geldiğine memnunuz," dedi Homer, sakince.</p>

  <p>&ldquo;Şu karıncalar,&rdquo; dedi Jenkins. &ldquo;Sanırım onları durdurmak istiyorsunuz.&rdquo;</p>

  <p>Homer başıyla onayladı.</p>

  <p>&ldquo;Bunun bir yolu var,&rdquo; dedi Jenkins. &ldquo;Bir yolu olduğunu biliyorum. Websterlerin uyguladığı bir yöntem vardı; ah bir hatırlayabilsem! Ama bu, çok eskidendi. Hatırlayabildiğim kadarıyla, basit bir yöntemdi. Hem de çok basit.&rdquo;</p>

  <p>Elini kaldırıp çenesinin üstünde ileri geri sürtmeye başladı.</p>

  <p>&ldquo;Bunu ne diye yapıyorsun?&rdquo; diye sordu Archie.</p>

  <p class="p9"><span class="t11">&nbsp;</span></p>

  <p>&ldquo;Neyi?&rdquo;</p>

  <p>&ldquo;Yüzünü ovalamanı kastediyorum. Niye öyle yapıyorsun?&rdquo;</p>

  <p>Jenkins elini indirdi. &ldquo;Sadece eski bir alışkanlık, Archie. Websterlere özgü bir hareket. Düşünürken böyle yaparlardı. Onlardan kapmışım.&rdquo; &ldquo;Düşünmene yardımcı mı oluyor?&rdquo;</p>

  <p>&ldquo;Ee, belki. Belki de olmuyordur. Ama Websterlerin işine yarıyor gibiydi. Bu gibi bir durumda bir webster ne yapardı? Websterler bize yardım edebilir. Eminim ki onlar...&rdquo;</p>

  <p>&ldquo;Kobli dünyasındaki websterlerden söz ediyorsun herhalde,&rdquo; dedi Homer.</p>

  <p>Jenkins olumsuz yönde başını salladı. &ldquo;Orada hiç webster yok ki.&rdquo;</p>

  <p>&ldquo;Fakat birkaçını yanında getirdiğini söylemiştin az önce.&rdquo;</p>

  <p>&ldquo;Biliyorum. Ama şu ân orada hiç webster yok. Neredeyse dört bin yıldır kobli dünyasında yalnızdım.&rdquo;</p>

  <p>&ldquo;O zaman, hiçbir yerde webster kalmadı demektir. Diğerleri Jüpiter&rsquo;e gitti. Bunu bana Andrew söylemişti. Jenkins, nerede bu Jüpiter?&rdquo; &ldquo;Durun bir dakika, evet, var,&rdquo; dedi Jenkins. &ldquo;Hâlâ birkaç webster var demek istiyorum. Ya da vardı. Cenova&rsquo;da halen birkaç webster yaşıyor olsa gerek.&rdquo;</p>

  <p>&ldquo;Bu kolay olmayacak,&rdquo; dedi Homer. &ldquo;Bir webster için bile. O karıncalar çok zeki. Archie bulduğu bitten sana bahsetmiştir sanırım.&rdquo;</p>

  <p>&ldquo;Bit değildi o," dedi Archie.</p>

  <p>&ldquo;Evet, bahsetti,&rdquo; dedi Jenkins. &ldquo;Dediğine göre, Hezekiah&rsquo;ın üzerine girmiş.&rdquo;</p>

  <p>&ldquo;Üzerine değil,&rdquo; dedi Homer onlara. &ldquo;İçine, demek daha doğru olacak. O bir bit değildi... bir robottu, minicik bir robot. Hezekiah&rsquo;ın kafatasında bir delik açtı ve beynine girdi. Sonra da açtığı deliği geri kapattı.&rdquo;</p>

  <p>&ldquo;Peki Hezekiah ne yapıyor şimdi?&rdquo;</p>

  <p>&ldquo;Hiçbir şey,&rdquo; dedi Homer. &ldquo;Ama biz, karıncaların robotu gerekli hazırlıkları tamamlar tamamlamaz, Hezekiah&rsquo;ın neler yapacağından kesinlikle eminiz. Çağrı&rsquo;yı alacak. Ona gidip Bina&rsquo;da çalışmasını emredecek olan çağrıyı alacak.&rdquo;</p>

  <p>Jenkins anladığını belirtircesine başını salladı. &ldquo;Ele geçiriyorlar,&rdquo; dedi. &ldquo;Öyle bir işi kendi başlarına yapamayacaklarından, yapabilecek olanların kontrolünü ele geçirme yoluna gidiyorlar.&rdquo;</p>

  <p>Elini kaldırıp tekrar çenesine sürtmeye başladı.</p>

  <p>&ldquo;Joe biliyor muydu, merak ediyorum,&rdquo; diye mırıldandı. &ldquo;Karıncalar üzerinde tanrıcılık oynarken bunların olacağını biliyor muydu acaba?&rdquo; Ama bu, gülünç bir düşünceydi. Joe bunu asla bilemezdi. Joe gibi dönüşüm geçirmiş biri bile on iki bin yıl sonrasını göremezdi.</p>

  <p>Çok eskiden, diye düşündü Jenkins. Ne kadar da çok şey yaşanmıştı. Bruce Webster, köpekler üzerindeki deneylerine başlarken, kader yolunda insan ile el-patiye vermiş halde yürüyecek olan, konuşan, düşünen köpeklerin ötesinde bir şey hayal etmemişti... İnsanoğlu'nun, birkaç yüzyılcık içinde sonsuzluğun rüzgarlarına kapılacağını ve Yerküre&rsquo;yi robotlar ile köpeklerin eline terk edeceğini aklına bile getirmemişti. İnsan&rsquo;ın adının bile yılların tozu içinde unutulup gideceğini, insan ırkının tek bir ailenin adıyla anılır hale geleceğini nereden bilebilirdi?</p>

  <p>Kaldı ki, diye geçirdi içinden Jenkins, insan ırkı mutlaka tek bir ailenin ismini alacaksa, bunun için Webster&rsquo;lardan daha uygunu düşünülemezdi. Onları dünmüş gibi hatırlıyorum. O zamanlar ben de kendimi bir Webster olarak görüyordum.</p>

  <p>Tanrı biliyor ya, öyle olmak için de az uğraşmadım. Elimden gelenin en iyisini yaptım. İnsan ırkı çekip gittiğinde Webster köpeklerinin yanında yer aldım ve sonunda, Köpekler&rsquo;in yolunu açmak... Köpeklerin Yerküreyi kendi planladıkları biçimde şekillendirmesini sağlamak için o çılgın ırkın endişe verici artıklarını başka bir dünyaya taşıdım.</p>

  <p>Şimdi ise, o endişe verici artıklar da gitti... nereye, nasıl bir yere gittiler... keşke bilebilsem. İnsan aklının yarattığı bir rüyaya kaçtılar. Jüpiter'deki insanlar bile artık insan sayılmazlar, başka bir şeye dönüştüler. Cenova ise içine kapandı... kendini dış dünyadan soyutladı.</p>

  <p class="p9"><span class="t11">&nbsp;</span></p>

  <p>Yine de, benim geldiğim dünyadan daha uzak veya daha kapalı olamaz. O sürgün kobli dünyasından Webster Malikanesi&rsquo;ne nasıl olup da yolculuk edebildiğimi bir anlayabilseydim... belki o zaman, Cenova&rsquo;ya da bir şekilde ulaşabilirdim.</p>

  <p>Yeni bir güç, dedi kendi kendine. Yeni bir yetenek. İçimde benden habersiz giderek büyüyen bir şey. Her insanın ve her robotun... ve belki de her köpeğin sahip olabileceği bir şey... yeter ki ona sahip olmanın yolunu öğrensinler.</p>

  <p>Belki de bunu mümkün kılan benim vücudumdur... yedibininci doğum günümde Köpekler'in bana hediye ettiği vücudum. Et ve kandan oluşan herhangi bir yapının asla erişemediği hünerlere sahip olan vücudum. Bir ayının ne düşündüğünü ya da bir tilkinin rüyasında ne gördüğünü algılayabilen, çimenlerin içinde koşuşturan farelerin küçük, mutlu düşüncelerini sezebilen bir vücut.</p>

  <p>Arzuların yerine getirilmesi. Evet, bu olsa gerek. Çok seyrek gerçekleşen ve çoğunlukla da gerçekleşemeyen şeylere duyulan garip, mantıksız özlemlere verilen yanıt. Tüm diğerlerinin de mümkün hale gelmesi için, bir tanesinin bile, arzuların yerine getirilmesi doğrultusunda zihni ve bedeni yönlendiren o yeni yeteneğin bir kişi üzerinde büyümesini, gelişmesini veya aşılanmasını sağlamasının yettiği şeyler bunlar aynı zamanda.</p>

  <p class="p9"><span class="t11">&nbsp;</span></p>

  <p><span class="t12">O</span> tepeyi her gün arşınlardım, diye hatırladı. Orada gezinirdim, çünkü oradan uzak kalamazdım; içimdeki hasret çok güçlüydü, yakından bakmama engel olurdu, çünkü görmek istemediğim o kadar çok farklılık vardı ki.</p>

  <p>Oradan belki bir milyon kere geçtim, içimdeki gücün beni geri çevirmeye yetecek hale gelebilmesi için o kadar süre geçmesi gerekmişti çünkü.</p>

  <p>Çünkü tuzağa düşürülmüştüm. Beni kobli dünyasına götüren sözcük, düşünce, kavram, tek gidişlik bir biletti ve beni oraya götürdü, ama geri getiremedi. Oysa başka bir yol daha vardı, benim bilmediğim bir yol. Halen de bilmediğim bir yol.</p>

  <p>&ldquo;Bir yolu olduğunu söyledin,&rdquo; diye sıkıştırdı Homer.</p>

  <p>&ldquo;Bir yol mu?&rdquo;</p>

  <p>&ldquo;Evet, karıncaları durdurmanın bir yolu.&rdquo;</p>

  <p>Jenkins başıyla onayladı.</p>

  <p>&ldquo;Bulacağım. Cenova&rsquo;ya gideceğim.&rdquo;</p>

  <p>Jon Webster uyanmıştı.</p>

  <p>Ne kadar da garip, diye düşündü, oysa ben sonsuzluk demiştim.</p>

  <p>Sonsuza dek uyuyacaktım ve sonsuzluğun sonu yoktur.</p>

  <p>Çevresi sis ve uykudan kaynaklanan unutkanlığın kurşuniliğiyle kaplıydı, ama bu kadarı bile yeterince açıktı. Sonsuzluk demişti, ama bunun sonsuzluk olmadığına emindi.</p>

  <p>Aklında bir sözcük çınladı, tıpkı çok uzaklardaki bir kapının zayıfça tıklatılması gibi.</p>

  <p>Uzandı ve bu tıkırtıyı dinledi ve o sözcüğün iki sözcük haline geldiğini fark etti... kendi adını dile getiren sözcükler:</p>

  <p>&ldquo;Jon Webster. Jon Webster.&rdquo; Durmaksızın tekrarlanıyorlardı. Bu iki sözcük, beyninde çınlıyordu.</p>

  <p>&ldquo;Jon Webster.&rdquo;</p>

  <p>&ldquo;Jon Webster .&rdquo;</p>

  <p>&ldquo;Evet,&rdquo; dedi Webster&rsquo;ın beyni ve sözcükler bir daha tekrarlanmamak üzere durdu.</p>

  <p>Sessizlik ve unutkanlığın sisinin hafiflemesi Bir de, anıların yavaş yavaş geri gelmesi. Tane tane.</p>

  <p>Bir kent vardı ve bu kentin adı Cenova'ydı.</p>

  <p>Bu kentte insanlar yaşıyordu, amaçsız insanlar.</p>

  <p>Köpekler ise kentin dışında... kentin dışında kalan kocaman dünyada yaşıyordu. İnsanların aksine, onların bir amacı ve hayali vardı.</p>

  <p>Sara, bir yüzyıl sürecek düşler âlemine dalmak üzere tepeyi tırmanmıştı.</p>

  <p>Bense... diye düşündü Jon Webster, ama devamını getiremedi, dudak, dil ve gırtlakla tamamlayamadı düşündüklerini, çünkü silindirin içinden vücuduna baskı uygulayan, onu besleyen ve o uyurken bedeninin kurumasını önleyen sıvıyı hissetmişti.</p>

  <p>&ldquo;Evet, Jenkins,&rdquo; dedi Webster, zihni aracılığıyla konuşarak. &ldquo;Seni hatırlıyorum. Seni şimdi daha iyi hatırlıyorum. Ta başından beri bizim aileyle beraberdin. Köpekler&rsquo;i eğitmemize yardım etmiştin. Aile ortadan kalktığında bile onların yanında kaldın.&rdquo;</p>

  <p>&ldquo;Hâlâ da yanlarındayım,&rdquo; dedi Jenkins. &ldquo;Sonsuzluğu aradım ben,&rdquo; dedi Webster. &ldquo;Kenti dış dünyaya kapadım ve sonsuzluğu aramaya koyuldum.&rdquo;</p>

  <p>&ldquo;Biz de bunu hep merak ederiz,&rdquo; dedi Jenkins ona. &ldquo;Kenti neden kapattınız?&rdquo;</p>

  <p>&ldquo;Köpekler,&rdquo; dedi Webster&rsquo;ın zihni. &ldquo;Köpekler&rsquo;e de bir şans tanınmalıydı. İnsanoğlu ise onların elindeki fırsatı berbat ederdi.&rdquo;</p>

  <p>&ldquo;Köpekler iyi gidiyor,&rdquo; dedi Jenkins.</p>

  <p>&ldquo;Peki ya kent, artık dışarıya açıldı mı?&rdquo;</p>

  <p>&ldquo;Hayır, kent hâlâ kapalı.&rdquo;</p>

  <p>&ldquo;Ama sen buradasın.&rdquo;</p>

  <p>&ldquo;Evet, dışarı çıkmanın yolunu bir tek ben biliyorum da ondan. Başka bilen de çıkmayacak. Bundan sonra uzun bir süre çıkmayacak en azından.&rdquo;</p>

  <p>&ldquo;Zaman,&rdquo; dedi Webster. &ldquo;Zaman kavramını unuttum. Ne kadar oldu, Jenkins?&rdquo;</p>

  <p>&ldquo;Kenti kapatışınızdan bu yana mı? On bin yıl kadar oldu.&rdquo;</p>

  <p class="p9"><span class="t11">&nbsp;</span></p>

  <p>&ldquo;Peki başkaları da var mı?"</p>

  <p>&ldquo;Evet, ama onlar uyuyor.&rdquo;</p>

  <p>&ldquo;Robotlar? Robotlar hâlâ gözlüyor mu?&rdquo;</p>

  <p>&ldquo;Hâlâ gözlüyorlar.&rdquo;</p>

  <p>Webster sakince uzanmayı sürdürdü, içi huzurla dolmuştu. Kent hâlâ kapalıydı<a id="a2"></a> ve geriye kalan son insanlar da halen uyuyordu Kopekler işleri iyi idare ediyor ve robotlar da gözlemeyi sürdürüyordu.</p>

  <p>&ldquo;Beni uyandırmamalıydın," dedi. &ldquo;Uyumama izin vermeliydin.&rdquo;</p>

  <p>&ldquo;Bilmem gereken bir şey var. Bir zamanlar biliyordum, ama unuttum, oysa çok basit bir şeydi. Basit ve bir o kadar da önemli."</p>

  <p>&ldquo;Bilmek istediğin şey nedir, jenkins?&rdquo; &ldquo;Karıncalarla ilgili.&rdquo; dedi Jenkins. &ldquo;Karıncalar insanların başına bela olurdu. Siz bu konuya nasıl bir çözüm getirmiştiniz?&rdquo;</p>

  <p>&ldquo;Ne olmuş ki, onları zehirlerdik,&rdquo; dedi Webster.</p>

  <p>Jenkins&rsquo;in nefesi kesiliyordu neredeyse.</p>

  <p>&ldquo;Zehirlemek mi!&rdquo;</p>

  <p>&ldquo;Evet,&rdquo; dedi Webster. &ldquo;Çok basit bir yöntem. Karıncaların yakınına bir yere, onların dikkatini çekecek tatlı bir şurup yerleştirirdik. İçine de zehir koyardık, karıncaları öldürecek bir zehir. Ama hemencecik ölmesinler diye yeterince koymazdık o zehirden. Etkisini yavaş yavaş gösteren bir zehirdi, anlarsın ya, onu farkında olmadan beraberlerinde yuvalarına da taşıyabilsinler diye. Bu şekilde, iki ya da üç yerine pek çoklarını öldürürdük.''</p>

  <p>Webster&rsquo;ın beynine sessizlik çökmüştü... içinde hiçbir düşünce, hiçbir sözcük olmayan bir sessizlik.</p>

  <p>&ldquo;Jenkins,&rdquo; dedi. &ldquo;Jenkins, yoksa..."</p>

  <p>&ldquo;Yoo, Jon Webster, buradayım.&rdquo;</p>

  <p>&ldquo;Bütün bilmek istediğin bu muydu?&rdquo;</p>

  <p>&ldquo;Evet, hepsi buydu.&rdquo;</p>

  <p>&ldquo;Öyleyse yeniden uyuyabilirim.&rdquo;</p>

  <p>&ldquo;Evet, Jon Webster. Dilediğince uyuyabilirsin.&rdquo;</p>

  <p>Jenkins tepenin zirvesinde durdu ve kışın habercisi olan sert rüzgarlardan ilkinin araziyi kaplayan uğultusunu hissetti. Aşağıda, yaprakları dökülmüş ağaç iskeletleriyle siyah ve gri renklere bezenmiş olan bayır, nehre doğru uzanıyordu.</p>

  <p>Kuzeydoğuda, karanlık ..bir .şekil vardı, Bina denilen şeytani simgenin bulutu. Karıncaların aklının ürünü olan ve giderek büyüyen, sadece bir karıncanın tahmin edebileceği bir hedef doğrultusunda inşa edilmiş bir şey</p>

  <p>Ama karıncalarla başa çıkmanın da bir yolu vardı.</p>

  <p>İnsanların kullandığı yol</p>

  <p>On bin yıllık bir uykunun ardından Jon Webster&rsquo;ın ona söylemiş olduğu yol. Basit ve kesin olduğu kadar, vahşi ama etkili de bir yol. Karıncaların hoşuna gidecek bir miktar tatlı şurup alırsın ve içine biraz zehir katarsın... etkisini hemen değil, ağır ağır gösterecek bir zehir.</p>

  <p>Basit bir zehirleme işlemi, dedi Jenkins. Daha basiti düşünülemezdi.</p>

  <p>Gerçi kimya bilgisi gerektiriyordu, Köpekler ise kimyadan anlamazdı.</p>

  <p>Bir de öldürme işlemi içeriyordu, Köpekler&rsquo;in böyle bir olgudan da haberi yoktu.</p>

  <p>Bitlerle bile başedememeleri bu yüzden değil miydi zaten? Üstleri başları bu yüzden bit kaynamıyor muydu? Karıncaları bile öldürmekten acizdiler... o karıncalar ki, hayvanları, doğum yerleri olan dünyadan kovmakla tehdit ediyordu.</p>

  <p>Yaklaşık beş bin yıldan beri herhangi bir öldürme olayına rastlanmamıştı. Öldürme fikri, canlıların aklından silinmişti.</p>

  <p>Kaldı ki böylesi daha iyi, dedi Jenkins içinden. Dünyayı yitirmek, tekrar öldürmeye başlamaktan iyidir.</p>

  <p>Yavaşça dönüp tepeden inmeye koyuldu.</p>

  <p>Homer hayal kırıklığına uğrayacak, dedi kendi kendine.</p>

  <p>Websterlerin karıncalarla başedecek bir yöntem geliştiremediğini öğrenince feci şekilde hayal kırıklığına uğrayacak...</p>
</body>
</html>
