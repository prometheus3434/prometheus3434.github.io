<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.9" name="Generator" />
  <link href="../Styles/style.css" rel="stylesheet" type="text/css" />

  <title>YAYINA HAZIRLAYANIN ÖNSÖZÜ</title>
</head>

<body>
  <h1>YAYINA HAZIRLAYANIN ÖNSÖZÜ</h1>

  <p>Ateşler gürleyip rüzgar kuzeyden estiğinde Köpekler'in anlattığı öykülerdir bunlar. Böyle zamanlarda her aile ocağın başında toplanır, enikler sessizce oturur, dinler ve öykü bittiğinde birçok soru sorarlar.</p>

  <p>&ldquo;İnsan nedir?&rdquo; derler.</p>

  <p>Ya da: &ldquo;Kent nedir?&rdquo;</p>

  <p>Belki de &ldquo;Savaş nedir?&rdquo; diye sorarlar.</p>

  <p>Bu soruların hiçbirinin kesin yanıtı yoktur. Varsayımlar, kuramlar ve bilimsel birçok tahmin ortaya atılabilir, ama yanıt bulunamaz.</p>

  <p>Nice ailelerde öykücüler çoğu kez geri adım atmış, anlatılanın masaldan başka bir şey olmadığını, İnsan ya da kent gibi kavramların asılsızlığını, böylesine basit bir öyküde gerçeklik aranamayacağını, öykünün tadını çıkarıp gerisini fazla kurcalamamak gerektiğini açıklamak zorunda kalmışlardı.</p>

  <p>Böyle açıklamalar enikleri yanıtlamakta işe yarasa da, aslında açıklamadan sayılmazlar. Gerçeklik basit öykülerde de aranabilir.</p>

  <p>Sekiz öyküden oluşan bu efsane sayısız yüzyıllardan beri anlatılmaktadır. Bilindiği kadarıyla, tarihsel bir başlangıç noktaları yok; en ayrıntılı inceleme bile efsanenin nasıl oluştuğunu açıklamıyor.</p>

  <p class="p9"><span class="t11">&nbsp;</span></p>

  <p>Anıdan geçen yıllar boyunca uyarlanarak kendine özgü bir biçem edindiği kuşkusuz, ama bu uyarlamanın yönünü belirtmek de aynı derecede olanaksız.</p>

  <p>Efsanenin çok eskilere dayandığı ve bazı yazarların iddia ettiği gibi kısmen Köpekdışı kaynaklara ait olabileceği öykülerin üzerine sinmiş olan anlaşılması güç anlatım tarzından çıkarılabilir: Şu an hiçbir anlam taşımayan ve belki de hiç taşımamış olan sözcükler, cümleler ve hepsinden daha kötüsü fikirler... Bu sözcük ve cümleler kabul gördü ve onlara, kendinden önceki ve sonrakilere uygunluğunca, keyfi birer anlam yüklendi. Ancak bu keyfi anlamlar, sözcüklerin asıllarını tutmak şöyle dursun, onlara yaklaşabiliyor mu, bunu anlamak bile olanaksız.</p>

  <p>Elinizdeki baskı İnsan&rsquo;ın olup olmadığına, kent bilmecesine, savaşla ilgili çeşitli savlara, efsanenin temel ya da tarihsel bir gerçeğe dayanıp dayanmadığını araştıran öğrencilerin başını ağrıtan diğer pek çok soruya ilişkin teknik tartışmalara girmeye kalkışmayacaktır.</p>

  <p>Bu baskının amacı öykülerin şu an bürünmüş oldukları en son halleriyle tam ve ayıklanmamış metinlerini vermektir sadece. Bölüm notları ana tahmin noktalarını işaret etmekte kullanılmış olup herhangi bir sonuca ulaşmayı hedeflememektedir. Öykülerin kendilerini ya da yol açtıkları bir yığın tartışmayı daha iyi kavramak isteyenler için, şu anki yayıncıdan çok daha fazla yeterliğe sahip Köpekler&rsquo;ce yazılmış bir yığın metin vardır.</p>

  <p>Oldukça hacimli bir edebiyat yapıtı olduğu sanılan bir bütünün parçalarının bulunması, efsanenin en azından bir kısmını, Köpekler yerine mitolojik (ve de tartışmalı) İnsana atfeden yeni bir iddianın ortaya atılmasına neden oldu. Ama İnsan&rsquo;ın bir zamanlar gerçekten var olduğu kanıtlanana dek, keşfedilen bu parçanın İnsan kaynaklı olduğu yönündeki savın gerçeklik payı da küçük bir ihtimalin ötesine geçemeyecektir.</p>

  <p>Bu edebi parçanın görünüşteki başlığının, efsanenin sunulan parçalarından biriyle aynı olması gerçeği, kişinin bakış açısına bağlı olarak, anlamlı veya huzursuz edici bulunabilir. Sözcük ise, tamamen anlamsızdır tabii.</p>

  <p>Doğal olarak ilk soru; İnsan denen yaratığın hiç var olup var olmadığıdır. Kesin kanıttan yoksun olduğumuz şu noktada efsanede bahsedilen İnsan&rsquo;ın, folklordan türemiş uydurma bir şey olduğuna dair makul bir fikir birliğine varılması gereklidir. İnsan, Köpek kültürünün ilk günlerinde hayali bir varlık, Köpekler&rsquo;in yardım dilendiği ve sığındığı ırksal bir tanrı olarak türetilmiş olabilir.</p>

  <p>Ulaşılan bu akla yakın sonuçlara rağmen, İnsan&rsquo;ı yüce tanrının ta kendisi olarak, gizemli bir dünya veya boyuttan gelip bir süre Köpeklerle beraber kalan ve onlara yardım eden, sonra da gelmiş olduğu yere geri dönen bir ziyaretçi olarak görenler var.</p>

  <p>İnsan ve Köpek&rsquo;in, işbirliği halindeki iki hayvan olarak birlikte gelişmiş ve bir kültürün oluşumunda tamamlayıcı rol üstlenmiş olabileceklerine ama zaman içinde uzak bir noktada yollarının ayrıldığına inananlar da vardır.</p>

  <p>Öykülerdeki rahatsız edici etkenlerin arasında &mdash;ki epey çoktur- en rahatsız edici olanı, İnsan&rsquo;a saygı duyulması gerektiği yönündeki yaklaşımdır. Sıradan bir okuyucu için bu saygının katıksız bir öykü anlatıcılığında yeri olduğuna inanmak güçtür. Bir kabile tanrısına sorgusuz sualsiz tapınmaktan da öte bir şeydir bu; köklerinin, ırkımızın bilinmeyen geçmişine ait ve artık çoktan unutulmuş bir inanç veya dinsel ayine kadar uzanıyor olması gerektiği neredeyse içgüdüsel olarak hissediliyor.</p>

  <p>Efsane üzerine dönen pek çok tartışmanın herhangi birinde uzlaşma sağlanabilmesi, henüz çok uzak bir olasılık.</p>

  <p>Öyküler işte burada; nasıl uygun görürseniz öyle okuyun... yalnızca zevk için ya da tarihsel bir ipucu veya gizli bir anlam yakalayabilmek için. Ortalama okuyucuya sunabileceğimiz en iyi önerimiz şu: Anlatılanların hiçbirine sorgusuz kapılmayın, çünkü delilik değilse bile tam bir karmaşadır sizi bekleyen.</p>

  <p>&nbsp;</p>
</body>
</html>
