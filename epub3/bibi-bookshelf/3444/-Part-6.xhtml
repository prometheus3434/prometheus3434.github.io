<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>
<link href="BookStyles.css" type="text/css" rel="stylesheet"/>
</head>
<body>
<h2 title="6  ZAMAN, MEKAN VE MODERNİTE">6</h2>
<hr class="hrst"/>
<p class="parT">ZAMAN, MEKAN VE<br/>
MODERNİTE</p>
<p class="fPrg1">İmparator’dan Sultan’a elçi olarak gelen Ogier Ghiselin de Busbecq 1554’te yazdığı bir mektupta, Osmanlı başkentine yaptığı yolculuk sırasında karşılaştığı bir sorunu anlatır:</p>
<p class="iPrg">Şarap eksikliğinden neredeyse daha kötü bir sıkıntı daha vardı, o da uykumuzun tedirgin edici bir şekilde kesintiye uğraması. Uygun konaklama yerlerine zamanında varabilmek için erkenden, bazen güneş dahi doğmadan kalkıyorduk. Türk rehberimiz bazen ay ışığına kanarak gece yarısından hemen sonra bizi bir vaveylayla uyandırıyordu. Türklerin mesafeyi belirtecek menzil taşları [miltaşı] olmadığı gibi zamanı gösterecek saatleri de yok. Fakat camilerin hizmetini gören ve su saati kullanan <i>talisman</i> denilen birtakım adamlar var. Su saatlerinden şafağın geldiğini anladıkları zaman, insanları namaza çağırmak için inşa edilen yüksek bir kuleden haykırırlar. Bunu gündoğumu ile öğlen arasında, öğlende, öğlen ile günbatımı arasında ve son olarak günbatımında, tiz fakat kulak tırmalamayan titrek bir sesle tekrarlarlar; tahmin edilemeyecek mesafelerden bu ses duyulabilmektedir. Böylece, Türklerin günü yılın zamanına göre daha uzun veya daha kısa olan dört parçaya ayrılır; ama geceleri zamanı gösterecek hiçbir şey yoktur. Önceden de söylediğim gibi, rehberlerimiz ayın parlaklığına aldanıp güneş doğmadan çok önce hazırlanmamızı söylüyordu. Biz de gecikmemek veya ortaya çıkacak nahoş bir olayın sorumlusu olmamak adına alelacele kalkıyorduk. Çantalarımız toplanıyor, yatağım ve çadırlar arabaya atılıyor, atlarımız koşumlanıyor ve biz toparlanmış ve yola çıkmaya hazır şekilde yola çıkış işaretini bekliyorduk. Bu arada hatalarını anlayan Türkler yataklarına ve uykularına geri dönüyordu... Türklerin ileride beni rahatsız etmelerini yasaklayarak bu sıkıntıya bir son verdim ve yola çıkacağımız saati bana akşamdan söyledikleri takdirde grubu uyandırma görevini üstlendim. Onlara beni asla yanıltmayan saatlerimin olduğunu, uyuyakalmaların benim sorumluluğumda olacağını ve bana uyandırma hususunda güvenebileceklerini söyledim. Kabul ettiler, ama hâlâ pek rahat değillerdi. Sabahın erken saatlerinde gelip uşağımı uyandırarak bana “zaman aletimin parmaklarının ne dediğini” sorması için yalvardılar. Uşak dediklerini yaptı ve güneşin doğmasına çok mu az mı kaldığını elinden geldiğince onlara anlattı. Bizi bir iki kez sınayıp kandırılmadıklarını gördükleri andan itibaren bize güvendiler ve saatlerimizin güvenilirliğine hayran olduklarını ifade ettiler. Böylece haykırışlarıyla bölünmeden uykumuzu uyuyabildik.<a href="--FNote-6.xhtml#FNote01" id="FNote_01"><sup>1</sup></a></p>
<p>1560’da yazılan bir başka mektupta, Busbecq şunları kaydetmiştir:</p>
<p class="iPrg">... hiçbir millet başkalarının yararlı icatlarını benimsemekte isteksizlik göstermemiştir. Örneğin, büyük ve küçük topları ve diğer birçok icadımızı kullanmaktan geri durmamışlardır. Ancak hiçbir zaman kitap basmaya ve meydan saatleri inşa etmeye yanaşmadılar. Basıldığı takdirde kutsal kitaplarının kutsallığının kalmayacağını; meydan saatleri yaparlarsa da müezzinlerin otoritesi ile kadim âdetlerin zarar göreceğini düşünürler.<a href="--FNote-6.xhtml#FNote02" id="FNote_02"><sup>2</sup></a></p>
<p>1683’te İngiliz günlük yazarı John Evelyn’in aktardığına göre 1674 yılında İran’ı ziyaret eden bir başka Avrupalı gezgin Jean Chardin İranlıların “ne duvar ne de cep saatlerine sahip olduğunu” söylemiştir.<a href="--FNote-6.xhtml#FNote03" id="FNote_03"><sup>3</sup></a></p>
<p>Busbecq’in, Türkler ve daha genel bağlamda Ortadoğuluların zaman ve mekân ölçümüne yönelik tutumlarını nitelendirmesi şüphesiz abartılıydı ancak tamamen de yanlış değildi. Birçok gezgin tarafından fark edilen bir özellik, ortak kullanımdaki ağırlık ve uzunluk ölçülerinin aşırı çeşitli oluşuydu. 1833-1835 yılları arasında Mısır’da çok zaman harcayan ve bu ülke ile halkı hakkında birçok metin kaleme alan Arap dili ve kültürü uzmanı İngiliz Edward William Lane, şunları kaydetmiştir: “Mısırda kullanılan uzunluk ve ağırlık ölçülerine dair kesin bir döküm veremiyorum. İncelikli bir araştırmadan sonra, aynı ölçü için birbiriyle tam olarak uyuşan iki örneğe rast gelemedim; üstelik iki örnek arasındaki fark da hatırı sayılır miktardadır.”<a href="--FNote-6.xhtml#FNote04" id="FNote_04"><sup>4</sup></a></p>
<p>Gerçekten de geniş bir çeşitlilik vardı. Piyasadaki en yaygın ağırlık ölçüsü olan ve kabaca Avrupa libresine denk <i>ratıl,</i> tartılan metaya ve tartıldığı yere göre önemli ölçüde değişebilirdi. Aynısı hacim ölçüleri için de geçerliydi. Meseleleri daha da karıştırır şekilde aynı isimler farklı değerler için kullanılmıştır. Yükseklik ve mesafeyi belirtmek için kullanılan doğrusal ölçülerde de benzer zorluklar ortaya çıkmaktadır.</p>
<p>Ortaçağ İslam dünyası, klasik antik dünyadan ve biraz da Ortadoğu’nun kadim uygarlıklardan kayda değer bir bilimsel bilgi birikimi tevarüs etti. Özellikle haritacılık, coğrafya, geometri ve astronomi olmak üzere bu birikime, kendi deney ve araştırmalarıyla elde ettikleri yeni bilgileri eklediler. Özellikle astronomi, hem zaman hem de uzay için hassas ve kesin hesaplamalar içeriyordu. Ancak bütün bunların, daha basit ve daha temel yöntemlerin kullanıldığı, pratik amaçlı günlük zaman ve mesafe hesaplamaları üzerinde çok az etkisi olduğu görülüyor.</p>
<p>Doğrusal ölçümler temelde üç gruba ayrılıyordu. İlki, küçük ölçekte, kumaş ve benzeri ürünlerin ölçümü ve inşaat için kullanılmak üzere ticari ve pratik amaçlıydı. Normalde insan vücudunun bölümleriyle ifade edilirdi: Parmak, fiske, karış, gez veya arşın, kol, kulaç (yani uzatılmış kolların bir parmak ucundan diğer parmak ucuna kadarki mesafesi).</p>
<p>Biraz daha büyük birimler gerektiren doğrusal ölçümün ikinci kullanımı, etrafı çevrili alanları tayin etmek içindi. Bu tür ölçüler kadastro ve mali amaçlar için gerekliydi. Özel mülk ya da daha yaygın şekilde, bir tür imtiyaz altında tutulan araziyi sınırlandırmak için kullanılıyordu. Vergilerin tahsili ve sorumluluğun tahsisi için, ticaret veya seyahat için olduğundan daha kesin ölçülere ihtiyaç vardı. Daha önceki zamanlarda kullanılan ölçüler temel olarak tarıma dayanıyordu: Bazıları belirli bir miktar tohumla ekilebilecek toprağın miktarını, bazıları da belirli bir zaman diliminde sürülebilecek arazinin büyüklüğünü belirtiyordu.</p>
<p>Alınan mesafeyi belirtmek için harcanan zamanın kullanılması, neye coğrafi mesafe denileceği tartışmasına hükmetmektedir. Coğrafyacılar ve haritacılar, ekseriyeti klasik antik dünyadan gelen kendi sistemlerine sahipti ancak bunların çoğu günlük kullanımlar için anlaşılmaz ve belirsizdi. Seyahat literatüründe, tarihçelerde, kamusal ve özel yazışmalarda, iki yer arasındaki uzaklık genellikle zaman üzerinden ölçülür; temel birimler saat ve gündür. Ancak günlerin uzunluğu mevsime göre değişir. Keyfi, insan icadı bir bölümleme olan saat farklı anlamlar taşır. Nitekim sabit bir saat veya günde kat edilen mesafe bile, pek tabii ki, arazi ve gezginin durumuna göre değişecektir.</p>
<p>Seyahate yönelik mesafe ölçümü, hareket halinde insan vücudundan faydalanmıştır. Yunancada <i>parasang</i> olarak geçen eski Farsçadaki fersah, bir adamın bir saat içinde yürüyerek alabileceği mesafeyi tanımlanırken, Arapça merhale (Türkçesi konak) bir yolcunun bir günde kat edebileceği mesafe anlamına gelir. Eski Bizans eyaletlerinde İslam devleti bir süre, Arapçaya <i>mîl</i> olarak geçen Roma milini (<i>mile</i>) kullanmaya devam etti. Bunlar arasında da bir ilişki kurulmaya çalışılmıştı: Bir fersahın üç mil, bir milin de yüz kulaç olduğu söyleniyordu.</p>
<p>Zaman ve hareketle mesafeleri ölçme alışkanlığı günümüze kadar gelmiştir. Eğer köylüye bir sonraki köyün ne kadar uzaklıkta olduğu sorulursa “bir sigaralık” (yani sigarayı şimdi yaksanız bitene kadar o köyde olursunuz) demesi tuhaf değildir.</p>
<p>Busbecq, menzil taşlarının olmadığını düşünmekte hatalıydı. İslam devletinin diktiği ilk menzil taşları, Hicri 86 yılına (MS 705) kadar gider ve Kudüs bölgesinde Halife Abdülmelik tarafından inşa edilmiştir. Biri şehirden sekiz mil, diğeri de yedi mil uzaklıkta olmak üzere Kudüs’e giden yolu işaret eder. Diğer ikisi 107 ve 109 mil uzaklıktan Şam’ı gösterir.<a href="--FNote-6.xhtml#FNote05" id="FNote_05"><sup>5</sup></a> Bunlar geçmişin bir kalıntısıdır; millerin ve menzil taşlarının kullanımı Müslüman Ortadoğu’da genel bağlamda pek etki yaratmamıştır. Arapça mîl kelimesi kullanımda kaldı fakat tabir caizse asimile oldu. Arapça sözlükbilimciler bu kelimeyi gözün karada ulaşabileceği en uzak mesafe olarak tanımlar. Kimileri 3.000 kimileri de 4.000 arşına eş tutar. Farklı arşınlar kullanarak, miktarının 96.000 parmak olduğunda hemfikir olmuşlardır. Busbecq teknik açıdan hatalı olsa bile hiddeti anlaşılabilir bir durumdur.</p>
<p>Zaman ölçümüyle ilgili durum da pek iyi değildir. Gün, ay ve yıl elbette tabiatla sabittir, ancak burada Yahudiler için olduğu gibi Müslümanlar için de günün günbatımıyla başladığı belirtilmelidir: “ve akşam ve sabah ilk gündü” (Tekvin 1:5). Bir günden az veya bir yıldan daha fazla herhangi bir şeyi ölçmek için, insanın yaratıcılığı cevaplar getirdi: Bir tarafta günleri saatlere böldü, diğer tarafta yılları saymak için takvimi buldu. Günün alt bölümleri bu nedenle gelenekseldir ve önemli farklılıklar ortaya çıkmıştır.</p>
<p>Günün ana alt bölümü, saat (Arap <i>sâ’a,</i> Aramice şa’ta, İbranice şa’a) kadim zamanlardan beri biliniyordu. Tanah’ta bu kelime, hepsi Danyal Kitabı’nda olmak üzere beş kez geçer (yani Babil esaretinden sonra, Yahudiler Babil kültürünün etkisi altına girdiklerinde). Beşinden dördü (Bölüm 3:6; 15; 4:30; 5:5) hepsi aynı anda gerçekleşen bir şeye başka bir şeyle atıfta bulunur. Sadece birinde (Danyal 4:16) bu kelime bir zaman birimini gösteriyor gibi durur.</p>
<p>Talmut literatüründe, kelime zaten gündüzün veya gecenin art arda gelen alt bölümlerinden birini ifade etmek için yaygın biçimde kullanılır ancak ne kadar olduğu ve ne uzunlukta olduğu pek belli değildir.</p>
<p>Kur’an’da, sâa kelimesi en az 47 kez geçer. Bunların 33’ü “son saate” atıfta bulunur ve bu nedenle eskiden kullanılan bir an ya da lahza şeklindeki anlamını korur.</p>
<p>Belirsiz olmakla birlikte kesinlikle erken bir tarihte, Araplar günün 24 saate bölündüğü fikrini benimsemişlerdir. Bu saatler iki türdü: Zamansal, yani mevsime göre değişen ya da sabit ve eşit. Ekvatora nispeten yakın olan bir uygarlıkta, zamansal tutarsızlıklar, Avrupa’nın ücra ülkelerinde olduğundan daha az önemi haizdi. Osmanlı dönemine kadar günün 24 eşit saate bölündüğü üzerinde bir uzlaşma vardı ancak eski geleneğe göre hesaplama günbatımından başlıyordu. Bu, prensipte saatlerin her gün sıfırlanması gerektiği anlamına geliyordu. Bu düzenleme gezginler tarafından bazen “Türk saati” veya “Arap saati” olarak anılır. İki zaman hesaplama sistemi günümüzde kullanılmaya devam etmiştir ancak meydan saatleri ile cep saatlerinin giderek daha da yaygınlaşması değişken saati yavaş yavaş ortadan kaldırmaktadır.</p>
<p>Günün genellikle gözlenebilir şekilde, şafak, öğlen ve günbatımı olarak doğal olarak sınırlandırılmasının yanı sıra, Müslümanlar için bir başka alt bölümleme de çok önemliydi: Namaz zamanlarının belirlenmesi. Aynı şekilde, coğrafi bilimlerin en temel amaçlarından biri, namazın yani Mekke’nin yönünü belirlemekti. Bu özellikle köklü bir geleneğin olmadığı yeni İslâmlaştırılmış ülkelerde önemliydi.</p>
<p>Mekke’ye doğru kılınan günlük beş namaz, her Müslüman’ın temel dini yükümlülüklerinden biridir. Toplu ibadet haftada bir, cuma günü yapılır. Diğer günlerde kişi, nerede olursa olsun, yalnız da olsa namaz kılar. Zaman bir andan ziyade bir aralık gibidir ve gözlemle belirlenir. Beş namazın zamanları şunlardır: 1) güneş görünmeden önce, sabah namazı; 2) güneş en tepeyi geçince öğlen namazı; 3) nesnelerin gölgeleri kendi boylarına eşit olduğunda ikindi namazı; 4) güneş ufukta kaybolduktan sonra akşam namazı 5) son ışığın kaybolmasından sonra yatsı namazı. Bu olayların tam olarak gözlenmesi bu nedenle büyük önem taşır ve görüldüğü üzere bölgesel ve mevsimsel farklılıklardan fazlasıyla etkilenecektir. İlk zamanlardan itibaren, Müslüman alimler ve bilim adamları, namazın doğru zamanını ve yönünü belirlemek ve tasnif etmek için büyük çaba harcamışlardır. Bir seviyede, bu basit gözlem ile sonrasında ise aletlerin geliştirilmesi ve tabloların hazırlanması ile yapıldı.</p>
<p>Namazın dışında, tahmini zamanlama gerektiren az sayıda birkaç faaliyet daha vardı. Parlamentoların, konseylerin veya belediyelerin bulunmadığı bir toplumdu bu. Kamu işlerinin yürütülmesi için herhangi bir program gerekli değildi. Konseye en yakın yaklaşım olan Osmanlı Devleti Divanı cumartesi, pazar, pazartesi ve salı olmak üzere haftanın dört günü bir araya gelirdi. O dönem yazılanlara göre, divan seherde başlar öğlene kadar, yani müracaat edenlerle dışarıdan gelen diğer kimseler çıkana kadar devam ederdi. Sonrasında divan üyelerine yemek verilirdi. Ardından kalan işleri görüşmeye devam ederlerdi. Mektep ve medreselerde öğretim günü elbette namazlara göre belirlenip düzenlenirdi. Kervanların veya kişilerin çıkacağı seyahatler de namazlara ve nihayetinde günün üç noktasına (gündoğumu, öğlen ve günbatımı) göre düzenlenmişti.</p>
<p>Bazı Ortadoğulu hükümdarların saraylarındaki önemli bir kişi de astrolog ve astronomun işlevlerini şahsında birleştiren müneccimdir. İlk görevi astrolojik zamanları belirlemekti, yeni bir teşebbüse -evlilik, askeri sefer, seyahat vb.- başlamak için hayırlı zamanlara karar vermeliydi. Astronom olarak görevinde ise, astronomik tabloları tutmak ve gerektiğinde düzeltmekten, astronomik ve günlük zaman arasında bir tür ilişki kurmaktan sorumluydu.</p>
<p>Zamanın akışını ölçmek için aletlerin kullanımı Ortadoğu’da kesinlikle yeni bir şey değildi. Kadim Yunanlar zamanı ölçmek için iki alet, güneş saati ve su saati kullanmışlardır. Her ikisi de Ortadoğu’da icat edildi; Herodot’a göre güneş saatini Babilliler, su saatini ise Mısırlılar icat etti. Güneş saati, gölgenin değişen uzunluğu ve yönü ile saati söyler ve bu nedenle mevsime ve yere göre değişiklik gösterir. Yunan matematikçiler bu iki problemle başa çıkmanın birkaç yolunu buldu. Güneş saati elbette günbatımı ve gündoğumu arasında ya da güneş gizlendiğinde işe yaramazdı ve bunun bir çaresi yoktu. Suyun düzenli aralıklarla sızdığı bir yer ya da bir alet olan su saati karanlıkta da çalışabilme avantajına sahipti, ancak bakım ve süreklilik sorunları barındırıyordu. Burada da, Yunan matematikçiler, zamanı suyla söylemek için otomatlar icat etmede (ki bazıları müzikliydi) oldukça hüner gösterdiler. Ortaçağ Müslüman bilim adamları bunların arasına kendilerine ait, yeni, oldukça girift bazı cihazlar ekledi. Bunlardan bazıları, günlük kullanımdan ziyade sanat eseri olarak değerlendirilerek Avrupa’ya gitti.</p>
<p>Mekanik saat Avrupa’nın bir ürünüydü. Nitekim on dördüncü yüzyılın başlarında buna dair kanıtlar mevcuttur. Avrupa saatlerinin Ortadoğu’ya yayılması yavaş bir süreç izlemiştir. Osmanlı Sultanı II. Mehmed’in bunlara biraz ilgi gösterdiği söylenir. Aynısı, Kanuni Sultan Süleyman için de zikredilir. 1547’de Fransız kralı Kanuni’ye “koyulan suyu on iki saatte çeken bir çeşme bulunduran Lyons işi, çok kıymetli bir saat” göndermişti.<a href="--FNote-6.xhtml#FNote06" id="FNote_06"><sup>6</sup></a></p>
<p>On altıncı yüzyıla gelindiğinde, Ortadoğu’da Avrupa saatleri yaygın olarak kullanılıyordu. Beş vakit namazın vaktini belirlemek için camilerde özellikle yararlı görülmüşlerdi. İstanbul Rasathanesi’nin kurucusu Takiyüddin, ağırlıklar ve zembereklerle çalışan duvar saatleri konusunda bir risale de yazmıştır. On yedinci yüzyılın ortaları ve sonlarında, İstanbul’da bir duvar ve cep saati ustaları loncası vardı. Ancak bu lonca yerel halktan değil Avrupa’dan gelen ustalardan müteşekkildi. On yedinci yüzyılın sonuna dek, Avrupa’dan gelen ithal ürünlerle baş edecek duruma gelememişlerdi. Avrupa’da Ortadoğulular için özel duvar ve cep saatleri tasarlayan üreticiler bulunuyordu ve yerel saat üreticilerinin karşı koyamayacağı biçimde pandüllü saatler ile zemberekle çalışan saatlerin kalitelerini geliştiriyorlardı. Voltaire, yazışmalarında, Ferney’deki arazisi üzerinde yaşayan ve kendisinin yardımıyla ürünlerini Türkiye’ye ihraç eden saatçilere dair ilginç atıflar yapar.</p>
<p>On yedinci ve on sekizinci yüzyıllarda, saatler önce Avrupalı elçiler ve beraberindekilerin Ortadoğulu hükümdar ve devletlilere verdikleri hediyeler arasında, daha sonra da ticaret eşyaları olarak görünür olmuştur. Bu yabancı aletlerin bakımı ve onarımı elbette bir sorundu. Saatler bir nedenden ötürü işlemeyi kestiğinde çoğu zaman ihmal edilip bir kenara atılmıştır. Hediye saatlerle birlikte, kullanımını ve gerektiğinde tamirini göstermek üzere ustalar gönderilir oldu. Hatta bazıları Türkiye’ye ve nadir de olsa İran’a yerleşti. Avrupalı ve Ortadoğulu devletler arasındaki bazı ticari ve askeri anlaşmalarda, Avrupa tarafı duvar ve cep saatleriyle birlikte bunların ustalarını da göndermeyi taahhüt etmiştir.</p>
<p>En erken on sekizinci yüzyılda olmak üzere, şahsi mülklerde birçok duvar ve cep saati yer alıyordu; bunlara vefat eden kimselerin tereke kayıtlarında rastlanır. İstanbul’daki bu terekelere kayıtlı Batı mamulü eşyalar arasında duvar ve cep saatleri ilk sırayı alır ve ikinci sırada gelen tabanca ve tüfek sayısının neredeyse iki katı kadardır. Sonrasında listede dürbünler, teleskoplar ve gözlükler daha az miktarlarda gözükür.<a href="--FNote-6.xhtml#FNote07" id="FNote_07"><sup>7</sup></a></p>
<p>On dokuzuncu yüzyıla gelindiğinde, Avrupa duvar ve cep saatleri genel kullanımdaydı, fakat hepsi devlet ya da özel mülkiyette yer alıyordu. Kule veya diğer yapılara meydan saatleri yerleştirme uygulamasına yabancı kalındı. Halkın kahir ekseriyetinin Hıristiyan olduğu Osmanlı İmparatorluğu’nun bazı Balkan eyaletlerinde bu tür saatlerin sayıları az da olsa var olduğu kaydedilmiştir; tabii bunların bazıları Osmanlı fethinden önceye dayanıyordu. Ancak bunlar bölgeseldi ve başka hiçbir yere etkisi yoktu.</p>
<p>Şah Abbas’ın (1587-1629) emriyle İsfahan pazarında bir İngiliz tarafından inşa edilen bir meydan saati kısa bir süre ayakta kalmıştır. Dolmabahçe Sarayı arazisine dikilen, İstanbul’un -belki de bütün İslam dünyasının- ilk meydan saati on dokuzuncu yüzyılın ortasında inşa edilmiştir. Aynı sıralarda, 1854 yılında Kahire kalesine, Fransız Kralı Louis Philippe’den Mısır hükümdarı Mehmed Ali Paşa’ya hediye olarak gönderilmiş bir saatle donatılan bir saat kulesi inşa edildi.</p>
<p>Ödünç alınan bir teknoloji ve onun kültürüyle her daim yaşandığı üzere, burada da zamanın ölçülmesinde bir zaman kaybı yaşandı. Bu sorun, İslam dünyasındaki genel değişim ile fenalaştı. Birkaç yüzyıl önce, Ortadoğu Müslüman dünyası, zaman ölçme aletleri de dahil olmak üzere bilim ve teknolojide bütün dünyaya önderlik ediyordu. Ancak Ortadoğu teknolojisi ve bilimi, tam olarak Avrupa’nın, daha dar çerçevede Batı Avrupa’nın yeni zirvelere ulaştığı anda gelişmeyi bıraktı.</p>
<p>Eşitsizlik kademeli şekilde katlanarak ortaya çıktı. On sekizinci yüzyılın sonlarına gelindiğinde, İstanbul’daki saatçiler on yedinci yüzyılın başlarında Avrupa’da yapılan türde duvar ve cep saatleri ancak üretebiliyorlardı. Diğer birçok konuda olduğu gibi bunda da hızla ilerleyen Batı’ya ayak uyduramadılar.</p>
<p>Hafta, saat gibi, doğal olaylarla ilişkili değildir. Yahudiler, Hıristiyanlar ve Müslümanlar için hafta kutsal kitaplarla tanımlanır ve sonuçta dinlenme ve/veya toplu ibadet günü her biri için farklı şekilde belirlenir: Yahudiler için Cumartesi, Hıristiyanlar için Pazar, Müslümanlar için Cuma. Aylar ve yılların akışını ölçmek bile dini düzenleme ve insan hüneri için bir miktar alan bırakır. Daha antik çağda, astronomlar ay ve güneş yılları arasındaki tutarsızlığa dikkat çekmiş ve bu ikisini birbirine bağlamak için birçok yol bulmuşlardır. Bu yöntemlerin en bilineni de artık yıldır. İslam, Yahudilik ve Hıristiyanlıktan farklı olarak, dini amaçlarla tamamen aya dayalı bir takvim hazırlamıştır; buna göre bütün İslami bayramlar sürekli yer değiştirir ve yüz güneş yılında üç tam tur atar. Bu takvim, Hz. Peygamber’in Mekke’den Medine’ye Hicret’in gerçekleştiği Arap yılını başlangıç noktası tayin eder.</p>
<p>Tamamen ay esaslı olan Hicri takvim kamu yönetiminde bazı pratik zorluklara sebep olmuştur. Bilhassa vergilendirmenin temel olarak, mevsimlerin deveranına göre şekil alan tarıma bağlı olduğu zamanda bu zorluklar hissedilmiştir. Bu nedenle Müslüman devletler, erken dönemlerden itibaren, dini ay takviminin yanında idari amaçlarla kullanılan birtakım farklı güneş takvimleri kabul etmiştir.</p>
<p>Bu güneş takvimlerinden bazıları, söz gelimi Mısır ve İran’ın fethi sırasında buralarda kullanılan takvimler, İslam öncesi döneme aitti. Diğerleriyse İslam sonrası döneme aitti. Osmanlı maliyesi (mali yılı) Müslüman tarihlerini Doğu Hıristiyan aylarıyla kullanarak, İslam çağını güneşe göre uyarlamaktan ibaretti. Bu takvim, MS 1790’dan itibaren neredeyse imparatorluğun sonuna kadar kullanımda kaldı. İran’da Müslüman yılını eski Fars ayları ile birleştiren ortak bir takvim, bugüne dek kullanımda kalmıştır. Aya göre hesap edilen gerçek Müslüman yılı ile güneşe göre ayarlanan Müslüman yılı arasında kaçınılmaz olarak farklılıklar ortaya çıktı. Dolayısıyla, örneğin, 1908’de gerçekleşen Jön Türk devrimi, Hicri 1326 yılı ve mali 1324 yılında gerçekleşmiştir; 1979 İran devrimi ise, Hicri 1399 yılı ve hicri şemsi 1358 yılında yapılmıştır.</p>
<p>Tespit edilebildiği kadarıyla, şahsi ve ticari yazışmalar Müslüman takvimine göre tarihlendiriliyor ancak mali kayıtlar bir veya daha fazla güneş takvimine göre tutuluyordu. On dokuzuncu yüzyıla kadar, diplomatik belgeler Müslüman ay tarihlerini taşıyordu ancak bunlar bazen beklenmedik ilginç durumlar barındırır. Osmanlı saray mektupları ile diğer tezkereler, yılı sayı, ayı da isimle belirtir. Ancak gün genelde ayın ilk günü, ayın son günü veya ayın ilk, orta veya son on günü olarak gösterilir.</p>
<p>Bu ve bunun gibi zorluklar sebebiyle, Gregoryen Hıristiyan takviminin bugün Ortadoğu’daki Müslümanlar ve Yahudiler ile dünyanın diğer köşelerindeki Hıristiyan olmayan kimselerce neredeyse bütün kamu ve devlet işlerinde kabul görmesi pek de şaşırtıcı değildir. Bu dönemin evrenselleşmesi, AD [<i>Anno Domini</i>, Milattan Sonra] ve BC [<i>Before    Christ</i>, İsa’dan önce] yerine CE [<i>Common Era</i>, Ortak Dönem] ve BCE’nin [<i>Before Common Era,</i> Ortak Dönemden Önce] ikame edilmesiyle sembolleştirilmiştir.</p>
<p>Batı etkisi zamanın yanı sıra mekânın ölçülmesi, algılanması ve kullanılmasını da etkilemiştir. Bu fark, Avrupa ve İslam sanatı arasındaki zıtlıkta, bilhassa sanatçıların perspektif algısı ve kullanımında hemen görülebilir. Bu bağlamda Avrupa etkisi, hem minyatür hem de fresklerde olmak üzere Türk ve İran resminde erken bir tarihten itibaren görülebilir.</p>
<p>Alan algısı, görüşü geliştiren iki Avrupa icadının gelmesinden fazlasıyla etkilenmişti: Okuma gözlükleri ve dürbünler. Bunlardan ilki, on beşinci yüzyılın başları gibi erken bir tarihte doğuda İran’a kadar kabul görmüştür. Yaşlılığın zaaflarından hayıflanan şair Cami “ikiyi dört yapan Frenk gözlüklerinin yardımı olmadan” gözlerinin faydasız olduğunu söyler.<a href="--FNote-6.xhtml#FNote08" id="FNote_08"><sup>8</sup></a> Ortadoğulu asker ve subaylar, askeri amaçlar ve sonrasında sınır belirlemeleri için (diğer cihazların yardımıyla birlikte) dürbünlerin değerini hemen takdir etti. Bu, önceden tamamen bir Avrupa fikri olan bir şeyi mümkün kıldı: Kesin şekilde çizilmiş sınırlar.</p>
<p>Ortaçağ devletlerinin modern anlamda sınırları yoktu. Zaman için olduğu gibi karada da kesin bir sınırlama yoktu ve daha çok bir bölge, bir alan ya da aralık vardı. Bu pratik amaçların hepsi için yeterliydi. Devletler arasında ve içerisindeki ilişkileri düzenleyen İslami kanunlar yerlere değil insanlara yöneliktir. Bir hükümdar vergi toplayabildiği ve düzeni sağlayabildiği surece hükmeder. Toplanacak vergilerin olmadığı yerlerde kesin sınırların bir önemi yoktu. Çöller, denizle aynı şekilde kabul edilmiştir. Bir sınır ve kesin sınırlandırma imkânı fikri, bu sınırlamanın hem mümkün hem de gerekli olduğu düşüncesiyle birlikte Avrupa’dan gelmiştir. Osmanlı ve İran İmparatorlukları yaklaşık 400 yıl boyunca kesintili bir çatışma içerisindeydi ancak 1914 yılında, İngiliz-Rus komisyonu uzmanlarının yardımıyla aralarında bir sınır çizebilmişlerdi. Bu sınır kuzeyde Türkiye ve güneyde Irak olmak üzere hâlâ İran’ın batı sınırlarını gösterir ki bu bazı sınır çatışmalarına da yol açmıştır.</p>
<p>Batı’nın zaman ve mekân algısı -ve ölçümü- sanat ve müzik üzerinde de etki yaratmıştır. Avrupa sanatının minyatür üzerindeki etkilerini, doğuda İran’a kadar uzanmış şekilde oldukça erken bir tarihte görebiliyoruz. Batı sanatının ve özellikle de Batı portre resimlerinin cazibelerinden biri perspektif kullanımı olmalıdır. Perspektif kullanımı belirli bir tarzla yapılmış ve alışılagelmiş geleneksel minyatür sanatının ulaşamadığı bir gerçekçilik ve hakikilik verebiliyordu. İslam’ın en kutsal mabedi olan Mekke’deki Kabe’nin resimleri, Osmanlı topraklarında ve başka yerlerde oldukça yaygındı. Bunlar elbette çizgisel temsillerdi. On sekizinci yüzyılın başlarında, muhtemelen bu resimlerden birini elde eden Avrupalı bir sanatçı, Kabe’yi Avrupa tarzında, yani perspektifle yeniden çizdi. Bu resim İngiltere’de Türkiye pazarı için yapılmış bir müzikli saatin üzerinde yer alır.<a href="--FNote-6.xhtml#FNote09" id="FNote_09"><sup>9</sup></a></p>
<p>On sekizinci yüzyılın sonları ve on dokuzuncu yüzyılın başlarında, Batı’nın etkisi hem binaların yapısında hem de iç tasarımlarında çok belirgin bir hal almıştır. On dokuzuncu yüzyıla gelindiğinde bu etki neredeyse her yere yayılmıştı. O kadar ki eski sanatsal gelenekler ölüyor ve yerlerini Avrupa’dan gelen bu yeni sanat alıyordu.</p>
<p>Mekânın algılanması ve ölçülmesi görsel sanatları etkilediği kadar, zamanın algılanması ve ölçülmesi de, sınırlı ölçüde, müziği etkilemişti. İlk bakışta, Batı müziğinin genel olarak Batılılaşma sürecinde bilhassa reddedilmesi, beklenenin tersi şekilde gerçekleşmiştir. Sonuçta sözlü kültür, bu süreç içerisinde en zorlayıcı unsur gibi görünmektedir, çünkü her biçiminde ya bir yabancı dil bilgisine ya da bir tercümanın aracılığına ihtiyaç vardır. Yine de birçok yönden, en çok kabul gören ve en çok benimsenen Batılılaşma unsuru, edebi ve daha genel olarak sözlü kültür olmuştur. Sözsüz kültürel etkiler arasında bile, genel itibarıyla çok kapsamlı olan görsel -sanatsal ve mimari- etki ile yavaş ve sınırlı müziksel etki arasında aynı karşıtlığa rastlarız. Hatta belki de burada Batı uygarlığının temel bir özelliğini ayırt edebiliriz.</p>
<p>Batı müziğinin ayırt edici bir özelliği ahenk veya kontrpuan vasıtasıyla çok sesli oluşudur. Bu, eşleştirilen seslerin müşterek bir etki üretmek için planlı bir sırayla farklı notalar söylediği koro ile en basit halini alır; daha sonra, ortak bir amaç için farklı rotaları takip eden, iki elin on parmağına uyumlu klavyeli enstrüman gelir; ve son olarak, düetler ve triolardan tam takım bir orkestraya kadar müzikal topluluk ortaya çıkar. Farklı partisyonlardan farklı sanatçılar beraber icrada bulunur ve parçalarının toplamından daha büyük bir sonuç üretirler.</p>
<p>Azıcık bir hayal gücü ile Batı kültürünün diğer yönlerinde de aynı özellik fark edilebilir: Örneğin, ikisi de işbirliği gerektiren, ortak bir amaç uğruna farklı icracıların farklı kısımlarla teksesli biçimde değil ahenk içerisinde uğraştığı demokratik siyaset ve takım oyunlarında. Parlamenter siyasette ve takım oyunlarında, çatışma içinde daha fazla işbirliği mevcuttur: Rakiplerini yenmek için çabalayan, ancak yine de kararlaştırılan kurallar çerçevesinde ve üzerinde anlaşılan bir zaman dilimi içinde hareket eden muhalif partiler veya rakip takımlar. Aynı özellik belirgin şekilde Batı’nın edebi yaratımı olan roman ve tiyatroda da görülebilir. Bunların her ikisi de, karakterlerin ve birbirleri arasındaki ilişkilerin, romanda tahayyül, tiyatroda ise kişi üzerinden zaman içerisinde geliştiği ve değiştiği görülen bir dizi farklı insanın ortak faaliyetlerini içerir. Bunlar, masal ile roman, kıraat ile tiyatro ve -bir tane daha eklenirse- otokrasi ile parlamento arasındaki farklardır. Aynı özellikler, tarihçilerin eserlerinde daha açık bir biçimde görülebilir; nitekim tarihçilerin eserleri vakanüvis veya salnamecilerin eserlerinden farklıdır.</p>
<p>Hepsinde -romancı ile tiyatro yazarında, parti lideri ile takım kaptanında, bestekâr ile icracıda- bir miktar ahenk vardır. Aynısı, artık yalnız bir dâhinin alanı olmaktan çıkıp, ekip çalışması ve organizasyona gün geçtikçe daha fazla bel bağlayan modern bilimsel araştırmalara daha büyük bir etkiyle uygulanabilir. Modern bilim, zaman ve mekânı eskiden tahayyül dahi edilemeyecek seviyelerde (nanosaniyelerden ışık yılına kadar) gözlemleme ve ölçme kapasitemizi genişletti.</p>
<p>Hangi biçimde olursa olsun çok seslilik, tam bir eşzamanlılık gerektirir. Eşzamanlı kılabilmek, zamanları tam olarak eşleştirebilmek ve bu amaçla zamanı tam olarak ölçmek modernliğin temel bir özelliğidir ve dolayısıyla modernleşmenin bir gerekliliğidir.</p>
<p>Elbette geçen zamanın kesin olarak ölçülmesi, modern bilim ve teknolojinin (bilimsel araştırma ve işleyen teknolojinin) ön şartıdır. Bu, aynı zamanda, modern bir toplumda hem özel hem de kamusal yaşamın temel niteliğidir. Hatta o kadar ki genellikle mutlak kabul edilir. Önceden belirlenmiş aralıklarla gerçekleşen, titizlikle kesin olarak tanımlanmış ve sınırlandırılmış bir olaylar dizisinin tablolaştırılması, yani zaman çizelgesi esastır. Birçok yönden bütün modernleşme sürecindeki en az coşku veren ancak en güçlü değişim vasıtası sayılabilecek zaman çizelgesi, belirli zamanlarda sabit mesafeleri kapsayan ve bilet alan herkes için geçerli, en eski teşkilatlı toplu taşıma aracı olan demiryoluyla başlamış gibi duruyor. Demiryolunu, daha yüksek hızlarda çok daha büyük mesafeleri kateden diğer birçok toplu taşıma aracı izlemiştir. Çok geçmeden, Batı dünyası bu tür ulaşım hatlarıyla örüldü ve kalkış ve varış zamanlarını gösteren zaman çizelgeleri günlük yaşamın bir özelliği haline geldi. Demiryolu Ortadoğu’ya zaman çizelgelerini getirdi ve ardından modern taşımacılığın ve dolayısıyla modern yaşamın diğer bütün tarzları bunu izledi. Günümüzde telgraftan telefona, televizyona, hatta faks ve internet gibi daha yeni ilaveler ile modern iletişim araçlarının tamamı Ortadoğu devletlerinin ve sayıları her geçen gün artan devrim peşindeki muhaliflerinin hizmetindedir.</p>
<p>Herhangi bir zaman çizelgesi olmadan ne toplum ne de ekonomi işleyemezdi ve devlet karmaşadan kaosa sürüklenerek hızla çökerdi. Modern hayatın geçit töreni ve gösterileri, siyasi parti ve şirketleri, okul müfredatı ve muazzam ordulardan basit piyade müfrezelerine kadar her düzeydeki silahlı kuvvetleri gibi temel özellikleri imkânsız olurdu.</p>
<p>Çoğu Ortadoğu tarihçisinin kabulüne göre, bölgenin modern tarihi, Fransız Devrimi sırasında bizzat Genel Napolyon Bonapart ve beraberindekilerin Mısır’a geldiği ve İslam topraklarının ilk kez Batılı bir gücün idaresi, Batılı tutum ve fikirlerin doğrudan etkisine tabi tutulduğu 1798 yılında başlar. İlginç bir şekilde, Fransız işgalinin bu yönü, Mısır’ın hükümdarı olarak padişahın, bu fikirlerin tebaası arasında fitne çıkaracak etkilerinden endişe duyduğu İstanbul’da hemen karşılık bulmuştu. Bu nedenle, Osmanlı topraklarında hem Türkçe hem de Arapça olmak üzere, Fransa’nın devrimci doktrinlerini reddeden bir bildiri hazırlanıp dağıtılmıştır. Şöyle başlar:</p>
<p class="iPrg">Rahman ve Rahim olan Allah’ın adıyla, Ey Allah’ın birliğine inanan Müslümanlar biliniz ki Fransa milleti (Allah onların yurtlarını yıksın bayraklarını yerin dibine batırsın) isyancı kâfirler ve sapkınlardır. Yerin ve göğün sahibi Cenab-ı Allah’ın birliğine, Kıyamet gününe inanmaz, hiçbir dine bakmaz ve öteki dünyayı reddederler. Diriliş gününe inanmaz ve dahası sadece zamanın geçişinin (<i>dehr</i>) bizi yok edeceğine ve herhangi bir diriliş, sorgu, hesap, soru-cevap, olmayacağına inanırlar.<a href="--FNote-6.xhtml#FNote10" id="FNote_10"><sup>10</sup></a></p>
<p>“Zamanın geçişi/<i>dehr ”</i> Kur’an-ı Kerim’e atıftır (45:23/24). Ayette şöyle geçer: “[Kâfirler] ‘dünya hayatımızdan başka hayat yoktur’ dedi. ‘Ölürüz ve yaşarız. Bizi ancak zaman yok eder.’ Bu hususta onların bir bilgisi yoktur. Onlar sadece zanda bulunuyorlar.” “Zaman” olarak çevrilen kelime, Arapça vakit için kullanılan birçok kelimeden biri olan dehr kelimesidir. Genellikle geçiş veya sıklıkla da müddet anlamında kullanılır. Dehr yanlısı anlamındaki <i>dehriyye</i> terimi, çeşidi materyalizm biçimleri için Müslüman ilahiyatçılarının kullandıkları klasik bir terimdir. Gerçekten de zamanın doğasını tartışan kapsamlı bir felsefi ve teolojik literatür vardır. Bu tür tartışmalar günümüzde pek az revaçtadır.</p>
<p>Saat ve zaman çizelgesi, takvim ve tarife, kendisi de yeni ve çağdaş bir kavram olan modernitenin getirmiş olduğu araçlardır. Şimdiye kadar, Ortadoğu da dahil bütün dünya, bunları artık Batı kökenli olarak görmeyerek, iyiden iyiye kabul etti. 24 saatlik günün ve geçişinin izlenmesi, hatta planlanması için cihazların getirilmesiyle yaşamın dönüşümü muazzamdır. Zaman çizelgelerine ek olarak, programlar, ajandalar, zaman aralıkları, toplantı molaları ve belki de herkes için benimsenmesi en zor olan randevu verip takibini yapmak gibi şeyler günlük hayata girmiştir.</p>
<p>Bu konudaki son sözü, 1947’de Ortadoğu’yu gezen meşhur bir Fransız yazara vereceğim:</p>
<p class="iPrg">Doğuya yaptığım seyahatler sırasında, bana verme nezaketinde bulundukları randevulara geç kalmamak için ciddi çaba sarf ettim, etmekteyim. Bu buluşmaların zamanı her seferinde titizlikle seçilir ve kararlaştırılır. Bu iyi niyetli girişimlerin başarısız olduğunu itiraf etmeliyim.</p>
<p class="iPrgT">Bilge ve tecrübeli kimseler kimi zaman bana şöyle demiştir: İşte, gökyüzü mavi, güneş çok sıcak. Acelen ne için? Hayatın hoşluğuna niçin halel getiriyorsun? Burada herkes geç kalır. Yapacağın tek şey onlara katılmak. Belirlenen saatte gelen kişi, zamanını boşa harcama riskini göze almıştır ve sonuçta bu hiç de eğlenceli değildir. Dolayısıyla bu kadar hassas olma. Mutlak kusursuzluk hem pek faydalı değildir hem de çok sakıncalıdır. Esneklikten yoksundur, hayal gücünden yoksundur, neşeden, hatta haysiyetten yoksundur.”<a href="--FNote-6.xhtml#FNote11" id="FNote_11"><sup>11</sup></a></p>
</body>
</html>