<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>
<link href="BookStyles.css" type="text/css" rel="stylesheet"/>
</head>
<body>
<h2 title="    SONUÇ">SONUÇ</h2>
<hr class="hrstt"/>
<p class="fPrg1">Yirminci yüzyıl boyunca, Ortadoğu ve tabii diğer bütün İslam topraklarında, durumun kesin şekilde çok kötüye gittiği belirgin hale geldi. Bin yıllık düşmanı Hıristiyanlıkla kıyaslandığında İslam dünyası fakir, zayıf ve cahil duruma düşmüştü. On dokuz ve yirminci yüzyıllarda Batı’nın üstünlük ve dolayısıyla egemenliği herkesin göreceği kadar açıktı. Batı, Müslümanların kamu ve hatta -daha acısı- özel hayatlarının her yönünü işgal etmişti.</p>
<p>Reform veya devrim aracılığıyla modernleştirme yolunu seçenler uğraşlarını askeri, ekonomik ve siyasi olmak üzere üç alana yoğunlaştırmıştı. Alınan sonuçlar, en hafif ifadeyle, hayal kırıklıklarından ibaretti. Yenilenmiş ordularla zafer için çıkılan seferler bir dizi onur kırıcı mağlubiyet getirdi. Gelişerek zenginleşme çabaları, bazı ülkelere sürekli dış yardıma muhtaç, fakirleşmiş ve yozlaşmış ekonomiler, diğerlerine ise tek bir kaynağa -fosil yakıtlara- sağlıksız bir bağımlılık getirdi. Üstelik bu yakıtlar Batı marifeti ve endüstrisi tarafından keşfedilmiş, çıkarılmış ve kullanıma sokulmuştu, önünde sonunda ya tükenecek ya da yerlerine başka bir şey ikame edilecektir; muhtemelen ikame seçeneği gerçekleşecek çünkü uluslararası toplum her nerede kullanılsa veya nakledilse toprağı, denizleri ve havayı kirleten ve dünya ekonomisini kaprisli bir otokrat zümrenin insafına bırakan bu yakıtlardan gün geçtikçe daha çok sıkılıyor. Hepsinden kötüsü de siyasal neticedir: Uzun özgürlük arayışı, geleneksel otokrasilerden tutun da sadece baskı ve beyin yıkama aygıtları modern olan yeni tarz diktatörlüklere kadar, bir dizi süfli tiranlık bırakmıştır.</p>
<p>Pek çok çare -silahlar, fabrikalar, okullar ve meclisler- denendi ancak hiçbiri istenen sonucu vermedi. Bazı yerlerde birtakım rahatlamalar, hatta nüfusun sınırlı unsurlarına birtakım nimetler getirdi. Fakat İslam ile Batı dünyası arasındaki kötüleşen dengesizliği gideremedi, hatta durdurmadı.</p>
<p>Daha kötüsü yaşandı. Müslümanlar için zengin ve güçlü oldukları yüzyılların ardından zayıf ve fakir düşmeleri, hakları olarak gördükleri liderliklerini kaybetmeleri ve Batı’nın takipçisi konumuna gerilemeleri yeterince kötüydü. Bilhassa ikinci yarısı olmak üzere yirminci yüzyıl daha fazla aşağılanma getirdi: Takipçiler arasında artık birinci olmadıklarının ve hevesli ve daha başarılı Batılılaşma taraftarlarının -özellikle Doğu Asya’dakilerin- arkasına düştüklerini fark ettiler. Japonya’nın yükselişi hem bir cesaret hem de bir suçluluk kaynağı olmuştu. Diğer yeni Asya ekonomik güçlerinin sonraki yükselişleri ise yalnızca suçluluk getirdi. Kadim uygarlıklarının mağrur mirasçıları, kendi müteahhit ve teknisyenlerinin pek de beceremedikleri işleri yaptırmak için Batılı firmalara iş veriyordu. Ancak şimdi aynı görevleri yürütmek üzere Japon sömürge yönetiminden yakın zamanda kurtulmuş olan Kore’den müteahhit ve teknikerler davet eder oldular. Takipçi olmak zaten yeterince kötüyken arkada aksamak çok daha beterdir. Ekonomik gelişme ve iş yaratımı, okuryazarlık, eğitimsel ve bilimsel başarı, siyasi özgürlük ve insan haklarına saygı gibi modern dünyada önemli bütün standartlar bakımından bir zamanlar kudret sahibi bir uygarlık şimdi geriye düşmüştür.</p>
<p>“Bunu bize kim yaptı?” işler ters gittiğinde verilebilecek ortak bir insan tepkisidir. Geçmişte ve bugün olmak üzere Ortadoğu’da bu soruyu soran birçok kişi olmuştur. Birkaç farklı cevap buldular. Yaşanan talihsizlikler için başkalarını suçlamak genellikle daha kolay ve her zaman daha tatmin edici olur. Uzun zaman boyunca Moğollar en gözde kötü adamlardı ve on üçüncü yüzyıldaki Moğol işgalleri hem Müslüman gücünün hem de İslam uygarlığının yaşadığı yıkımın ve bunun sonucunda ortaya çıkan zayıflık ve durgunluğun müsebbibi olarak görüldü. Ancak bir süre sonra Müslüman ve öteki tarihçiler, bu söylemdeki iki kusura işaret etmiştir. Birincisi, özellikle İran’daki Müslüman halkların en büyük kültürel başarılarından bazıları, Moğol istilasından önce değil sonraydı. İkincisi ise, kabul etmesi zor ancak inkâr edilemez şekilde, Moğolların zaten ölüm döşeğindeki bir devleti yıkmış olduklarıdır. Tabii ki bir zamanların kudretli halifeler imparatorluğunun Doğu Asya bozkırlarından kopup gelen bir göçebe süvari sürüsüne nasıl yenildiklerini anlamak zordur.</p>
<p>Avrupa’dan ithal ulusçuluğun yükselişi yeni algılar üretti. Araplar yaşadıkları sorunların suçunu yüzlerce yıl boyunca kendilerini yöneten Türklerin üzerine atabildi.<a href="--FNote-8.xhtml#FNote01" id="FNote_01"><sup>1</sup></a> Türkler, uygarlıklarının duraklamasını, Türk halkının yaratıcı gayretlerini alıkoyup hareketsiz kılan Arap geçmişinin ölü ağırlığını sorumlu tutabildi. İranlılar, eski ihtişamlarının kaybında aralarında bir fark görmeksizin Arapları, Türkleri ve Moğolları suçlayabildi.</p>
<p>On dokuzuncu ve yirminci yüzyılda Arap dünyasının büyük çoğunluğunda Fransız ve İngilizlerin üstün oldukları dönem, yeni ve daha makul bir günah keçisi üretti: Batı emperyalizmi. Bu suçlamanın Ortadoğu’da iyi sebepleri vardır. Batı’nın siyasi tahakkümü, ekonomik nüfuzu ve hepsinin arasında en uzun, en derin, en sinsicesi olan kültürel etkisi, bölgenin çehresini değiştirmiş ve kendi kültürel geçmişlerinde eşi benzeri olmayan yeni umutlar ve korkular uyandırarak, yeni tehlikeler ve beklentiler yaratarak halkının hayatını değiştirmiştir.</p>
<p>Ancak İngiliz ve Fransız dönemi nispeten kısaydı ve yarım yüzyıl önce sona erdi. Daha kötüye doğru gidiş bu Batılı güçlerin varışlarından çok önce başlamış ve gidişlerinden sonra da hız kesmeden devam etmiştir. Kaçınılmaz biçimde, bunların kötü adam rolleri, Batı liderliğinin diğer yönleriyle birlikte, ABD tarafından üstlenildi. Suçu Amerika’ya atma girişimi büyük destek almış olsa da benzer sebeplerden dolayı ikna edici değildir. İngiliz ve Fransız yönetimleri ve Amerikan etkisi, tıpkı Moğol istilası gibi Ortadoğu devlet ve toplumlarının iç zayıflığının bir nedeni değil, sonucuydu. Bölgenin içinde ve dışında bulunan bazı gözlemciler, eski İngiliz sömürgelerinin İngiltere sahadan çekildikten sonraki farklılıklara işaret etmişlerdir: Örnek olarak Ortadoğu’da Aden ile Singapur ve Hong Kong gibi yerlere veya bir zamanlar Hindistan’da Britanya İmparatorluğu’nu oluşturan çeşitli ülkelere bakılabilir.</p>
<p>Bu tartışmaya Avrupa’dan gelen bir diğer katkı da anti-Semitizm ve yanlış giden her şey için “Yahudileri” suçlamaktır. Geleneksel İslam toplumlarındaki Yahudiler normal kısıtlamaları ve zaman zaman da azınlık statüsüne has tehlikeleri tecrübe etmişlerdi. En önemli açılardan Yahudiler, on yedinci ve on sekizinci yüzyıllarda Batı hoşgörüsünün ortaya çıkması ve yayılmasına kadar Hıristiyan yönetiminden ziyade Müslüman yönetiminde daha iyi durumdalardı.</p>
<p>İslam geleneğinde Yahudilere yönelik düşmanca klişeler üretilmişse bunlar birkaç istisna dışında, şüpheci ve saplantılı olmaktan ziyade küçümseyici ve dışlayıcı olma eğilimindeydi. Bu klişeler, beş Arap devleti ve ordusunun yarım milyon Yahudi’yi İngiliz mandasından arta kalan Filistin’de devlet kurmaktan alıkoyma başarısızlığı gösterdiği 1948 olaylarını daha sarsıcı yapmıştır. O sırada bazı yazarların gözlemlediği üzere, Batı’nın büyük emperyal güçleri tarafından yenilmek yeterince kötüydü; bir de üç beş Yahudi çapulcunun elinden aynı kaderi yaşamak, tahammül edilemez bir utançtı. Anti-Semitizm ve entrikacı olarak Yahudilerin şeytanileştirilmiş imgesi, yatıştırıcı bir cevap sağlıyordu.</p>
<p>Ortadoğu’daki en eski belirgin anti-Semitik ifadeler Hıristiyan azınlıklar arasından çıkmıştır ve bunların Avrupa’daki asıllarına kadar izi sürülebilir. Bu ifadelerin etkisi sınırlıydı ve bir Yahudi subayın haksız yere suçlanıp düşmanca bir mahkeme tarafından suçlu bulunup cezalandırıldığı Fransa’daki Dreyfus davası sırasında Müslümanlar mazlum Yahudilerin yanındaydı zalim Hıristiyanların değil. Ancak zehir yayılmaya devam etti ve 1933’ten itibaren Nazi Almanyası ve çeşitli kurumları hep birlikte, Arap dünyasında Avrupa tarzı anti-Semitizmi teşvik etmek ve yaymak için dikkat çekici, başarılı bir çaba sarf etti. Filistin mücadelesi, tarihin anti-Semitik yorumunun kabul edilmesini büyük ölçüde kolaylaştırdı ve bazılarının Ortadoğu ve tabii ki dünyadaki bütün kötülükler için gizli Yahudi entrikalarını sorumlu tutmasına yol açtı. Bu yorum bölgede eğitim, medya ve hatta eğlence de dahil olmak üzere halk söyleminin çoğuna hakim oldu.</p>
<p>Yahudi unsuruna ilişkin, fanteziden ziyade gerçeğe dayalı bir başka görüş daha öğretici olabilir. Modern İsrail devleti ve toplumu Hıristiyanlık ve İslam topraklarından yani, bir yandan Avrupa ve Amerika’dan, diğer yandan Ortadoğu ve Kuzey Afrika’dan gelen Yahudiler tarafından inşa edildi. Musevilik ya da daha genel olarak Yahudilik, tam anlamıyla bir dindir: Bir inanç ve ibadet sistemine, ahlak ve yaşam biçimine, sosyal, kültürel değer ve alışkanlıklara sahiptir. Ancak nispeten yakın zamanlara kadar Yahudilerin siyasi rolü yoktu ve son dönemlerde bile bu rol birkaç ülkeyle sınırlıydı. Bu nedenle, özel bir Yahudi siyasi ve toplumsal kültürü veya geleneği yoktur. Bu kültür veya geleneği sağlamak için eski hatıralar çok uzakta kalmış, son tecrübeler ise daha çok tazedir. Eski Yahudi krallığının yıkılması ile modern Yahudi cumhuriyetinin yaratılması arasında, Yahudiler yaşadıkları daha büyük toplumların bir parçası -altkültürü de denebilir- konumundaydı; hatta toplumsal örgütleri ve bunları kullanımları kaçınılmaz olarak içinde bulundukları toplumların yapı ve kullanımlarını yansıtmıştır. Son 14 yüzyıl boyunca, Yahudilerin kahir ekseriyeti Hıristiyanlık ya da İslam dünyasında yaşıyordu ve birçok açıdan her iki uygarlığın da bir parçasıydı. Kaçınılmaz biçimde İsrail’i yaratan Yahudiler beraberlerinde birçok siyasi ve toplumsal standart ve değeri, geldikleri ülkelerin alışkanlıklarını ve tutumlarını getirdi: Bir yanda, Yahudi-Hıristiyan geleneği, diğer yandan da aynı geçerlilikle Yahudi-İslam geleneği mevcuttur.</p>
<p>Bugün İsrail’de bu iki gelenek buluşuyor ve giderek daha fazla karşı karşıya geliyor. Bu karşıtlık toplumsal, dini, etnik, hatta parti siyaseti bakımından çeşitli şekillerde ifade bulur. Ancak karşılaştığımız pek çok olayda çatışma Hıristiyanlık ile İslam arasındadır. Bu çatışmanın tarafları ilginç biçimde bir zamanlar mensup oldukları iki uygarlığın güçlü ve zayıf yönlerini ufak çapta yansıtan eskinin Yahudi azınlıklarıdır. Tek bir küçük devlet içinde, ortak bir din, ortak bir vatandaşlık ve bağlılığa sahip bu iki geleneğin çatışması, bir arada yaşaması veya birleşmesi aydınlatıcı olmalıdır. İsrail için, bu meselenin varoluşsal bir önemi olabilir, çünkü mevcut varolma hakkını reddeden komşular tarafından kuşatılmış, sayı ve silah bakımından küçük bırakılmış devletin hayatta kalması, büyük ölçüde Batı kökenli niteliksel sınırına bağlı sayılabilir.</p>
<p>Ara sıra ileri sürülen bir iddia da Doğu ve Batı arasındaki değişmiş ilişkinin nedeninin Ortadoğu’nun gerilemesi değil Batı’nın ilerlemesi olduğudur: Keşifler, bilimsel gelişim, teknolojik, endüstriyel ve siyasi devrimler Batı’yı dönüştürmüş, servetini ve gücünü artırmıştır. Ancak bu karşılaştırmalar sorulara cevap bulmaz sadece bunları yeniden sordurtur: Amerika kâşifleri neden daha önce bu tür seferlerin yapılmaya başlandığı bir Müslüman Atlantik limanından değil de İspanya’dan yelken açtılar?<a href="--FNote-8.xhtml#FNote02" id="FNote_02"><sup>2</sup></a> Büyük bilimsel atılım neden Avrupa’da gerçekleşti de makul şekilde beklenebileceği üzere daha zengin, daha gelişmiş ve çoğu açıdan daha aydınlanmış İslam dünyasında yaşanmadı?</p>
<p>Suçlama oyununun daha gelişmiş bir şekli de hedeflerini toplumun dışından değil içinden bulur. Bu hedeflerden biri dinidir ve bazıları için bizzat İslam’dır. Fakat İslam’ı bu şekilde suçlamak genellikle tehlikelidir ve nadiren bu yola girilir. Çok mantıklı da değildir. Ortaçağ’ın çoğu için, ne Doğu’nun eski kültürleri ne de Batı’nın yeni kültürleri, uygarlığın ve ilerlemenin büyük merkeziydi; ama ortada yer alan İslam dünyası öyleydi. Eski bilimlerin geri kazanılıp geliştirildiği ve yeni bilimlerin yaratıldığı, yeni sanayilerin doğduğu, üretim ve ticaretin daha önce emsali görülmemiş bir seviyeye ulaştığı yer burasıydı. Ayrıca burada devletler ve toplumlar, mazlum Yahudilere ve hatta karşıt görüşlü Hıristiyanlara, Hıristiyan dünyasından İslam topraklarına sığınma olanağı tanıyan bir ölçüde düşünce ve ifade özgürlüğü elde etmişti. Ortaçağ İslam dünyası, daha ileri demokrasilerdeki modern idealler ve hatta modern uygulamalarla kıyaslandığında sadece sınırlı bir özgürlük sunuyordu ancak seleflerinden, çağdaşlarından ve haleflerinin çoğundan çok daha fazla özgürlük veriyordu.</p>
<p>Önemli olan nokta şudur: Eğer İslam özgürlük, bilim ve ekonomik gelişmeye maniyse, İslam toplumu geçmişte, yani Müslümanlar kendi inançlarının kaynak ve ilhamlarına bugün olduğundan daha yakın oldukları bir zamanda bu üç sahada nasıl öncü olmuştu? Bazıları cidden bu soruyu farklı bir biçimde sormuştur: “İslam, Müslümanlara ne yapmıştır?” diye değil “Müslümanlar İslam’a ne yaptılar?” diye sorulup suçu belirli hocalara, doktrinlere ve gruplara atarak cevap verdiler.</p>
<p>Bugünlerde İslamcı veya köktendinci olarak bilinenler için, modern İslam topraklarındaki başarısızlıklar ve eksiklikler yabancı düşünceler ve uygulamalar benimsendiği için başa gelmiştir. Gerçek İslam’dan uzağa düştüler ve böylece eski yüceliklerini yitirdiler. Modernistler veya reformcular olarak bilinenler ise tam tersi bir görüşe sahiptir; bunlar da kaybın nedenini vazgeçmekte değil eski yöntemlerin muhafaza edilmesinde ve özellikle İslam din adamlarının katılığı ve her konuya cevap yetiştirmelerinde bulurlar. Onlara göre, din adamları bin yıl önce yaratıcı ve ilerici sayılabilecek inanç ve uygulamaların bugüne gelmesinden sorumludur. Genellikle böyle yaparak dinin, özellikle de İslam dininin aleyhinde bulunmazlar, bağnazlığa yönelik eleştirilerini artırırlar. Bu, bağnazlığı ve bilhassa bağnaz dini otoriteleri, bir zamanlar büyük İslami bilimsel hareketin ve daha genel olarak düşünce ve ifade özgürlüğünün önünü tıkamaktan mesul tutarlar.<a href="--FNote-8.xhtml#FNote03" id="FNote_03"><sup>3</sup></a></p>
<p>Bu çerçevedeki daha yaygın bir yaklaşım, genel olarak dini değil, belirli bir sorunu, dinin ve onun mesleki müdafiilerinin siyasi düzendeki yerlerini tartışmaktır. Bunlar için Batı’nın ilerlemesinin temel nedeni, kilise ve devletin ayrılması ve laik yasalarla yönetilen sivil toplumun bir oluşturulmasıdır. Başkaları için, asıl suçlu Müslüman cinsiyetçiliği, kadınların toplumda aşağı bir konuma yerleştirilmesi, dolayısıyla İslam dünyasının, halkının yarısının yeteneğinden ve enerjisinden mahrum kalması ve öteki yarısının yetişmesi adına çok önemli erken dönemlerde okur yazar olmayan, mazlum annelere bel bağlamasıdır. Böyle bir eğitimin mahsullerinin, kibirli veya uysal olarak büyümeye, özgür, açık bir topluma uyum gösterememeye yatkın olduğunu söylerler. Ancak bunların görüşleri laiklerin ve feministlerin başarısı veya başarısızlığının Ortadoğu’nun geleceğini şekillendirmede önemli bir etken olacağı şeklinde değerlendirilebilir.</p>
<p>Bazıları bu acılı asimetrinin nedenlerini çeşitli etkenlerde araştırmıştır: Değerli metallerin tükenmesi ve bunun Avrupa’nın yeni dünyanın kaynaklarının keşfi ve sömürüsü ile çakışması; özellikle kırsal kesimde kuzen evliliği yaygınlığından dolayı ailenin aynı soydan ilerlemesi; ağaçlarının kabuklarını sıyırıp köklerine kadar çimleri parçalayan keçilerin yaptığı tahribatın bir zamanlar verimli toprakları çöle dönüştürmesi. Başkaları, modern öncesi Ortadoğu’da tekerlekli araçların kullanılmamasına işaret eder ve bu neyin yanlış gittiğinin bir sebebi veya belirtisi olarak açıklanmıştır.<a href="--FNote-8.xhtml#FNote04" id="FNote_04"><sup>4</sup></a> Antik çağda gayet yaygın olan tekerlekli araçlar Ortaçağ’da nadir hale geldi ve Avrupa etkisi ya da yönetimi ile tekrar gelinceye kadar da bu nedret devam etti. Ortadoğu’daki Batılı gezginler bunların yokluğuna; Batı’daki Ortadoğulu gezginler de varlıklarına dikkat çeker.</p>
<p>Bir bağlamda, bu daha büyük bir sorunun belirtisiydi. Bir araba büyük ve bir köylü için nispeten maliyetlidir. Saklaması zor ve el koyulması kolaydır. Ne yasaların ne de geleneklerin yerel otoritelerin yetkilerini bile kısıtlamadığı bir zaman ve yerde, görünür ve hareketli varlıklara pek yatırım yapılmamıştı.<a href="--FNote-8.xhtml#FNote05" id="FNote_05"><sup>5</sup></a> Aynı yağmacı otorite -ya da komşu- korkusu geleneksel evlerin ve mahallelerin yapısında görülebilir: Yüksek, penceresiz duvarlar, dar sokaklarda neredeyse gizli girişler, görünür zenginlik belirtilerinden dikkatle kaçınma. Şu çok açıktır ki modern zamanlarda asfalt yolların ve tekerlekli araçların gelişi daha büyük sorunların hafiflemesine yol açmadı.</p>
<p>Bir zamanlar tutkulu şekilde destek verilen çözümlerden bazıları bir kenara atıldı. Yirminci yüzyılın iki baskın hareketi, sosyalizm ve milliyetçilikti. İkisi de itibar kaybetti: İlki kendi hatası, ikincisi ise başarısı sonrasında etkisizliğini ortaya çıkarmasıyla. Bağımsızlık anlamı verilen özgürlük, diğer bütün faydaları getirecek büyük bir tılsım olarak görülüyordu. Müslümanların ezici çoğunluğu şimdi kendi sorunlarına çözüm getiremeyen bağımsız devletlerde yaşıyor. Her iki ideolojinin gayrimeşru çocuğu nasyonal-sosyalizm Nazi Faşizmi tarzı diktatör devlet ve beyin yıkamanın hâlâ korunduğu (biri geniş ve kapsamlı güvenlik aygıtı, diğeri ise bütün gücü kendi elinde tutan bir parti sayesinde) birkaç devlette varlığını sürdürüyor. Bu rejimler de varlığını sürdürme dışındaki her sınavda başarısız olmuş ve vaat edilen faydaların hiçbirini getirmemiştir. Bir farkları varsa o da altyapılarının diğerlerine göre daha eskimiş ve silahlı kuvvetlerinin temelde terör ve baskı için tasarlanmış olmasıdır.</p>
<p>Günümüzde, bu soruya verilen iki cevap, bölgede geniş destek buluyor. Her ikisi de neyin yanlış olduğunu tespit edip tedavisi için ilgili reçeteyi sunuyor. Bütün kötülüğü, İslam’ın ilahi mirasının terk edilmesine bağlayan bir cevap gerçek veya muhayyel bir geçmişe dönüşü savunuyor. İran Devrimi’nin ve diğer Müslüman ülkelerdeki köktendinci hareketlerin ve rejimlerin tuttuğu yol budur. Diğer bir yol da, en iyi şekilde Kemal Atatürk’ün kurduğu Türkiye Cumhuriyeti’nde mücessem hale gelmiş laik demokrasi yoludur.</p>
<p>Bu arada, suçlama oyunu -Türkler, Moğollar, emperyalistler, Yahudiler, Amerikalılar- devam ediyor ve pek hafifleyeceğe de benzemiyor. Ortadoğu’nun çoğunu yöneten, baskıcı ve etkisiz devletler için, bu oyun, gerçekten de temel bir amaca hizmet ediyor: Hafifletemedikleri yoksulluğu açıklamaya ve yoğunlaştırdıkları zulmü haklı çıkarmaya yarıyor. Bu şekilde, mutsuz halklarının artan öfkesini başka, dış hedeflere karşı saptırmaya çalışırlar.</p>
<p>Fakat sayıları gittikçe artan Ortadoğulu için bu daha öz eleştirel bir yaklaşıma yol açıyor. “Bunu bize kim yaptı?” sorusu sadece nevrotik fantezilere ve komplo teorilerine yol açmıştır. “Neyi yanlış yaptık?” sorusu ise doğal olarak ikinci bir soruyu doğurdu: “Nasıl düzeltiriz?” Geleceğe yönelik en iyi umutlar bu soruda ve bulunan çeşitli cevaplarda yatıyor.</p>
<p>Ortadoğu halkları bugünkü yollarını izlemeye devam ederse, intihar bombacısı bütün bölge için bir metafor halini alabilir ve er ya da geç başka bir yabancı hakimiyetini -bu belki eskisi gibi yeni bir Avrupalı güç, belki dirilen bir Rusya ya da doğudan yeni ve genişleyen bir süper güç olabilir- getirecek aşağı doğru nefret, kin, öfke, kendine acıma, yoksulluk ve baskı sarmalından kaçış olmaz. Eğer şikayet ve mağduriyetten vazgeçebilir, farklılıklarını çözebilir ve ortak bir yaratıcı çaba içinde yeteneklerini, enerjilerini ve kaynaklarını bir araya getirebilirlerse, o zaman bir kez daha Ortadoğu’yu, Antikçağ ve Ortaçağ’da olduğu gibi büyük bir uygarlık merkezi haline getirebilirler. Şimdilik, seçim kendi ellerinde.</p>
</body>
</html>