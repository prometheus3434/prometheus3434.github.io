<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>
<link href="BookStyles.css" type="text/css" rel="stylesheet"/>
</head>
<body>
<h2 title="7  KÜLTÜREL DEĞİŞİMİN YÜZLERİ">7</h2>
<hr class="hrst"/>
<p class="parT">KÜLTÜREL<br/>
DEĞİŞİMİN YÜZLERİ</p>
<p class="fPrg1">1830’larda Adolphus Slade adında genç bir İngiliz deniz subayı, Boğaz’ın kıyısında arkadaşlarıyla yemek yiyordu ve Topkapı Sarayı taraflarından Rossini çalarak gelen bir askeri bando sesini duyunca oldukça şaşırdı. Meraklandı, bazı araştırmalar yaptı ve ilginç bir şey keşfetti: Bando, Slade’in o zamanki ifadesiyle, bir Sardinyalı tarafından kurulmuş, eğitilmiş ve yönetiliyordu.<a href="--FNote-7.xhtml#FNote01" id="FNote_01"><sup>1</sup></a></p>
<p>Saraydaki bu yabancı varlık ilk bakışta göründüğü kadar şaşırtıcı değildi. O zamanın padişahı II. Mahmud, modern dünyada varlığını sürdürebilmek için bir gereklilik olarak Osmanlı ordusunu geniş çaplı bir reforma sokmuştu. Ordu yeni baştan örgütleniyor, teçhizatlandırılıyor ve özellikle silahlandırılıyordu. Ama bu kadarla sınırlı kalınmamıştı. Yeni silahlara ek olarak, sultan yeni ordusuna Batı tarzı üniformalar ve hatta bir bando da getirmişti. Askeri mızıka da dahil olmak üzere müzik elbette eskiydi. Bununla birlikte İslam uygarlığının kendine özgü zengin bir müzik geleneği vardı. Askeri bandolar Yüksek Ortaçağ’a kadar geriye gider. Osmanlı İmparatorluğu orduları da hem yürüyüşlerde hem de savaşta belirgin biçimde bandoları kullanmıştır. Bazen bandolarda çok fazla sayılarda davul ve boru bulunurdu. On sekizinci yüzyılda, Türk askeri müziği Avrupa’da bilinir olmuş ve hatta dikkate değer bazı Avrupa parçalarına ilham vermişti. Ancak yeni silahları ve yeni üniformalarıyla birlikte Sultan Mahmud yeni bir müzik getirmeyi de uygun görmüştür. II. Mahmud bütün reformlarında yurt dışından yardım istemiştir: Ordu için Prusyalılardan, donanma için İngilizlerden, bürokrasi için Fransızlardan. Aynı şekilde, İstanbul’daki Sardinya elçiliğinden bandosunu yetiştirmek ve yönlendirmek için bir bando şefi rica -ya da emir mi demeli- etmiştir.</p>
<p>En sonunda bir bando şefi geldi. Adı Donizetti’ydi. Giuseppe Donizetti, meşhur bestekâr Gaetano Donizetti’nin ağabeyiydi. Sinyor Donizetti çalışmaya başladı ve resmi olarak başına atanacağı Muzıka-yı Hümayun-i Osmani adıyla bir bando kurdu. Muzıka-yı Hümayun Batı tarzında, Batılı enstrümanlar ve tabii ki Batı müzikleri çalan bir askeri bandoydu.<a href="--FNote-7.xhtml#FNote02" id="FNote_02"><sup>2</sup></a></p>
<p>Bu, diğer bütün reformlardan veya en azından çoğu reformdan farklıydı. Modernleşmenin temel amacı askeriydi. Yenilgi, bir şeyin yanlış olduğu ve düzeltilmesi gerektiği konusunda en muhafazakar gönülsüz kimsenin bile gözünü açmıştı. Sultan ve danışmanları yeni bir ordu oluşturmak için çalışmaya başlamıştı. Bu elbette yeni eğitim ve yeni silahlarla donanmış yeni bir subay birliği ve bu orduyu desteklemek, eğitmek, teçhizatlandırmak ve hareket ettirmek için gerekli olan altyapı anlamına geliyordu.</p>
<p class="aPP">Bütün bunlar, kaçınılmaz şekilde siyasi, ekonomik ve sosyal seçimlere yol açan askeri tercihlerdi. Kendi başlarına kültürel değişime ihtiyaç duymadılar. Batı tarzı üniformaların getirilmesi kültürel bir tercih olarak görülebilir. Sultan ordusunu yeniden donatmak ve düzenlemek zorunda kalmıştı ancak askerlerine pantolon ve ceket giydirip Sam Browne kemeri taktırmak zorunda değildi. Ancak bunun askeri veya inzibati, bir faydası olduğu söylenebilir. Buna karşın, Rossini çalan bir bando kesin surette kültürel bir tercihtir ve aynı zamanda nerede modernleşmeden ziyade tereddütsüz biçimde Batılılaşmadan bahsedebileceğimize işaret eder; içerik ve anlam bakımından bu iki kavram daha büyük bir tartışmanın konusudur.</p>
<div class="fitp"><img src="pict15.png" alt=""/></div>
<p class="pBT">Resim 7-1<br/>
Bir Deniz taburu ve bandosu, Kongre Kütüphanesi,<br/>
Sultan II. Abdülhamid Fotoğraf Albümleri’nden.</p>

<p class="fPrg2">Kültürel değişim Batılılaşmadır; hiç şüphesiz modernleşmenin bir parçasıdır ama genel kabule göre, önemli bir parçasıdır. Bu görüşe göre Batılılaşmadan modernleşmek mümkündü; Sinyor Donizetti ve bandosu olmadan modern bir orduya sahip olmak, Batı’nın tehlikeli ve zararlı kültüründen etkilenmeksizin onun silahlarını ve aletlerini kabul etmek mümkündü.</p>
<p>Bu müzikal Batılılaşma çok iyi gözükmüyordu. Eskilere bakıldığında Ortadoğu ve Batı dünyaları arasındaki yüzyıllarca süren temasa rağmen, müzik alanındaki Avrupa kültürünün herhangi bir etkisine rastlanmaz. Avrupa’ya gelen Müslüman ziyaretçilerden çoğu olumsuz olmakla birlikte birkaç yorum elimizdedir. Bu kayıtların en eskilerinden biri onuncu yüzyıla kadar dayanır. Müslüman İspanya’dan gelen bir elçi olan İbrahim ibn Yakup, Schleswig’de duyduğu şarkıdan bahseder. İbn Yakup duyduğu şarkıyı “Köpeklerin havlamasını andıran ama daha çok canavar sesine benzeyen tamamen korkunç bir ses” olarak nitelendirir.<a href="--FNote-7.xhtml#FNote03" id="FNote_03"><sup>3</sup></a></p>
<p>Çoğu zaman diplomat olan (zaten başka kim Avrupa’ya gitme zahmetine katlanırdı ki) başka ziyaretçilerden de bazı atıflar elimizdedir. Bazıları Avrupa müzik icralarından kısaca bahseder: Örneğin Viyana Erkek Korosu ve Paris Operası’na atıfta bulunulur ancak müzikten ziyade manzara ve seyirciye dair yorum yapılır.<a href="--FNote-7.xhtml#FNote04" id="FNote_04"><sup>4</sup></a></p>
<p>Bu sebeple Sinyor Donizetti’nin bandosunun geçmişi pek iyi değildi. Peki, ne tür bir geleceği vardı? Donizetti Türkiye’de kaldı; hakkında bazı bilgiler elimizdedir. Kendisine Osmanlı kuvvetlerinde bir subay rütbesi verildi; bu bando şefliği için gerekliydi.</p>
<p>Daha sonra miralaylığa terfi ettirildi ve en sonunda sultan tarafından paşa yapıldı. Donizetti Paşa, zaman zaman kayıtlarda hâlâ gözükür: Yüzyılın sonunda, tabii ki yaşlı bir adam olarak, sultanı eğlendirmek için harem hanımlarının oluşturduğu ve hadımların eşlik ettiği bir orkestrayı yönettiğini biliyoruz. Görünüşe göre öncelikle dörtlü ve beşli gruplarla başlamış ve sonrasında bunların yardımlarıyla sarayda bir orkestra kurmuştu.<a href="--FNote-7.xhtml#FNote05" id="FNote_05"><sup>5</sup></a></p>
<p>Batı müziğine yapılan nadir atıflar da elimizdedir. Birinci Dünya Savaşı sırasında, Türkiye’nin Alman ve Avusturyalı müttefikleri, muhtemelen orada bulunan kendi halkları için müzisyenler getirmişti ancak bunlar hem oradaki hem de sarayın yakınındaki Müslüman halka da performans sergilemiştir.<a href="--FNote-7.xhtml#FNote06" id="FNote_06"><sup>6</sup></a></p>
<p>Genel itibarıyla Ortadoğu’da Batı müziğinin kabulü oldukça sınırlı kalmıştır. Bugüne kadar Ortadoğu -bazı Batılılaşmış yerleşim bölgeleri hariç- dünya turuna çıkan uluslararası büyük virtüözlerin güzergahları üzerinde yer almaz. Batı ve Doğu Avrupa’ya, Kuzey ve Güney Amerika’ya, şimdi ise gün geçtikçe daha çok Güney Asya ve Uzak Doğu’ya giderler. Batı sanat müziği bugün Japonya, Çin ve Hindistan’da dinleniyor, icra ediliyor ve besteleniyor. Ortadoğu’nun çoğuna ise tamamıyla yabancı kalmıştır.</p>
<p>Görsel etki kıyaslanamaz biçimde daha büyüktür. İstanbul’a gelmiş olanlar, bir şekilde Kapalıçarşı’yı ziyaret etmiştir. Çarşı giriş avlusunda, 1755’te tamamlanan Nuruosmaniye Camisi vardır. Bu yapı, ilk bakışta kendinden önceki Mehmed, Süleyman, Selim’in camilerine benzeyen, geniş bir yanal eklenti üzerinde yükselen tek kubbeli, büyük geleneğin parçası olan bir Osmanlı Devleti camisidir. Ancak oldukça ilginç bir farklılığa sahiptir: Dış tasarımı İtalyan Barok tarzındadır.</p>
<p>Yabancı bir etki, imparatorluğun temeli veya büyük bir cami gibi bir kültürün merkezinde yer alan bir şeyde görünüyorsa orada açıkça bir kültürel özgüven sendelenmesi vardır. Bir şey, önemli bir şey oluyordur. Müzik ve sanattaki kültürel değişimleri karşılaştırırsak, ikincisinin çok daha eski, çok daha uzun süreli ve her yönden daha başarılı olduğu gerçeği karşısında etkilenmeliyiz. Londra’daki Ulusal Galeri’nin koleksiyonunda, İtalyan ressam Gentile Bellini tarafından çizilen Osmanlı Sultanı II. Mehmed’in portresi yer alır. Tablo İstanbul’da değil Londra’dadır, çünkü Sultan Mehmed’in halefi, daha takvalı Bayezid portrelere rıza göstermemiş ve babasının koleksiyonunu elden çıkarmıştır. Ancak Fatih Sultan Mehmed kendisini bu şekilde şımartan ne ilk ne de son Müslüman hükümdardı. Memlük Sultanı Kayıtbay’ın da Avrupalı bir sanatçı tarafından çizilen bir portresi olduğu söylenir. Sonrasında çoğunlukla İtalyan olmak üzere Batılı sanatçıları getirmek Ortadoğulu hükümdarlar arasında sıradan bir hal aldı. Zamanla, bazen Avrupa’da eğitilmiş, portreler çizen yerel sanatçılara da rastlarız. Bir portre çizmek, kendine has, çok zengin ve belirgin bir sanatsal geleneğe sahip bir bölgenin kültürel geleneklerinden yenilikçi ve radikal bir ayrılıktı.</p>
<p>Öyle görünüyor ki Donizetti, Batı müziğini ilk deneyen ve getiren kişi oldu. Yarım yüzyıl önce Nuruosmaniye Camisi’ni inşa etmeye yardım eden İtalyan sanatçı hiçbir surette ilk değildi. O ve işverenleri inşa hususunda zaten tecrübeliydi. Batı etkileri, minyatür sanatının Avrupa fikir ve uygulamalarına farkındalık gösterdiği İran’da oldukça erken bir tarihte görülebilir.</p>
<p>Mimari etki hem yapıda hem de binaların iç tasarımında çok belirginleşir. On dokuzuncu yüzyıla gelindiğinde bu etki neredeyse her yere yayılmıştı. O kadar ki eski sanatsal gelenekler ölüyor ve yerlerini Avrupa’dan gelen bu yeni sanat alıyordu.</p>
<p>Görsel Batılılaşma başka yerlerde de görülebilir. Örneğin, paralar ve posta pulları gibi pratik hususlarda görülebilir. Ortadoğu’da çok uzun zamandır para vardı; ancak şimdi farklı görünüyorlardı. Avrupa tarzında hükümdar portrelerinin paralarda kullanımı -geleneksel Müslüman fikirlerine göre büyük bir günah sayılır- kültürel nüfuz derecesini gösterir. Pullar elbette tamamen yeniydi. Pul kendi başına Batılı bir yenilik olsa da biçimi de Batı’ya hastı: Resim ve tasvir barındırıyordu.</p>
<p>Avrupa sanatının ve özellikle portre çiziminin cazibelerinden biri, muntazam ve belirli bir tarza sahip geleneksel minyatür sanatından çok farklı bir gerçekçilik ve hakikilik barındırması olmalıdır. Gerçeğe benzeyen portrelerin belirgin bir çekiciliği vardı. Çok uzun zaman önce, hükümdarlar ve bu resimlere para yatırabilen ve bunları nasıl kullanacaklarını bilenler için de faydalı olduklarını kanıtlamışlardı. Aynı cazibe, İslamiyetin insan tasviri yasağına rağmen, fotoğrafın hızla kabul görmesini ve yaygın şekilde kullanılmasını açıklar.</p>
<p>Giyecekler de Batı’nın görsel kavramsallaştırmalarının etkisini göstermektedir. Kıyafetler, hem soğuk ve nemden korumak, hem de kimliği belirtmek üzere iki amaca hizmet eder. İnsanlar giydikleri kıyafetleri değiştirip başka bir toplumun kıyafetlerini benimsediğinde, bu önemli bir kültürel tercihi temsil eder. Bu değişiklik hem kabul hem de direnç görmüştür. Kıyafet reformu ordularda başladı; ordudaki hemen herkes Batı tarzı üniformalar giyer olmuştu. Libya ve İran İslam Cumhuriyeti orduları bile, Batı tarzı silahlar kullandıkları gibi, hâlâ Batı tipi üniformalar giymektedir. Silahlar askeri bir gerekliliktir; üniformalar ise, en azından bir ölçüde, kültürel bir seçimdir; buna kültürel teslimiyet denebilir.</p>
<p>Ayakkabı ve şapkalar da özellikle önemlidir. Ayakkabı, on sekizinci ve on dokuzuncu yüzyıllarda birçok Batılı gezgin tarafından Ortadoğu ve Batı’nın alışkanlıkları arasındaki temel ayrımlardan biri olarak görülmüştür.</p>
<p>Biri Batılılaştığında, veya Ortadoğulu ifadesiyle, tavırları bakımından Frenkleştiğinde deri ayakkabı veya çizme giymek neredeyse sembolik bir nitelik kazanır. Tabii ki en belirgin sembol dini, tabiiyeti ve bazen mesleği gösterebilen, hatta giyen kişinin ölümünün ardından eski mezarlıklarda mezarın baş tarafını süsleyen başlıklardır.</p>
<p>Birçok yönden en önemli kültürel etki aracı elbette ki kelimeler, yani dil ve özellikle çevirilerdir. Ortadoğu’da Arapça, Farsça ve Türkçe kullanan üç büyük kültürel grup, her üç dilde de geniş ve zengin bir literatüre sahipti. Batı gücünün yükselişi ilk olarak, çok deneysel ve keşif amaçlı bir yolla izlemiştir: Batılı kitaplar çevrilmeye başlanmıştır.</p>
<p>On altıncı yüzyıldaki küçük denemelerle başlatabileceğimiz Avrupa kitaplarının modern çeviri hareketini, Ortaçağ’daki selefiyle, Grekçeden -küçük çapta da Farsçadan- klasik Arapçaya geçekleştirilen büyük çeviri hareketiyle kıyaslamak ilginç ve öğretici olacaktır. Ortaçağ’da gerçekleşen harekette, seçim kıstası yararlılıktı; faydalı olan neyse onu, yani o zamanlar yararlı olduğu düşünülen başta tıp, astronomi, kimya, fizik, matematik ve felsefe kitaplarını çevirdiler.</p>
<p>Hepsi bu kadardı. Herhangi bir edebiyat eseri çevirmediler. Ortaçağ’da Grekçeden Arapçaya çevrilmiş eserlerin geniş kaynakçalarında şairler, tiyatrocular, ve hatta tarihçiler yoktur. Bunlar faydalı değildi, onlar da ilgilenmiyordu; dolayısıyla bu eserler çeviri programlarında yer almamıştı. Bu açıkça kültürel bir reddi: Kâfirden yararlı olanı alıyorsunuz ama saçma fikirlerine bakmak, onun alçak edebiyatını anlamaya çalışmak veya anlamsız tarihini incelemek ihtiyacı duymuyorsunuz.</p>
<p>Osmanlı çeviri hareketi ile karşılaştırıldığında, bazı benzerlikler ve farklılıklar vardır. Daha önce olduğu gibi, ana kıstas yararlılıktı. Ancak yararlı tanımı, Ortaçağ’daki seleflerinin tanımından çok daha pratikti. On altı, on yedi ve on sekizinci yüzyıl çevirileri arasında hiçbir felsefe eseri yoktur; felsefe artık yararlı olarak kabul edilmiyordu. Platon ve Aristoteles’in eserlerinden zaten çevirmeye değer her şey çevrilmişti; kâfirlerin sonradan ortaya koydukları düşüncelerin herhangi bir kıymeti olamazdı. Osmanlılar, kendileri için açıkça pratik önem taşıyan coğrafya üzerine bazı çalışmaları; Batılı biçimde modernize edilen bir ordu için bilhassa faydalı olacak bir miktar askeri literatürü ve Ortaçağ çevirilerinde görünmeyen yeni bir eser türü olarak tarih kitaplarını çevirdi. Osmanlılar için felsefe olmasa da tarih faydalıydı. Bu konuda kendi toplumumuzdaki bazı modern eğilimlerden belirgin bir fark gösterirler.</p>
<p>Ortaçağ İslamı, yoğun tarih odaklı bir toplumdu; geniş, zengin ve çeşitli bir tarihi literatür üretmişti. Ancak Ortaçağ Müslümanları Kur’an’daki tarihsel atıflara sınırlı dikkatleri haricinde, ne gayrimüslimlerin tarihiyle ne de İslam öncesi tarihle ilgileniyordu. Moğol fetihlerine kadar Asya, Afrika ve Avrupa’daki komşuları ve hatta kendi putperest ataları hakkında söyleyecek pek bir şeyleri yoktu. İslam topraklarının geniş Moğol İmparatorluğu’na dahil edilmesi diğer uygarlıklar hakkında bir miktar farkındalık yaratmış olsa da bunun etkisi ve süresi sınırlıydı. Osmanlı Türkleri, komşularının tarihine bir miktar ilgi göstermiştir. Örneğin, efsanevi Faramond’dan 1572 yılına kadar Fransa tarihini anlatan bir kitabın Türkçeye çevrilmiş olduğunu görüyoruz.<a href="--FNote-7.xhtml#FNote07" id="FNote_07"><sup>7</sup></a> Fransa’nın tarihi hakkında bir şeyler bilmek faydalı olabilirdi. Ancak bu konu, göründüğü kadarıyla pek dikkate alınmadı. Bu çeviri Leipzig’te korunan tek bir el yazması olarak günümüze gelmiştir; dolayısıyla Osmanlı okuma halkalarının gizli kalmış başarılarından değildi. Ancak bu eser, daha sonra rastlanılan diğerleriyle birlikte, Avrupa ülkelerinin tarihi ve coğrafyası ile ilgili olarak çevrilmiş birçok eserden birisidir. Bunlar zaman geçtikçe daha çok ve daha önemli hale gelmiştir. On sekizinci yüzyılın ilk yarısında İstanbul’da kurulan ilk Türk matbaası, toplamda 17 kitap basmıştır ve bunların bir kısmı tarih üzerinedir.</p>
<p>On dokuzuncu yüzyılda Türkiye ve Mısır’da Türkçeye, ardından Mısır ve Suriye’de Arapçaya, İran ve Hindistan’da ise Farsçaya Batı dillerinden çeviri hareketinde hatırı sayılır bir gelişme yaşanmıştır. Mısır tabii ki Arapça konuşulan bir ülkedir ancak ilk modernlik yanlısı hükümdarı Mehmed Ali Paşa (saltanatı 1805-1848) Arnavut kökenli bir Osmanlıydı ve kendisi, üst düzey askeri ve diğer yetkilileri Türkçe konuşuyordu. Bulak’ta kurduğu matbaa, Avrupa kitaplarının ilk önemli matbu çevirilerini hem Türkçe hem de Arapça olarak basmıştır. 1822-1842 yılları arasında Kahire’de büyük çoğunluğunu çevirilerin oluşturduğu, yarısından fazlası Türkçe olan 243 kitap basılmıştır. Hem soyut hem de uygulamalı matematik de dahil olmak üzere askeri ve denizcilik konularındaki eserler Türkçeye çevrildi; tıp, veterinerlik bilimi ve tarım üzerine eserler ise çoğunlukla Arapçaya çevrildi; bu, dışarıdan gelmiş Türkçe konuşan Osmanlı elitleri ile Mısır’ın Arapça konuşan yerlileri arasındaki görev ayrımının ilginç bir göstergesidir. Dikkate şayan bir biçimde, Kahire matbaasında bu erken dönemde çevrilip basılmış az sayıdaki tarih kitabın tamamı Türkçedir. Görünüşe göre, tarih ya yararlı, ya elitist ya da her ikisi olarak görülüyordu. 1829-1834 yılları arasında basılmış dört tarih kitabının biri Büyük Katerina, diğeri Napolyon ve zamanı hakkındadır. Kahire matbaasında tarih kitabı çevirilerinin basımı, son olarak 1841 yılında, bu sefer Arapça olmak üzere Voltaire’in İsveç Kralı XII. Charles biyografisi yayınlanana dek devam etmiştir. Biyografi türündeki bu yoğunlaşma Arapça, Farsça ve Türkçedeki çok zengin tarihi kitaplar arasında kitap uzunluğunda hükümdar biyografisinin olmayışı hesaba katıldığında çok daha çarpıcı bir hal alır. Machiavelli <i>Hükümdar</i> eserinin Arapça çevirisi 1825’te yapıldı. Yazmanın üzerinde yer alan bir kayda göre eser Mehmed Ali Paşa’nın emriyle bir rahibe çevirtmiştir.<a href="--FNote-7.xhtml#FNote08" id="FNote_08"><sup>8</sup></a> Sadece fikir yürütülebilecek nedenlerden dolayı, bastırılmamıştır.</p>
<p>Hiçbir edebiyat türüne karşı ilgi gösterilmemiş olsa da tiyatro buna istisna teşkil eder. Elbette antik dönemde Ortadoğu’da tiyatro vardı ancak İslam’ın yayılmasıyla ortadan kaybolmuştur. Yunan tiyatrosu pagan ayinleri ve ritüelleriyle alakalıydı; İslami bir toplumda hiçbir yeri yoktu.</p>
<p>Uzun bir aradan sonra tiyatro, on beşinci ve on altıncı yüzyıllarda İspanyol Yahudilerinin gelmesiyle yeniden ortaya çıkmıştır. Bu Yahudiler İspanya’da tiyatroya dair bazı deneyimler yaşamışlardı ve yeni Türk vatandaşlarının, özellikle de Türk hükümdarlarının ilginç bulduğu gösteriler düzenlemişlerdir. Dünyanın bu bölgesine tiyatronun ve tiyatro gösterilerinin geri dönmeye başlaması Yahudilerin gelişlerine bakılarak kesin bir şekilde tarihlendirilebilir. Kısa süre sonra kendilerinden daha iyi Türkçe performans gösterebilen çingenelerden talebeler ve taklitçiler, bulmuşlardır. Daha sonra Yunanlar ve özellikle Ermeniler tiyatroya dahil olmuştur. Nihayetinde bütün Türkiye’de son derece popüler hale gelen, İtalyan <i>commedia dell’arte</i>’nin Türkçe bir muadili gelişti: Bir tür doğaçlama bir oyun olan Orta Oyunu. Temalardan biri, izleyicide açıkça akis bulan ve hemen anlaşılabilen bir konuya sahip <i>Othello</i>’nun bir türeviydi.</p>
<p>Tiyatro, Türkiye’den doğuya, İran’a doğru yayılmıştır. İran’da, meşhur Şii ızdırap tiyatrosu ilk kez on sekizinci yüzyılın sonları ve on dokuzuncu yüzyılın başlarında ortaya çıkmıştır. Hz. Hüseyin’in şehitliği hakkında ızdırap oyunları olan <i>ta’ziye</i>nin Şiilik’in köklerine dayandığı yönünde ortak ama muhtemelen yanlış bir izlenim vardır. Eğer öyleyse, bu kökler iyi gizlenmiştir. On sekizinci yüzyılın sonu ve on dokuzuncu yüzyılın başına kadar bu gösterilere rastlamıyoruz. Bunu, Avrupa’dan gelen mülteciler ve çeşitli yerel taklitçiler tarafından tiyatronun canlandırılmasına bağlamak pek de mantıksız gibi durmuyor.</p>
<p>Özellikle sözlü iletişim teknolojisinde olmak üzere kültür teknolojisindeki önemli bir yenilik matbaanın gelişiydi.<a href="--FNote-7.xhtml#FNote09" id="FNote_09"><sup>9</sup></a> Matbaa, Türkiye’de on beşinci yüzyıldan beri biliniyordu. Gutenberg’in Avrupa’daki çalışmaları, Türkiye’deki yıllıklara göre usulünce kaydedilmiş ve matbaalar sultanın izniyle sadece azınlıklar tarafından Osmanlı topraklarına erken tarihte getirilmişti. İlk matbaa Yahudilerindi, ardından Rumların ve Ermenilerin matbaaları kurulmuştur. Kendi dillerinde ve alfabelerinde kitap basmalarına izin verilmekle birlikte Arapça hurufat basmaları kesinlikle yasaklanmıştı. O zamanki tartışmaya göre, Kur’an’ın yazıldığı hurufat kutsaldı ve bu nedenle de basılması bir tür hürmetsizlik sayılırdı. Bir diğer muhtemel etken ise hattat loncasının yerleşmiş menfaatleriydi.</p>
<p>Osmanlı’nın eski bir Fransa büyükelçisinden destek alan İbrahim Müteferrika, yetkilileri Arapça hurufat kullanarak Türkçe ve Arapça kitap basımı için bir matbaa kurulmasına izin vermeye ikna edebilmişti. Kurulduğu 1729 yılından, kapandığı 1742 yılına kadar bu ilk Türk matbaası, çoğu tarih, coğrafya ve dil ile ilgili olmak üzere 17 kitap yayınladı.</p>
<p>İbrahim’in elemanları tarafından matbaayı yeniden çalıştırmak için yapılan birkaç sonuçsuz girişimin ardından iki Bâbıâli katibi matbaayı, sultanın fermanıyla İbrahim Müteferrika’nın varislerinden satın aldı ve 1784’te kitap basmaya devam etti. Dikkate değer şekilde Osmanlı tarihlerini art arda basmaya başladılar. Bunları sarf üzerine bir eser ve askeri konulara dair üç kitap izledi. 1796 yılında, yeni sahibinin ölümü ile matbaa yeniden kapandı. Bu arada, 1795 yılında, devlet destekli bir matbaa Mühendishane-i Berrî-i Hümayun’da çalışmaya başlamıştı. Daha sonra, Osmanlı topraklarında hem Türkçe hem de Arapça basım yapan birçok matbaa kuruldu.</p>
<p>Farsça matbaanın gelişmesi, İran’ın kültürel tarihini şekillendiren farklı etkileri açıkça göstermektedir. Tahta baskı, kağıt para basmak için Çin tarzını kullanan Moğol yöneticileri tarafından on üçüncü yüzyılın başlarında İran’a getirilmişti.</p>
<p>Ölüm cezası tehdidine rağmen, nüfusun büyük çoğunluğu kağıt parayla hiç ilgilenmemiş ve girişim terk edilmiştir. Farsça basılan ilk kitap, 1594’te İstanbul’da muhtemelen Farsça konuşan Yahudiler tarafından kullanılmak üzere İbrani hurufatıyla yazılmış olan, bir Yahudi-Farisi Tevrat’tı. Aslında İran’ın en eski matbaalarını Hıristiyanlar getirmişti: İlk olarak Roma’dan Arapça hurufatlı matbaayı Karmelit keşişler getirmiş, ikinci matbaayı ise İsfahan’ın Ermeni kenar mahallesi Culfa’ya Ermeniler kurmuştu. Bunların her ikisi de kısa süreliydi ve on yedinci, on sekizinci ve erken on dokuzuncu yüzyılın geri kalanında bu tarz basılmış mevcut Farsça kitaplar, hem 1639’dan itibaren Leiden’da Fars dili ve hurufatıyla kitap basılan Avrupa’dan hem de Britanya kontrolündeki Hindistan’dan ithal ediliyordu. İran’da basılan ilk kitap için üzerinde uzlaşılan tarih 1817’dir. Türkiye’de olduğu gibi, bu kâfir aletine karşı bir miktar direnç vardı, ancak on dokuzuncu ve hatta yirminci yüzyıl süresince matbaa, yaşamın bir parçası haline geldi. Bu süreçle ilgili ilginç bir yorum, 5 Kasım 1925’te Ankara’da yeni hukuk fakültesinin açılışı münasebetiyle yaptığı konuşmada Kemal Atatürk tarafından dile getirilmiştir:</p>
<p class="iPrg">Beynelmilel umumi tarihin cereyanında Türklerin 1453 zaferini, yani İstanbul’un fethini tasavvur buyurunuz. Bütün bir cihana karşı İstanbul’u ebediyen Türk camiasına maletmiş olan kuvvet ve kudret, takriben aynı senelerde icat edilmiş olan matbaayı Türkiye’ye kabul için erbabı hukukun meşum mukavemetini iktihama muktedir olamamıştır. Köhne hukukun ve müntesiplerinin, matbaanın memleketimize girmesine müsaade etmeleri için üç yüz sene müşahede ve tereddüt etmelerine ve leh ve aleyhte pek çok kuvvet ve kudret sarf etmelerine ıstırar hasıl olmuştur.<a href="--FNote-7.xhtml#FNote10" id="FNote_10"><sup>10</sup></a></p>
<p>Yahudilerin ve Hıristiyanların matbaanın getirilmesi ve kurulmasındaki rolü, bir başka aracı sınıfın, Müslüman devletlerdeki gayrimüslim azınlıkların giderek artan önemini göstermektedir. Osmanlı İmparatorluğu’nda bu rolü, öncelikli olarak, sırasıyla Yahudiler, Yunanlar ve Ermeniler; İran’da ise çoğunlukla Ermeniler üstlenmiştir.</p>
<p>Matbaayla birlikte kitaplar ve günü gelince, henüz bütün etkileri görülememiş günümüzün radyo, televizyon, faks, internet, e-posta ve diğer bütün modern elektronik aygıtların ortaya çıkışına kadar en önemli kültürel etki aracı olan gazeteler hem ucuzladı hem de ulaşılabilir oldu.</p>
<p>Bütün bunlar sözlü iletişim ve sözlü etki kanallarıdır; sözlü iletişimin ana aracı da elbette dildir. Önce Türkçe, sonra diğer dillerde ilginç değişiklikler görüyoruz. En belirgin, en kolay fark edilebilir kültürel değişim göstergeleri, belirledikleri kavram ve nesnelerle birlikte Avrupa’dan alınan kelimelerdir. Örnek olarak, İtalyancadaki <i>parlamento</i> ve <i>senato</i> kelimeleri aynen Türkçeye geçmiştir. <i>Senato</i> ve <i>senator</i> kelimelerinin Türkçede aynı şekilde senato ve senatör şeklinde kullanılmaları da dikkat çekicidir. Bir senatörle karşılaşmalarından çok önce Venedik ve başka yerlerde senatolardan haberdardılar ve karşılaşma gerçekleştiğinde ise Fransızca Ortadoğu’da en yaygın kullanılan dil olarak İtalyancanın yerini almıştı. Benzer şekilde, parlamento kelimesi Arapçada belirgin şekilde Fransızca <i>parlement</i>’ten<i></i> gelen <i>barlamân</i> kelimesiyle karşılanır.</p>
<p>Başka birçok kültürel terim daha eklenebilir. Bazı kelimeler kaynak dildeki anlamlarını koruyarak yeni dile geçmiştir. Bazıları ise yerel dildeki bir kelimeye başka bir dile öyküntü çeviri [<i>calque</i>] yoluyla kazandırılan yeni anlamlarla ortaya çıkmıştır. Buna bariz bir örnek, elektrik kelimesidir; kültürel bir kelime olmasa da güzel bir örnek teşkil edecektir. Dilimizdeki “elektrik” kelimesi Yunanca, kehribar anlamındaki <i>elektron</i> kelimesinden; Arapçada ise, Batılı terimin aynı semantik evrilme sürecini izleyerek kehribar anlamındaki <i>kahrabâ</i>’dan gelir.</p>
<p>Pek belirgin olmasa da alakalı başka öyküntü çeviri kelimeleri arasında “hürriyet”, “vatan”, “millet”, “hükümet” ve “ihtilal” zikredilebilir. İslam dillerinin çoğunda, bu son kelime kargaşa, ayaklanma, bozgunculuk gibi eski olumsuz manalarından sıyrılmış ve meşruiyet için en makbul isimlendirme haline gelmiştir.</p>
<p>Uzun zamandır, Avrupa’dan Ortadoğu dillerine çeviriler sırasında edebiyat eserleri neredeyse tamamen ıskalanıyordu ancak bu on sekizinci ve on dokuzuncu yüzyıllarda değişmeye başladı. O zamanlarda, hemen hemen her Avrupalı dilde okurlar, çeviriler aracılığıyla, tarihten şiire, edebiyattan diğer birçok türe değin önemli miktarda Arapça, Farsça ve az miktarda Türkçe esere erişebiliyordu. Buna karşılık, Avrupa edebiyatından, kelimenin tam anlamıyla hiçbir şey Arapça, Farsça veya Türkçede yoktu: Daha önce zikrettiğim kısıtlı birkaç tarih eseri dışında ne Shakespeare ne Dante ne de başka herhangi bir Avrupalı yazar biliniyordu. Tarih temel olarak, ekseriyetle biyografi biçiminde siyasi ve askeri tarih anlamına geliyordu. Ne buna ne de başka şeye karşı herhangi bir merak yoktu. Ortadoğulu okurlar, Osmanlı dış politikasının yürütülmesinde açıkça ilişkili görülen Rönesans, hatta Reform hakkında en ufak bir şey bile bilmiyordu. Osmanlı Müslüman okurları için Hıristiyanlığı açıklayan bir risale yazan on yedinci yüzyıl Osmanlı Müslüman alimi Bizans kilisesinin kristoloji tartışmaları hakkında Reform ve hatta Konstantinopolis ile Roma arasındaki bölünme hakkında olduğundan çok daha fazla şey biliyordu. Bunlar, alimlerin ve okuyucuların ilgisini çekmiyordu ancak sonraki zamanlarda Hıristiyanlıkta yaşanan bölünmeler biliniyor ve Osmanlı’nın Avrupa devletleriyle ilişkilerinden sorumlu kimseler tarafından ara sıra kullanılıyordu.</p>
<p>İlk edebi çeviri, daha doğrusu uyarlama, Pétis de la Croix adlı bir Fransız oryantalist tarafından yapılan bir çalışmaya dayanıyordu. İlk defa 1710-1712’de yayınlanan ve <i>Binbir Gece Masalları</i>’ndan esinlenilmiş <i>Les mille ve un jours</i> (Binbir Gün) adlı kitabı, bir sahte doğu masalları derlemesidir. Bu bir Avrupa kitabıdır ancak Ortadoğulu okurlar için belirgin biçimde diğerler kitaplardan daha erişilebilirdi. On sekizinci yüzyılın sonlarında, birden fazla Avrupa başkentinde hizmet vermiş ve Fransızca bilgisi edinmiş olan bir Osmanlı memuru Ali Aziz (ö. 1798) tarafından bu kitabın Türkçe bir nüshası hazırlanmıştır. Ali Aziz’in nüshası çok serbesttir ve on sekizinci yüzyıl İstanbul’unda geçen bazı yeni hikâyeler içermektedir.</p>
<p>Bundan sonra bir süre boyunca hiçbir şey görülmez ve ardından ilk çevirilere rastlarız. İlk gözdelerden biri <i>Robinson Crusoe</i>’ydu, 1812’de çevrildi ve 1835’te Malta’da basıldı. Yine, kitabın cazibesi, göreceli benzerliğinden ileri geliyordu. <i>Robinson Crusoe</i>, Arapça bir örnekten, Ortaçağ filozofu İbn Tufeyl’in yazdığı <i>Hayy bin Yakzan</i>’dan, esinlenmişti. Simon Ockley’in İngilizce <i>Hayy Bin Yakzan</i> çevirisi, <i>Robinson Crusoe’</i>nun ilk yayınlanmasından birkaç yıl önce 1708’de Londra’da basılmıştır. <i>Robinson Crusoe</i>’nun Butrus el-Bustânî tarafından yapılan ikinci bir Arapça çevirisi 1850’lerin sonunda yayınlandı. 1864’te, <i>Robinson Crusoe</i>’nun Arapçadan çevrilmiş Türkçe bir nüshası çıktı. Görünüşe göre özel cazibesi olan başka bir eser de Fransız yazar Fénélon tarafından genç bir prensin eğitimi için rehber niteliğinde kaleme alınmış <i>Télémaque</i>’tı (1699) ve bu tür eserlere aşinalık vardı. Halepli bir Hıristiyanın yaptığı Arapça çeviri, 1812 yılında İstanbul’da hazırlanmıştır. Bu çevirinin yazması Bibliothèque Nationale’de korunmaktadır. Bu çeviri hiç basılmamıştır. Eserin Türkçe çevirisi 1862’de yayınlanmış, ardından Arapça ve Farsça çevirileri gelmiştir.</p>
<p>On dokuzuncu yüzyıl boyunca, çevirilerde kademeli bir artış yaşandı. Doğal olarak, Arabi veya İslami temalı kitaplar daha makbuldü. Chateaubriand’ın <i>Les Aventures du dernier Abencérage</i>’ı [Son İbni Sirac’ın Maceraları] ilk defa 1864’te olmak üzere en az beş kez Arapçaya çevrilmiş veya uyarlanmıştır. Tarihsel romanlar popüler olmuş gibidir; özellikle de Sir Walter Scott ve Alexandre Dumas hem mütercimler hem de taklitçiler bulmuştur. <i>The Talisman</i> [Tılsım] Ortadoğu’da geçer ve Selahaddin’in hayranlık uyandıran bir resmini çizer; <i>Le Comte de Monte-Cristo</i> [Monte Cristo Kontu] zenginlik, aşk ve intikam içeren Batılı bir hikâyeye <i>Binbir Gece Masalları</i> havası katar.</p>
<p>Bir çeviri için bir çevirmen gereklidir ve çevirmen hem kaynak hem de hedef dili bilmelidir. İlginç olsa da, böyle bir bilgi Ortadoğu’da nispeten geç tarihlere kadar oldukça enderdi. Herhangi bir Hıristiyan dilini bilen çok az Müslüman vardı; bu gereksiz hatta bir dereceye kadar küçük düşürücü olarak görülüyordu. Ticaret, diplomasi veya savaşta ihtiyaç duyulan tercümanlar için, önce Avrupa’dan gelen mülteci ve kaçaklara, daha sonra da bunlar temin edilemez olduğunda Levantenlere güvenmişlerdir. Her iki grup da Ortadoğu dillerine edebi çeviri yapma ilgisi veya kapasitesinden yoksundu. İlkin Hıristiyanlar, ardından da diğerleri olmak üzere Ortadoğulular bölgedeki Batılı okullara gidip Batı üniversitelerinde eğitim gördükten sonra İngilizce, Fransızca veya sonrasında diğer dillerden Arapça, Farsça veya Türkçeye kitap çevirme arzusu ve yeteneğine sahip kimselere rastlayabiliyoruz.</p>
<p>Resim, müzik ve edebiyat gibi üç kültürel etki biçiminden sadece üçüncüsü şimdiye dek en derinden özümsenmiştir. Avrupa edebiyat biçimleri -roman, hikâye, tiyatro ve diğerleri- artık tamamen benimsenmiş ve özümsenmiştir. Söz konusu ülkelerin hepsinde bu türden çok sayıda orijinal eser üretilmektedir ve daha da ötesi bunlar edebi olarak kendini ifade etmenin sıradan biçimleri haline gelmiştir. Dil dokusu bile etkilenmiş ve bilhassa gazetelerde olmak üzere Ortadoğu dillerindeki bazı modern eserler, İngilizce veya Fransızcadan birebir çeviri gibi durur.</p>
<p>Geçmiş zamanlardaki kültürel etkilere de atıf yapılabilir. Başta tavla ve satranç gibi masa oyunları elbette dünyanın bu kısmında çok eskiye dayanır ve muhtemelen Batı’ya ya Ortadoğu’dan ya da Ortadoğu üzerinden geçmiştir. İskambil kağıtları Batılı bir icattır ancak bu sadece başka bir kötü alışkanlıktır, önemli bir kültürel değişim değil. Gerçekten önemli bir kültürel değişim spor sahasında görülebilir. Spor elbette bilinmiyor değildi; avcılık gibi büyük ölçekli teşebbüsler ve güreş gibi bireysel müsabakalar vardı. Sadece takımla yapılan sporlar vardı: Pek yaygın olmayan, aristokratik çevgen gibi. Futbol, basketbol ve diğer takım sporları tamamen Batılı olmakla beraber çoğunlukla İngiliz kökenlidir. Futbolu ve bunun bir benzeri olan parlamento siyasetini icat eden İngilizlerdi. İkisi arasında dikkate değer benzerlikler vardır ve her ikisi de açıkça aynı ulusal dehadan çıkmıştır. Rekabetçi takım oyunlarının benimsenmesi, Ortadoğu’da şimdiye kadar parlamento yönetiminin benimsenmesinden çok daha başarılı olmuştur.</p>
<p>Sadece bir şeyler atıştırmaktan farklı olarak adabıyla yemek yemek, Batı’nın bir diğer “kültürel” etkisidir. Kültürel gelişim sürecinin çeşitli aşamalardaki akşam yemeği toplantılarının etkileyici tasvirleri elimizdedir: Yemek yemek, davet vermek, beyefendiler ile hanımefendilerin bir arada yemek yemesi ve hatta dans etmesi hayret vericidir. On dokuzuncu yüzyıl ve yirminci yüzyılın başlarında Doğu’dan Batı’ya giden seyyahların birçoğu bu duruma şaşkınlık ve öfkelerini dile getirir.</p>
<p>Batı’nın Ortadoğu’ya etkisinin sürdüğü yüzyıllar boyunca, Batı sözlü kültürü tamamen kabul edildi ve içselleştirildi. Bir dil bilgisini ya da bir tercümanın aracılığı gerektiği için sözlü kültürün çok zor benimsenebildiği düşünülebilir. Yine de, bazı sebeplerle, en başarılı ve en kabul gören kültür bu olmuştur.</p>
<p>Sözlü olmayan kültürel etkiler, tamamıyla başarılı olan somut ve görsel etkiler ile dikkate değer ölçüde başarısız olan müzikal etkiler arasındaki zıtlığı göstermektedir. Tabii ki bugüne dek bölgede Batı’nın müzikal etkisi çok az olmuştur. Bilim ve müzik, Batılı olmayan bazı kimselerin nüfuz etmeyi başardığı, ancak özellikle Ortadoğu’dakilerin başaramadığı Batı uygarlığının son kaleleri olarak kalmıştır.</p>
<p>Birçok bölge Batı’nın etkisine maruz kalmış ve birbirine benzer bir ekonomik kendi kendine yeterlilik, kültürel otantiklik ve bazı kısımlarında siyasi bağımsızlık kaybı yaşamıştır. Ancak Batı egemenliğinin Ortadoğu dahil bütün bu bölgelerde sona ermesinden bu yana bir hayli süre geçti. Özellikle Doğu ve Güney Asya’da olmak üzere bazı bölgelerin yeniden dirilen halkları, ticaret ve sanayide, siyasi ve hatta askeri gücün yansıtılmasında ve birçok açıdan en çarpıcı biçimde, başta bilim olmak üzere Batı başarısının kabul edilmesi ve içselleştirilmesinde kendi şartlarıyla Batı’yı tanıyıp ve geçmeye başlamıştır. Ortadoğu hâlâ geride kalıyor.</p>
<p>Sanatta daha da çarpıcı bir karşıtlığa rastlıyoruz: Sadece Ortadoğu ve diğer bölgeler arasında değil, Ortadoğu içindeki farklı sanatlar arasında bile bu karşıtlık karşımıza çıkıyor. Avrupa resim ve mimarisinin etkisi (dini nedenlerle dışarıda tutulmuş heykelin olmasa da) çok geçmişe dayanır. On sekizinci yüzyıl boyunca ve hatta on dokuzuncu yüzyılda, Avrupa görsel kültürü, mimarisi ve iç tasarımı ve hatta resmi, sadece kabul edilmekle kalmamış daha da baskın hale gelmiştir. On dokuzuncu yüzyılın sonlarında ve yirminci yüzyılda daha fazla olmak üzere heykel bazen yöneticilerin yüceltilmesinde kullanılmıştır.<a href="--FNote-7.xhtml#FNote11" id="FNote_11"><sup>11</sup></a> Geleneksel biçimler, ara sıra ortaya çıkan oldukça bilinçli neo-klasizm patlamaları dışında, neredeyse tamamen ortadan kalkmıştır.<a href="--FNote-7.xhtml#FNote12" id="FNote_12"><sup>12</sup></a></p>
<p>Dil engeli ve tercümanların aracılığıyla yüzleşen Avrupa’nın edebi etkisinin nüfuz etmesi biraz daha uzun zaman almıştır. Oysa şu an Batı edebiyatı biçimleri ve akımları iyice özümsenmiştir. Roman ve tiyatro gibi belirgin Avrupalı vasıtalar, Ortadoğu’nun bütün edebi dillerinde kendini ifade etmenin sıradan edebi biçimleri haline gelmiştir.</p>
<p>Görsel ve sözlü sanatların hemen kabulü müziğin reddedilmesini daha dikkat çekici hale getirir. Bu denenmediği için değildi. Sultan II. Mahmud, bando deneyinde yalnız değildi. Diğer hükümdarlar da Batı müziğinin Batılı talim ve dolayısıyla Batılı savaşı tarzıyla ilgisini görmüştü. Her türlü müziğin ve özellikle Batı müziğinin günah olduğunu ve yozluğunu şiddetle ifade etmiş olan Ayetullah Humeyni bile yürüyüşler ve marşlar için bir istisna yapmaya hevesliydi.</p>
<p>Batılılaşmanın modernleşmeden farklı olarak en çok ilerleme kaydettiği Türkiye’de, Batı müziği en geniş kabulü görmüştür ve Türkiye’den Batı tarzında solistler, orkestralar ve hatta besteciler çıkmıştır. Ancak bunlar, nüfusun yalnızca küçük bir kısmına hitap eder. Ortadoğu’nun başka yerlerinde -İsrail dışında- Batı müziği -tabii ki Batı sanat müziği- duymazdan gelinmektedir. Son zamanlarda pop ve rock müziğe ilgi var. Ancak bunun neye yol açabileceğini söylemek için henüz çok erken.</p>
<p>Görsel ve sözlü kabul ile müzikal ret arasındaki zıtlık, örneğin tecrübe edilmediği halde çok yaygın özgürlük kültünün bulunması ve seçenek olmadığı halde neredeyse her yerde seçimlerin yapılması gibi farklı alanlarla benzerlik gösterir.</p>
<p>Daha geniş bir tarihsel perspektiften bakmak bu hususların anlaşılmasına yardımcı olabilir. Böyle bir perspektiften, kültürel yenilik ne bugün ne de öncesinde bir bölgenin veya zümrenin tekeli olmamıştır; aynısı buna gösterilen direnç için de geçerlidir. İki tarafa doğru da alışveriş olmuştur ve bu alışverişi yapan talebeler de hocalarına her zaman sadık olmamıştır. Ortaçağ Avrupa’sı dinini Ortadoğu’dan; modern Ortadoğu da siyasetini Avrupa’dan aldı. Tıpkı bazı Avrupalıların merhametsiz bir Hıristiyanlık yaratmayı başarması gibi, bazı Ortadoğulular da özgürlük olmayan bir demokrasi yarattı.</p>
<p>İnsanlık tarihinin her döneminde, modernite veya eşdeğer bir terim, egemen ve genişleyen uygarlığın tuttuğu yollar, normları ve standartları anlamına gelmiştir. Her baskın uygarlık, kendi modernliğini en olgun çağında dayatmıştır. Helen krallıkları, Roma İmparatorluğu, Ortaçağ Hıristiyan devletleri ve İslam’ın yanı sıra Hindistan ve Çin gibi kadim uygarlıklar, kendi normlarını geniş bir alana dayatmış ve etkilerini emperyalist sınırlarının çok ötesinde, çok daha geniş bir alana yaymıştır. İslam, evrensel misyonu olarak gördüğü hedefe kayda değer bir ilerleme kaydeden ilk uygarlık oldu ancak ilk kez bütün gezegeni kucaklayansa modern Batı uygarlığı olmuştur. Günümüzde, şimdilik, Atatürk’ün farkına vardığı, Hint bilgisayar bilimcilerinin ve Japon ileri teknoloji şirketlerinin değerini bildiği baskın uygarlık Batı uygarlığıdır, dolayısıyla Batı standartları modernliği tanımlamaktadır.</p>
<p>Geçmişte başka baskın uygarlıklar vardı; şüphesiz gelecekte başkaları da olacaktır. Batı uygarlığı daha önceki birçok modernliği içerisinde barındırır, yani kendi liderliğinden önceki başka kültürlerin katkıları ve etkileri ile zenginleşmiştir. O da henüz gelmemiş diğer kültürlere Batı kültürel mirası olarak kalacaktır.</p>
</body>
</html>