<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>
<link href="BookStyles.css" type="text/css" rel="stylesheet"/>
</head>
<body>
<h2 title="5  LAİKLİK VE SİVİL TOPLUM">5</h2>
<hr class="hrst"/>
<p class="parT">LAİKLİK VE<br/>
SİVİL TOPLUM</p>
<p class="fPrg1">Modern siyasal anlamda laiklik<a href="--FNote-5.xhtml#FNote00" id="FNote_00">*</a> -din ve siyasi otoritenin, kilise ve devletin farklı olduğu ve ayrılabileceği veya ayrılması gerektiği düşüncesi- temel manada, Hıristiyancadır. Kökenleri, ilk Hıristiyanların tecrübeleriyle teyit edilmiş Mesih’in öğretilerinde görülebilir; sonraki gelişimi ise Hıristiyanlığın sonraki tarihi ile şekillenmiş ve bir bakıma ve dayatılmıştır. İlk başlarda kilisenin katlandığı zulüm, devlet ile arasında bir ayrımın mümkün olduğunu açıkça ortaya koymuş; daha sonraki kiliselerin uyguladığı zulüm ise birçok Hıristiyan’ı böylesi bir ayrımın gerekli olduğu hususunda ikna etmişti.</p>
<p>İnsanlığın kadim dinleri, kabilede, şehirde veya kralda olsun, bir anlamda otoritenin bir parçasıydı. Kült, görünür bir grup kimliği ve sadakat sembolü sağlamış; inanç, yönetici ve yasaları için yaptırım temin etmişti. Dinin Hıristiyanlık öncesi bu işlevinden kalan bir şeyler, bazen rahiplerin geçici güç sahibi olduğu, bazen de kralların kiliseden bile üstün ilahi güç elde ettiği Hıristiyanlıkta varlıklarını sürdürmüş ve ara sıra yeniden ortaya çıkmıştır. Ancak bunlar, Hıristiyanlık normlarındaki sapmalardı; krallık ve kilise sözcüleri tarafından böyle görülüp karşılıklı olarak hedef alınıyordu. Bu meseleler hakkındaki yetkili Hıristiyan metni, Mesih’in sözlerini alıntılayan Matta 22:21’deki meşhur bölümdür: “Sezar’ın hakkı Sezar’a; Tanrı’nın hakkı Tanrı’ya.” Yorumcular, bu cümlenin kesin manası ve amacı hususunda ihtilafa düşmüşlerdir ancak Hıristiyan tarihinin ekseriyetinde bu ifadeye, biri din meseleleriyle, diğeri de bugün siyaset dediğimiz şeyle uğraşan iki otoritenin, ayrı fakat bir arada bulunması gerektiği anlamı verilmiştir.</p>
<p>Burada Hıristiyanlık pratiği hem öncülleri hem de rakipleriyle belirgin bir tezat oluşturuyordu. İmparatorluk Roma’sında Sezar tanrıydı; kadim antik çağların tanrı-krallarına kadar dayanan bir düsturu güvence altına alıyordu. Josephus’un kendileri için “teokrasi”<a href="--FNote-5.xhtml#FNote01" id="FNote_01"><sup>1</sup></a> ifadesini kullandığı Yahudiler arasında, Tanrı Sezar’dı. Müslümanlar için de, Tanrı en yüce hükümdardı ve halife onun temsilcisi, “yeryüzündeki gölgesi” idi. Sadece Hıristiyanlık’ta Tanrı ve Sezar, devlet içerisinde aralarında ciddi gelişmeler, farklılıklar, hatta bazen çatışmalar eksik olmadığı halde ayrı ayrı ama birlikte varlık göstermiştir.</p>
<p>Otoriteye karşı çıkma ya da ondan kaçınmaya yönelik ilk dönem Hıristiyanlık deneyimi emsalsiz değildi. Yahudiler, düşman egemenliğinin zulmü içerisinde hayatta kalan bir din olarak Mısır’ın yabancı topraklarında misafir olarak sebat göstermeleri, yanlış yoldaki krallarına karşı peygamberleriyle baş kaldırmaları ve Makkabilerle mücadeleleri sırasında yabancı -pagan- bir gücün işgal ve hakimiyetine karşı koymalarıyla birçok örnek sunmuştur. İran’da, Zerdüşt, zaman içinde devleti ele geçiren dini ve ahlaki bir değişim başlattı. Daha da uzakta, Hindistan’da, Buda’nın misyonu ve ardından ilk misyonerlerinin çalışmaları bütün insanlığa bir mesajla evrensel bir din fikri getirdi. Putperest Roma bile, devlete karşı hem Roma fethine direnen bağımsız halklardan hem de Roma yönetimine direnç gösteren vilayet tebaalarından gelen, din kaynaklı veya dini görünümlü muhalif hareket örnekleri sunmaktadır.</p>
<p>Bunların hiçbiri, eski Hıristiyanların otoriteye karşı verdiği uzun mücadeleyle, kapsam veya süre bakımından karşılaştırılamaz. Üç yüzyıl boyunca, Hıristiyanlık zulme uğramış bir dindi - bazen devlet otoritesine zıttı, bazen de bu otoritenin baskısına uğruyordu. Uzun mücadeleleri boyunca, Hıristiyanlar kendilerine özgü bir kurum geliştirdi: Kendi kanunları ve mahkemeleri, hiyerarşisi ve otorite zinciri olan kilise. Hıristiyanlar bazen Yahudi ve Müslümanların dini kurumlarını belirtmek için “Sinagog” ve “Cami”den bahseder. Fakat bunlar Hıristiyanlığın diğer dinlere karşı görüşleri açısından pek uygun terimler değildir. Yahudiler ve Müslümanlar için, sinagog ile cami sadece ibadet edilen ve ilim öğrenilen bir binadan başka bir şey değildir. Modern zamanlar gelip de Hıristiyan normlarının ve nüfuzunun yayılmasına kadar, kendi müminleri için bu binalar hiçbir zaman, kavramın Hıristiyanlıkta kazandığı kurumsal anlayışı taşımamıştı. Aynı şey diğer dinlerin ibadethaneleri için de söylenebilir.</p>
<p>Konstantin’in dördüncü yüzyılın başlarında din değiştirmesi ve devlet dini olarak Hıristiyanlık’ın tesis edilmesi ikili bir değişiklik başlattı; Romanın Hıristiyanlaşması ve -bazılarının eklediği üzere- Mesih’in Romalılaşması. İlk defa, Hıristiyanlar otoriteye sahiplerdi ve devletin zorlayıcı gücüne erişebiliyorlardı; böylece Hıristiyanlar yeni ifade bulan Roma ortodoksisini hemen Doğu’nun eski kiliselerine dayatmak için kullandılar. Ancak bu zamana gelininceye kadar Hıristiyan inancı ve kilisesi yüzyıllar boyunca varlık göstermişti, karakterleri kesin bir şekilde tanımlanmış ve kurucu nesillerin tecrübesini kalıcı bir biçimde massetmişti. Doğu kiliseleri, pagan zulmüne karşı zafer kazanmıştı. Hıristiyan tahammülsüzlüğüne katlandılar ve daha sonra İslam tarafından kendilerine dayatılan daha hafif engellerden kolayca kurtulabildiler.</p>
<p>Hıristiyanlık tarihi boyunca ve hemen hemen bütün Hıristiyan topraklarında, kilise ve devlet, her biri kendi yasaları ve yetki alanlarına, kendi hiyerarşisi ve otorite zincirine sahip farklı kurumlar olarak yan yana var olmaya devam etti. İkisi birleştirilebilir veya modern zamanlarda ayrılabilir.</p>
<p>İkisi arasında işbirliği, yüzleşme ya da çatışma ilişkisi olabilir. Bazen eşdeğer olsalar da çoğu zaman ikisinden biri siyasetin ele geçirilmesi için verilen mücadelede üstünlük kazanır. Yüzyıllar boyunca, Hıristiyan hukukçu ve ilahiyatçıları bu yargı ikiliğini belirtmek için terim çiftleri bulmuş ya da uyarlamışlardır: Kutsal ve dünyevi, manevi ve maddi, dini ve seküler, kiliseye bağlı ve laik.</p>
<p>Hz. Muhammed’in kendisi, tabiri caizse, Konstantin’di. Medine’de kurduğu ve yönettiği dini hüviyete sahip siyasette, Hz. Peygamber ve halefleri devletin ve önceye göre fazlasıyla genişleyen bir imparatorluğun gerçekleriyle yüzleşiyordu. Hiçbir zaman Hıristiyanlıktaki kiliseye tekabül eden, hatta uzaktan benzeyen bir kurum oluşturmadılar. Ancak, dini kaygılar ve siyasi ihtiyaçlar arasındaki gerginlik sıkça hissedildi ve sonuçta ortaya çıkan polemikler ve çatışmalar, Müslüman tarihinde tekrar eden bir tema haline geldi.</p>
<p>Müslüman tarihçiler tarafından aktarıldığı üzere, İslam’daki ilk üç büyük iç savaş, yeni İslam devleti ve toplumunu dini olarak tanımlanmış bir yöne sevk etmek için yapılan başarısız girişimler olarak görünmektedir. Dini idealler hükümetin ve sonra imparatorluğun, ihtiyaçları ile çatıştı; dini arzular bazen siyasi toplumun istikrarını ve sürekliliğini tehdit olarak görüyordu.</p>
<p>Siyasi ve askeri otorite üzerindeki dinsel kısıtlamalar denebilecek uygulamaları dayatma girişimleri başarısız olmuş, bu da dindarların kamu hizmetini küçümseyerek radikal bir muhalefete ya da sessiz bir inzivaya çekilmesine yol açmıştı. Örneğin, Ortaçağ’da Müslüman din adamlarına ait geleneksel biyografi, yönetici tarafından bir makama atanan ama bunu reddeden takvalı bir kahraman anlatısından ibarettir.<a href="--FNote-5.xhtml#FNote02" id="FNote_02"><sup>2</sup></a> Teklif itibarını, reddi ise takvasını belirler. Devletle ilişki bir şekilde alçaltıcı olarak görülüyordu nitekim devlet tarafından atanan kadı İslami halk kültüründe bir alay figürü haline gelmişti.</p>
<p>Bazen de tam tersi oluyor, Müslüman bir yönetici, belirli bir düsturu seçip uygulamaya koyarak, dine devlet yönetimini dayatmaya çalışıyordu. En meşhur örnek, bir tür Erastyen<a href="--FNote-5.xhtml#FNote000" id="FNote_000">*</a> İslam yaratmaya çalışan Halife Me’mun’du (saltanatı MS 813-833). O ve halefleri başarısız oldu ve bu girişim terk edildi. Daha sonra bazı Osmanlı sultanları ve İran şahları tarafından girişimlerde bulunuldu, ancak bunlar istisnaiydi ve emsal teşkil etmedi.</p>
<p>Rahip veya ruhban gibi terimler Müslüman din adamları için uygun şekilde kullanılamaz. Bunlar zaman içinde ortaya çıkmış, geleneğe ve kaidelere meydan okuyan, uzman kişilerdi ve böylece sosyolojik anlamda din adamı olmuşlardı. Teolojik anlamda din adamı olmamışlardır. İslam, mümin ile Tanrı arasında sınıf, dini tören ve din adamı aracılığı tanımaz. Din adamı denilen kimse bir hoca, bir rehber, teoloji ve hukuk bilgini olarak algılanır, bir rahip olarak değil.</p>
<p>Sınırlı bir profesyonel bağlamda, bir din adamının varlığı kabul edilebilirse Müslümanlar arasında din adamları harici bir sınıftan söz etmenin hiçbir manası yoktur. Bir grup insanın, ne yaptığına ve ne zaman yaptığına bakılmaksızın tam anlamıyla dini hukuktan ve yargılamadan muaf olduğu düşüncesi Müslüman düşüncesine yabancıdır. Örneğin, şeri ile örfi hukuk arasında bir ayrım yoktur, ancak Hıristiyan tarihinde kilise hukuku ile devlet hukuku arasındaki fark çok önemlidir. Müslümanlar tarafından ilahi kökenli olarak kabul edilen ve insan hayatının bütün cephelerini düzenleyen tek bir hukuk, şeriat vardır: Medeni, ticari, cezai, anayasal ve -kelimenin Hıristiyanlık bağlamıyla- daha çok dine has konular için bir hukuk.</p>
<p>Geleneksel İngiliz parlamentosunun lortlar kamarasında, manevi ve dünyevi lortlar oturur, manevi lortlar piskoposlardır. Klasik İslam’da manevi lortlar yoktur; piskoposlar, kardinaller, papalar, konseyler, rahipler meclisi veya dini mahkemeler yoktur. İslam tarihinde, Fransa’daki Kardinal Richelieu, İngiltere’deki Kardinal Wolsey veya İspanya’daki Kardinal Alberoni gibi siyasi din adamlarına da rastlayamayız. Aynı sebepten ötürü, her ne kadar son dönemlerde, açıkça belirtilmeyen ve şüphe duyulmayan Hıristiyanlık etkisiyle hiyerarşi gelişmiş olsa da klasik İslam’da böyle bir şey yoktur. Hatta, Hıristiyanlık bağlamında, müesses bir dini otorite tarafından belirlenen doğru veya yanlış inanç olarak ortodoksi ve sapkınlık olmadığı da söylenebilir. İslam’da hiçbir zaman böyle bir otorite olmamıştır ve dolayısıyla böyle bir tanım yoktur. Farklılıklar ana akım ile kıyıda kalanlar, doğru eylemde bulunanlar ile sapkınca davrananlar arasında yer alır. İslam’da, Sünniler ve Şiiler arasındaki en büyük bölünme bile, herhangi bir doktrin meselesinden değil, toplumun siyasi liderliğiyle ilgili tarihi bir ihtilaftan kaynaklanmıştır.<a href="--FNote-5.xhtml#FNote03" id="FNote_03"><sup>3</sup></a></p>
<p>İslam’da yerel bir laikliğin olmaması ve Hıristiyanlık örneğinden ilham alınan ithal bir laikliğin Müslümanlarca genel olarak reddedilmesi, iki dini kültürdeki derin inanç ve deneyim farklılıklarına atfedilebilir.</p>
<p>İlk ve birçok yönden, diğerlerinin takip ettiği en derin fark, İslam, Hıristiyanlık ve Yahudiliğin birbirlerine zıtlık teşkil eden kuruluş mitlerinde -bu ifadeyi hiçbir saygısızlık amacı gütmeden kullanıyorum- görülebilir. İsrail’in çocukları esaretten kaçtı ve Vadedilmiş Topraklara girmelerine izin verilmeden önce 40 yıl boyunca vahşi doğada dolaştı. Liderleri Hz. Musa Vadedilmiş Topraklara sadece bir bakış atabildi, girmesine izin verilmedi. Mesih küçük düşürülüp çarmıha gerildi ve takipçileri, yönetim üzerinde hakimiyet kurup devleti, dilini ve kurumlarını kendilerine göre dönüştürmeden önce zulüm çektiler, şehit oldular. Hz. Muhammed ise hayattayken başarıya ve zafere ulaştı. Kendi vadedilmiş topraklarını fethetti, kendi devletini kurdu ve en üstün egemen güç oldu. Bu şekilde yasalar koydu, adalet dağıttı, vergi topladı, ordu kurdu, savaş ve barış yaptı. Başka bir ifadeyle, o hükmetti ve hükümdar olarak kararları ve yaptıklarına dair anlatılar İslami metinlerde kutsal sayıldı, Müslüman geleneğinde kuvvetlendi.</p>
<p>Arap Müslümanlar Doğu Akdeniz, Kuzey Afrika ve Avrupa’da bir dizi Roma eyaletini fethettiklerinde, Roma devleti ve kanunlarından bir şeyler korumaya çalışan, onların kanun ve metinlerinin yazı dili olan Latince ve Grekçeyi kullanan kuzeyli Hıristiyanlaştırılmış barbarlar gibi davranmadılar. Müslümanlar kendi yazılarını kendi dillerinde getirmişler ve kendi devletlerini, kendi devlet kurumları ve kendi kutsal kanunları ile kurmuşlardı. Devlet İslami olduğu ve kurucusu tarafından İslam’ın bir aracı olarak kurulduğu için, ayrı bir dini kuruma gerek yoktu. Devlet kiliseydi ve kilise de devlet; Tanrı dünyadaki temsilcisi olan Peygamber ile birlikte her ikisinin de başındaydı. Eski ve çok atıf yapılan bir hadise göre: “İslam, yönetici ve halk çadır, direk, ipler ve kazıklar gibidir. Çadır İslam, direk yönetici, ipler ve kazıklar da halktır. Hiçbiri diğerleri olmadan başarılı olamaz.”<a href="--FNote-5.xhtml#FNote04" id="FNote_04"><sup>4</sup></a></p>
<p>Hz. Muhammed’in vefatından sonra, manevi vazifesi sona ermişti, ancak dini, siyasi ve askeri yönleriyle liderlik görevi kendisinden sonra gelenler veya vekilleri olarak halifeler tarafından üstlenildi.<a href="--FNote-5.xhtml#FNote05" id="FNote_05"><sup>5</sup></a> Müslüman algısında insani bir yasama gücü yoktur ve müminler için tek bir yasa vardır, o da vahiy tarafından ilan edilen, Allah’ın Kutsal Yasası, Şeriattır. Bu yasa sünnet ve akıl yoluyla genişletilip yorumlanabilir. Bu yasa değiştirilememiş ve hiçbir Müslüman hükümdar, teoride, tek bir kural ekleyememiş veya çıkaramamıştır. Aslında elbette hükümdarlar her ikisini de sık sık yaptı, ancak bu yaptıkları her zaman münasip şekilde gizlendi. Zamanla, Müslüman hukuku ve doktrininin gittikçe artan karmaşıklığı ve kendilerinden önceki eski dinlerdeki örneklerle Müslümanlar, profesyonel bir din adamı sınıfı oluşturdular; bunlara, ilim (dini bilgi) sahibi kimseler olarak ulema dendi. Bunlar hem hukukçu hem de ilahiyatçıydı; ikisi de özünde aynı uzmanlığın dallarıydı.</p>
<p>İlk bakışta, klasik İslami düzen, Doğu Ortodoks Hıristiyanlığının Sezaropapizmine benziyor gibi görünebilir. Benzerlik gerçekten daha belirgindir. Evet, Bizanslı “basileus autokrator” veya Rus çarı siyasi olduğu kadar dini kurumlara da hükmetmiştir. Ancak, bir patrik vardı ve patriğin altında her biri sınırlandırılmış bir bölgede ve işlevsel yetki alanına sahip olan metropolitler, piskoposlar ve daha az rütbeli kilise otoriteler hiyerarşisi vardı. Klasik İslam’da böyle bir hiyerarşi veya görev sınırlaması yoktu. Osmanlı İmparatorluğu’nda böyle bir düzen görünmeye başlaması, açık şekilde baskın olan Hıristiyan ortamının etkilerine verilen bir karşılıktı.</p>
<p>İslamiyet ve Hıristiyanlıktaki siyasal kavramlar arasındaki bir diğer önemli fark da, İslam dünyasında, dini kimlik temelinin uzun süre varlık gösterip son zamanlarda yeniden görünmesinin yanında Hıristiyan Avrupa’da büyük oranda bölgesel veya etnik ulus devletin bunun yerine geçmesidir. Tabii ki İslam dünyasında uluslar ve ülkeler vardı. Kaynaklarda etnik, kültürel ve bazen bölgesel kimlik duygusu hakkında çok fazla ifade vardır. Ancak bunlar hiçbir zaman devlet ya da siyasi kimlik ve tabiiyet temelini oluşturuyormuş gibi görülmedi. İslam’ın engin ve zengin tarih yazıcılığı literatüründe temel olarak üç tür tarihi konu vardır. Birkaç istisnasıyla, İslam’ın hakim olduğu toprakların ve buralara hükmeden halife ve sultanların tarihini anlatan genel tarihler; yönetici bir aileye ve üzerinde hüküm sürdükleri sıklıkla değişken bölgelere odaklanan hanedan tarihleri; çoğunlukla bir şehir ve hemen çevresindeki bölgeye dair olmak üzere, yerel veya bölgesel tarihler vardır. Sonuncusu öncelikle topografik ve biyografiktir. Ancak Arapların veya Arabistan’ın, Türklerin veya Türkiye’nin, İranlıların veya İran’ın tarihi yoktur. Bunlar çok kadim varlıklardır ama aynı zamanda çok modern kavramlardır da. On dokuzuncu ve yirminci yüzyıllarda, yurtdışından gelen yeni fikir ve baskıların etkisiyle Müslümanların kendilerini ve bağlılıklarını ulus ve vatanseverlik üzerinden tanımlamaya başladıkları zaman, Arapça, Farsça ve Türkçede, “milleti” belirtmek için kullanılan kelimeler, daha önce İslam’ın dini idare şekli için kullanılmış olan kelimeler olduğu belirginleşmişti; üstelik bunlar temelde etnik ve bölgesel içerikli başka bir sürü kelime olmasına rağmen tercih edilmişti.</p>
<p>Müslümanların seküler bir hareket geliştiremediklerinin ve yurtdışından gelen hareketlere karşı da sert tepki göstermelerinin sebepleri, Hıristiyan ve Müslüman tarihi ile deneyimi arasındaki karşıtlıklardan açıkça anlaşılacaktır. Başlangıçtan itibaren, Hıristiyanlara Tanrı ile Sezar ve sahip oldukları görevler arasında prensipte ve pratikte farklılık olduğu öğretilmiştir. Müslümanlar ise böyle bir talimat almamıştır.</p>
<p>Hıristiyanlık tarihi, klikleşme ve sapkın düşünceyle, rekabet halindeki doktrinlerin savunucuları ve rakip otorite sahiplerinin üstün gelme mücadelesinin -mümkünse zulümle, değilse savaşla- yaşandığı çatışmalarla anılır. Hikâye Konstantin’in din değiştirmesinden hemen sonra, yani Konstantinopolis, Hatay ve İskenderiye kiliseleri arasında kristoloji ve temsil yetkisine ilişkin çatışmalarla başlar. Sonrasında Konstantinopolis ile Roma, Papalık ile Protestanlar ve ardından Protestanların farklı grupları arasında bu mücadele devam etti; ta ki yüzyıllar süren kanlı çekişme ve zulümden sonra, sayıları giderek artan Hıristiyan, kiliseleri devletin zorlayıcı ve baskıcı güçlerine erişebilmekten, devleti de kilise meselelerine müdahale edebilmekten alıkoyarak farklı inanç ve düşüncelere sahip insanların bir arada yaşayabileceği kanaatine varana dek.</p>
<p>Müslüman deneyimi çok farklıydı. Elbette Müslümanların da dini anlaşmazlıkları vardı ve bunlar zaman zaman çekişme ve baskıya neden oluyordu. Ancak Fotios’un Ayrılması, Reformasyon, Kutsal Engizisyon Makamı, on altıncı ve on yedinci yüzyıllarda Hıristiyanları zulüm ve çatışmanın kısır döngüsünden kaçmak için devletlerini ve toplumlarını sekülerleştirmeye zorlayan kanlı din savaşları gibi destansı olaylarla kıyaslanabilecek şeyler burada söz konusu olmamıştır. Müslümanlar böyle bir sorunla karşılaşmadı ve bu nedenle böyle bir cevaba ihtiyaç duymadılar.</p>
<p>Müslümanların laiklikle ilk karşılaşması Fransız Devrimi’yle olmuştur;<a href="--FNote-5.xhtml#FNote06" id="FNote_06"><sup>6</sup></a> burada seküler (bu kelime ve kavram o zamanlar onlar için anlamsızdı) değil, Hıristiyani olmayan ve dolayısıyla dikkati hak eden bir şey görmüşlerdi. Önceden Avrupa’da görülen bütün düşünce hareketleri, hiç değilse ifadeleri bakımından, az ya da çok, Hıristiyani olmuş ve buna bağlı olarak da Müslümanlar tarafından hiç önemsenmemiştir. Fransız Devrimi, Avrupa’daki fikir hareketleri arasında Hıristiyani olmayan hatta Hıristiyanlık karşıtı olarak görülen ilk hareketti ve bu nedenle bazı Müslümanlar, bu fikirlerde, Hıristiyanlık yüklerinden kurtulmuş Batı biliminin ve ilerlemesinin itici güçlerini keşfetme umuduyla Fransa’ya bakıyorlardı. Bu fikirler, on dokuzuncu yüzyıl ile yirminci yüzyılın başlarında İslam dünyasındaki modernleşme ve reform hareketlerinin çoğuna ideolojik ilham kaynağı olmuştur.</p>
<p>Başlangıçtan itibaren, bu fikirlerin yalnızca Hıristiyanlığı değil İslam’ı da tehdit edebileceğini gören ve bunlara karşı uyaran sadece birkaç kişi vardı. Uzun süre boyunca bunların pek etkisi olmadı. Avrupalı fikirlerin farkında olan azınlık, çoğu zaman bu fikirlerin derinden etkisinde kalmıştır. Büyük çoğunluk arasında, Batılı laik fikirlerinin sunduğu meydan okuma göz ardı edildiği kadar karşılık görmemişti. Ancak nispeten yakın zamanlarda, muteber Müslüman din düşünürleri laikliği incelemiş, dinin en yüksek değeri olarak gördükleri şeylere yönelik tehditlerini anlamış ve kesin bir şekilde karşı çıkarak karşılık vermişlerdir.</p>
<p>Bu fikirlerin Müslümanlara yönelik tuhaflığı, bunları tanımlamak için uygun terimleri bulma mücadelesinde görülebilir. Türkler, Batı hakkında incelemeler yapmaya çalışan ve Batı fikirleri ve eşyaları için terimler üreten ya da uyarlayan ilk Müslüman halktı. Türkçedeki en eski laiklik tartışmalarında, “dindar olmayan” anlamındaki <i>lâdini</i> terimi kullanılmıştır. Bu kolaylıkla dinsizlikle karıştırılıyordu. Çok geçmeden Türk laikler seçtikleri terimin gereksiz yere kışkırtıcı olduğunu anladılar. Bu nedenle, bunun yerine, Türkçede halihazırda kullanılmaya devam eden Fransızca “laik” kelimesi ödünç alınmıştır. Aynı kelime bugün Farsçada kullanılsa da Arapçada kullanılmıyor. Araplar, Arapçanın Türkçe ve Farsçadan farklı olarak, İslam dili olduğu kadar bir Hıristiyan dili de olması hasebiyle yapacakları nispeten daha kolaydı. Bazı Ortadoğu ülkelerinde, önemli bir Hıristiyan-Arap edebiyatı üreten ve Hıristiyan terimlerini ifade etmek için gerekli olan Arapça kelime bilgisini geliştiren, büyük ölçüde Arapça konuşan Hıristiyan topluluklar vardır ya da vardı. Yahudilerin İbrani hurufatıyla Arapça yazmaları gibi Bereketli Hilal’deki Hıristiyanlar da uzun zaman boyunca, Süryani hurufatıyla Arapça yazmıştır. Yahudi-Arap ve Yahudi-Hıristiyan literatürü Müslümanlar nezdinde bilinmezliğini korudu. Hıristiyanlar ortak Arapça yazıyı kullanmaya başladıktan sonra bile, bir süre boyunca yazdıkları büyük oranda bir iç mesele olarak kaldı. Ancak on dokuzuncu yüzyıldan itibaren Avrupa etkisinin yayılmasıyla birlikte, çoğunlukla Batılı okullarda eğitim görmüş ve Batı fikirlerine daha açık olan Arapça konuşan Hıristiyanlar, terimlerin aktarımlarında önemli bir rol oynadılar ve Hıristiyan-Arap kelimeleri, modern Arapçayı oluşturacak olan yeni dağarcığın önemli bir bölümünü temin etti.</p>
<p>Yaygın kullanıma geçen bu Hıristiyani terimlerden biri, ilk başta ‘<i>âlemânî</i>, daha sonra da <i>‘âlemânî</i> olarak kullanılan kelimeydi. Bu kelime ‘<i>âlem</i>/dünya kelimesinden gelmektedir. Kelime dünyevi, seküler, laik ve benzeri anlamlara sahipti. Sonradan yapılan ödünçleme çeviriyle <i>rûh</i>’tan <i>rûhanî</i> kelimesi öncekinin tam zıddı olarak türetilmiştir. Daha yakın bir zamanda, Hıristiyan kökeni ve etimolojisini unutulan ‘alemânî, <i>‘ilm</i> (ilim/bilim) kelimesinden gelen <i>ilmânî</i> şeklinde okunur olmuş ve kutsal vahye karşı insan bilimini yerleştirmeye yeltenenlerin doktrinlerini göstermek üzere yanlış yorumlanmıştır. Bu kelime, Batılı propagandacıların, misyonerlerin ve bunların yerel temsilcilerinin, İslam toplumunu ifsat edip şeriat hükmünü bitirmek için ithal ettikleri yabancı, neo-putperest ve çoğunlukla İslam karşıtı fikirleri nitelemek için, hem radikal hem de geleneksel dindar yazarların kullandığı gözde bir genel terim haline gelmiştir. Bu kötülüğün kaynağı Avrupa veya Amerika’da, Yahudilik, Hıristiyanlık ve komünizmde çeşitli şekillerde yer almaktadır. Çözüm, hepsi için aynıdır: Yurtdışı kaynaklı emperyalistler ve yerli reformcular tarafından dayatılan yabancı, putperest yasaları ve gelenekleri kaldırmak ve Allah’ın her şeyi kapsayan tek gerçek yasasını geri getirmek. Bu doktrinin savunucuları 1979’da İran’da iktidara geldi. Giderek artan bir şekilde, bunlar diğer Müslüman ülkelerde de hesaba katılması gereken bir güç haline gelmiştir.</p>
<p>Batı’nın laikleşmesinde, Tanrı iki kez tahttan indirilmiştir: Halk tarafından egemenlik kaynağı oluşu, ulus tarafından da ibadet amacı oluşu lağvedilmiştir. Bu fikirlerin her ikisi de İslam’a yabancıydı, ancak on dokuzuncu yüzyıl boyunca daha bilinir hale geldiler ve yirminci yüzyıl içerisinde çoğu Müslüman devlette olmasa da Batılılaşmış aydınlar arasında baskın hale geldiler. Üzerinde hüküm sürdüğü ülke veya nüfusunu oluşturan halk tarafından tanımlanan bir ulus devlette, laik bir devlet ilke olarak mümkündü. Sadece bir Müslüman devlet, Türkiye Cumhuriyeti, laikliği resmen ilke olarak benimsemiş ve İslam’ın anayasadan çıkarılmasını ve ülke kanununun bir parçası olmaktan çıkarılmış şeriatın kaldırılmasını yasalaştırmıştır. Ağırlıklı olarak Müslüman nüfusa sahip altı eski Sovyet cumhuriyeti komünizmin yerleşik bir inanç olması dışında, katı bir seküler sistem tevarüs etmiştir. Şimdiye kadar neredeyse hiçbiri, yasa ve kurumlarını İslamlaştırmak için eğilim göstermemiştir. Başka bir veya iki Müslüman ülke, ayrılığa giden bir yol izlemiş ve bazıları şeriatı; evlilik, boşanma ve miras hukuku ile sınırlandırıp diğer konularda modern, çoğunlukla Batı Avrupa’ya ait yasalar kabul etmiştir.</p>
<p>Son zamanlarda, bu değişikliklere karşı güçlü bir tepki olmuştur. Genel hatlarıyla yanlış bir şekilde “köktendinci” olarak nitelendirilen birtakım İslami radikal ve militan hareket, geçen yüzyılın sekülerleştirici reformlarını geri alma, ithal edilen hukuk yasalarını ve bunlarla birlikte gelen toplumsal gelenekleri ortadan kaldırma ve İslam şeriatına ve İslami bir siyasi düzene geri dönme hedefini paylaşıyor. İran, Afganistan ve Sudan olmak üzere üç ülkede bu güçler iktidara geldi. Diğer bazılarında, gittikçe artan bir etki yaratıyorlar ve bir dizi hükümet, bir kanaat veya daha muhafazakar rejimler arasında bir tedbir olarak, şeriatı yeniden uygulamaya başlamıştır. Dindar Müslümanlardan gelen ilk muhalefetten sonra genel olarak kabul edilmeye başlanan ulusçuluk ve yurtseverlik bile şimdi bir kez daha sorgulanıyor ve hatta bazen İslam karşıtı olarak nitelendiriliyor. Bazı Arap ülkelerinde, eski tarz laik ulusçuluğun savunucuları, İslami köktendincileri Arap milletini bölmek ve Müslümanları Hıristiyan aleyhtarı yapmakla suçluyor. Köktendinciler de, daha geniş İslam toplumu içinde Türkleri, İranlıları ve Arapları bölenin ulusçular olduğunu ve bunların yaptıklarının daha büyük ve daha haince bir suç olduğunu söyler.</p>
<p>Müslüman radikallerin ve militanların yazdıklarında düşman çeşitli şekillerde tanımlanmıştır. Bazen Yahudi veya Siyonist, bazen Hıristiyan veya misyoner, bazen Batılı emperyalist, bazen -daha az sıklıkta- Rus veya başka bir komünist olagelmiştir.<a href="--FNote-5.xhtml#FNote07" id="FNote_07"><sup>7</sup></a> Ancak birincil düşmanları, kampanya ve saldırılarının ilk hedefi, yerel laikleşme taraftarlarıdır; laik okullar ve üniversiteler, laik yasalar ve mahkemeler getirip İslam’ı ve üst düzey temsilcilerini eğitim ve yargı gibi iki temel alanının dışında tutarak devletin İslami temelini zayıflatmaya veya değiştirmeye çalışanlar bu laiklik taraftarlarıdır. Çoğu için baş düşman, Türkiye Cumhuriyeti’nin kurucusu ve Müslüman dünyadaki ilk büyük laik reformcu Kemal Atatürk’tür. Mısır’da Kral Faruk ve başkanları Nasır ve Sedat, Suriye’de Hafız Esed, Irak’ta Saddam Hüseyin, İran Şahı ve Arabistan kral ve prensleri gibi çok çeşitli karakterler İslam’ın en tehlikeli düşmanları, içerideki düşmanları olarak nitelendirildi.</p>
<p>Bu mesele, Mısır’ın Cumhurbaşkanı Sedat’ı öldüren grubun ideolojik rehberi Muhammed Abdüsselam Ferec tarafından yazılmış geniş kitlelere ulaşmış bir kitapçıktaki çarpıcı açıklıkla tanımlanmıştır:<a href="--FNote-5.xhtml#FNote08" id="FNote_08"><sup>8</sup></a></p>
<p class="iPrg">“Yakın düşmanla savaşmak, uzak düşmanla savaşmaktan daha önemlidir. Cihadda Müslümanların kanı, zafer kazanılıncaya kadar akmalıdır. Fakat şimdi şu soru ortaya çıkıyor: Bu, mevcut bir İslam devletinin yararına yönelik bir zafer midir, yoksa mevcut kâfir rejimin yararına mı? Ve bu, Allah’ın yasasından sapan rejimin temellerini güçlendirmekte midir? Bu yöneticiler, İslami dış görünüşlerine rağmen, İslami olmayan amaçlara ulaşmak için, yalnızca bazı Müslümanların milliyetçi fikirleri tarafından sunulan fırsattan yararlanmaktadır. Bir cihad mücadelesi, Müslüman himayesinde ve Müslüman liderliğinde olmalı ve bu hususta herhangi bir anlaşmazlık yoktur.<br/>
İslam topraklarında emperyalizmin varlığının sebebi de bu aynı yöneticilerdir. Emperyalizme karşı mücadeleye başlamak, ne şerefli ne de yararlı olmayan, fakat sadece zaman kaybı olan bir iş olacaktır. İslami amacımıza odaklanmak görevimizdir, bu da her şeyden önce Allah’ın yasasını kendi ülkemizde kurmak ve Allah’ın sözünün hüküm sürmesine yol açmak anlamına gelir. Hiç şüphe yoktur ki, cihadın ilk savaş alanı, bu kâfir liderliklerin kökünün kazınması ve yerlerine kusursuz bir İslami düzen getirilmesidir. Kurtuluş buradan gelecektir.”</p>
<p>Şu anda laiklik Ortadoğu’da kötü durumdadır. Yazılı anayasalara sahip olan Ortadoğu devletlerinden sadece ikisinin belirtilmiş bir dini yoktur. Birincisi artık dini hoşgörünün veya laikleşmenin umut verici örneği olmayan Lübnan’dır. Diğeri de, daha önce geçtiği üzere, genel ayrılık ilkesi korunduğu halde bir miktar erozyonun yaşandığı Türkiye Cumhuriyeti’dir. Eski Sovyet cumhuriyetleri hâlâ bu sorunlarla mücadele ediyor.</p>
<p>Geri kalan Ortadoğu ülkeleri arasında, yazılı anayasalara sahip ülkelerin hepsi -dini merkezi bir yere koyan İran İslam Cumhuriyeti’nden, devlet yasalarının şeriatla belirlenmesi gerektiğini söyleyen Suriye anayasasındaki ufak atfa kadar- İslam’a anayasal bir konum verir. Başta İsrail ve Suudi Arabistan Krallığı olmak üzere yazılı anayasaları olmayan devletler kimlik ve sadakat tanımında dine çok önemli bir yer verir. Eğer ikisi kıyaslanırsa, Suudi Arabistan dini hukukun uygulanmasına daha büyük bir yer ayırıyor, İsrail ise ruhban sınıfına daha büyük bir siyasi rol biçer.</p>
<p>“Ruhban sınıfı” dedim. Elbette bu, hem Müslüman hem de Yahudi geleneklerine yabancı, Hıristiyani bir kelimedir ancak günümüzdeki Müslüman ve Yahudi gerçekliklerinin bir parçasıdır da. Bu, başlangıcı Osmanlı dini hiyerarşisinde görülebilen uzun bir gelişmenin sonucudur. Osmanlı Devleti’nde bazen dini kurum denilen, bölgesel yargı yetkisine sahip dini otorite hiyerarşisi vardı ve bu neredeyse papalığa veya bir piskoposun yetki sınırlarına denkti. Yargı yetkisine sahip olarak, bölgeye göre tanımlanmış bir yere müftünün atanması, Osmanlı zamanlarına dayanır ve neredeyse tam olarak Hıristiyan örneğini izler veya Hıristiyanlığın etkisini yansıtır. Bölge müftülerinin yanı sıra, İstanbul Başmüftüsünün en tepede olduğu bir müftü hiyerarşisi de vardı. Başkentin baş müftüsü gayet makul bir şekilde Osmanlı İmparatorluğu’nun en yetkin müftüsü olarak görülebilirdi.</p>
<p>Osmanlı İmparatorluğu’nun yıkılmasından sonra bile, Ortadoğu’daki Osmanlı’nın halefi devletlerde uygulama devam etmiştir: Devletler, bir şehir, bölge veya eyalette dini (eklesiyastik) yargıyı yürüten ve klasik İslam’da rastlanılmayan siyasi bir rolü haiz, başmüftü unvanıyla görevliler atamıştır. Bunlardan biri İran’ın ayetullahlarında çarpıcı biçimde görülebilir. Bu unvan oldukça yenidir ve klasik İslam tarihinde yeri yoktur. İran İslam Cumhuriyeti hükümdarlarının yaptığı aslına bakılırsa, tabii ki dini bağlamda olmasa da kurumsal açıdan İslam’ı Hıristiyanlaştırmaktır. Halihazırda bunlar İran’a papalık, kardinaller heyeti, piskoposlar kürsüsü ve özellikle de engizisyonun işlevsel muadillerini getirmişlerdir.<a href="--FNote-5.xhtml#FNote09" id="FNote_09"><sup>9</sup></a> Zamanla bir “Reform”a yol açabilirler.</p>
<p>Bin yıldan daha fazla bir süre boyunca İslam, halkın ve sosyal yaşamın düzenlenmesi için sadece bütünüyle kabul edilebilir bir dizi kural ve ilke getirmiştir. Avrupa nüfuzunun azami düzeyde hissedildiği dönemde bile, hem Avrupa emperyalist güçlerinin hüküm sürdüğü veya egemen olduğu ülkelerde hem de bağımsız devletlerde, İslam’ın siyasi görüşleri ve tavırları derinden ve her tarafa yayılmış etkisini korudu. Son yıllarda, bu görüş ve tutumların, çok değişmiş halleriyle de olsa, önceki hakimiyet sahalarına döndüğüne dair birçok işaret görünür olmuştur.</p>
<p>“Sivil toplum” terimi son yıllarda çok popülerleşmiş ve birtakım farklı -bazen örtüşen, bazen çelişkili- anlamlarda kullanılmaktadır. Bu nedenle, İslam’ın sivillik algılarını, bu terimin çeşitli tanımlarına göre incelemek faydalı olabilir.</p>
<p>Belki de bugün Ortadoğu’da sivilin başlıca anlamı, ordunun zıddı olmasıdır. Profesyonel subay birliklerinin genellikle iktidarın hem kaynağı hem de enstrümanı olduğu bir yer ve zamanda bunun özel bir belirginliği vardır. Bu bağlamda, İslam toplumu, başlangıç ve ilk oluşum yıllarında kesin surette sivildi. Peygamber ve ilk halifeler hiç profesyonel asker istihdam etmedi, ancak bir tür silahlı, çoğunlukla gönüllü milislerin askeri hizmetlerine güveniyorlardı. İslami dönemin ikinci yüzyılına kadar (MS 8. yüzyıl), profesyonel bir ordudan kesin şekilde bahsedilmez. Sonraki zamanlarda olmasa da ilk başlarda ordusunu kumanda eden halife her şeye rağmen bir sivildi. Halifenin otoritesi altında yer alan ve sivil ve askeri hükümetin bütün şubelerinden sorumlu vezir de böyleydi. Vezirin makam remzi bir hokkaydı ve bu halk törenlerinde hemen ardından taşınırdı.</p>
<p>Ortaçağın sonrasında, iç karışıklıklar ve dış saldırılar, birçok İslam yönetiminin askerileşmesiyle sonuçlanan değişiklikler getirdi. Bu modern zamanlara kadar devam etti. On dokuzuncu yüzyılın sonları ve yirminci yüzyılın başlarında, çoğunlukla Batı modellerine dayanan, sivil ve az çok anayasal hükümetlerin bulunduğu bir kısa dönem yaşandı. 1950’ler ve sonrasında, bu yönetimler büyük oranda sona erdi ve yerlerini en üst düzey askeri kontrol altındaki otoriter hükümetler aldı.</p>
<p>Ancak bu hepsi için geçerli olmamıştır. Örneğin Suudi Arabistan gibi bazı ülkelerde, geleneksel monarşiler hâlâ geleneksel bir sivil düzen sürdürmektedir; Türkiye ve daha sonra Mısır gibi diğer ülkelerde ise, ordunun kendisi sivil hükümete dönüş yolunu hazırlamıştır. Genel olarak, sivilleşme beklentileri şu anda oldukça iyi görünüyor.</p>
<p>“Sivil toplum” teriminin daha genel kabul görmüş yorumuna göre sivil, sadece dini veya askeri otoritenin değil, bütün otoritelerin karşısındadır. Bu bağlamda, sivil toplum aile ve devlet arasındaki toplumun bir parçasıdır; burada düşünce, çıkar veya diğer kişisel tercihlerle belirlenen ilişki, girişim ve eylem temelleri gönüllüğe dayanır ve doğuştan gelen sadakat ve zorla uygulanan bağlılıktan -etkilenebildiği halde- farklıdır. Bu sunulabilecek belirgin modern örnekler arasında iş ortaklıkları, sendika, meslek birliği, eğitilmiş toplum, kulüp veya loca, spor takımı ve siyasi parti zikredilebilir.</p>
<p>Fakihler ve ilahiyatçılar tarafından sunulan İslam itikadı ile tarihçilerin ortaya koyduğu İslam ameli, bazen çelişkili örnekler sunar. Şahsi yardım geleneği İslam’da köklüdür, eskiye dayanır ve vakıf kurumunda da hukuki ifade kazanmıştır. Bir vakıf, birtakım gelir getiren mülklerden oluşan, geliri de yardım amaçlı kullanılan satılmaması şart koşulmuş bir hayır kurumudur; ibadethane, okul, hamam, aşhane, çeşme vb. yapılar içerir.</p>
<p>Vâkıf, bir yönetici veya devlet memuru olabildiği gibi, sıklıkla olduğu üzere, devletten bağımsız bir kişi de olabilirdi. İslam hukukunda mülk sahibi olma ve elden çıkarma hakkına sahip olan kadınlar, vakit kurucuları arasında öne çıkmakta ve bazen vâkıf sayısının neredeyse yarısını teşkil etmektedir. Bu belki de geleneksel İslam toplumunda erkeklerle eşitlik gösterdikleri tek alandır. Vakıf kurumu aracılığıyla, diğer sistemler içerisinde devletin başlıca veya yegâne sorumlu olduğu birçok hizmet özel girişim tarafından sağlanmıştır. On dokuzuncu yüzyılda, modernleşen otokratların getirdiği büyük değişikliklerden biri de vakıfları devlet kontrolüne almaktı.</p>
<p>Ortadoğu’daki bu ve başka şekillerde gerçekleşen modernleşme, bağımsız ve kendi kendini destekleyen iştiraklerin kapsamını arttırmadı, aksine azalttı ve güçlendirilmiş modern devletin gaspı gerçek bir sivil toplumun gelişmesini engelledi. Kültürel alanda devlet okulları, medyayı ve genel olarak basını kontrol etmek için yeni ve daha güçlü araçlar kullanır. Bu kontrol, hiç şüphesiz zaman içerisinde elektronik medya devrimi tarafından baltalanacaktır, fakat şu an için en azından etkili olmaya devam etmektedir. Ekonomide, sosyalizmin çöküşü ve terk edilmesinden sonra bile, devletin ekonomik hayata katılımı devam ediyor. Bölgedeki çoğu ülkede, nüfusun büyük bir kısmının geliri, doğrudan veya dolaylı olarak devlete bağlıdır. Geriye kalanların çoğu, kaçakçılık ve diğer yasadışı işlerden kaynaklanan güvencesiz ve yetersiz bir geçim kaynağına katlanmaktadır; bunların hepsi, devlet aygıtı üyelerinin çeşitli şekillerde dahil olabildiği kapsamlı bir karaborsa ekonomisinin parçasıdır.</p>
<p>İslam hukuku, Roma hukuku ve türevlerinin aksine, kurumsal tüzel kişileri tanımaz ve bu nedenle şehir, manastır veya okul gibi Batılı tüzel kişilerin İslami muadilleri yoktur. Şehirler çoğunlukla devlet memurları tarafından yönetilirken, ibadethaneler ve okullar devletin veya şahısların vakıflarına bağlıydı. Bununla birlikte, geleneksel Müslüman toplumunda kayda değer canlılığa ve öneme sahip başka gruplar da vardı. Bunlara akraba grupları (aile, sülale ve kabile), genellikle ortak bir sufi cemiyetine mensup kişilerin oluşturduğu inanç grupları, bir loncada birleşen esnaf grupları ve bir şehir içerisindeki semt veya mahalle grupları örnek olarak verilebilir. Sıklıkla bu gruplar örtüşür ve hatta kesişir; Müslüman bir şehirdeki yaşamın büyük kısmı bunların etkileşimleri tarafından belirlenmiştir.</p>
<p>İslami bağlamda, sivil toplumun bağımsızlığı ve girişkenliği en iyi şekilde devlet değil din üzerinden ölçülebilir; nitekim devlet İslam algısına göre dinin bir tezahürü ve aracıdır. Bu anlamda sivilin başlıca anlamı dini olmayan değildir. Sivil toplum, örgütlenme ilkesinin dinden başka bir şey olduğu bir toplumdur ve bireyin şahsi meselesidir. Hıristiyan olmayanlara sivil haklar kazandıran ilk Avrupa ülkesi Hollanda’ydı, kısa bir süre içinde İngiltere ve Kuzey Amerika’daki İngiliz kolonileri onu izledi. Buralarda kiliseye bağlı olmayan Hıristiyanlara ve Yahudilere eşit haklar olmasa da birtakım haklar verildi. Bu örnekleri diğer ülkeler de izledi ve ifade ettikleri özgürlükçü fikirler, hem Amerikan hem de Fransız Devrimlerinin ideolojilerine büyük katkı sağladı. Zamanla, bu fikirler Batı Hıristiyanlığında neredeyse tamamen kabul edildi. Fransa ve Amerika Birleşik Devletleri haricinde çok az sayıda devlet din ve devletin resmi anayasal ayrımını kabul etse de, uygulamada çoğu bunu gözetmiştir.</p>
<p>İslam dünyasında, toplumun örgütlenme ilkesi olarak dinin kaldırılması yakın zamana kadar denenmedi ve bu girişim de tamamen Avrupa’nın etkisinden kaynaklanıyordu. Girişim hiçbir zaman gerçekten tamamlanmadı ve belki de şimdi tersine döndürülmektedir. Görülüyor ki İran’da, örgütlü din, Ortaçağ dünyasında hem Hıristiyanlıkta hem de İslamiyette sahip olduğu konuma geri dönmüştür.</p>
<p>14 asırlık İslamiyet tarihi boyunca birçok değişiklik yaşanmıştır. Hıristiyanlıkla, bazen birlikte uyum içinde, çoğunlukla da çatışma ile geçen uzun birliktelik İran ve Türkiye’deki İslami monarşiler ile bunları izleyen devletleri, Hıristiyan kilisesini bilinçsiz şekilde taklit ediyormuş gibi duran dini organizasyon yapılarını kabul etmeye sevk etmiştir. Bu Batı etkileri Fransız Devrimi’nden sonra daha güçlü ve daha önemli hale gelmiştir.</p>
<p>Fransız devrimci fikirlerin İslam dünyasında yayılması şansa bırakılmamış, çeviri ve yayın yoluyla sürekli desteklenmişti. Batı fikirlerinin İslam dünyasına girişi, on dokuzuncu yüzyılın başlarından itibaren sayıları artan Müslüman öğrencilerin Fransa, İtalya ve İngiltere’deki ve daha sonra diğer ülkelerdeki yükseköğretim kurumlarına gönderilmesiyle büyük ölçüde hızlanmıştı. Bunların çoğu, yurtlarına döndüklerinde, bulaşıcı yeni fikirlerin taşıyıcıları haline geldi.</p>
<p>Bu fikirlerin etkisi hissedilinceye kadar, dindar olmayan bir toplumun arzu edilebilir ve hatta hoş görülebilir bir şey olduğu fikri İslam’a tamamen yabancıydı. Hıristiyanlık ve Yahudilik gibi diğer dinler hoş görülebilirdi çünkü bunlar eskiydi ve Tanrı’nın vahyiyle geçersiz kılınmışlardı, dolayısıyla Tanrı’nın kanununun -nakıs ve belki de değersiz olsa bile- bir biçimi olarak yaşıyorlardı. İslam ise vahyin en son ve en mükemmel haliydi. Bu dini rehberlik ölçüsünden bile yoksun putperestler ve müşrikler de vardı; bunların toplumları ve devlet yönetimleri şeytaniydi. Onlara katılmak veya taklit etmek isteyen herhangi bir Müslüman mürted sayılırdı.</p>
<p>Sivilliğin göstergelerinden biri kesinlikle hoşgörü, yani başka inançlara sahip olan ve gereklerini yerine getirenlerle bir arada bulunma isteğidir. John Locke ve diğer pek çok Batılı, bunu sağlamanın en iyi yolunun din ile devlet iktidarı arasındaki bağları kesmek ya da en azından zayıflatmak olduğuna inanıyordu. Geçmişte, Müslümanlar hiçbir zaman böyle bir inanca sahip olmadılar. Bununla birlikte, egemen İslam dininin bir zorunluluğu olarak belirli bir hoşgörü gördüler. Kur’an’da geçen “Dinde zorlama yoktur” ayeti (2:256) çokça zikredilir ve bu ifade genel itibarıyla Müslüman fakihler ve yöneticiler tarafından, diğer dini inançlara, İslam’ın yüceliğini ve Müslümanların üstünlüğünü sorgulayan veya ödün veren herhangi bir yol izlenmeden, sınırlı bir hoşgörü göstermenin ölçüsü olarak yorumlanır.</p>
<p>Bu, klasik İslam devletinin bir teokrasi olduğu anlamına mı gelir? Britanya bugün ne kadar monarşiyse, yukarıdaki sorunun cevabı da o kadar evettir. Yani, Müslüman anlayışında Allah, toplumun gerçek hükümdarı, nihai otorite kaynağı, tek yasa kaynağıdır. On sekizinci yüzyılın sonunda İngiltere’ye giden bir ziyaretçi tarafından yazılmış İngiliz Avam Kamarası’na dair ilk Müslüman metninde yazar, Müslümanların aksine, herhangi bir ilahi kanuna sahip olmayan ve dolayısıyla kendi yasalarını koymak gibi acınası bir işe soyunan bir halkın kaderine karşı duyduğu şaşkınlığı ifade eder.<a href="--FNote-5.xhtml#FNote10" id="FNote_10"><sup>10</sup></a> Ancak, kilisenin veya rahiplerin yönettiği bir devlet bağlamında, İslam bir teokrasi değildi, olamazdı da. Bu bakımdan, klasik İslam’da kimin yöneteceğini veya yönetenleri kati surette etkileyen bir din adamı sınıfı ve ruhbanlık yoktu. Devlet ve kilisenin bir olduğu bir idari kurumun başı olan halifenin kendisi ne bir fakih ne de bir ilahiyatçıydı ancak siyaset ve bazen de savaş sanatının uygulayıcısıydı. Ayetullah makamı on dokuzuncu yüzyılın bir eseridir; Humeyni ve halefinin “velâyet-i fâkih” olarak yönetimi ise bir yirminci yüzyıl icadıydı.</p>
<p>Hoşgörü göstergelerinin çoğunda, hem teorik hem de pratik bakımdan İslam, son iki veya üç yüzyılda gelişen Batı demokrasileri ile kıyaslandığında olumsuz tablo çizse de diğer Hıristiyan ve Hıristiyanlık sonrası toplum ve rejimlerin çoğu karşısında olumlu not almaktadır. İslam tarihinde, başka dine inananlar ile dinsizlerin Batı’da özgürleştirilmesi, kabul görmesi ve benimsenilmesi gibi bir uygulama yoktur; ancak bununla birlikte yine İslam tarihinde İspanya’dan Yahudiler ile Müslümanların sürülmesi, engizisyon, yakarak ceza infazları (<i>autode fé</i>)<i>,</i> din savaşları yoktu, son zamanlarda işlenen ve sessizce ortak olunan suçlardan bahsetmiyorum bile. Ara sıra zulümler yaşanmış olsa da bunlar genellikle kısa süreliğine, yerel ve belirli koşullar altında nadiren gerçekleşmiştir. Belli sınırlar ve sınırlamalar dahilinde, İslam devletleri vahiy kaynaklı diğer tek tanrılı dinlerin yaşanmasına -ancak yayılmalarına değil- hoşgörüyle yaklaşmıştır. Kendi içlerindeki farklılıkları hoşgörme hususunda bu dinler daha çetin bir sınav verebiliyordu. Hindistan’ın büyük çoğunluğuna İslami yönetim yayıldığı zamanlarda, çok tanrılı kimseler bile, Müslüman olmak ile köleleştirilmek arasında seçim yapmalarına dair sıkı bir kanun bulunmasına rağmen hoşgörülüyordu. Sadece mutlak inançsızlar -agnostikler ve ateistler- hoşgörünün hudutlarının ötesindeydi ve bu dışlama dahi saldırı kamuya yönelik olduğunda veya rezalet çıktığı takdirde uygulanıyordu. Aynısı, İslam’ın diğer biçimlerine hoşgörü hususunda da yapılıyordu.</p>
<p>Modern zamanlarda, İslami hoşgörü bir miktar azalmıştır. Türklerin 1683’teki Viyana kuşatmasından sonra, İslam dünyada ilerleyen değil, gerileyen bir güç haline gelmiş, Müslümanlar ise Doğu ve Batı Avrupa’nın büyük Hıristiyan imparatorluklarının yükselişi ve genişlemesi ile tehdit edilmeye başlamıştır. Hem üstün dine hem de üstün güce sahip olma varsayımına dayanan eski kolaycı hoşgörünün korunması zorlaşıyordu. Hıristiyanlığın İslam’a yönelttiği tehdit artık yalnızca askeri ve siyasi değildi; Müslüman toplumun yapısını sallamaya da başlamıştı. Batılı yöneticiler ve daha büyük kapsamda bunların hevesli Müslüman takipçi ve taklitçileri, neredeyse hepsi Batı kökenli ya da Batı’dan mülhem bir dizi reform getirdi. Bunlar gün geçtikçe ülkelerinde, şehirlerinde, köylerinde ve nihayetinde evlerinde yaşayan Müslümanları etkiler oldu.</p>
<p>Bu değişiklikler, haklı şekilde, Batılı veya Batı kaynaklı olarak görüldü. Müslüman olmayan azınlıklar -çoğunlukla Hıristiyanlar olmak üzere Yahudiler de- haklı şekilde bu değişimlerin faili veya maşası olarak görülüyordu. Çok sayıda sınıfın ve unsurun bulunduğu çok milletli yapı çöküyor ve dayandığı zımni toplumsal sözleşme her iki tarafça da ihlal ediliyordu. Batı’nın kendi kaderini tayin etme fikirlerinden ilham alan Hıristiyan azınlıklar, artık eski düzende kendilerine verilen hoşgörülü ancak aşağı konumu kabul etmeye amade değildi ve bazen ulus içerisinde, bazen ayrı ulus olmak için bazen de her ikisine yönelik eşit hak taleplerinde bulundu. Ölümcül tehdide maruz kalan Müslüman çoğunluk, geleneksel hoşgörü ölçüsünü bile kabul etmek hususunda gönülsüz hale geldi. Yaman bir çelişkiyle, yarı sekülerleşmiş modern ulus devletlerin bazılarında, gayrimüslim azınlıklar kağıt üzerinde tam bir eşitliğe sahip oldukları halde, ellerinde İslami eski çoğulcu düzenden daha az fırsat tutarlar ve daha büyük tehlikelerle karşı karşıyadırlar. İktidardaki din adamları, kâfirlik suçlamasıyla infazları ve kutsanmış suikastçıları ile İran’daki mevcut rejim, İslam tarihinde yeni bir ayrılışı temsil eder. Mevcut halinde, militan İslam bir zafer kazansa da geleneksel İslami hoşgörüyü geri getirmeyecek gibi görünmekle beraber insani, sivil ve siyasi haklar gibi modern fikirler üzerine eğitim görmüş azınlık unsurları da kabul edilemez duruyor. Bu nedenle, bir tür sivil toplumun ortaya çıkması karşılıklı saygıya dayanan bir arada düzgün şekilde yaşam için en iyi umudu sunacak gibi görünmektedir.</p>
<p>Hıristiyan dünyasında laiklik, kilise ile devletin uzun ve yıkıcı mücadelesini çözmeye yönelik bir çabaydı. Bu ikisinin, Amerikan ve Fransız Devrimlerinde (sonrasında ise başka yerlerde) benimsenen ayrılıkları, iki şeyi önlemek için tasarlanmıştı: Dinin devlet tarafından otoritesini güçlendirmek ve genişletmek için kullanılması; din adamlarının devlet gücünü akide ve kurallarını başkalarına dayatmak için kullanması. Bu, uzun süredir sadece Hıristiyanlıkla alakalı bir sorun olarak görülmüş, Müslümanlarla veya İsrail’de benzer bir sıkıntı yaşayan Yahudilerle ilişkilendirilmemiştir. Bugün Ortadoğu’ya, hem Müslümanlara hem de Yahudilere bakarak bunun hâlâ geçerli olup olmadığı sorulmalıdır. Şu soru da es geçilmemelidir; Müslümanlar ile Yahudiler bir Hıristiyan hastalığına yakalanmış olsalar, Hıristiyanların uyguladığı tedaviyi hesaba katmayacaklar mı?</p>
</body>
</html>