<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="BookStyles.css" type="text/css" rel="stylesheet"/>
</head>
<body>
<h2>Gizli Özne anlatıyor</h2>
<p class="fPrg">Göz gözü görmez bir tipi içinde yol alıyorlardı. Önlerini tıkamak için var gücüyle çabalayan kardan başka, dondurucu bir soğukla da mücadele halindeydiler. Yolunu bilmedikleri iki ıssız dağın arasında kalmışlardı. Nihayet hava biraz açıldığında az ötelerinde, kendilerinden bile ağır ilerleyen bir otobüs gördüler. Kalın giysilere sarınmış bir polis memuru önlerini keserek arabalarını durdurdu. Otobüsün, halatlarla bağlandığı büyük bir araç tarafından çekilmekte olduğunu o zaman fark ettiler. Uçsuz bucaksız kardan başka hiçbir şey görünmeyen vadide otobüs, her biri hareketsiz oturan bir sürü insanla doluydu. Yanlarından tüyler ürperten bir sessizlik ve bir kağnı yavaşlığıyla geçen otobüste şoförle birlikte tüm yolcuların doldurulmuş bebekler kadar kaskatı kesilmiş olduğunu gördüler.</p>
<p>Bir otobüs dolusu insanın yüzleri, dudakları mosmor, bakışları anlamsız, açık gözleri hipnoz altındalarmış gibi sabit bir noktaya dikiliydi. Polis, bir ay önce kaybolmuş otobüsteki herkesi donmuş halde bulduklarını söyledi. Bihter o zaman, yanlarından bir geçit törenindeymiş gibi sırayla geçen yolcuların yüzüne tekrar, dehşetle baktı. Ve hepsi donmuş onlarca ölü yüz arasında bir yüzün, ona güçlü dişlerinden sarkan buzlar ışıldayarak güldüğünü gördü.</p>
<p>Bihter kalbi çarparak uyandı. Korkudan bir süre hareket edemedi.</p>
<p>Bihter artık çocukluğundaki gibi sıklıkla ve hep aynı kâbusu görüyor değildi. Ama konuları birbirine aşağı yukarı benzer rüyalar yakasını hâlâ bir türlü bırakmıyor, Bihter uyandıktan sonra da bu rüyaların etkisinden uzun müddet sıyrılamıyordu.</p>
<p>Bihter’in, açık kitabının, defterinin etrafında sabahladıktan sonra okula bir cümle dahi okuyamadan gittiği sabahlar hiç de az sayılmazdı. Kitabını açtıktan sonra masanın çevresinde bazen dakikalarca, bazen saatlerce dönüp dolaşıyor, koşuyor, odanın içinde aşağı yukarı volta atıyor; güç bela oturabildiği masada birkaç cümle okuduktan sonra genellikle dayanamayarak tekrar kalkıyordu. Bihter’in içinde her an zıp zıp zıplayan, kıpır kıpır bir güç vardı ki bu gücü ehlileştirmek pek kolay değildi. Bu hain güç derste bedenen oturmaya mecbur kalan Bihter’in bu sefer de zihnine saldırıyor, bedenine yerleşmiş gelgiti düşüncelerinde uyandırabilmek için elinden geleni yapıyordu. Bihter “o”nu susturmakla uğraşmaktan dersi dinlemeye fırsat bulamıyordu.</p>
<p>Bihter içinde kendisine karşı çalışan bu gücün tüm engellerine rağmen, iradesini sonuna kadar zorlayarak, volta attığı her on dakikada tek paragraf okuyarak geçirdiği saatlerin çokluğundan yılmayarak, bazen bu cümleleri, paragrafları elinde kitapla dolaşırken okuyarak, odaklanabilmek için geliştirdiği, kendisine has yöntemlerle gece gündüz çalışarak, liseden mezun oldu ve Psikoloji bölümüne girdi.</p>
<p>Bihter içinde asalak gibi yaşayan “hareket”in ne ele avuca sığmaz olduğunu da ilk kez üniversitede tüm netliğiyle kavradı. Bihter sanki bir nevi enerjiye gebeydi; ama bu enerji doğmuyor, düşmüyor, ölmüyor, hastalanmıyor, sadece sürekli saldırıyordu. Bihter üniversitede banka kuyruklarında, hastanelerde bekleme salonlarında, okulda Öğrenci İşleri’nin, Kayıt İşleri’nin sırasında herkes gibi bekleyemediğini, amfilerde herkes gibi oturup sakince ders dinleyemediğini, kampüste gezinirken veya kantinde oturduğunda diğerleri gibi rahat duramadığını üniversitede fark etti. Dişlerini ancak gezinerek fırçalayabildiği ilk kez okul yurdunda gözüne çarptı. Bihter yıllar sonra psikoloji profesörü olduğunda, bu sorununun (gençliğinde henüz bilinmeyen adıyla) bir çeşit bastırılmış hiperaktivite olabileceğini düşünecekti. Nitekim Bihter sıra beklerken içinde çırpınan hareket ihtiyacını bastırabilmek ve kışkırtılan “at”ın şaha kalkmasını önleyebilmek için olduğu yerde hareket ediyor, mümkünse volta atıyor, otururken bacaklarını sallıyor; kütüphanede çalıştığı masadan ikide bir kalkıp kitap raflarının arasında geziniyordu. Ortaokul ve lisedekinin aksine, üniversitede hiç kimse “at”ın varlığından haberdar değildi. Bihter artık, kimi zaman komik görünmek pahasına bile olsa “o”nun varlığını herkesten gayet iyi saklıyordu. Fakat bu Bihter’in benimle ve herkesle olduğu gibi kendisiyle de arasının açılmasına, kendisinden, ayarsız bir bombadan korkar gibi korkmasına neden olmuştu. Bihter okulda hiç koşmuyor, ama kimseye de fazla yaklaşamıyordu. Ders dinlerken bile vücuduna mahiyetini kimsenin anlayamadığı bir iç baskının tedirginliği hâkimdi. Herkes gibi tek başına oturmuyordu Bihter sınıfta; ders boyu, kimsenin görmediği ikinci, at Bihter’e de hâkim olmak zorundaydı birinci Bihter. Bir arkadaşı Bihter’e dersi bir öğrenciden ziyade dışarıdan gelmiş bir stajyer gibi izlediğini söylemişti, “Öyle.” demişti Bihter, “Bazen kendimi hayata da stajyer gelmiş gibi hissediyorum”. Asıl sebebini yalnız kendisinin bildiği bu çekingenliği kibir olarak algılayanların sayısı hiç de az değildi.</p>
<p>“O”nun Bihter’i üniversitede en çok zorladığı zamanlar, yurtta kaldığı geceler oldu. Bihter lisede okulda gün boyu biriktirdiği enerjiyi, akşam eve dönüp odasına kapandıktan sonra boşalttığında rahatlayabiliyordu; ama özellikle, on iki kişilik odalarda kaldığı dönemlerde “o”nunla başa çıkabilmek konusunda çaresizdi. Okul içinde zaten bütün gün frenlenmiş “o”, akşam olup yurda girince artık iyice köpürmeye başlıyor, “o”nun kudurmuş saldırılarından bunalan Bihter ne yapacağını şaşırıyordu. Sonunda, yenik düşüp, gelip geçenlerin sayısına ters bir orantıyla hızlandığı uzun yurt koridorunu baştan başa arşınlıyor, hatta fazla dolduğu zamanlarda kendini kaybedip koştuğu da oluyordu. Böyle koşarken karşıdan gelen biri/leri/ne rastlaması halinde, çok tedirgin olduğundan durumunun hemen farkına vararak yavaşlıyor ve çabucak toparlanarak bir iş için belli bir yere yürüyormuş görünümü alıyordu gerçi; ama bu, koşmasından bile gülünç oluyordu, ki hareketlerindeki bu ani tutarsızlığın onu görenler tarafından yadırganmaması imkânsızdı. Hatta bir keresinde oldukça geç bir saatte koridorun göremediği bir köşesinde toplanmış, oturdukları yerde sigara içerek fısıldaşan bir grup kızın üzerine doğru süratle koşmuş, tam onlara hızla çarpacağı sırada kızların hepsinin birden başlarını şaşkınlıkla Bihter’e çevirmesi üzerine ne yaptığının farkına vararak aniden durmuştu. Birkaç saniye boyunca kızlar Bihter’e, Bihter kızlara, ne diyeceklerini bilemeden bakakalmış, sonra kızlar birden dayanamayarak kahkahalara boğulunca, Bihter yapacak daha iyi bir şey bulamadığından, arkasını dönüp gitmişti.</p>
<p>Yurdun en sakin köşesini bulabilmek için her seferinde bütün katları birer birer dolaşıyor, diğer kısımlara nazaran daha tenha bir yer keşfettiğinde oradan saatlerce, hatta bazen sabaha kadar çıkmıyordu. Ama yurtta saat kaç olursa olsun, koridorlarda, odalarda, çalışma salonlarında, tuvaletlerde, ıssız bir köşe bulabilmek imkânsız gibiydi. Bihter karşısına her an birinin çıkabilmesi ihtimali yüzünden, koştuğunda bile, rahat olamadığı için yeterince deşarj olamıyor, yurtta geçirdiği her saat, her gün, içindeki gerginlik tırmanıyordu. Bihter sonunda, gerginlikten artık neredeyse titreyerek, kendisini, yurtta yalnız kalabileceği tek yer olan tuvaletlerden birine kapatıyor, taşmaya zaten çoktan hazır olan “o”na teslim olarak, tuvalet hücresinin dört metrekarelik imkânları dahilinde koşuşturmaya çalışıyor, hiçbir şey yapamazsa olduğu yerde dönüyor veya zıplıyordu.</p>
<p>Bihter’in gün içinde yaşadığı heyecanlar ne kadar yoğunsa, içindeki “o” istek de o kadar güçlü oluyordu. Ama bunun tersi, yani Bihter’in koştukça içine yeni heyecanların doğduğu da doğruydu. Bihter yürürken, koşarken, orada burada gezinirken aklına sürekli bölük pörçük cümleler, yarım kalmış ifadeler, birbirini tutmaz kelimeler geliyor, ama Bihter bir türlü bu başıbozuk cümleleri toparlayıp da düzenli bir metin haline getiremiyordu. Zira ne zaman boş bir kâğıdın başına geçse, içine doğan cümlelerin ve onları yazıya dökme isteğinin güzelliğinden, heyecanından başı dönüyor ve bu heyecanla daha da heyecanlanarak koşması, her seferinde yazmasını engelliyordu. Bihter yazmayı öyle çok istiyordu ki bir türlü yazamıyordu. Yazmanın yoğun heyecanıyla yoğun tecrübesini aynı anda yaşayabilmek onun için çok zordu.</p>
<p>Bihter’in aykırı dünyasında yazmak ve yaşamak, birbirleriyle yer değiştirmiş iki ayrı mefhum gibiydi. Bihter, dışındaki hayatı normal bir insanın yaşadığı gibi değil, ama sanki edebiyatı yaşıyormuş gibi yaşıyor, buna karşı, içinde yaşayan edebiyatı bir türlü olduğu yerden dışarı çıkaramıyor ve hayata geçiremiyordu.</p>
<p>Bihter’in darmadağınık iç dünyasının aksine, dış dünyasındaki her şey fevkalade bir düzenle yerli yerindeydi. O kadar ki odasına girenler, dolaplarından birini açanlar onları ani bir flaş etkisiyle çarpan bu düzenin kesinliği karşısında bir an şaşalar, sonra kendilerini “Aman Allah’ım! Hiç böyle düzen görmemiştim!” derken bulurlardı. “Evet,” diye cevaplardı Bihter onları, “Zihnim öyle dağınık ki eşyalarımı hep böyle düzenli tutmak zorunda kalıyorum.”</p>
<p>Bihter ayrılma izni istemeye utandığı için yakınlarını ziyarete de mümkün olduğunca gitmiyor, gitmeye mecbur kaldığındaysa oturduğu süre boyunca nasıl kalkacağını düşünmekten bu ziyaret onun için bir işkenceden ibaret kalıyor, otobüse bindiği andan itibaren, ineceği durağı kaçırmaktan korktuğu için hep huzursuz yolculuk ediyor, tanımadığı kimselere soru sormaktan çekindiği için alışverişte sorun yaşıyor, bilmediği adresleri aramaya tek başına çıkmıyordu. Herkesin, üstesinden farkına bile varmadan gelmeye alıştığı ufak tefek meseleler Bihter’in büyüteç altında gördüğü hayatında önemli problemlere dönüşebiliyordu. Böyle zamanlarda, tüm insanlar, hayatını zorlaştırmak için çalışan düşmanlar gibiydi. İçindeki atın atağa kalkmak istediği zamanlarda olduğu gibi.</p>
<p>Bihter nihayet tek kişilik odaya geçebildiği bir dönem, her zamanki kâbuslarından birini gördü. Rüyasında yurttaki öğrenciler yurdun değişik yerlerinde ölü bulunuyor, herkes katilin yurttan biri olduğunu bilmesine rağmen kimse kimseyi zanlı gösteremiyordu. Bihter etrafındaki herkesten korkuyordu. Bu yüzden kimseye bedenen fazla yaklaşmamaya, arkasını dönmemeye, kimseyle yalnız kalmamaya dikkat ediyordu. Ama ne kadar uğraşırsa uğraşsın arkadaşlarından biriyle yalnız kalmaya mecbur olduğu ve arkadaşını ondan korktuğunu belli etmesi halinde kızdırabileceği için de bir türlü bırakıp gidemediği zamanlar vardı. Bihter’i en çok ürküten şey, yine, birini sinirlendirme olasılığı idi.</p>
<p>Yine böyle zamanlardan birinde en samimi arkadaşıyla baş başa yemek yemeye mecbur kalmıştı. Masanın arkadaşına en uzak ucunda oturuyor ve tedirginliğini kaçamak tebessümleriyle örtmeye çabalıyordu. Arkadaşıysa gayet dinç, sakin ve korkusuzdu. Bihter nihayet, doyduğunu söyleyerek kalkmaya yeltenince arkadaşı ona imalı bir gülümseyişle baktı ve ağzındaki lokmayı yine ağır ağır çiğnemeye devam ederek, “Ne o?” diye sordu, “Seni öldüreceğimden mi korkuyorsun yoksa?”</p>
<p>Ve masadaki yemek bıçağını bir eliyle yavaşça okşayarak, Bihter’e yine aynı anlaşılmaz bakışla gülümsedi.</p>
<p>Bihter arkadaşının parlayan gözlerinden bunun bir şaka olup olmadığını anlayamadı. Sorusunu ciddiye alması halinde onu sinirlendirebileceğini ve var olan o korkunç ihtimali su yüzüne çıkaracağını düşünerek, o da gülümsemeye çalıştı. Kalkıp gitmek istiyor, ama her şeyi daha kötüye götürebileceği gerekçesiyle buna cesaret edemiyordu.</p>
<p>Arkadaşı o zaman, bir elinde bıçak, kahkahalarla gülmeye başladı. Bihter’se ne yapması, nasıl düşünmesi gerektiğini bilemeden, olduğu yerde kalakaldı.</p>
<p>Bihter gözlerini açtığında kalbi hâlâ küt küt çarpıyordu. Çok hızlı solumaktaydı. Gözlerini korkuyla gezdirdiği odada kendisinden başka kimse bulunmadığından emin olunca yataktan fırlayarak kapıyı kilitledi. Pencerenin açık olup olmadığını kontrol etti, perdeyi sonuna kadar kapattı, yatağının altına baktı; ve bu sırada arkasının herhangi bir tarafa açık olmasından dehşet duyduğu için, hemen yatağına oturup dizlerini göğsüne çekerek sırtını duvara yapıştırdı. Her şeyin çoktan bitmiş bir rüya olduğunu, asılsız nedenlere dayanan bir korkuyla hareket etmenin ne kadar saçma göründüğünü biliyordu; ama bu sefer korkusu mantığını felç edecek kadar şiddetliydi. Bihter bir süre tir tir titreyerek, arkasını yasladığı duvar da dahil olmak üzere etrafını sarmış her şeyden sebepsizce ürkerek, çok sık nefes alıp vererek, oturduğu yerde öylece kaldı. Ses çıkarmaya korkuyordu.</p>
<p>Aradan yirmi dakika kadar bir zaman geçip biraz yatışınca, hıçkırıklarla ağlamaya başladı. Ama korkusu hâlâ sürüyor, ağlıyorsa da oturduğu yerden kalkıp kilitli kapıyı açmaya cesaret edemiyordu. Bir yirmi dakika daha sonra, hem ağlamak açılmasına yardımcı olduğu, hem de bir türlü tamamen yenemediği korkusunun artık üzerine gitmesi gerektiğini düşündüğü için, etraftaki her şeyden korka korka kalkıp odadan çıktı ve ağlamaya devam ederek lavaboya, yüzünü yıkamaya gitti. Kendisini varlığının onu çevreleyen her şey tarafından tehdit altında olduğu hissinden bir türlü alamıyordu.</p>
<p>Tam odasına dönüp kapısını kapatmıştı ki arkasından bir ses “Bihter!” diye seslendi. Bihter kapıyı telaşla kilitledi. Ses tekrar “Bihter!” diye bağırdı, “Ben Neslihan. Açsana kapıyı! Niye ağlıyorsun öyle?”</p>
<p>Bu, yan odada kalan arkadaşıydı. Bihter gündüz saatinde en yakın arkadaşının ona zarar vermesinden korktuğuna inanamıyordu; ama yaptığı şeyin mantıksızlığına hayret etse de ne sesini çıkarmaya ne de kapıyı açmaya cesareti vardı. Bihter gördüğü rüyanın etkisinden tamamen kurtulamadığı bir saat daha, odasında öyle, kuşkulu, tedirgin, hareketsiz, kalakaldı.</p>
<p>Bihter o sabahı takip eden birkaç günü, bir kâbusun uyandıktan sonra bile üzerindeki etkisini nasıl bu kadar güçlü sürdürebildiğini düşünerek geçirdi. Ve Bihter düşündü ki, şimdi de, çocukluğunda da, gündüzleri uyanıkken de, gördüğü aslında aynı kâbustu: Bihter hep, saçlarını okşarken birden tutup çekecek kurtadamlardan, ona tatlı tatlı gülümserken bakışları birden vahşi bir hal alacak sakin yüzlü kızgın canavarlardan, göğüslerine tam bir güvenle yaslanmışken, arkasını döndüğü anda ona zayıf noktasından saldıracak ikiyüzlü vampirlerden; onu beklenmedik bir anda, beklenmedik bir şekilde incitecek dostlardan korkmuştu. Zaten insana düşmanları değil, dostları ihanet ederdi, öyle değil mi? Belki Bihter bu yüzden ciddiyeti bu kadar çok seviyordu. İnsanlarla arasına koyduğu mesafe onu incinmekten koruyan zırhıydı.</p>
<p>Çünkü Bihter gittiği her yere ayrılmaz bir parçası haline gelmiş “o”nu da taşımaya mecbur kalıyor, ne var ki “o”nu kimseye kabul ettiremeyeceğini biliyordu. “O”nun varlığından rahatsız olmayan yoktu. Akşamları çalışma salonunda çoğu kez aynı masada çalıştığı bir kız Bihter’in sürekli kıpırdanışlarından, yerinden ikide bir kalkıp dolaşmasından, bacaklarını sallamasından huzursuz oluyor, Bihter’i hemen her seferinde sakin durması için ikaz ediyordu. Bihter de hep olduğu gibi, mahcup bir özürle hemen eski haline dönüyor, ne var ki az sonra aynı hareketi yapmaya farkında olmadan tekrar başlıyordu. Ders çalışırken birden ayağa kalkıp, o an ne yaptığının farkına vararak yine birden olduğu yerde kalakaldığı bir gün, kız öfkeyle “Sen,” diye çıkışmıştı, “sen neden kendine hâkim olamıyorsun?!”</p>
<p>Bihter’in böyle sorulara verecek bir cevabı, hiçbir zaman yoktu.</p>
<p>Bir keresinde de iki kişilik bir odayı paylaşmak durumunda kalmıştı. Diğer öğrenci odaya girip de kendi yatağını bozulmuş görünce sinirlenmiş, Bihter’e “Biri yatağıma oturmuş!” diye bağırmıştı; “Cevap ver, yatağıma mı oturdun sen benim?!”</p>
<p>Bihter hemen “Hayır, ben oturmadım. Ben hep burada kitap okuyordum,” diye atılmıştı ki, az önce kalkıp koştuğu, bu arada odada yeterince yer olmadığı için kaşla göz arasında arkadaşının yatağının üzerinde de zıpladığı aklına gelmiş, daha doğrusu, bu gerçeği ancak o an fark edebilmişti. Arkadaşı Bihter’e inanmaz bir bakış fırlatmıştı. Bihter bu bakışın altında ezilmiş, ne söyleyeceğini bilememişti.</p>
<p>Bihter’i çözülmesi gereken bir problem olarak gören annesi hâlâ onu hiçbir fayda sağlamadıkları psikiyatrist görüşmelerine zorluyordu. Bu görüşmelerden birinde Bihter psikiyatriste etkisi uyandıktan sonra bile devam eden kâbusundan bahsetmiş, psikiyatrist de Bihter’e akşamları yatmadan önce içmesini tavsiye ettiği bir ilaç yazmıştı. Kâbusu önlemeye yarayan bu ilacı aldığı ilk akşam, Bihter ömrünün onu en derinden etkileyen kâbusunu gördü. Soğuktu. Geceydi. Karanlıktı. Islak toprak ince, kırık dallarla örtülmüştü. Etrafta kimsecikler yoktu. Bihter üzerindeki yükten güçlükle silkinerek, ağır ağır, topraktan çıktı. Islak toprağa yapışmış sayısız çalı çırpı narin tenine batmıştı; ama canını yakmadı. Yukarı baktığında gecenin, kollarını dua eder gibi göğe uzatmış uzun ağaçların çırılçıplak dallarıyla parça parça bölünmüş olduğunu gördü. Siyah toprak ve çıplak ağaçlardan başka hiçbir şey, hiçbir ışık seçilmiyordu. Bihter kulaklarında uğuldayan rüzgâr ve beyaz elbisesinin inceliğine rağmen üşümeyişine şaşırdı. Evet, ölmüştü ve yeniden doğmuştu muhtemelen. Üzerinde kuru dallarla ağaçlardan başka hayat göremediği arazide yapacak bir şey bulamadığı için, göğe doğru yükseldi o da.</p>
<p>Toprağından çıktığı dünyanın nasıl bir dünya olduğunu da işte o zaman fark etti. Bu dünyada garip bir şekilde her şey bir şey gibi görünüyordu; ama aslında hiçbir şey göründüğü şey değildi. Görünen eşyaların içinde gerçekte başka eşyalar, görünen nedenlerin içinde gerçekte başka nedenler, görünen dünyanın içinde gerçekte başka bir dünya vardı. Bu çiftelik Bihter’i dehşete düşürdü. Ömrü boyunca hiç bu kadar hayret etmemiş olduğunu kavradı. Aklına ilk gelen şey, içinde yaşadıkları dünyanın gerçek yüzünü yanlarına döner dönmez arkadaşlarına da anlatma fikri oldu; ama o an gördüğü şey öyle “başka” idi ki bunu sahte dünyanın ölü kelimelerine sığdırabilmenin imkânsız olduğunu çabucak, esefle de olsa, kabullendi.</p>
<p>Bihter alışılagelenin çok dışında olduğunu keşfettiği dünyanın içine heves ve heyecanla girerek, önüne gelen bütün kurumlara birer birer girip çıkmaya, bunların herkesin bildiğinden çok farklı işleyişlerine üstünkörü, ama hayret etmesine yetecek kadar göz atmaya, buraların uzun koridorlarında, dik merdivenlerinde, gizli odalarında, fakat aslında tüm bunlardan başka bir yerde, rahatça dolaşmaya başladı. Ama bu serbestlik aynı yerde çalışmakta olan birilerinin gözüne çarptı ve onları rahatsız etti. Birbirlerine dünyanın kelimelerine hiç benzemeyen ve o kelimelerle ifadenin mümkün olamayacağı bir dille, Bihter’in oraya ait olmadığını ve hemen gönderilmesi gerektiğini söylediler. Bihter onu bir şekilde yakalayıp atacaklarını anlayınca, nereye kaçacağını bilemedi. Gerçek Dünya’da kendisine yer yoktu; o vakte dek gerçek olduğunu sandığı sahte dünyasına ise nasıl dönebileceğini bilmiyordu. Gerçek Dünya’nın imkânları içinde özgürce hareket edebildiğinden rahat kaçabiliyordu, ama bu kaçışın bir sonu olmayacaktı. Bihter Sahte Dünya’ya dönüp, sahte bile olsa eskisi gibi yaşamayı tüm iradesiyle diledi. “Lütfen,” diye yakardı, “Bu, Sahte Dünya’daki rüyalardan biri olsun ve oradaki gibi uyanıp yine eski yaşantıma başlayabileyim!” (Zira Gerçek Dünya’da rüyalar âlemi ile yaşam âlemi arasında böyle belirgin bir fark yoktu.) Bihter köşeye sıkışmıştı. Sonunda dileği gerçekleşti ve Bihter uyumadan önceki hayatına döndü.</p>
<p>Uykusundan korkuyla sıçradığında vakit gece yarısını biraz geçmişti. Önceki kâbusundan sonra yaşadığı titreme nöbetiyle kalktı ve korkusunu yatıştırmak için yüzünü yıkamak üzere odasından çıktı. Koridorda birkaç arkadaşı toplanmış, sohbet ediyordu. Bihter uyanmış olmasına rağmen hâlâ öyle bir korkunun içindeydi ki onların mümkün olduğunca uzağından geçti.</p>
<p>“Hayrola Bihter,” diye seslendi biri, “Niye bizi görmezden geliyorsun?”</p>
<p>Bihter ona yaklaşmalarından korkarak ileri uzattığı elleriyle kendisini korumaya çalıştı.</p>
<p>“Lütfen, sakın, sakın yaklaşmayın. Tuhaf bir rüya gördüm. Aslında korkacak hiçbir şey yoktu içinde, ama neden bilmiyorum, çok korkuyorum şu anda. Mesafe... Mesafe artmalı. Durun, daha uzak durun, çok ciddiyim. Çok saçma, biliyorum, ama herkesten fena halde korkuyorum şimdi. Sakın gelmeyin. Hareketsiz kalın. Geçecek biraz sonra, eminim. O zamana kadar yaklaşmayın. Sakın! Dehşet içindeyim!!!”</p>
<p>Hepsi birden hayretle Bihter’e bakıyordu.</p>
<p>“Ne yani?” diyerek Bihter’e doğru bir adım attı içlerinden biri; “Bizden mi korkuyorsun sen şimdi?”</p>
<p>İnanamıyor ve gülüyorlardı.</p>
<p>“Dur! Sakın! Sakın yaklaşma! Ciddiyim!” diye haykırdı Bihter; “Şu an size ne kadar saçma geldiğini tahmin edebiliyorum, ama çok, çok korkuyorum! Buna inanın yeter. Bana doğru bir adım daha atacak olma, sana bu çok saçma gelse de atacak olma. Hepiniz! Hepiniz olduğunuz yerde kalın! Hareket etmeyin! Yalvarıyorum!!!”</p>
<p>Bihter delicesine korkuyordu. Hali öyle perişandı ki, dışarıya nasıl görüneceğini bile bile, orada bulduğu boş bir cam şişeyi bir anda kaparak üzerlerine doğru salladı.</p>
<p>“Uyarıyorum, hareket etmeyin dedim! Şu an her şeyi yapabilirim kendimi korumak için! Bunu kal-dı-ra-mı-yo-rum!!!”</p>
<p>“Çok kötü görünüyorsun, sakin ol,” diyerek Bihter’e doğru yavaşça bir adım daha attı önceki.</p>
<p>Bihter o zaman acı bir çığlık atarak odasına koştu ve kapıyı aceleyle kilitleyerek eline geçen her şeyi önüne yığmaya başladı.</p>
<p>“Gelmeyin! Korkuyorum diyorum, anlamıyor musunuz?! HER-KES-TEN KOR-KU-YO-RUM!!!” diye bağırarak ağlıyordu.</p>
<p>Arkadaşlarıysa kapıya vuruyorlar, “Bihter, lütfen, bizi meraklandırma. Seni bu halde bırakamayız. Kapıyı aç da biraz konuşalım.” diyorlardı.</p>
<p>Bihter arkasında “insan” olan kapıdan ürkerek uzaklaştı. Sırtını açıkta bırakmamaya çalışarak pencereye kadar yürüdü. Bu sırada eline geçen bir makası da her ihtimale karşı kendisini savunabilmek için avucunda sıkı sıkı tutuyordu. Kapı diğer taraftan gelen bir tekme darbesiyle sarsıldı. Bihter makasın sivri ucunu kapıya doğru tutarak:</p>
<p>“Gelmeyin!” diye bağırdı.</p>
<p>Onu dışarıda kimsenin beklemediğinden emin olabilmek için pencereden etrafı iyice gözden geçirdi.</p>
<p>Kapı ani bir gürültüyle tekrar sarsıldı.</p>
<p>“Gelmeyin, atarım yoksa kendimi aşağıya!”</p>
<p>Pencereyi açtı.</p>
<p>Kapı bu sefer daha şiddetle sarsıldı.</p>
<p>Bihter tırmandığı pencereden beş kat yüksekliğe baktı.</p>
<p>“Gelmeyin!”</p>
<p>Korkulu yüzler odaya daldılar.</p>
<p>Bihter kendisini hiç düşünmeden pencereden dışarı attı. Ve uçmaya başladı.</p>
<p>“Ve uçmaya başladı.”?!</p>
<p>“Ama bu imkânsız; ben uçamam ki,” diye geçirdi içinden. “Bildiğimiz dünyada olamaz bu. Demek ki... rüyadayım! Ama az önce kalkmıştım uykudan, ne aralık tekrar daldım da rüya görmeye başladım ki ben?”</p>
<p>Bihter kendisini uyanmaya zorladıysa da başarılı olamadı. Havada kalakalmıştı; Herkesin Dünyası’na giden yolun nereden geçtiğini bilmiyordu. Başka hiçbir dünyaya geçit vermeyen gökyüzünde bir süre hedefsiz uçtuktan sonra canı sıkıldı ve “Nasıl olsa rüyadayım,” diye düşündü; “Kimse bana bir şey yapamaz. Odama gideyim de uyanmayı orada rahat rahat bekleyeyim bari. Hiç değilse kendi mekânım.”</p>
<p>Ama Bihter odasına geri döndüğünde içerisinin kalabalık olmasına rağmen kimsenin onu göremediğini fark etti. “Neyse,” dedi, “Beni görmeseler de olur. Alınmaya gerek yok. Rüya işte...”</p>
<p>O sırada uyandı. Kendisini nihayet yatağında aynen gece yattığı gibi bulduğu için derin bir nefes aldı. Her şey yerli yerindeydi. Yalnız, bir tuhaflık vardı...</p>
<p>Evet, bir tuhaflık vardı. Bihter gözlerini ne kadar ovuşturursa ovuştursun etrafını net seçemiyordu. Renkler silik ve çizgiler karışıktı. Odasındaki eşyalara birer birer dokundu; ama onları neden iyi göremediğini anlayamadı. Kendi kendine sürekli “Bir sorun var,” diye söyleniyor, ama bu sorunun ne olabileceği hususunda hiçbir makul fikir öne süremiyordu.</p>
<p>Bihter dışarıyı nasıl göreceğini anlayabilmek için odasının kapısını açtı. Ve o an donakaldı.</p>
<p>Kapısının önü tuğlalardan örülmüş bir duvarla boydan boya kapanmıştı!!!</p>
<p>Hemen pencereye koştu. Ama pencerede de tuğlalardan başka hiçbir şey görünmüyordu!</p>
<p>“Aman Allah’ım!” dedi Bihter. “Bu gerçek olamaz. Demek tekrar uyuyakaldım. Ama ne vakit, nerede?!”</p>
<p>Uyanabilmek için kendisini çimdikledi, dolapları yumrukladı, başını duvarlara vurdu; ama hiçbiri fayda etmedi.</p>
<p>Sonunda pes etti. “Kendi haline bırakayım. Hem belki rüyamda da uyursam gerçekten uyanabilirim,” diye düşündü.</p>
<p>Ama o sırada kendisini sonsuz bir karanlık içinde buldu.</p>
<p>Bu karanlığa ne zaman düşmüş olduğunu çok düşünse de bir türlü hatırlayamadı. Elleriyle etrafı yoklayarak nerede olduğunu anlamaya çalıştı bir süre. Aradan saatler geçiyor, parmakları değişik yüzeylerde geziniyor, ama Bihter ne uyku ne uyanıklık haline dair hiçbir iz, hiçbir dayanak bulamıyordu.</p>
<p>“Bihter, neyin var?!” diye haykırdı bir ses sonunda. “Ne bu halin? Niye yerlerde sürünüyorsun?!”</p>
<p>Bihter arkadaşının sesini tanıdı.</p>
<p>“Meral!” dedi sevinçle. “Rüyada mıyız biz? Ne olur doğruyu söyle! Saatlerdir uğraşıyorum, ama hiçbir şey göremiyorum!”</p>
<p>“Ne diyorsun Bihter, ne rüyası? Neler saçmalıyorsun?”</p>
<p>“Gerçek mi yani şimdi bu?”</p>
<p>“Tabii ki gerçek. Şüphen mi var?”</p>
<p>“Neredeyiz?”</p>
<p>Bihter arkadaşının sesini yitirdi. Onun yerine babaannesinin “Bihter” diyen sesini duydu.</p>
<p>“Rüyada mıyız babaanne?”</p>
<p>“Hayır, Bihter.”</p>
<p>Ama babaannesi hayatta değildi ki!</p>
<p>Bihter aniden dipsiz bir boşluğun içine yuvarlandı. Bu öyle hızlı bir düşüştü ki kendini kaybetti.</p>
<p>Gözlerini araladığında evindeydi. Kalkacak hali olmadığını fark etti. Uyuduğunda (en son uyuyuşunun hangisi olduğunu da hiç bilemiyordu gerçi!) yurtta olduğunu hatırladı. İçinden “Beni eve kim, ne zaman getirdi acaba?” diye geçirdi, ama öyle halsizdi ki tekrar uykuya daldı.</p>
<p>Bihter bundan sonra günler süren bir yarı baygınlık hali içinde yattı. Bilinci sık sık yerine geliyor (veya Bihter öyle olduğunu sanıyor), ama gözlerini her açtığında kendini başka bir yerde, başka bir şekilde buluyordu. Bihter’in zihni bu durumu açıklamaya çalışan yüzlerce ihtimal sıralıyordu. Fakat güvenebilecek tek bir gerçek vardı ki o da artık Bihter’in gerçeğe dair hiçbir güvenilir hissinin kalmadığıydı.</p>
<p>Aradan nasıl ve ne kadar geçtiği meçhul bir süre sonra Bihter yine gözlerini açtığında artık kendisini biraz toparlayarak bu gidişe bir yolunu bulup el koyması gerektiğini düşündü. Gerçekte nerede, ne durumda olduğuna dair hiçbir fikri yoktu. Bazen birilerini görüp duysa da onları hemen kaybediyor, gözlerini açıp “Ah! Uyandım işte! Demek en son anneannemlerde uyuyakalmışım!” dediğinde bulunduğu yer birden değişip bambaşka bir mekâna dönüşüyor, elini neye atsa yok oluyor, etrafındaki hiçbir şey, ama hiçbir şey sürekliliğini koruyamıyor; Bihter bunlardan hangisinin gerçek, hangisinin hayâl (veya rüya!) olduğunu anlayamıyordu.</p>
<p>Kendisini kim bilir kaçıncı kez tekrar yurt odasında bulduğunda yardım istemek için bağırdı, ama sesine karşılık veren kimse olmadı. Bihter son bir umutla telefona sarıldı. Eşyaları ancak siluet halinde seçebiliyordu, ama evlerinin numarasını elinden geldiğince doğru çevirmeye çalıştı. Annesinin “Alo” diyen sesini duyduğunda sevincinden neredeyse zıplayacaktı.</p>
<p>“Anne! Dinle beni! Sesini her an kaybedebilirim! Durum çok acil! Hemen, hemen bir arabaya atlayıp yurda gelin ve beni buradan alın! Ben gelebilecek durumda değilim. Nerede olduğumu bile bilmiyorum! Çok önemli, acele edin!</p>
<p>“Bihter, ne diyorsun kızım sen? Anlamıyorum,” dedi annesi.</p>
<p>Bihter cevap verecekti ki, telefonun elinde birden kaybolduğunu gördü. Renkler silinip uçtu. Gözleri yeniden belirsiz gölgelerle kaplandı. Bihter el yordamıyla etrafı yoklayarak nerede olduğunu bulmaya çalıştı. O zaman az önce sandığı gibi sandalyede değil, yerde olduğunun farkına vardı. “Uyurken düşmüş ve fark etmemiş olmalıyım,” diye düşündü. Yerde olduğuna göre telefondan da uzaktaydı ve hiç telefon açmamıştı. Elleriyle masayı bularak üzerindeki telefonu aramaya başladı. Telefon yoktu! “Belki telefonu da ne yaptığımın farkında olmadan düşürdüm ve o an kendimi bambaşka bir yerde, bambaşka bir şey yapıyor sandığım için bundan haberim bile olmadı.” dedi.</p>
<p>Bihter o sırada uyanarak kendisini yatağında buldu. “Demek deminki de rüyaymış!” diye geçirdi aklından. Tekrar uyuyakalmadan birilerine ulaşabilmek için hemen telefona koştu.</p>
<p>“Anne!” diye bağırdı cevap beklemeden. “Hemen gelip alın beni! Hemen!”</p>
<p>Ama o sırada eliyle sıkı sıkı tuttuğu telefon tekrar kayboldu. Bihter kendisini çıldırmanın eşiğinde hissetti. Dokunduğu hiçbir şeyi hissedemiyordu! Gerçeği dokunarak bile bilemeyecekti demek. “Belki de günler önce bir çukura düştüm ve hâlâ orada baygın yatıyorum,” diye düşündü; “Kimse beni bulamadı ve bilincim yerinde olmadığı için ben de kimseye haber ulaştıramadım. Belki şu an açlıktan, susuzluktan ölmek üzereyim. Belki de hayâl dünyasında kaybolduğumu anladılar ve beni tımarhaneye kapattılar. Şu an ilaçlarla uyutulduğum için bu kadar çok hayâl görüyorum. Belki bir kaza geçirdim; şimdi komada, hastanedeyim. Belki de öldüm; ama beni hâlâ kabre koymadıkları için bu kadar çok işkence çekiyorum!”</p>
<p>Bihter neler olduğunu anlayamıyordu; hayatının birden nasıl bu kadar değişmiş olabildiğine bir anlam veremiyordu. “Şizofreni böyle bir şey demek ki!” diye düşündü. Senelerdir kitaplardan okuduğu şizofreniyi şimdi yaşıyordu. İnsan bir kere şizofren oldu mu artık iflah olmazdı; hayatının tekrar eskisi gibi olabileceğine hiçbir umudu kalmamıştı.</p>
<p>Telefon çaldı, ve Bihter ahize olarak gördüğü, ama ahize olup olmadığını artık hiç bilmediği şeyi kaldırdı. Telefona “Gerçekle tüm ilişkimi kaybettim! Kaybettim!!!” diye haykırdı, katıla katıla ağlayarak. “Neyin gerçek, neyin hayâl olduğunu ayırt edemiyorum artık!!! Şu an gerçekten telefonda konuşup konuşmadığımı bile bilmiyorum! Kayboldum!!! Bilmediğim bir dünyada kayboldum! Normal hayatıma bir daha hiç geri dönemeyeceğim artık!!! Tahsilim, umutlarım, geleceğim, evim, ailem; hepsi bir anda yok oldu!!! Yok oldu!!!”</p>
<p>Bihter öyle çok ağlıyordu ki bir ara tüm varlığının bir ağlamaya dönüşmüş olabileceğini, kendisiyle ağlaması arasında o an zaten hiçbir fark kalmadığını düşündü.</p>
<p>“Kimse duymuyor mu beni?!!” diye haykırdı olanca gücüyle. “Kimse duymuyor mu?! Lütfen biri duyuyorsa gelip yardım etsin ve çekip çıkarsın beni buradan!! Ne halde olduğumu bile bilmiyorum!!!”</p>
<p>Bihter saatlerce, günlerce böyle ağladı, tek başına bağırdı, haykırdı. Ama sonra Bihter gözlerini açtı ve birden öyle bir şeyle karşılaştı, öyle bir şeyle karşılaştı, öyle bir şeyle karşılaştı ki bu kez korkudan değil, ama sevinç ve şaşkınlıktan, kıpırdayamadı. Yeniden doğmuş gibiydi. Bunun olduğuna inanamıyordu. Ellerini yastığında, yatak çarşafında, duvarlarda gezdirdi. Eşyalara birer birer, okşar gibi, kalbi heyecandan duracak gibi, dokundu. Ve kesik bir çığlık attı: Evet, evet, topraktan çıktığından beri bütün gördükleri, ama bütün gördükleri, hepsi, hepsi rüyaydı! Aradan günler, haftalar geçmemişti. Bihter kâbus görmemek için ilaç alıp yattığı gecenin sabahına uyanmıştı.</p>
<p>Bihter her şeyini kaybetmiş ve bir anda her şeyine tekrar kavuşmuştu. Çabucak giyinerek dışarı çıktı. Dışarısı güneşli bir sabahla parlıyordu. Bihter temiz havayı derin bir nefesle içine çekti. Bihter o sabah gördüğü her şeye, saçlarına, kıyafetlerine, önünden geçtiği kalorifer peteklerine, panolara yapıştırılmış afişlere, elektrik direklerine, bir bir dokundu, mutluluktan uçar gibi hafif adımlarla yürüdü. Psikiyatriste o gece yaşadığı deneyimi aktardığında psikiyatrist “Evet, kâbus görmemen için verdiğim ilaç böyle kâbuslara neden olabiliyor,” diyecekti. Bu, Bihter’in aldığı ilk ve son ilaç olacaktı. Nitekim Bihter’in kâbusları da zamanla azalacak, bir yaştan sonra Bihter artık neredeyse hiç kâbus görmez olacaktı.</p>
<p>Bihter üniversiteyi tamamladığında hâlâ koşuyordu. Bihter yüksek lisansını tamamladığında hâlâ koşuyordu. Bihter doktoraya başladığında hâlâ koşuyordu. Selimiye’deki evlerinden minibüs durağına giderken, önceki gün dinlediği bir parçanın etkisi altındaydı bir gün. Kabına sığmayan “o” heyecanla yine fark edemeden hızlanmış olacak ki, dalgınlığından bir kadının “Önüne baksana! Kolumu kopardın!” diye bağıran sesiyle irkildi. Kanının damarlarında bir anda donduğunu sandı. “Affedersiniz,” dedi en kibar sesiyle, “Özür dilerim.” “Özür dilemekle iş bitmiyor!” diye, bu sefer daha beter bağırdı kadın. Bihter’e onunla böyle konuşan birine nasıl karşılık vereceği hiç öğretilmemişti. Söyleyecek söz bulamadığından yoluna devam etti. Ama güçlükle nefes alıyordu. Kalp atışları hızlanmıştı. Zihninde yüzlerce fikir birbirine girmiş, tartışıyorlardı. Bihter durağa kadar nasıl gittiğini bilemedi. Vardığındaysa zaten yolun çoğunu neredeyse koşarak kat etmiş olduğunu anladı.</p>
<p>İçinde öyle güçlü, öyle çelişkili duygular çarpışıyordu ki Bihter bir türlü olduğu yerde duramıyor, ileri geri sallanıyor, sık sık kendi etrafında dönüyor, geziniyor; bir yandan da ruhundan bir isyanı azar azar boşaltır gibi, anlaşılmaz kelimeler mırıldanıyordu. Bu sırada az önce çarptığı kadını, durağa ağır ağır yaklaşırken gördü. Bihter böylece, demin ancak belirsiz çizgilerle seçebildiği kadını rahatça inceleyebilmiş oldu. Bu, ancak otuzlu yaşlarında, esmer, kısa boylu, üzerinde basma entarisi ve ayağında plastik terlikleriyle, o yıllarda evleri gezen bohçacı kadınları andıran, kaşları (belki de yalnızca o an için!) çatık, yüz hatları gerilmiş bir kadındı. Beş on yaşlarında sıska, kendisi gibi esmer bir erkek çocuğun elinden tutmuştu. Ağır, kendi halinde, etrafına dikkat etmeyen bir yürüyüşü vardı. Bihter gözlerini kadından bir türlü alamıyordu. Kadın yaklaşırken de, durağa gelip birkaç adım ötesinde durduğunda da, bakışları meçhul bir güç tarafından hipnotize olmuş gibi kadının üzerine çivilenmişti. Vücudu hareketsizdi; ama dudakları, nereden geldiğini bilmediği anlamsız cümlelerle, sürekli kıpırdıyordu: “Komo temaya deneike mi sene. Asinte merenka berin vitemedaen fenna leyüt mera henamin. Lestese dinetri et rey-na sadimecte ipzeha üttaibekeydel omenta yid. İglesa vente...”</p>
<p>“Lütfen Bihter,” dedim, “Kes şunu.”</p>
<p>“Çekil şuradan!” diye azarladı beni, “Karışma işime!”</p>
<p>“Yapma,” dedim. “Biliyorum, başkalarının yolundan gidemiyorsun. Ama bu da onların anlayacağı yol değil ki!”</p>
<p>“Sus artık!” diye bağırdı. “Bilmiyorsun, hiçbir şey bilmiyorsun! İçimdekiler hakkında hiçbir fikrin yok senin! Hücrene dön!”</p>
<p>Sanırım o an dünyada Bihter’i yaptığından döndürebilecek bir güç mevcut değildi. Bihter kendisini en çok bu kadar zaptedebiliyordu. Az sonra olacakları anlamıştım sanki. Öyle utandım ki yüzümü elbisemin içine sakladım. Kız Kulesi tam karşımızdan bizi izliyordu. Bihter’se yabancı kadına dönmüş, kaskatı bir kararlılıkla kollarını göğsünde kavuşturmuş, çok ciddi bir iş yapıyormuş gibi, haham gibi, perde perde yükselen sesiyle hızlı hızlı konuşuyordu: “Lisetra seratenya min dö kösta. Teriben zahte merikeryenen vit.”</p>
<p>“Manyak mısın sen?” dedi kadın sonunda.</p>
<p>“Tiketri es,” dedi Bihter. “Minyoni asensa ibherel lavet.”</p>
<p>“Sana söylüyorum!” diye bağırdı kadın. “Duymadın mı?!”</p>
<p>Bihter tuhaf kelimeleri hiç istifini bozmadan sıralamaya devam etti. Ara ara kadının yanındaki çocuğa göz atmayı da ihmal etmiyordu. Çocuk fena halde sıkılmıştı. Bihter’i şaşkın bir merakla süzmek istemesine rağmen bakışları karşılaşınca utanarak hemen başını öne eğiyordu.</p>
<p>Zaten Bihter’i çocuklara lehimleyen garip bir bağ vardır. Bihter kendisini çocukların yanında her zaman daha özgür, daha kendisi hissetmiştir. “O’nu herkesten titizlikle sakladığı zamanlarda çocukların yanında hep, rahatça koşabilmiştir. Ama Bihter bu yüzden çocuklarla anılarını biraz da tatlı bir hüzünle hatırlar. Mesela teyzesinin küçük bir oğlu vardır ki Bihter bu çocuğu anaokuluna götürüp getirirken yolda birden koşmaya başladığı, çocuğa bu durumu nasıl açıklayacağını bilemediği günleri hiç unutamaz. Yolda elinden tutarak yürüdüğü bir çocuk Bihter koşunca mecburen onunla koşmakta, Bihter durunca yine onunla birlikte durmaktadır ki bu durum Bihter kendisine gelince ona çok dokunaklı gelmiştir hep. Teyzesinin oğlu Bihter onunla yürürken böyle aniden koşup durduktan sonra, biraz çekingen, masum bir sesle “Bihter abla...” diye sormuştu bir kez, “Sen neden böyle durup dururken koşuyorsun?”</p>
<p>Bihter bir an duraksamış, “Ne yaptığımı fark edemiyorum ki,” demişti.</p>
<p>Çocuk uzunca bir süre hiç sesini çıkarmadan yürümüştü. Neden sonra, birden yine aynı masum sesle “Bihter abla...” diye sormuştu, “Yani... şimdi sen... koşarken... Durduğunu mu zannediyorsun?”</p>
<p>Keşke Bihter koşarken durduğunu zannetseydi. Bihter koşarken bedenini hiçbir şey zannetmiyordu, çünkü Bihter zaten bedeniyle bağı tamamen koptuğunda koşuyordu. Bedeninin ne yaptığını bedenine geri döndüğünde hatırlaması bundandı.</p>
<p>Bihter’in karşıdan karşıya geçerken elinde çocukla birden arabaların önüne fırladığı, ama korna sesleriyle irkilerek durduğu oluyordu. Böyle zamanlarda Bihter yanındaki çocuğun eline sıkı sıkı yapışıyor, gözleri dolarak “Elimi sakın, sakın bırakma, olur mu,” diye yalvarıyordu; “Yine koşarsam, beni elimden tutup çek. Beni uyar, tamam mı?” Yürümeyi yeni öğrenen çocuklar Bihter’in bir duvardan diğerine koşmasını çok eğlenceli bularak tekrar ediyorlardı. Bihter’i heyecandan ve mutluluktan parıldayan gözlerle izledikten sonra yetişkinlerin yanına gelip iki duvar arasında neşeyle koşup duran bir çocuk, görenleri çok şaşırtmıştı. “Ah! Yaramaz nasıl da bir oyun icat etmiş kendine! Nereden aklına geldi acaba böyle bir şey?” diye konuşmuşlardı. Herkes, bir o duvara bir diğerine koşarken bir yandan kahkahalar atan bu çocuğa bakıp gülüyordu; sus pus oturan, Bihter’in annesi ve babası olmuştu sadece. Oyunun kaynağını görür görmez anlayan bir tek bu ikisi vardı ve ikisi de utançtan kıpkırmızı kesilmişti. Oradan arabayla dönerlerken, çıt çıkmıyordu hâlâ.</p>
<p>“Yeter be!” diye bağırdı kadın.</p>
<p>“Bana bak, önce yolda yürümesini öğren; anladın mı?!</p>
<p>Bak, bu yol, bu da insan, çıkarsın, ööyle dümdüz yürürsün, tamam mı? Öyle senin gibi başkalarına da çarpmazsın.</p>
<p>Çarptıktan sonra özür dilemek bir fayda etmiyor. Çarpmayacaksın ki özür de dilemeyeceksin.”</p>
<p>Bihter bu sefer avazı çıktığı kadar bağırmaya başladı ve ben de ne söylediğini de ilk kez o zaman anlayabildim: “The Girl with the Blue Cloak was living so, so, so happily in the Blue Forest! The Girl with the Blue Cloak was singing and dancing and running and flying happily all day in the Blue Forest and we could not even touch, even touch her hair! We could never touch her!!!”</p>
<p>“Küfür mü ediyorsun sen bana!” diyerek Bihter’in üstüne yürüdü kadın; “Ne diyorsun sen?!”</p>
<p>Bihter olduğu yerde dikilmiş, olanca gücüyle bağırmaya devam ediyordu. Kadın Bihter’i saçlarından yakalamak üzereydi. Gerisine bakmaya cesaret edemeyeceğimi hissettim. Gözlerimi kopacak rezalete yummak üzereydim ki, birden O’nu gördüm. Yeryüzüne insan kılığında inmiş bir melek kadar hafifti sanki yürüyüşü. Koyu kestane rengi gür saçları hareketli dalgalarla omuzlarından aşağı dökülüyordu; ela ışıkların çarpıştığı cesur bakışlı gözleri çakmak çakmaktı. Dik duruşu, kendinden emin haliyle teklifsizce gelip ikisinin arasında durdu; ve kadını Bihter’e doğru kalkmış kolundan sakince tutarak, o güne dek duyduğum en tabii sesle “Otobüsünüz geldi,” dedi; “Kaçırmayın.”</p>
<p>Kadın bir an, şaşkın, bakakaldı. Sonra yüz çizgileri sinirli hareketlerle oynadı, ağzı muhtemelen “Sana ne?”ye benzer bir sözle karşı çıkmak üzere açıldı ki, O, tekrar, çok doğal, sakin, ama kati bir sesle, konuştu: “Otobüsünüze binin.”</p>
<p>Ela gözlerindeki sarsılmaz ifade tüm sadeliğine rağmen öyle buyurgan, herhangi biriyle herhangi bir konuyu konuşuyormuş gibi dümdüz çıkmış sesi öyle kararlı, genç kadının her hali kendisine has bir tabiiliğin içinde öyle sağlam, öyle karşı konulmazdı ki, beriki bu sanki salt irade ve kuvvetten müteşekkil mahlukun karşısında artık yapacak başka şey bulamadı; bir şey söylemeden, otobüse yürüdü.</p>
<p>Bihter ela gözlü kadına teşekkür etmesi, hiç değilse bir şey söylemesi gerektiğini düşündü. Ama genç kadının olup bitenden öyle bihaber bir duruşu vardı ki sessiz kalmayı daha uygun buldu. Nitekim genç kadın da, fazla derin nefes almakta olan Bihter’e, sırf kendinden ibaret olacak kadar olağan bir tavırla çantasından çıkardığı şişeden birkaç damla kolonya ikram etti, ve sonra yine hiçbir şey söylemeden, uzaklaştı.</p>
<p>Bihter ela gözlü kadını bir yerden tanıdığını, bir yerden tanıdığını düşünüp duruyordu ki hatırladı: Alt katlarına yeni taşınan kadındı bu. Alt katlarına kimin taşındığı, Bihter için her zaman endişe konusuydu; çünkü Bihter’in koşma seslerine en yakından tanıklık edenler her zaman alt kattakilerdi. Babası, alt katlarına taşınan kiracıların bir yılı tamamlamadan taşınmasının Bihter’in koşmasına bağlı olduğunu söylediğinde Bihter’in ona hâlâ inandığı yıllardı. “Senin bir apartmanda yaşaman mümkün değil. Nereye taşınırsan taşın alt kattakiler, yan dairedekiler, hatta üst kattakiler senden rahatsız olacak,” diyorlardı ona. Sadece dünya değil, apartmanlar da Bihter’in barınmasına müsaade eden yerler değildi. Evde, sokakta, okulda yaşam koşulları Bihter’in koşmasına göre düzenlenmemişti. Bihter alt kattaki meçhul kimseleri rahatsız etmekten korktuğundan rahat koşamıyor ve bu nedenle tam anlamıyla rahatlayamıyordu. Babası sofrada Bihter’in gözlerine bakarak “Alt kata yeni biri taşınmış...” diyordu ve Bihter iliklerine kadar titriyordu. Biraz daha süre geçiyor, babası Bihter’e “Alt kata yeni taşınan adam bugün sahilde otururken yanıma yaklaştı. ‘Sizin evde... Sizin evde... Böyle, birdenbire başlayan ve birdenbire duran tuhaf sesler var. Evet evet, aynı söylediğim gibi: Birdenbire başlıyor ve birdenbire duruyorlar. Siz evde at mı yetiştiriyorsunuz?’ diye sordu,” diyordu. Bihter iliklerine kadar titriyordu. Bunların babasının onu korkutmak ve bu sayede koşmasını durdurmak için uydurduğu şeyler olduğunu çok sonra anlayacaktı. Bihter koşarken çok ses çıkarırsa evdekiler kızarak Bihter’e sesleniyorlardı. Öyle ki sesi çıkaran başka biri olduğunda da sese doğru “Bihter!” diye bağırır olmuşlardı artık. Bihter’in odası iki katlı dairelerinin üst katındaydı, ama Bihter koşarken bazen öyle çok ses çıkıyordu ki bunları iki, üç kat aşağıdakilerin de muhakkak duyduğunu söylüyorlardı ona. Bihter ezilip büzülüyordu. Bihter koşarken onu kimse görmesin diye odasının perdelerini sıkı sıkı örtüyordu. Babası “Dışarıdan baktım. Perdeler bööyle... böyle hareket ediyorlardı. Bir karaltı rüzgâr gibi gelip geçiyordu perdelerin önünden. İçeride tuhaf bir şeyler döndüğü hemen anlaşılıyordu. Sokakta herkes durmuş, orada ne oluyor acaba öyle diye senin pencerelerine bakıyordu,” diyordu Bihter’e ve Bihter iliklerine kadar titriyor, odasında kapılar ve perdeler sımsıkı kapalı olduğunda bile rahat koşamıyordu. Dışarıdan görünmemek için odasının ışığını hiç yakmıyor, sadece masa lambasının cılız ışığını kullanıyordu. Aynı şey odasının kapısı için de geçerliydi. Bu kapının bir kısmı koyu renkli buzlu camdandı ki Bihter bu kısmı resimlerle kapatmış olsa da babası içeride ata benzer hızlı bir karaltının oradan geçenlerin dikkatini hemen çektiğini, bu kapının, camlarının zangır zangır titremesinin şüphe uyandırdığını, Bihter’in odasında kapalı kapılar ardında yabani, acayip, dev bir hayvan yetiştirdiklerine dair tuhaf bir söylentinin giderek yayıldığını söylüyordu. Bihter iliklerine kadar titriyordu.</p>
<p>Bir başka sorun da halıların kaymasıydı. Bihter’in koştuğu yerler, halıların kaymasıyla kendilerini hemen ve yine haince ele veriyorlardı. Bihter o sırada nerede koştuğunu bilemediği için sonradan dönüp halıları eski yerlerine çekmek aklına bile gelmiyordu. Bihterler’in evindeki halılar hep değişik istikametlerde yamuk yumuk duruyorlardı. Ev ahalisinden biri ne zaman bir halıyı yerinden kaymış görse hemen Bihter’e dönüyor ve “Bihter!” diyordu kızarak. Bihter iliklerine kadar titriyordu. Bihter bir keresinde bir arkadaşını evlerine çağırmıştı. Oturdukları salona annesi girdiğinde “Evet, halı da kaymış...” demiş ve Bihter’e bakarak imalı imalı gülümsemişti. Bihter iliklerine kadar titremişti. Sonra Behzat salona uğramış ve çıkmadan önce Bihter’e dönerek “Halıyı görmedim sanma!” diye çıkışmıştı. Bihter iliklerine kadar titremişti. Sonra Bihter’in babası gelmiş, içeri girer girmez halıyı işaret ederek Bihter’e bakmış, işaret parmağını Bihter’e doğru sallayarak gülmüştü. Gülüyor olsa da öfkesi anlaşılıyordu. Bihter iliklerine kadar titremişti. Babası salondan çıkınca, arkadaşı şaşkınlıkla Bihter’e dönmüştü: “Sizin evde neden herkes aklını halıyla bozmuş böyle?”</p>
<p>Şimdi Bihter her koştuğunda alt kattaki ela gözlü kadını düşünüyordu. Aslında, belki Bihter’den gençti bu ela gözlü kadın; ama Bihter’den öyle başka bir olgunluğu vardı ki Bihter onu kendisinden çok yukarıda bir yere koymuştu çoktan. Bihter ela gözlü kadını daha dikkatli izlemeye başladı. Boyu dizlerine gelen sade, sıradan bir elbiseyi üstünden hemen hiç çıkarmayan, başı, omuzları, bakışları hep dimdik yürüyen, vücuduna, hareketlerine her daim hâkim, adımları hiç şaşmaz izlenimi veren, uzunca, mağrur, ağırbaşlı, çekici bir kadındı bu. Bihter onu ara ara kumral, saçlarının çoğu dökülmüş, dikkat çekecek derecede zayıf, aşırı halde dalgın bir adamı kolundan tutmuş dolaştırırken görüyordu. Adamın görünürde hiçbir sakatlığı yoktu, ama haline bakılınca nedense hasta olduğu zannı veriyordu.</p>
<p>Bihter ömründe hiç yapmadığı bir şey yaptı. Dalgın adamın evden çıktığını gördüğü bir gün elinde bir demet çiçekle alt kata indi; ela gözlü kadının kapısını çaldı.</p>
<p>“İyi günler,” dedi çekinerek; “Ben... üst kat komşunuzum.”</p>
<p>Ela gözlü kadın gülümsedi. Aynı şey daha önce yüzlerce kez tekrarlanmış gibi gayr-i ihtiyari geri çekildi, Bihter’i içeri buyur etti. Bihter kendisi için ardına kadar açılmış kapıdan, kararsızca da olsa, içeri yürüdü.</p>
<p>Bihter yaptığının tuhaf bir şey olup olmadığını bilmiyordu. Ama ela gözlü kadının yüzünde merak, şaşkınlık göremedi. Çıkabilecek tuhaf bir kavgayı önlediği gün gibi, şimdi de üzerinde o her şeyi olağan karşılayan mutedil hal vardı ela gözlü kadının. Bihter’in karşısında oturduğu yerde ne bir şey sormaya ne de söylemeye gerek duyarak, içinde oturdukları sessizliği hiç yadırgamadan, sadece, ama sadece o an yaptığı şeyi yaparak, bekledi. Bihter ela gözlü kadının ona “Bir şey alır mısınız?” diye sormamasını ümit etti. Ela gözlü kadın Bihter’e “Bir şey alır mısınız?” diye sormadı ve sadece sessizce bekledi.</p>
<p>“Beni içeri böyle kolay kabul ettiğiniz için teşekkür ederim,” dedi Bihter; “Ben de, bu yüzden geldim zaten galiba. Yani... Beni bu şekilde karşılayacağınızı tahmin ettiğim için... Hani, hiç şaşırmayan, sorgulamayan bir haliniz var ya, o yüzden... O günkü gibi...”</p>
<p>Bihter bir an duraksayarak gözlerini etrafta gezdirdi. Evde yok denecek kadar az eşya olduğu da ilk kez o zaman gözüne çarptı. Yalnız, ev bir sürü kâğıtlar, yok, kitaplar, evet kitaplar; ev karmakarışık duran eski kitap yığınlarıyla doluydu.</p>
<p>“O gün size teşekkür edememiştim,” diye devam etti Bihter; “Bugün gelişimin bir nedeni geç de olsa teşekkür etmek. Siz... Öyle harikaydınız ki... Gücünüz... Bunu ortaya koyuş biçiminiz... Beni çok etkiledi... Ben, hiç... böyle olamadım. Yani... Kendimi böyle dosdoğru ifade edecek cesaretten yoksundum hep. O gün, sizin yaptığınızı yapması gereken, en azından, sizin gibi davranması gereken, bendim. Ta başından beri bir nebzecik olsun sizin gibi davranabilseydim bunlardan hiçbiri de olmayacaktı zaten ya... Neyse. Ama, sırf cesaretinizin kendisi değil burada anlatmak istediğim. İnsanların çoğunda bu cesaret, belki de fazlasıyla, var zaten. Ama onların cesareti bugüne dek hep rahatsız etti beni... Ezdi, hırpaladı. Sizinki... Yani, aslında, siz... Bambaşkaydınız... Ben... Bir türlü başkaları gibi olamadım. Önüme koydukları yoldan gitmesini hiç bilemedim. Beceremeyişim, isteyemeyişimden de. Belli sorulara belli cevapları veren insanlarla anlaşamadım bir türlü. Ama başka türlüsüne, yani kendi soruları, kendi cevapları, kendi sorunları olanlara da rastlayamadım. Her yerde aradım onları. Kimse farkına bile varmadı derdimin. Artık ümidimi kaybetmiştim. Serseri kılıklı bir adam üzerlerine koştuğunda kaçmayan, uzun otobüs yolculuklarında çantalarına iyice sarılmadan da uykuya dalan, astım hastası olduklarını veya çocuklarının geçen bayram evlerine gelmediklerini tanımadıkları insanların fark etmesinden ölesiye korkmayan, saçlarını kendilerinden başka kimseyi düşünmeden tarayan, sabahları giymek için gerçekten kendi istedikleri kıyafeti seçen insanlar, belki de yalnızca romanlarda yaşıyor diye düşünmeye başlamıştım. O gün sizi görünce umutlarımın hepsi birden yeniden canlandı. Gelişimin diğer nedeni de bu işte. Buraya hem gelmek istememi hem de gelebilmemi sağlayan neden bu. Sizi... Tanımak istedim. Kim olduğunuzu bilmek istedim. Gücünüzün arkasında bir hikâye olmalıydı. Hikâyenizi öğrenmek istedim. Buraya bunun için, kapıyı ‘Kim o?’ diye sormadan açmayan, yabancıları bir sebep istemeksiniz içeri alamayan, iyice tanımadan hikâyeleri sorulamayan, aklınızdan geçenler önce belli kalıplara sarılmadan söylenilemeyen, şimdi size davrandığım gibi davranılamayan insanlardan artık bunaldığım için geldim. Başka makul mazeretim yok.”</p>
<p>Bihter yanılmamış olmalı ki genç kadın onu herhangi bir tepki göstermeden dinlemeye devam etti. Bihter içinden geçeni saklamadı. “Öyle çok görüp geçirmiş bir haliniz var ki,” dedi, “artık hiçbir şey sizi şaşırtamaz, kızdıramaz, üzemez gibi.”</p>
<p>Genç kadın hafifçe gülümsemekle yetindi. Bihter’e her zamanki tabii tavrıyla -ve yine ona sormadan- bir fincan kahve ikram ettikten sonra arkasına sakince yaslanıp, ağzından dökülür gibi rahat çıkan cümlelerle konuşmaya başladı.</p>
<p>“Bu cesaret dediğiniz, belki de cesaret değildir. Kaybedecek hiçbir şeyim yok benim. O yüzden böyle korkusuzum. Ama korkusuzluk, cesaret midir?”</p>
<p>“Çocukluğumda, evet, o zaman galiba, cesur olduğumu sanırdım. Babam insanların kendilerini cesur zannetmelerini sağlayan şekillerle yetiştirdi beni. Daha küçücükken poligona götürür, atış talimi yaptırırdı bana. Yaşımı doldurur doldurmaz da ruhsat alıp bir silah koydu cebime zaten. Silah, binicilik, atıcılık; gerçekte var olmayan bir efsanenin özenti parçalarıymış gibi geliyor hepsi şimdi bana. Ama o zamanlar bunu anlayamayacak denli tecrübesizdim. Annem onu hatırlayamayacağım kadar küçük bir yaştayken ölmüş. Babam herhalde onun eksikliğini bu güç simgeleriyle doldurmak istedi hayatımda. Benimle ciddi mânâda ilgilenirdi. Ona inanırdım. Arkadaşlarım babamın bana düşkünlüğünü kıskanırlardı. Benim çocukluğumun, genç kızlığımın geçtiği dönemde çok az baba kızına sevgisini bu kadar açık ifade edebilmiştir. Herhalde çocukken bendeki güç olduğunu sandığım şey kaynağını gerçek bir güçten değil, babamın beni boğduğu o yoğun ilgiden gelen böbürlenmeden alıyordu. Ama bunun farkına çok geç, ancak seneler sonra, babam bir kadınla evlenip ben de gördüğüm ilgiyi yavaş yavaş yitirmeye başlayınca varabildim. Babam herhalde artık büyüdüğüme, ona eskisi kadar ihtiyaç duymayacağıma kanaat getirmiş olacak ki, yıllar süren bekâr hayatından sonra birden evleniverdi. Başlangıçta değişen çok bir şey olmamıştı. Babam bu evliliği rahat kabullenebilmem için benimle yine elinden geldiğince ilgilenmeye çalışıyordu. Evlendiği kadının da bana fena muamele ettiğini söyleyemem. Ama her şey oğulları doğduktan sonra başladı. Babam doğumu olgunluk çağına tesadüf etmiş bu yeni çocuğu çok coşkun bir sevinçle karşıladı. Babamı bir zamanlar bana gösterdiği ilgiyi, sevgiyi şimdi bu çocuğa, üstelik de fazlasıyla yöneltmiş görmek beni çok zayıf bir noktamdan yaralamıştı. Herhalde o yaşa kadar babama çok bağlanmış, hatta yaslanmış olacağım. Hayatımda babamdan başka sevip güvendiğim kimse olmadığını ilk kez o zaman fark ettim. Halbuki küçük diye çok ilgi gösterdiği bu çocuğun, yanında öz be öz bir annesi de vardı.</p>
<p>Yirmi üçüncü yaş günümdü. Babamın beni uzun zamandır ne kadar ihmal ettiğinin farkına o gün varacağını, odama gelerek son yıllardaki ilgisizliğinden ötürü benden af dileyeceğini hayâl ediyordum. Zira babam daha önce doğum günlerime çok özel bir önem verir, o günlerde beni elinden geldiğince şımartabilmek için fırsat kollardı. Sabah uyandığımda her yeri balonlarla süslenmiş bulurdum.”</p>
<p>“İstediğim şeyler muhakkak alınmış olurdu. Babam yanımdan bir an olsun ayrılmaz, ve o gün ben ne istiyorsam o yapılırdı. Babamın o gün eski doğum günlerimi hatırlayarak beni ne zamandır bir köşede unutmuş olmaktan, önceki yıllara nazaran çok sönük geçmiş son doğum günlerimden pişmanlık duyacağından emindim. Bütün gün odamda babamın akşam işten dönüp de bana o güzel günleri tekrar vaat edeceği saati bekledim. Birkaç yıldır içimde biriktirdiğim acı nihayet konuşulacak, son bulacaktı. Sabırsızlıktan yerimde duramıyordum. Ama babam geldiğinde odama çıkmak yerine merdivenlerden üç yaşındaki kardeşime ‘Ferhat! Hazır mısın? Hadi bakalım, lunaparka gidiyoruz!’ diye seslendi ve kollarına atılan Ferhat’ı gösterişli bir sevgiyle kucakladı. Onları odamın aralık kapısından izliyordum. İçimde ısrarlı bir ses bunun beni aldatmak için düzenlenmiş bir şaka olduğunu, babamın az sonra cebinden küçük bir paket çıkararak odama geleceğini yineliyordu. Ama öyle olmadı. Babam birkaç dakika geçmeden kapıda hazır eşiyle birlikte minik, mesut oğullarını eğlendirmek üzere, tasasız, lunaparkın yolunu tuttu. Beni sormamış, çağırmamış, odama uğramamıştı bile. Unutulmuştum! Başımdan aşağı bütün hücrelerimin bir anda uyuştuğunu hissettim. Olduğum yerde kalakalmıştım. Onlar az önce güle oynaya gezmeye çıkmış üç kişilik bir aileydi ve bu mutlu aile tablosunda bana yer yoktu. Onları dışarıdan izlemiş, ve orada, dışarıda kalmıştım. Fazlalıktım. Evet, fazlalıktım. Başka da hiçbir şey değildim. Üstelik, bu üç kişilik ailenin yaşadığı hayat, olduğu gibi yabancıydı bana. Ortak hiçbir noktası olmayan bir hayatı paylaşıyorduk aynı evde.</p>
<p>Güçlü değildim, ama çocukluğum boyunca okşanıp beslenmiş gururum hâlâ dimdik ayaktaydı. Neredeyse hiç düşünmedim. Gizli bir güç tarafından yönetilir gibi dosdoğru evden çıkıp alt kattaki kiracımızın zilini çaldım. Küçük dairesinde yalnız yaşayan Senai kapıyı her zamanki dağınık kılığıyla açtı. Bir an bile düşünmeden, ‘Gidiyorum,’ dedim; ‘Benimle gelir misin?’ Başını hiç tereddüt etmeden salladı.</p>
<p>Beni o gün Senai’ye götüren nedenler arasında büyük bir aşk, heves veya ideal birliği gibi kulağa nispeten makul gelen etkenlerin olmayışı akıldışı görünebilir. Halbuki bizi birbirimize yaklaştıran çok daha mühim bir ortak bağımız vardı. Senai toplum hayatına hiçbir zaman beklendiği gibi bir uyum sağlayamamış, yaradılışı buna müsaade etmemişti. Çoğunluğun anlayışına göre ‘kafasını tarihle bozmuş, tarih kitaplarının içinde kaybolmuş’ bir gençti Senai. Tarihe karşı, herkesin aşırı bulduğu bir merakı vardı. Nitekim üniversitede de tarih okumuştu. Tanıştığımız sıralarda doktora teziyle meşguldü. Ama Senai’yi diğer insanlardan farklı kılan, tarihe ilgisi değil, onun içinden bir türlü çıkıp da gündelik hayata karışamamasıydı. Senai sık sık, transa geçer gibi dalıp gidiyor, sonra Neron’dan, Abdülhamit’ten, Lincoln’den bahseden cümleler sayıklayarak sıçrıyordu. Garip olan, sayıkladıklarının Senai’nin normal yollarla öğrenemeyeceği kadar özel, gizli veya bize yansıtılandan çok başka oluşuydu. Mesela Senai gayet aklı başında sohbet ederek çayını yudumlarken aniden, daldığı sabit bir noktada taş kesiliveriyor, süresi belirsiz bir zaman sonra birden ‘Hayır, hayır, Zâhirüddevle!’ diye haykırıyordu, ‘II. Gıyaseddin Keyhüsrev’i tahttan indirebilmek için devlet adamlarını birer birer öldürten kişi Saadettin Köpek değildi! Saadettin Köpek yalnızca Zâhirüddevle’nin planlarının maşası oldu! Mübarizüddin Armağanşah bile aslında Zâhirüddevle’nin emrinde çalışıyordu. Onları oyuncağı gibi kullanan Zâhirüddevle’ydi!’ Hemen herkes bunların Senai’nin sanrılara yatkın zihni tarafından uydurulan deli saçmaları olduğundan emindi. Ama Senai’nin geçmişten haberler ilham edilen bir nevi geçmiş Nostradamus’u olduğuna inananlar, hatta sayıkladıklarını bir bir not edip araştıranlar da vardı. Bense yalnızca Senai’ye inanıyordum. Benim için önemli olan hangi tarafın haklı olduğu değil, ama Senai’yi olduğu gibi kabul edebilmekti. Çünkü tarihî meselelere duyduğu alaka her halükârda desteklemeye değer şiddetteydi. Bir kere, müthiş bir tarihî bilgisi vardı. Tarih kitaplarının arasında yaşadığını söyleyebilirim. Gece gündüz durmadan okuyor, tarihle ilgili bütün kitapları ezbere biliyor, aklına takılan her detayı sonuna kadar araştırıyordu. Enerjisinin tamamını bu işe adamıştı. Kendini vakfetmekte öyle samimiydi ki hep meczup kılığında dolaşıyordu. Saçları her zaman karmakarışıktı. Elbisesinin ütülü veya düzgün olduğuna hiç rastlamadım. Düzeni, saati, prensibi, hepsi, her şeyi tarihti. Ama o bu hali içinde hep mutlu, huzurluydu. Çünkü, kabul edilmiş tüm sosyal otoritelerden dışlanmak pahasına kendi bildiği, istediği hayatı yaşıyordu. Beni ona çeken bu oldu. Çok insan çok şeye sahiptir, ama istediğini yaşayabilme cesareti ender rastlanan kimselerin göze alabildiği bir ayrıcalık. Nitekim Senai bildiği yolda ısrar etmekte öyle inatçıydı ki doktoradan sonra çalışmalarını bir üniversite otoritesine bağlı kalarak sürdürebilmek bile artık onun için imkânsız oldu. Ben de hem tabiatım hem de yetiştiriliş tarzım gereği çok asi, mağrur ve dikbaşlıydım. Herhalde biraz da yabani olsam gerek. O zamana dek babamın dışında kimseye fazla yanaşmadığımı fark ediyorum. Özgürlüğüne fazla düşkün bir genç kızdım. İşte, artık beni o evde tutacak hiçbir nedenim olmadığını anlamıştım ve başımı alıp çıkacağım yolculukta bana, dayatılan hiçbir şeye başkaldırmaktan korkmayan bir arkadaşın eşlik etmesini tereddüt etmeksizin arzuladım. Biz, kimselerinkine benzemeyen bir yolculuğa çıktık; kimselerin töreni, gelinliği, damatlığı, alyansı, takısı olmayan bir vilayet odasında nikâhlanarak evlendik, ve kurallarını ikimizden başka kimsenin koymadığı bir hayat üstünde sözleştik.”</p>
<p>Bihter genç kadını gözlerini kırpmadan dinliyordu.</p>
<p>“Adınız nedir?” diye sordu birden.</p>
<p>“Revnâ.”</p>
<p>“Sizinle tanıştığıma memnun oldum,” dedi Bihter; “Benim ismim de Bihter.”</p>
</body>
</html>