<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="BookStyles.css" type="text/css" rel="stylesheet"/>
</head>
<body>
<h2>Revnâ anlatıyor</h2>
<p class="fPrg">O gün okuldan eve döndüğümde ilk kez Ferit Bey’le Nevzat’ı salonda otururlarken buldum. Üstelik Perihan Hanım da yanlarındaydı.</p>
<p>“Seninle önemli bir meseleyi konuşmak istiyoruz,” dediler.</p>
<p>Sonunda Ferit Bey söze “Bir süredir Cemre’nin istikbali, eğitimi üstünde tartışıyoruz,” diye başladı; “Onu özel bir okula yollamaya karar verdik. Doktorunun ne zamandır tavsiye ettiği bir yatılı okul vardı zaten. Geçenlerde gidip gördük. Gayet hoşumuza gitti. Cemre gibi çocuklarla gece gündüz ilgileniyorlar yakından.”</p>
<p>Perihan Hanım öyle duygulanmıştı ki ağlıyordu.</p>
<p>“Düşündük, taşındık. Okulun eğitim masraflarını karşılayabilmek için Yanık Köşk’ü satmaya karar verdik. Eh, burası bize çok büyük. Hem eski, yanık. Artık pek işe yaramaz. Araziyi satın alıp yerine lunapark yapmak isteyen biri vardı zaten. ‘Peki,’ dedik sonunda. Elimize geçen parayla kendimize bir daire satın almayı düşünüyoruz. Eğitim masraflarından arta kalan buna rahat rahat yetiyor.”</p>
<p>Neden bilmiyorum, bu evde geçirdiğim onca seneden sonra ben de çok duygulanmıştım. Perihan Hanım’la birbirimize sarılıp ağladık.</p>
<p>O gece sevincimden geç saate kadar uyuyamadım. Tam dalmak üzereydim ki pencereme atılan bir taşla yataktan fırladım. Seray pencerenin altında dikilmiş, aşağı inmem için işaret edip duruyordu.</p>
<p>“Ne işin var bu saatte burada?” dedim.</p>
<p>“Bırak şimdi saati,” diye seslendi; “Hemen aşağı gel!”</p>
<p>Çok öfkeliydi. Hırsını yoldan çıkarmak ister gibi hızlı hızlı yürüyor, burnundan soluyarak konuşuyordu. Anlam veremediğim, ipe sapa gelmez şeyler söylüyordu nedense.</p>
<p>“Deli bu kadın! Akşam, semtinin yakınından geçiyordum. Bir uğrayayım da düşüncesi hâlâ değişmiş mi değişmemiş mi öğreneyim dedim. Yok! Saatlerce konuştum, ikna edemedim. Tutturmuş; o benim kızımın kitabı, davayı geri çekmeyeceğim diyor! Ne söylesem fayda etmedi.”</p>
<p>“Defter de kitap da benim sorumluluğumda. Suçu üstüne alan benim. Reha bir avukatla görüşecekti dün. Sen boş ver davayı. Hem... Bakarsın, mesele hallolur bir şekilde. Defterin anneme ait olduğunu kanıtlarım belki... Yani... O kadının ‘Revnâ’ dediği sözde üvey kızının benim annem olduğunu...”</p>
<p>“Hayır! Boş veremem! Kadın bana neler neler dedi, biliyor musun? Birkaç şey soracak oldum üvey kızına dair. ‘Amacın nedir?’ dedi!”</p>
<p>Yanık Köşk’ün arkasındaki küçük mezarlığın kıyısından geçiyorduk. Seray yol üstünde gördüğü büyük bir taşın üzerine çıktı ve kollarını iki yana açarak var gücüyle bağırdı:</p>
<p>“Amacım, Türkiye Cumhuriyeti’nin bölünmez bütünlüğünü kötü emellerime alet ederek bölmek, yıkmak, parçalamak ve düşmanlara yedirmektir!”</p>
<p>“Delirdin mi!” dedim kısık bir sesle. “Neler saçmalıyorsun? Hem de bu saatte!”</p>
<p>“Amacım,” diye bağırdı, “Türk istiklali ve cumhuriyetini ilelebet yok etmek, yerine dünyanın en gelişmiş Yarasaları Rehabilitasyon Merkezi’ni kurmaktır!”</p>
<p>“Ne yapıyorsunuz siz burada?!” diye bağıran bekçi önümüze dikildi.</p>
<p>“Memleketi yıkıyoruz!” dedi Seray hiç istifini bozmadan.</p>
<p>“Seray, yalvarırım kendine gel!” diye inledim. “Ne oldu bu gece sana böyle?”</p>
</body>
</html>