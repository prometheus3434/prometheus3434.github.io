<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="BookStyles.css" type="text/css" rel="stylesheet"/>
</head>
<body>
<h2>Gizli Özne anlatıyor</h2>
<p class="fPrg">Bihter’in anneannesini götürdüğü nörolog, yaşlı kadının şikâyetlerini sıraladığı kâğıdı sonunda elinden alarak kendisi okumaya başladı:</p>
<p>“Halsizlik... Başın tepe kısmında ağrı... Eğilince sersemlik... Bulantı... Koşma... Koşma? Nedir bu ‘koşma’?”</p>
<p>“Koşma torunumun şikâyeti doktor bey. Size fikir danışmak için not ettim.”</p>
<p>Doktor soran gözlerle Bihter’e baktı.</p>
<p>“Ben... Ne yaptığımın tam farkında olmadan koşuyorum da.”</p>
<p>İlgilenen doktor peş peşe birçok soru sıraladıktan sonra elini keşfinden emin bir tavırla masaya vurarak “Epilepsi,” diye özetledi; “Siz epilepsi nöbeti geçiriyorsunuz!”</p>
<p>“Nasıl olur? Bir kere benim koşmalarım tamamen kontrolüm dışında değil.”</p>
<p>“Fark etmez. Yarı bilinçli-yarı bilinçsiz türden nöbetler geçiriyorsunuz.”</p>
<p>“Ama ben çok kez EEG çektirdim; hiçbir şey çıkmadı.”</p>
<p>“Çıkmayabilir. Çıkma olasılığı her zaman daha düşüktür zaten.”</p>
<p>“İyi ama... Epilepsi sara değil mi? Benim öyle bayıldığım, kendimden geçtiğim falan hiç olmadı ki...”</p>
<p>“Elbette. Bu çok normal. Ben epilepsi, yani halk arasındaki adıyla sara derken, o kadar ilerlemiş, mühim bir vakadan söz etmiyorum. Jeneralize olmuş, bütün beyni etkileyen epilepsi sizin dediğiniz. Benim bahsettiğim yalnızca lokal bir epilepsi. Etkisi sınırlı. Epilepsi öyle çeşitli, öyle geniş bir kavram ki! ‘Sara’ deyince hemen korkuyor halk. Halbuki çok insanda var sara. Geceleri altını ıslatma, epilepsi nöbetidir; tik, epilepsi nöbetidir; kolunu bacağını oynatma, epilepsi nöbetidir; uykuda sayıklama, dolaşma, epilepsi nöbetidir. İrili ufaklı sayısız kollara ayrılan bir derya epilepsi. Herkes kendini incelesin, herkeste çıkar.”</p>
<p>“Siz şimdi, benim gibi koşan başkaları da olduğunu mu söylüyorsunuz?”</p>
<p>“Herkesinki başka türlü. Tastamam aynı olması gerekmez, ama benzerleri vardır muhakkak. Kimisi zıplar, kimisi karşısındakini tokatlar. Beyinde uyarılan bir nokta var, ve o nokta her uyarıldığında kişi kendisine has bir tepki veriyor. Zannedildiği gibi üzülecek, kötüye yorumlanacak bir hastalık değil bu. Neyzen Tevfik’ten Dostoyevski’ye kadar birçok sanatçı epilepsi. Zekası kıvrak çalışan ve sanatsal yetenekleri kuvvetli insanlarda çok sık rastlanır epilepsiye. ‘Sanatçı hastalığı’ deriz hatta bu yüzden. Müziğe hassasiyetleri çok yoğun olduğundan, müzik duyduklarında nöbet geçiren müzisyenler var.”</p>
<p>“Ben... Hâlâ inanamıyorum. Şimdiye dek o kadar çok uzmana danıştım ve o kadar az cevap alabildim ki. Bunun epilepsi olduğundan bu kadar emin misiniz?”</p>
<p>“Kesinlikle!”</p>

<p>Doktor ellerini masada birbirine kavuşturdu.</p>
<p>“Bakın, bu teşhisimde bir yanılma payı olduğuna ihtimal veremiyorum. Anneannenizin sağlık şikâyetleri benim uzmanlığımın ancak yan dallarını ilgilendirebilecek konulardan müteşekkil; halbuki sizin durumunuz doğrudan benim alanıma hitap ediyor. Bizim ana meselemiz epilepsi. Ama tekrar tekrar EEG çektirerek kesin teşhise ulaşmaya çalışmayı çok yorucu ve gereksiz buluyorum. Bunun yerine sondan başa, çözümden teşhise gideceğiz. Beyin dalgalarını nötralize edecek yegâne epilepsi ilacını, Depakin’i kullanacaksınız ve size taahhüt ediyorum ki nöbetleriniz bir aya kalmadan bıçak gibi kesilecek.”</p>
<p>“Geçirdiğim şey gerçekten eplektik nöbetlerse, bu ilacın onu durdurabileceği kesin mi? Çünkü... On iki yaşından beri ömrümün her günü onlarca kez koştum ben. Böyle birden değişebilmem mümkün mü?”</p>
<p>“Evet! Depakin her tür eplektik nöbetin kesilmesinde etkilidir ve hiç şüphem yok ki siz eplektik nöbet geçiriyorsunuz. Bunu herkese bu kadar kolay söylemem.”</p>
<p>Epilepsi... Hiç kimse hastalığını, ya da hastalığının ismini bu kadar çok sevmemiştir. Bihter o gün doktorun muayenehanesinden ayakları heyecandan yere değmeden çıkarken “o”nun “epilepsi” olmasını bütün kalbiyle diliyordu. “O”na bir isim koyabilmek, “Neyin var?” diye sorduklarında “epilepsi” de olsa bir cevap verebilmek, “o”nu Herkesin Dünyası’nda karşılığı olan bir kelimeyle adlandırabilmek, açıklayabilmek... yaşlılıkta gelen beklenmedik umutlar gibi güzeldi. Sürekli fısıldıyordu Bihter; “Epilepsi...” diye fısıldıyor ve gülümsüyordu. Bihter bu kelimeyi harf harf, nokta nokta sevdi.</p>
<p>Bihter hemen o gün, muayenehaneden çıkar çıkmaz eczaneye koşarak Depakin’i satın aldı ve hiç beklemeden içti. O günden sonra da Depakin’i hiç aksatmadan kullandı. Fakat “o”nda hiçbir değişiklik olmuyordu. Nörolog Depakin’in önünde sonunda tesir edeceğinden emin olduğunu, belki miktarın yetersiz kaldığını söyleyerek ilacın dozunu arttırdı. Ama yine hiçbir şey değişmedi. Doktor çok şaşırmıştı. Bihter’e ilacı kullanmaya yine de devam etmesini, Depakin’in geç bile olsa mutlaka sonuç vermesi gerektiğini söyledi. Bihter doktorun öğütlerini aralıksız uyguluyordu.</p>
<p>Bihter bu arada boş durmuyor, epilepsiyle ilgili haber aldığı bütün konferanslara katılıyor, gördüğü bütün kitapları okuyor, eline geçen ansiklopedilerde epilepsi hakkında ne kadar madde bulursa hepsini tarıyor, tanıdığı bütün doktorlara, epilepsi hastalarına, epilepsiye dair sorular soruyordu.</p>
<p>Öğrendiklerinden, daha önce rastlanmış bazı eplektik nöbetleri kendisininkilere çok benzetti. Bir keresinde de epilepsi hakkında daha çok bilgi edinebilmek için gittiği bir hastanede nöbet geçiren bir hastaya rastlamıştı ki, kızın nöbet esnasında oturduğu yerden sürekli öne eğilip kalkarak, Bihter’in her zaman yaptığı bir hareketi aynen tekrarlaması Bihter’i çok şaşırttı.</p>
<p>Sekiz ay sonra Bihter beş yüz miligramlık Depakin’i günde iki sefer almak suretiyle düzenli olarak uzun zamandır kullanıyordu; ve hâlâ hiçbir değişiklik olmamıştı. Doktor hayretle “İnanamıyorum buna!” diye haykırdı; “Teşhisin doğru olduğundan emindim. Şimdiye dek çoktan etki etmesi gerekirdi. Nasıl, nasıl olur da bunca zaman hiçbir fayda vermez...”</p>
<p>Açıktı ki Bihter’in koşması epilepsiden değildi. Ama doktor gibi, Bihter de bu durumu bir türlü kabullenemiyor, “o”na herkes tarafından kabul edilir bir isim vermeyi çok istiyordu. Epilepsi hakkında elinden gelen en ciddi araştırmayı yapmaya karar verdi. Nitekim Bihter psikoloji bölümünü de koşmayla ilgili durumunu daha iyi anlayabilmek için seçmiş, tez ve araştırmalarında, koşmasını açıklayabilecek konularda yoğunlaşmıştı. Ne var ki çok aramasına rağmen dünyada kendi koşmasına benzer bir tek vakaya dahi rastlayamamıştı. Koşmasını niteleyebilecek herhangi bir uyduruk isme, tanıya muhtaçtı; ama koşması yeryüzünde hiçbir kategoriye girmiyordu. Mesela Tourette sendromu da kişinin farkında olmadan yaptığı, Bihter’inki gibi tekrarlayan istemsiz hareketlere verilen addı; fakat Bihter’in koşmasına Tourette sendromunda olduğu gibi sesli tikler de eşlik etmemişti hiç. Biri Bihter’i koşarken görüp de ona “Neyin var?” diye sorduğunda Bihter’in vereceği bir cevap olsaydı keşke; tek istediği buydu.</p>
<p>Bihter ertesi gün, dergi, kitap, makale, araştırma yazısı, öğrenci tezlerinde epilepsiyle ilgili bulabildiği ne kadar bilgi varsa hepsini kendisine göre bir düzenle derleyip toplamak üzere, Çapa Tıp Fakültesi kütüphanesindeydi. Burada zannettiğinden de fazla kaynakla karşılaştı. Epilepsi eşeledikçe altından yenileri çıkan birbirinden ilginç konularla öyle zengindi ki Bihter bundan sonra her gününü kütüphanenin nöroloji ve psikiyatri kitapları arasında geçirmeye başladı. Öğrendikçe merakı, öğrenme açlığı da artıyordu.</p>
<p>Bihter’in Tıp Fakültesi kütüphanesindeki tek sorunu, ara ara bastıran koşma isteğini karşılayabileceği hiçbir yer bulamayışıydı. Bihter kütüphanede bazen sıkıldığında, onu iki yanından çevreleyen yüksek kitap raflarının arasında koşmayı çılgınca arzuluyor, ama vücudunu sürekli dürtükleyen bu hisse, karşısına her an biri çıkabileceğinden gem vurmaya çalışıyordu. Yine de, tabii ki, her zaman olduğu gibi, bunda yüzde yüz başarılı olduğu söylenemezdi. Kütüphanede ders çalışan tıp öğrencileri masaların etrafında gezinen, ara ara başı önünde, tuhaf bir dalgınlık içinde yürüyen, bazense koşacakmış gibi birden olduğu yerden fırlayıp yine birden duruveren bu kızı psikiyatri ve nöroloji kitaplarının bulunduğu raflar etrafında, ellerinde kalın ciltli kitaplarla her gün görüyorlar, ama ne yapmakta olduğuna tam bir anlam veremiyorlardı.</p>
<p>Bihter yine sıra sıra kitap raflarının arasında bunaldığı bir gün, elinde karıştırmakta olduğu kitabı birden bırakarak fırladı. Onu gizleyen yüksek raflar arasında süratle birkaç metre koştuktan sonra aniden karşısında bulduğu masaya, artık nerdeyse refleks haline gelmiş bir hareketle her zaman aynen tekrarladığı gibi, iki eliyle tutundu, ve geride kalan iki ayağıyla mümkün olduğunca yükseğe sıçrayarak hızını kesmek suretiyle birden durdu. İşte o zaman, masanın diğer tarafında oturduğunu fark ettiği gençle burun buruna geldi. Genç adamın Bihter’in gözlerinin içine cesurca dikilmiş bakışları hiçbir şey söylemiyordu. Bihter bir an, ne söyleyeceğini bilemedi. Ama sonra, her gün ayrı bir çaresini bulmaya uğraşmaktan artık bıktığı bütün açıklamalara meydan okurcasına gülerek “Affedersiniz,” dedi, “Ne yaptığımı fark edemeden koşuyorum da, ondan oldu!”</p>
<p>“Bunu biliyorum,” dedi genç adam, yüzüne bir anda yayılan tebessümle. “Günlerdir böyle yürürken izliyorum sizi. Fark etmediğiniz her halinizden belli zaten.”</p>
<p>“?”</p>
<p>“Daha fazlasını bilmeyi arzu ederim. Bana bunu ta başından, bütün detaylarıyla anlatmak ister misiniz?”</p>
</body>
</html>