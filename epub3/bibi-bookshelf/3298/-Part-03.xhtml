<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="BookStyles.css" type="text/css" rel="stylesheet"/>
</head>
<body>
<h2>Revnâ anlatıyor</h2>
<p class="hYrs">Yedi yıl önce</p>
<p class="fPrg">Elimde zor taşınan eski bir valizle hem ürkek hem heyecanlı Yanık Köşk’e girdiğim gün, bana tarif ettikleri üzere dümdüz yürüdüğüm sofada kimsecikler yoktu. Avluda uçuşan güvercinlerin kanat vuruşları duyuluyordu, ama ölü sessizliğiyle döşenmiş hareketsiz evde, tüm havaya dağılmış keskin kahve kokusundan başka hiçbir şey yaşamıyor gibiydi. Kahve kokusunu korkak adımlarla takip edince vardığım büyük, beyaz kapıyı çalmaktan başka yapacak şey gelmedi aklıma.</p>
<p>“İyi günler, ben Revnâ Yenal,” diye seslendim; “Evdeki çocuk için gelen hemşireyim.”</p>
<p>Kapıyı dağınık saçları, terlemiş kırmızı yüzü, kolları dirseğine kadar çekilmiş pejmürde gömleğiyle şişmanca bir kadın açtı. Kadının dolgun bedeni arkasında, çok büyük bir eski mutfağın o sırada içerisinde yoğun çalışıldığı belli olan karmakarışık görüntüsü yükseliyordu. Muhtemelen yemek hazırlığı için çıkarılmış kap kacak ile yiyecek malzemeleri, mutfağın geniş çevresini üç taraftan kuşatan tezgâhın üzerine gelişigüzel dizilmişlerdi. Ortadaki masada, marketten yeni getirilmiş birkaç dolu poşet ile kese kâğıdı göze çarpıyordu. Fakat o an bu eski konak mutfağına yegâne nazlı hareketiyle hâkim olmuş tek canlı, ocakta kaynayan cezveden etrafa dağılan keskin kahve kokusuydu. Kadın, bizi ve sardığı eşyaları sanki kucağında sallayan bu kahve kokusu içinde bana basit bir kukla gibi görünerek ocağı gösterdi:</p>
<p>“Kahve yapıyordum da,” dedi. “Biraz içeri girip otursana.” Acele hareketlerle işinin başına dönen kadın aynı hızla bir yandan kahve fincanlarını çıkarıp bir yandan da doğrayacağı soğan ve domatesleri seçerken hiç durmadan konuşuyordu.</p>
<p>“Bahtiyar Bey’in kahve saatidir bu. Hiç aksamaz. Tam bir tiryaki. Her yemekten en az bir saat evvel mutlaka içer kahvesini. Gerçi usulen diğerlerine de götürürüm bazen ama, onların yataklarından doğrulup kahveye uzandıkları bile olmaz genelde. Ama Bahtiyar Bey her şeyi saatinde ister. Sanki diğerleri kural bilirmiş gibi!”</p>
<p>Ev çok sessizdi. Neden bahsettiğini anlayamıyordum.</p>
<p>“Evde bizden başkaları da var mı?” diye sordum hayretle, oturduğum yerden.</p>
<p>“Tabii,” dedi kadın; “Bahtiyar Bey’in oğluyla torunu, sonra diğer torunu Cemre, evden dışarı hiç çıkmazlar. Ben yalnızca çalışıyorum burada. Gündüzleri gelip yemeği yapar, ortalığı temizler, akşam olunca kalkar evime giderim. Zaten benden başka da girip çıkan olmaz bu eve pek. Bahtiyar Bey desen, çocukları da hayvanları da içeri sokmaz. Bahçeye giren kedileri, kuşları bile kovdurur. Karanlık odasında tek başına oturur bütün gün. Ferit Bey’le Nevzat gündüzleri uyur, akşam olunca kalkarlar. Gece de kâğıtlarından, kitaplarından kimsenin yüzlerini gördükleri olmaz doğru dürüst. Cemre’ninse varlığı yokluğu bir zaten.”</p>
<p>“Ne iş yapıyorlar?”</p>
<p>“Ne iş yaptıklarını ben de anlamadım,” dedi, kahveyi fincanlara dağıtırken. “Mirasyediler galiba. Kiralarla geçiniyorlar muhakkak. Kimsenin haberi yok yaptıkları işten.”</p>
<p>Tepsiyi götürürken onu takip etmem için işaret etti. Kapıdan çıkmadan önce:</p>
<p>“Burası çok garip bir evdir,” dedi birden elinde tepsiyle bana dönerek. “Göreceksin, neyin nasıl yürüdüğünü anlamak çok zor burada.”</p>
<p>Onu, köhne duvarlarında boyası çoktan eskimiş evin geçtiğimiz karanlık koridorlarında, gıcırdayan ahşap merdivenlerinde içimde sürekli artan bir korkuyla izledim. Burada hayat uzun zaman önce sükut etmiş gibiydi. Bahtiyar Bey’in çatı katına gizlenmiş kuytu bölmesine vardığımızda kadın kahveyi masanın üzerine usulca bırakarak yanımızdan çekildi. Küçücük odadaki her şeyin üstünü örtmüş karanlık, etrafta varlığı hissedilen bir sürü ufak tefek eşyanın detaylarını açıklamıyordu. Kapalı perdelerin arasından sızan loş ışık Bahtiyar Bey’in esmer yüzünü ancak belli belirsiz aydınlatabilmekteydi. Sert bakışları altında titreyen ellerimle ona mektubu uzattım. Bu, kendisinin gazeteye verdiği ilanla ilgili kısa yazışmalarımızdan sonra, beni işe kabul ettiğini bildirdiği mektubuydu. Mektuba şöyle bir göz attıktan sonra aynı sert sessizlikle beni süzmeye devam etti. On sekiz yaşındaydım. Bahtiyar Bey’in evin içinde hiçbir şekilde çocuk istemediğini biliyordum; gazete ilanında dahi çocuksuz bir bayan arandığı özellikle belirtilmişti. O, hükümran bakışlarının kollarında öyle güçlü, bense saklanmaya çalıştığım eski kıyafetlerimin içinde öyle sıkılgandım ki, bir an bana bakıp “İyi ama, sen daha kendin çocuksun!” diyeceğinden korktum. Yaşımın gençliğini bir eksiklik, yeri doldurulmaz bir özür gibi iliklerimde duyuyordum. Gittiğim her yere; girdiğim her yeni mecliste, tanıştığım her insanda derinleşiveren tarifsiz bir eziklik duygusunu da üzerimde taşımaktan sıyrılamadığım yıllardı. Geldiğim yeri öğrenen insanların benden hemen uzaklaşacaklarına inancım öyle kuvvetliydi ki kovulmayı göze almadan kimsenin yanına yaklaşamayacağımı sanırdım.</p>
<p>Fakat öyle olmadı. Bahtiyar Bey yaşımdan da, geldiğimi bildiği yetiştirme yurdundan da bahsetmedi.</p>
<p>“İstanbul’a bu sabah mı geldiniz?” diye sordu sadece, kısa süren bir sessizlikten sonra.</p>
<p>“Evet...” dedim.</p>
<p>Konuşmuş olmak için konuşuyor gibiydik. Sözcükler, yerine getirilmesi icap eden zorunlu bir formaliteyi öyle veya böyle doldurabilmek için rastgele seçilmiş malzemelerden başka şeyler değillerdi. Aramızdaki boşluğu kapatan tek hareket, dışarıdan odaya dolan vapur sesleri oldu. Bahtiyar Bey etrafa bakınarak söyleyecek bir şeyler daha aradı, ve “Perihan Hanım’a söyleyin de odanızı göstersin bari,” diye geveledi sonunda.</p>
<p>Sesi yüzyıllardır kimseyle konuşmamış gibi beceriksizce çıkmıştı.</p>
<p>İsminin Perihan olduğunu öğrendiğim kadın beni ıssız koridorlardan ikinci katta yarı aydınlık bir odaya götürdüğünde kendimi hayatın öbür ucunda bir yere gelmiş gibi hissettim. Burası, eşyaları gayet yerli yerinde ve muntazam döşenmiş olduğu halde ilk bakışta çıplak izlenimi uyandıran, geniş hacmini bir manastır gibi saran yüksek tavanın altında kalın taş duvarlarla çevrili, girdiği anda insanın içine işleyen soğuk havası, içine bir mezarlığın gri nefesi üflenmiş sanılacak kadar durgun ve hareketsiz bir odaydı. Ayrılırken “Cemrenin odası da hemen bitişikteki,” dedi Perihan Hanım; “Benim işim var mutfakta. Sen istediğinde gider görürsün kızı.”</p>
<p>Kapıyı kapatınca bir süre olduğum yerde kalakaldım. Odanın, her yeri kaskatı sarmış buzlu etkisi beni de taşlaştırmıştı. Fakat ilk şaşkınlığımdan sıyrılıp etrafı daha dikkatli incelemeye koyulunca odanın aslında içindekilere birer birer bakıldığında hiç de ürkütücü bir tarafı olmadığını fark ettim. Odayı ortadan ikiye bölen büyükçe yatak, alçak komodin, çift kapılı gardırop gayet sade ve sıradandı. Fakat bu gayet olağan mobilyanın üzerine, varlığını yakînen hissettiğim, ancak ismini açık seçik harflerle bir türlü koyamadığım garip bir hal çökmüş gibiydi. Daha yakından bakınca bunun çıplak duvarların, tozlu halının altına saklanmış taş zeminin, başlarından geçtiği anlaşılan bir felaketi haber veren karanlık, pürüzlü yüzeyinden kaynaklandığını anladım. Pencereden, köşkün geriye yalnızca duvarları kalmış diğer yarısı ile bu duvarları uzayıp giden bir sınırla çevreleyen, üzerinde ne olduğu anlaşılmayan kalıntılar göze çarpan, toprağı kurumuş ıssız bir arazi görünüyordu. Köşkün bir tarafı kullanılamayacak kadar harap haldeydi; o an içinde bulunduğum nispeten sağlam kısmı ise bariz bir hasarın izlerini taşıyordu. Bu harabenin birkaç ay evvel ilk duyduğumda yadırgadığım tuhaf ismi bir anda kulaklarımda tekrar yankılandı: Yanık Köşk! Evet, bana garip gelen, köşkü içinde yaşanan bir evden ziyade bir harabeye dönüştüren, bu; başından geçmiş yangındı.</p>
<p>Dünyaya ait olduğuna inanmakta güçlük çektiğim bu çok yabancı ortamda önemli olan tek şeyin Cemre’yle kuracağım dostluk olduğuna kendimi ikna etmeye çalışarak üstüme başıma çekidüzen verdim. Bana ihtiyacı olan küçük bir kız o an muhtemelen heyecanla odasında beni bekliyor, tanışacağımız ânı iple çekiyordu. Önce benden biraz çekinecek, sonra açılarak neşeyle konuşmaya başlayacak, sonunda bana onu bu kasvetli evde tek başına bırakmadığım için ne kadar memnun olduğunu itiraf edecekti. Aynanın karşısında saçlarımı defalarca taradıktan, yakamı titizlikle düzelttikten, Cemre’ye nasıl yaklaşacağımı hayâl ettiğim sayısız provadan sonra, göğsümün altında kafesini parçalarcasına atan bir kalple bitişik odanın kapısını vurdum. İçeriden ses gelmemişti. Hareketimi birkaç kez tekrarladım, ancak yine karşılık alamayınca kapıyı aralayarak başımı usulca içeri uzatmak zorunda kaldım. Odanın ortasına kurulmuş büyük yatağın içinde oturan beyaz gecelikli bir kız, hiç hareket etmeksizin karşısındaki duvara bakıyordu. Ellerini, belini örten yorganın üzerinde sakince kenetlemişti. Kumral saçları kızın bir ruh gibi ince yüzünü belli belirsiz çevrelemekteydi. Loş ışığın altında daha da solgun görünüyordu.</p>
<p>“Merhaba Cemre,” dedim, elimden geldiğince tatlılaştırmaya çalıştığım sesimle.</p>
<p>Kız hiç kımıldamamıştı.</p>
<p>“Ben Revnâ,” diye devam ettim. Yavaşça yanına yaklaşıyordum. “Sanırım bir süre birlikte olacağız seninle.... Konuşmayacak mısın?”</p>
<p class="expP">Cemre sabit bakışlarını hiç değiştirmiyordu. Korkumu gülümseyişimin altına saklamaya çalışarak etrafında dolaştım. Kızın on ikisine bastığını söylemişlerdi, fakat vücudu sekizinde olduğuna bile güç inanılacak kadar zayıf, çelimsizdi. Narin kemiklerini örten ince bir deriden ibaret bedeni yorganın altında neredeyse kaybolacak kadar belirsiz hatlarla uzanıyordu. Uzun parmaklı beyaz elleri, omuzlarına dümdüz dökülen açık kahverengi saçları, eğimsiz, kısa kaşları, sade burnu; hepsi, bu belirsiz hatlardaki her şey, hayatla bağlarını çoktan koparmış, ya da varlıkla yokluk arasında şeffaf bir çizgide kalakalmış gibi, incecikti. Donuk mavi bakışları, hareketsiz yüzünün aşağısında bir sır gibi kilitlenmiş ince dudakları, yorgun, ama kıpırtısız duruşu kıza ait herhangi bir duyguya, hatta yaşam belirtisine dair hiçbir ipucu vermiyordu. Ne yapacağımı şaşırmıştım.</p>
<p>“Pekâlâ,” dedim, sonunda kıza iyice yaklaşarak; “Demek konuşmak istemiyorsun.”</p>
<p>Cemre hâlâ hareket etmiyordu.</p>
<p>“Önemli değil,” diye devam ettim; “Ben burada sana yardımcı olmak için varım... Sen konuşmazsan ben konuşurum.”</p>
<p>Elimden geldiğince kararlı görünmeye çalışıyordum, oysa aslında ne yapmam gerektiğine dair hiçbir fikrim yoktu.</p>
<p>“Demek on iki yaşındasın, Cemre,” dedim, sahte bir neşeyle, her şey normalmiş gibi. “Okula gidiyor musun?”</p>
<p>Bu tepkisiz yaratığın taştan kabuğunu öyle kolay kolay kıramayacağımı anlamıştım. Odamdan çantamı getirdim. Önce kızın ip gibi ince bileklerinden nabzını, sonra, geceliğinin yakasından kemikten ibaret göğsüne ulaşarak kalp atışlarını dinledim, iki ölü tahta gibi hareketsiz bacaklarını yorganın altından sıyırarak reflekslerini kontrol ettim, gözlerine ve kulaklarına baktım. Kızın, vücudu bir başkasına ait sanılacak kadar aldırışsız hali dışındaki her şey normaldi. Kendisine dokunulduğunda savunmasız bir edayla da olsa bunu hissettiğini belli eden olağan tepkiler veriyor, ancak ruhu sanki orada değilmiş gibi, kendisine has hiçbir davranışta bulunmuyordu.</p>
<p>Birden her yer dönmeye başladı. Midemin bulantısını ağzıma tuttuğum elimle bastırmaya çalışarak kendimi güç bela odama attım. <i>Turuncu bir elbisenin rengi yerdeki taşları boyuyordu. İnatçı bir kapı zili kulaklarımın içinde hiç durmadan çalmaktaydı. “Domatees” diye bağıran orta yaşlı bir adam sesinin duvarlarda yankılandığını işitiyordum. Açık iki ela göz üzerime dikilmişti. Açık iki ela göz üzerime dikilmişti. Açık iki ela göz üzerime dikilmişti.</i></p>
<p>“İşte geldim,” dedi Perihan Hanım’ın sesi. “İki saattir kapına vuruyorum, neden cevap vermiyorsun?”</p>
<p>“Affedersiniz,” dedim oturduğum yerden kapıya dönerek; “Duymamışım.”</p>
<p>“Kaç saattir burada yalnız oturuyorsun böyle, Allah aşkına? Artık aşağı inersin diye bekliyorum ne zamandır. Acıkmışsındır. Sana yiyecek bir şeyler getirdim.”</p>
<p>İki tabak yemekle birkaç parça ekmek ve bir bardak su taşıdığı tepsiyi masanın üzerine bıraktı.</p>
<p>“Nasıl, tanıştınız mı Cemre’yle?”</p>
<p>“Tanışmak? Bu kız buzdolabı gibi. Ne konuşuyor ne hareket ediyor!”</p>
<p>“Bilmiyor muydun?” dedi şaşırarak.</p>
<p>“Bana tek söylenen ciddi bir rahatsızlığı olmadığı, ama yanında ona göz kulak olacak bir hemşire gerektiğiydi. Hastalığını sorduğumda yanıt gelmedi bile.”</p>
<p>“Cemre onu tanıdığımdan beri böyle. Yatağında hareket etmeden oturur. Yemeğini yedirir, bazen tuvalete götürür, yıkar, üstünü değiştiririm, hepsi bu. O öylece durur. Yüzüme bakmaz bile.”</p>
<p>“Nesi var?”</p>
<p>“Bilmiyorum...”</p>
<p>“Bu çok acayip. Bununla nasıl başa çıkabileceğimi bilmiyorum. Birileriyle konuşmam gerek.”</p>
<p>“Bahtiyar Bey bu saatten sonra rahatsız edilmekten pek hoşlanmaz. İstersen biraz bekle. Ferit Bey’le Nevzat birkaç saat sonra kalkarlar nasıl olsa. Ben o saate kadar gitmiş olacağım. Ama sen gidip kendin bulabilirsin odalarını. Alt kattaki koridorun sonundaki oda. Işığı görünce git çal kapıyı. Geleceğinden haberleri vardı zaten.”</p>
<p>Beynimin içinde binbir ışık yanıp sönüyordu.</p>
<p class="expP">Akşam içeriden “Gel” sesi duyup da içimde yine binbir korku ve tereddütle alt kattaki koridorun sonundaki odadan içeri girdiğimde, hiç beklemediğim kadar tuhaf ve aydınlık bir manzarayla karşılaştım. Dışarıda çoktan kararmaya başlamış havaya tezatla içerisi, yüksek tavana uzun zincirlerle asılı avizelerin dört yanı donattığı billur akislerle ışıl ışıldı. Işık, sarı huzmelerle, bir evi içine alacak kadar şaşırtıcı büyüklükteki odada her yeri tıka basa dolduran garip eşyaların üstüne düşüyor, tüm duvarları kaplayan yüksek kitaplıkların tozlu, karanlık raflarından yansıyarak sarsıcı bir etki uyandırıyordu. Bir an kendimi tüm yeraltı belgelerinin toplandığı bir devlet arşivinde zannettim. Gözün alabildiği her yan sayısız mecmualar, eski gazeteler, üst üste dizilmiş ansiklopediler, lûgatlar, eski, yeni, büyüklü küçüklü kitaplar, yıpranmış ciltler, oraya buraya gelişigüzel atılmış dosyalar, birbirine karışmış kâğıtlar, mektuplarla dopdolu ve darmadağınıktı. Yerler, duvarlar, odayı sık aralıklarla bölen kitaplıklar gibi, ortaya rastgele konulmuş izlenimi veren iki büyük masa da bu envai çeşit evrakla yığılıydı. Duvarların kitaplık raflarıyla örtülmemiş ender kısımlarını raptiyeyle panolara tutturulmuş fotoğraflar kaplıyordu. Ayrıca köşede iki ceviz sandıkla başsız mankene giydirilmiş beyaz bir kadın elbisesi vardı. Biri yirmi, diğeri kırk yaşlarında iki adam, anlam veremediğim irili ufaklı daha bir sürü tuhaf eşyanın arasında kaybolmuş, oturdukları sandalyeden bana bakıyorlardı.</p>
<p>“Merhaba, ben Revnâ,” dedim, çekingenliğimi bastırmaya çalıştığım bir sesle. “Buraya bugün geldim. Haberiniz olmuş olmalı... Evdeki hasta çocuk için...”</p>
<p>Ses çıkarmadan yüzüme bakıyorlardı. Konuşmaya mecbur hissederek devam ettim:</p>
<p>“Çocuğu bugün gördüm. Fakat hasta falan değil ki. Sağlığı gayet yerinde. Üstelik dış dünyaya hiçbir tepki de vermiyor. Ben ona nasıl yardımcı olabilirim?”</p>
<p>Adamlardan orta yaşlı olanı, ne kadar ciddi olduğunu anlayamadığım bir gülümsemeyle, ağır, konuştu:</p>
<p>“Ne güzel ya o zaman işte. Mademki sağlığı yerinde... Hasta olsa daha mı iyiydi?”</p>
<p>Onay bekler gibi yanındaki genç adamın yüzüne baktı. Genç adam katıldığını belirtir gibi, aynı ciddi yüz ifadesiyle başını salladı. Ani bir ateşin şakaklarımı zorladığını hissettim.</p>
<p>“Ben sadece basit bir hemşireyim. Fiziksel olarak sapasağlam bir çocuk için ne yapabilirim? Bu çocuğun ciddi ruhsal problemleri var. Bense ona hemşirelik değil, ancak refakatçilik edebilirim.”</p>
<p>“Peki o zaman,” dedi adam birden ümitsizleşiveren bir sesle. “Refakatçilik edin siz de...”</p>
<p>“Nasıl olur? Bu çocuğun benim ona verebileceğimden çok daha fazlasına ihtiyacı var. En nihayetinde buraya üniversite okumak için gelmiş bir öğrenciyim ben. Sağlık Meslek Lisesi mezunuyum diye, bir yandan hemşirelik yapar, harçlığımı çıkarırım dedim, hepsi bu. Uzman bir psikiyatrist değilim ki. Hiç mi doktora götürmediniz bu çocuğu? Okula başlaması gerektiğini hiç mi düşünmediniz? Odasından çıkmaya hiç mi zorlamadınız?”</p>
<p>“Anlıyorum....” dedi ağır ağır konuşmaya başlayarak. “Fakat bizim açımızdan her şey çok farklı görünüyor. Cemre’nin yetiştiği zamanlar, bizim için çok zor zamanlara denk geldi. Pek de ilgilenemedik açıkçası. Doktora hiç götürmemiş değiliz, ama bir faydası olmadı; olacağını da sanmıyorum. Okula gidebilmesiyse imkânsızdı zaten. Aslında... Cemre’nin böyle olması çok normal diye düşünüyorum. Ortak faciamızın üzerinde büyümüş bir çocuk o. Bu ev yanıp ablam, yani annesiyle babasını da kaybettiğimizde daha yaşına girmemiş bir bebekti Cemre. Kâğıt fabrikamızı da bu yangında kaybettik. Bir süre kendimize gelemedik zaten. Cemre de bu karmaşa arasında savrulup gitti. Durumun farkına vardığımızda çok geçti artık. Ablam olsaydı... Annemin, eniştemin vefatı, işyerimizin bir anda yerle bir olması, babamın kabuğuna çekilişi, hepsi, hepsi çok yıkıcıydı ama ablamınki... Ablamın kaybı... Hiç değilse ablam hayatta kalabilseydi bugün her şey çok farklı olabilirdi.”</p>
<p>“Evet,” diye atıldı genç olan oturduğu yerden ilk kez, birden parlayan gözlerle. “Çok bambaşkaydı annem. Tek başına hepimizi çekip çevirebilirdi şimdi.”</p>
<p>“Çok üstün yeteneklerle donatılmış, çok özel bir kadındı. Karşısındaki insanı bir çırpıda etkisi altına alırdı. Büyüleyici bir güce sahipti sanki. Öyle yumuşak, öyle sevecen, öyle anlayışlı bir hali vardı ki yanında birazcık vakit geçiren insanın, her isteğine seve seve boyun eğmesi artık işten bile değildi. Karşı konulması imkânsız bir şefkat vardı hep herkese tutumunda ablamın.”</p>
<p>“Nasıl bir yaramazlık yaparsam yapayım, sinirlendiğini belli eden bir davranışını gördüğümü hiç hatırlamıyorum. Yüzünde ne olursa olsun değişmeyen, müşfik bir gülümsemeyle bakardı her zaman. En can alıcı meseleleri bile çok sabırlı, sakin bir tonla izah ederdi. Bana bir şey anlatırken parmaklarını saçlarımın arasında gezdirişini hatırlıyorum. Sesi hep dinleyenleri okşayan bir kadife yumuşaklığında çıkardı.”</p>
<p>“O kadar sade, ama bu sadeliğinin içinde o kadar zarif, sağlam ve çekiciydi ki, bu karışımın bir kez bıraktığı etkiyi bir daha hiç kimse artık kolay kolay unutamazdı. Ondan bahsederken, hatta ismini ağızlarına aldıklarında seslerinin birden ciddiyet yüklendiğini, saygıyla karışık bir hayranlıkla titrediğini hissederdim. O varken sanki herkes kendisine bir çekidüzen verir, yaptıklarına, söylediklerine daha dikkat ederlerdi. Sabahları sahile yürüyüşe inerken, yaşlı kadınların kapalı perdelerin arkasından yol boyu onu izlediğini görürdüm. Gittiği her yerde bakışlar ona çevrilirdi. Çok güzel, çok alımlı bir kadındı.”</p>
<p>“Kadınlar beni gördüklerinde aralarında ‘o güzel kadının oğlu’ diye fısıldaşırlardı. ‘Her çağda güzel kalacak kadınlardan’ derdi dedem, babamın babası. Otuz üç yaşındaydı öldüğünde.”</p>
<p>“Bir efsaneden bahsediyor gibisiniz,” dedim, biraz şaşkınca.</p>
<p>“Öyleydi,” diye cevap verdi, ciddi, üzerine basarak.</p>
<p>Devam edeceklerini fark edince araya girdim:</p>
<p>“Ama ben Cemre için buradayım. Çocuktan konuşacağımızı sanıyordum.”</p>
<p>“Sırf biz değil, herkes çok etkilendi onun ölümünden. Seneler geçti, kimse unutamadı ablamı. Hâlâ anlatır dururlar bu sokak kaldırımlarından nasıl azametle gelip geçtiğini. Ona ait çok şey yanıp gitti maalesef... Ama bulup çıkardığımız birkaç parça eşyasını da özenle sakladık. Fotoğraflarını göstereyim size.”</p>
<p>Fotoğrafları almak üzere kalktığında birden hâlâ ayakta olduğumu fark etti.</p>
<p>“Hay Allah! Lafa dalınca size sandalye vermeyi unutmuşuz, kusura bakmayın. Özür dilerim, kendimi de tanıtamadım. Ben Ferit, bu da yeğenim Nevzat. Tahmin etmişsinizdir zaten. Perihan Hanım’la konuşmuşsunuz. Burada öyle az insan görüyoruz ki, biri gelince yapmamız gerekenleri unutuyoruz bazen. Bu fotoğraflar... Ah! Siz... siz de fotoğraf öğrencisiydiniz, değil mi?”</p>
<p>“Evet,” dedim. “Mimar Sinan’da Fotoğraf bölümüne başlamak için geldim İstanbul’a. Birinci sınıfa kaydolacağım yarın.”</p>
<p>“Ne güzel! Biz çok severiz fotoğrafları. Nevzat, dolaptan diğer fotoğrafları çıkar da görsün bari Revnâ Hanım. Eski fotoğraflara tekrar tekrar bakıp konuşmadığımız bir günümüz bile geçmez burada bizim. Şu kitaplık raflarının arkasına bakarsanız daha birçok fotoğraf göreceksiniz. Mutlu günlerimizden kalma hepsi...”</p>
<p>Bir an odanın sandığımdan da çok fotoğrafla dolu olduğunu fark ettim. Duvarların orasına burasına sık aralıklarla asılmış panolar, raflara sıkıştırılmış irili ufaklı karton kutular, aralık gördüğüm kimi çekmeceler tıka basa eski fotoğraflarla doluydu. Fotoğrafların çoğunda, gerçekten de şık, alımlı, cazibesindeki güçlü etki besbelli genç bir kadın göze çarpıyordu.</p>
<p>“Gerçekten çok güzel bir kadınmış,” dedim. “Duruşunda, bakışında, gülümseyişinde... çok soylu bir hava var.”</p>
<p>“Konuşması, hareketleri de, hakezâ, öyleydi.”</p>
<p>“Şiir gibi...”</p>
<p>“İmlâ gibiydi... İpincecikti.... Etkileyiciydi.”</p>
<p>“Ya etraftakiler? Bu toplu çekilmiş fotoğraflardaki kalabalık; bu yaşlıca, hoş hanım, bu uzun bey, ciddi giyimli bunca insan, bunlar, bunlar kim?”</p>
<p>“‘Uzun bey’ dediğiniz, eniştem, ablamın eşiydi. Yangında vefat etti o da. Hep birlikte oturuyorduk bu evde. Fabrika ortaklarındandı zaten. Kibar, zarif adamdı. ‘Hoş hanım’ annem; yanındaki de babamın gençliği. Annem de ağır, oturaklı bir kadın, gerçek bir İstanbul hanımefendisiydi. Yangın gecesi öldüğünde ablamla bitişik odalarda kalıyorlardı. Babam çok suçladı kendisini o gece annemi evde bırakıp, huysuzlanan Cemre’yi dışarı dolaşmaya çıkardığı için. Gözüpek, sağlıklı, tuttuğunu koparan, mesleğinde başarılı bir işadamıydı o zamanlar; fabrikayı o yönetiyordu. Bu fotoğraflar hep fabrikada çekilenler. Fabrikanın gürül gürül işlediği zamanlar bunlar. Gelen giden trafiği çok yoğundu. Hep o kalabalık var fotoğraflarda. Toplantılarda, iş yemeklerinde, çalışanlarla, bir zamanlar güzel bahçemizde o hep gelip giden misafirlerimizi ağırlarken, evimizin, fabrikamızın her zaman dolup taşan, cıvıl cıvıl kaynayan zamanlarındaki fotoğraflar. Bir gecede öldü o kalabalık. O neşe, o hareket, o gürültü... bir gecede sönüp kayboldu. Koca bir sessizlikle üç yalnız insan, bir biz kaldık geriye...”</p>
<p>“Cemre?”</p>
<p>“Ha, evet, Cemre. Tabii, dört kişi. Dev bir çark, bir insan seli dönüp duruyordu daha önce bu topraklar üzerinde.”</p>
<p>“İşimiz, hayatımız, sevdiklerimiz... Hepsi bir anda yerle bir olup bu sessiz yığına gömüldüler.”</p>
<p>“Nasıl, neden çıktı bu yangın?”</p>
<p>“Bunu biz de bir türlü anlayamadık. Uzmanlar getirdik ama, yangının fabrika içinden başladığı dışında bir şey söyleyemedi hiçbiri. Fabrika tamamen yanıp kül oldu zaten. Evin, ablamların kaldığı öbür kısmı da harabeye döndü. Yüz seksen sene öncesinin meşhur çilek tarlası şimdi kupkuru topraktan başka bir şey değil.”</p>
<p>“Yoksa neler yaşanmış burada seneler boyu! Biliyor musunuz, Yanık Köşk’ün yüz seksen yıllık hikâyesini kaleme alıyoruz birlikte.”</p>
<p>Ve sonra anlatmaya başladılar. Burada yaşamış nesilleri, her birinin başından geçtiği söylenen, bazen yine efsaneleri andıran olayları, hevesle, heyecanla, biri diğerinden sözü alarak, yine uzun uzun anlattılar. Kendilerini hikâyelerine öyle koyu bir heyecanla kaptırmışlardı ki benim de çoktan onlarla birlikte bu geçmiş hikâyesi içinde kaybolmuş olduğumu geç fark edebildim. Bu alışılmadık günün ardından bu tuhaf gece, bu bol ışıklı, karmakarışık oda, bu yabancı, garip insanlar, bu anlatılanlar, bu tuhaf geçmiş, bu büyülü ev, etrafımı o an çepeçevre saran her şey başımı döndürmüştü. Kendimi, dinlemeye daldığım bu masaldan şimdiye uyanmaya zorlayarak “Ne ilginç bir geçmiş içinde yaşıyorsunuz,” dedim, yarı şaşkın, yarı hayran. “Bu eve onun dört bir tarafında yaşanmış hikâyeleri bilerek bakmak çok güzel bir duygu olmalı. Onun geçmişini bilmek... Yani... Bu evde, onun bu yıpranmış taş duvarları arasında, meçhule gider gibi uzun, dar, karanlık koridorlarında, sessiz, geniş odalarında, merdivenlerin gıcırdayan ahşap basamaklarında, daha önce burada yaşamış onca insanı görmek... Üstelik, sanki sadece kadınlar yaşamış gibi bu evde... Sanki bu ev hep kadınlara ait olmuş, bir kadından diğerine miras kalmış, sadece kadınların hikâyesine zemin olmuş da, erkekler onların hikâyesinin yazılması için varlıkları gerekli ara motif işlevini görmüşler gibi... Bazılarının adını bile bilmediğimiz halde...”</p>
<p>“Gerçek hayatta da böyle değil midir zaten? Bir evi, o evin kadınına ait görmez miyiz içten içe? O evi o ev yapanın, içinde yaşayan kadın olduğunu düşünmez miyiz? Ve, ortada bir suç, bir mesuliyet, bir görev olduğuna inandığımızda, onun nesnesi olarak kadını görmeye meyilli değil miyizdir her zaman? Geçmişi de, değil köşkün, hayatın yükü altında ezilmiş kadınlarla hatırlamak çok doğal herhalde.”</p>
<p>“Ne kadar bağlısınız geçmişe. Geçmişinizi adım adım bilmeseydiniz bugün burada olamayacakmışsınız gibi. Diğer yandan, anlattıklarınız gerçekten de masal gibi. Nasıl desem... biraz fazla ilginç... süslü püslü... abartılı. Gerçekten emin misiniz vaktinde tüm bunların olup bittiğine?”</p>
<p>“Biz onları her tür tozdan, kirden titizlikle koruduğumuz için elimizde olan hikâyeler bunlar bugün. İnsan her zaman sırtında geçmişiyle gezer. Geçmişi, ne yaparsa yapsın, silinmez, değişmez, yakasını bırakmaz, onunla birlikte yaşar ve her gittiği yere de peşinden gelir. Bu yüzden en güzeli ona arka dönmek değil, onunla açıkça yüzleşmektir. Biz, aslında geçmişimiz değil miyiz? Sırf şu âna dair ne var ki elimizde? Elimizde kalmış birkaç parça eşyaya da sımsıkı sarılmaya çalışıyoruz işte biz de.”</p>
<p>“Ya siz Revnâ Hanım? Sizin geçmişle bağınız nasıl?”</p>
<p>Bir an nutkum tutuldu. Sarsıldım.</p>
<p>“Ben,” dedim, “maalesef benden öncesi hakkında hiçbir şey bilmiyorum. Kayıp bir geçmişim var benim. Daha çok gelecekle alakadarım bu yüzden. Ben... resim yapıyorum. Amacım, kısa zamanda iyi bir ressam olmak.”</p>
<p>“Kayıp geçmişinizi geleceğinizle satın almaya çalışıyorsunuz yani.”</p>
<p>“Bilemiyorum. Belki... Ama sizin gibi peşinde koşulacak bir geçmişim de olmadı. Hep, hatırlamak istemediğim yıllarım var benim. Bir an önce unutmaya çalıştığım... Sizler çok şanslısınız bu konuda.”</p>
<p>“Hiç mi güzel anınız yok? Ya da, size sizden öncesinden kalan bir şey?”</p>
<p>“Bundan önceki anılarımı tümüyle yok sayma kararıyla geldim buraya. Daha öncesindense... bir kutu var sadece. Üzerinde ‘Önemli’ yazan bir kutu. Mavi ciltli bir defter, mavi bir pelerin, kırık bir mavi fincan, birkaç parça daha anlamsız eşya var içinde. Kimden, nasıl, neden kalmış; hâlâ bilmiyorum. Pek de ilgilenmedim açıkçası.”</p>
<p>“Çok ilginç...” dedi Nevzat. “Görmek isterdim bu ‘önemli’ eşyaları. Siz nasıl oldu da merak etmediniz bunca zaman?”</p>
<p>“Kusura bakmayın, size ikramda bulunmayı unuttuk,” diyerek araya girdi Ferit Bey.</p>
<p>Elinde büyükçe bir tabağa sıra sıra dizilmiş un kurabiyeleri vardı.</p>
<p>“Perihan Hanım yapmış gitmeden. Odamıza uğrayacağınızı düşünerek bıraktı bize de ama, hep bizim unutkanlığımız işte...”</p>
<p>Un kurabiyeleri etrafında her yer birden dönmeye başladı. Zonklayan şakaklarıma vuran ani bulantı koyu bir sis perdesi gibi eşyaların üstüne indi. Bir anda dört bir yan turuncuya boyandı. <i>Susmayan kapı zili tüm rafları titretmekteydi. Uzakta bir adamın “Domatees!” diye bağıran sesi taş duvarları delip delip geçti.</i></p>
<p class="tk"><i>Beân bi6r ölüëyleå yal</i>⇑<i>nıøzım</i>⇑<i>!</i></p>
<p>“Revnâ Hanım, neyiniz var?!” diye seslendi telaşlı bir erkek sesi.</p>
<p>“Revnâ Hanım?!”</p>
</body>
</html>