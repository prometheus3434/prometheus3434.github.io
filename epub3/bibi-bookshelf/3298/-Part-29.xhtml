<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="BookStyles.css" type="text/css" rel="stylesheet"/>
</head>
<body>
<h2>Gizli Özne anlatıyor</h2>
<p class="fPrg">Bihter terasta oturduğu yerde kalakalmıştı. Karanlık çöktükçe hırçınlaşan rüzgâr saçlarını karıştırıyordu. Ama Bihter ne üstüne perde perde inen akşamı görüyor, ne soğuk kolları bedenini arzuyla saran rüzgârı duyuyordu. Bihter kim bilir ne kadar zaman orada öyle, taş kesilmiş hissizlik gibi oturdu. Neden sonra rüzgârın ani bir tokadıyla kendine geldiğinde, yüzünde keskin bir sızı fark etti. Ellerini yüzüne götürdü. Yanakları gözlerinden inmiş yaşlarla sırılsıklamdı. Parmaklarının uçları gözyaşına karışmış kan damlalarıyla kıpkırmızı oldu.</p>
<p>“Hayır, isteyerek yapmış olamaz!” diye geçirdi içinden Bihter; “Kanatacağını bilseydi yapmazdı. Yapmazdı!”</p>
<p>Bihter ani bir şangırtıyla kendine geldi. Farkında olmadan koşarak pencereye hızla çarpmış ve pencere camını baştan başa kırmıştı. Kana bulanmış ellerinden cam kırıklarını dikkatle çekip çıkardı. “Hayır, bu kanın hepsi yüzümden bulaşmış olamaz” diye düşündü. “Ellerimi cam kırıkları kesti. Cam kırıkları kesti!”</p>
<p>“Belki de yanaklarımdan kan sızdığını görmedi,” diye geçirdi içinden Bihter; “Kanadığını görseydi yapmazdı. Görmedi.”</p>
<p>Çizilmiş yüzü gözlerinden boşanan yaşlarla ıslandıkça sızlıyordu. Ama Bihter akan yaşlarını durduramadı. “Kanadığını fark edemedi,” diye söylendi kendi kendine tekrar; “Kanattığını...” Bihter duvara öyle sert çarptı ki ancak kendi etrafında bir kez dönerek durabildi. Daha çarptığı yerden kayıp düşmeden elini karnına götürdü. “Aman Allah’ım, ne yapıyorum ben?” diye düşündü, “Durmalı durmalı durmalı durmalıyım.” Ama kendisine durması gerektiğini söylerken bile çoktan hızlanmış, koşarcasına yürüyor olduğunu fark etti. “Dur diyorum! Dur!” diye azarladı kendini. İçindeki duygular öyle yoğundu ki kendisine bir türlü hâkim olamıyordu. Üzüntü, şaşkınlık, hayâl kırıklığı, öfke, pişmanlık... Hepsi aynı anda coşmuş, dışarı taşabilmek için isyan ediyordu. “İnsanın acısından yerinde duramaması böyle bir şey herhalde,” diye düşündü Bihter, “Parmağı kesilince elini tutup sallaması... Evet, bu: acımdan yerimde duramıyorum! Ama yok, durmam lazım. Hem... kanamadı belki de aslında. Ben kanadı sandım. Tabii, öyle oldu. Kan falan yok. Kan yok. Kan hiçç...” Bihter kendisini bir anda, tutunacak hiçbir yanı yöresi olmayan bir boşluğun içinde buldu. Ayağı fazla süratliyken kaydığından mı, yoksa vücudu ona fazla ağır gelen hisleri artık taşıyamadığından mı nedir, bir türlü toparlanamadı, ve cansız bir yük gibi öteye beriye çarparak merdivenlerden aşağı yuvarlandı.</p>
<p>Kısa bir süre sonra karnında korkunç bir sancıyla kendisine geldiğinde, beyninde bir ses hâlâ “Kan yok...” diye sayıklıyordu. Bihter kendisini hareket etmeye zorladı. O zaman nerdeyse bir kan gölünün içinde yattığını fark etti. Kan bu sefer bacaklarının arasından sızıyordu. Alay edercesine “Kan yok!” diye haykırmaya devam ediyordu beynindeki ses. Bihter acısından sesini bile çıkaramadan kasılıp kalmıştı. “Herhalde can çekişiyorum,” diye düşündü; “Ölmek üzere olmalıyım.” Etrafta yardım isteyebilecek kimsecikler yoktu. Bihter teras aralığında, herkesten uzaktaydı.</p>
<p>Bihter’in parmakları herhalde onunla birlikte düşüp parçalanmış bir saksının yerde yatan çiçeğine dokundu. Bihter acısından çiçeği avucunda paramparça etti.</p>
</body>
</html>