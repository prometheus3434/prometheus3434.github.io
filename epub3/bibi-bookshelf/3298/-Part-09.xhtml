<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="BookStyles.css" type="text/css" rel="stylesheet"/>
</head>
<body>
<h2>Revnâ anlatıyor</h2>
<p class="fPrg">Kapıyı açan kimse olmayınca meraklanmaya başlamışlar. İçeriden gelen ağır koku iyice belirginleştiğindeyse polise haber vermişler. Daireye yeni taşınan kadınla küçük çocuğu kimse tanımıyormuş. Haklarında suretlerinden başka özelliklerini söyleyebilecek kimse çıkmamış.</p>
<p>Polisler kapıyı kırarak açtıklarında içeride kırklı yaşlarında bir kadını ölü bulmuşlar. Üzerinde turuncu bir ev kıyafetiyle boylu boyunca yerde yatıyormuş. Yanında yalnızca ben varmışım. Aldıkları tıbbî rapor sonuçları uyarınca, önemli devlet kâğıtlarına yaklaşık bir hafta önce kalp krizi neticesinde öldüğü tahmin edilen kimliği belirsiz bir ölü kadınla birlikte üç yaşlarında olduğu tahmin edilen kimliği belirsiz bir kız çocuğunun bulunduğunu kaydetmişler. Ama yaptıkları bütün araştırmalara rağmen ne ölüsü bulunan kadının ne benim kimliğimize dair ipucu edinebilmişler.</p>
<p class="expP">“Bir nüfus kâğıdı bile bulamamışlar mı?”</p>
<p>“Bulamamışlar.”</p>
<p>“Ev garip bir şekilde çıplakmış. Evde hatırı sayılır bir yer kaplayan, hepsi tarihle ilgili bir sürü eski kitabı bir kütüphaneye bağışlamışlar. Diğer birkaç parça eşyayı da saklamaya değer görmemişler zaten. Yalnız, içindeki eşyaların mahiyetini anlayamamalarına rağmen, çok daha özenle korunmuş olduğu aşikâr bir mavi kutuyu belki bir gün işe yarar gerekçesiyle, resmen on sekiz yaşına bastığım gün bana verilmek üzere, gönderildiğim yetiştirme yurdunun müdiresine emanet etmişler.”</p>
<p>“Peki o kadar zaman boyunca ne yiyip ne içmişsin?”</p>
<p>“Bir tabakta dizili un kurabiyeleri olduğunu hatırlıyorum. Bir de, üzerine çıktığım tabureyi, musluktan içtiğim suyu.”</p>
<p>“Ne kadar uğraşırlarsa uğraşsınlar ismimi bile bir türlü söyletememişler. Aylar sonra nihayet bir gün ilk kez konuştuğumda, ‘Revnâ’ demişim. Zaten sürekli ismimi soruyorlarmış. ‘Revnâ’nın ismim olduğunu düşünerek bana hemen bu isimle bir nüfus kâğıdı çıkartmışlar. Soyadım yerine ise, uyduruk bir isim yazmışlar...”</p>
<p>“Revnâ demek...”</p>
<p>“Evet. Revnâ.”</p>
</body>
</html>