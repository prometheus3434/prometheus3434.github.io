<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="BookStyles.css" type="text/css" rel="stylesheet"/>
</head>
<body>
<h2>Revnâ anlatıyor</h2>
<p class="fPrg">Günler avuçlarımdan öyle hızlı kayıp gidiyordu ki artık onları yakalayabilmenin imkânsız olduğunu düşünmeye başlamıştım. O günler içinde gerçek bir karma sergi bile açtım; ama yankısı öyle zayıf oldu ki diğerinden çok da farklı bir etki uyandırabildiğini söyleyemeyeceğim.</p>
<p>O zamanlar geçim telaşı ve isim hırsından günlerimin hep birbirine benzediğinin farkında değildim. Bütün enerjim, çabam, düşüncem, bir gelecek hayâli üstüne kuruluydu. Öyle ki senemi çoktan tamamladığım halde daha üniversiteden bile mezun olamamıştım. Biraz korkaklığımdan ve tembelliğimden, biraz da şartlarıma daha uygun bir iş bulabilmenin zaten güç oluşundan, hâlâ Cemre’nin sözde hemşiresi olarak çalışıyordum; ya da öyle sanıyordum. Üniversite gibi Yanık Köşk de hayatla aramdaki kopukluğu örtecek yegâne sığınak, yegâne bahane görevini görüyordu.</p>
<p>Ama hiç unutamadığım günlerim de oldu. Reha’yla ne evlenebiliyor ne de ondan kopabiliyordum. İlişkimizi nihayet birleşeceğimiz günün sürekli ertelendiği daimî bir süreç haline sokan ben olduğum gibi, Reha’yı benden ayıran her şeyi çocuklar gibi kıskanan da bendim. Bu yüzden, hastanelere bir türlü katlanamadığını ve aslında mesleklerimden biri olan hemşireliği bile yapamadığım halde, bazı günleri Reha’yla birlikte olabilmek için hastanede geçirdim. Halbuki, ben, ölümle akraba yerlerde dolaşamam. Ya da, o zamanlar öyleydi...</p>
<p>Bu günlerden birinde Reha beni ilgilenmem için küçük bir hastasına, annesiyle babası onu hastanede yalnız bırakmaya mecbur kalmış yedi yaşlarında bir kız çocuğuna götürdü. Bu, sarı saçları iki yandan kurdeleyle bağlanmış, iri yeşil gözlerinin içi sürekli gülen, yüzü dudaklarına yerleşmiş bir kelebek tebessümüyle hep aydınlık, cıvıl cıvıl bir çocuktu.</p>
<p>“Merhaba!” dedi beni görünce hiç tereddüt etmeden. “Ben Bahar.”</p>
<p>Bahar birkaç saat sonra başlaması muhtemel önemli bir ameliyatı bekliyordu. Ama görünüşünde, neşeli halinde, rahatsızlığını ele verebilecek bir ipucu yoktu. “Senin resmini yapayım mı?” diye sordum onu oyalayabilmek için. Tuvalimi ve boyalarımı her ihtimale karşı yanımda getirmiştim. Sevinerek kabul etti. Yarım saat sonra Bahar’ı sıkmamak için fazla çabuk bitirilmiş resmini elimize aldığımızda, ondaki ılık neşe boyanın acele çizgilerinden bile taşıyordu.</p>
<p>Bahar o gün ameliyata girdi. Ameliyat salonuna götürülürken bana el sallıyordu. Hayata inancı henüz öyle saf, öyle tazeydi ki ona bir şey olabileceği ihtimali aklımdan bile geçmedi.</p>
<p>O gece Reha’nın işi çok geç bitti. Ayrılmak üzereyken birden aklıma geldi, “Bahar’ın ameliyatı nasıl geçti?” diye sordum.</p>
<p>Reha sesini çıkarmadı. Bana baktı.</p>
<p>Kendimi kaybetmiş olmalıyım. Hastane duvarlarının sesimle yankılandığını hatırlıyorum. <i>Açık iki ela göz birden üzerime dikildi.</i> İliklerime kadar ürperdim. Buz gibi bir turuncu gelip kalbime oturdu. <i>Kesif koku nefesime doldu. </i>Etrafta “Revnâ!” diye fısıldayan birçok kayıp ses aynı anda beynime hücum ediyordu.</p>
<p><i>Burada küçük bir çocuk var! dedi içeri giren polislerden biri. Cesetle yalnız kalmış olmalı!</i></p>
<p><i>Cesetle yalnız kalmış olmalı!</i></p>
<p><i>Cesetle yalnız kalmış olmalı!</i></p>
<p><i>Cesetle yalnız kalmış olmalı!</i></p>
<p>Halbuki daha boyası bile kurumamış resmi oracıkta, ellerimdeydi. O boyaların arasından taze gülümseyişiyle bakan Bahar karşımda canlı duruyordu. İşte, bundan daha yalnızca saatler önceydi! İspatı tuvalimde, apaçık! Ya kendisi nerede?</p>
<p>Yanık Köşk’ün merdivenlerini deliler gibi tırmandım. Odaya dosdoğru daldım, ışıkları gece yarısını çoktan geride bırakmış saate hiç aldırmadan yaktım, ve yattığı yerden omuzlarından tutup kaldırdığım Cemre’yi kollarımda olanca gücümle sarsarak “Sen hasta değilsin!” diye haykırdım. “O, hastaydı! Ama sen değilsin. Değilsin!”</p>
</body>
</html>