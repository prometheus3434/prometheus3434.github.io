<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="BookStyles.css" type="text/css" rel="stylesheet"/>
</head>
<body>
<h2>Revnâ anlatıyor</h2>
<p class="fPrg">Günlerce evden çıkamadım. Okula bile gitmiyordum. Tuvalimin başından ayrılmıyor, resimden başka bir şey düşünmek istemiyordum. Kendimi yine resme vermiştim. Reha’ysa hemen her gün ziyaretime geliyor, beni evden çıkartabilmek için elinden geleni yapıyordu.</p>
<p>“Boşuna uğraşma,” diyordum; “Gelmeyeceğim!”</p>
<p>“Kadının bahsettiği kliniği buldum,” diyordu Reha. “Orada gerçekten de o yıllarda bir Senai Bilir kalmış. Şimdi yattığı hastaneyi bile öğrendim. Ne çıkar bir kez gidip baksak?”</p>
<p>“Olmaz. Tımarhanelerde işim yok benim!”</p>
<p>Sinirlerim, kâbuslarım gerçekleşmiş gibi bozuktu. Çoğu zaman her şeyi unutabilmek için yatıyor ve saatlerce uyuyordum. Ama tekrar uyandığım, hep aynı kâbustu.</p>
<p>Fakat mutlu sürprizler de hep beklenmedik anlarda geliyor. Bu günlerden birinde, çoktan unutulmuş bir ümit bana hayâllerin de kâbuslar gibi var olduğunu ve bizimkiyle ne zaman kesişecekleri belli olmayan kendi hayatlarını kendilerinin yaşadığını hatırlattı. Yine kim bilir ne kadar uyumuş ve bir akşam vakti uyanıvermiştim. Cemre yanımdaki koltukta oturmuş, resimlerime bakıyordu. O zamana kadar, ilgilenmiyor göründüğü resimlerimi ona bıkmadan usanmadan göstermeye hep devam etmiştim. Ben resimlerimi Cemre’nin karşısında yapardım, o beni sesini çıkarmadan izlerdi. O bana hiç karşılık vermese de ben Cemre’ye her sabah uyandığında ısrarla “Günaydın!” demekten hiç vazgeçmemiştim. O akşam uyandığımdaysa hiçbir şey söylemedim. Açık gözlerimi Cemre’ye dikmekten başka bir şey yapmadım. Ama bu sefer Cemre bana baktı, ve ona her sabah gülümsediğim gibi gülümseyerek, “Günaydın,” dedi. Yerimden doğruldum. O zaman Cemre’nin baktığı resmin, Bahar’ın Cemre’nin şimdi gülümsediği gibi gülümseyen resmi olduğunu gördüm. Ani bir zonklama şakaklarımı yıkadı. Cemre’yi elinden kaptığım gibi tutup Ferit Beyler’in, ışıkları yeni yanmış dev hücresine götürdüm. İçeri öyle hızlı dalmış olacağım ki, Ferit Bey’in ölmüş ablasının resmi başında dikildikleri yerden ikisi de başlarını hayretle bana çevirdiler.</p>
<p>“Bu çocuk ölü değil,” dedim. “Her gün fotoğraflarına baktığınız, haklarında konuştuğunuz, aranızda olmadıklarını kabul edemediğiniz, zihninizden bir türlü silip atamadığınız insanlar, çoktan öldüler; ama bu çocuk yaşıyor! Onların artık size, ilginize ihtiyaçları yok; ama Cemre’nin var!”</p>
<p>Hiç kıpırdamadan yüzüme bakıyorlardı. Reha’nın da içeri girmiş, arkamda duruyor olduğunu ancak susunca fark edebildim. Sinirlerim bir anda boşalıvermişti. Reha ne hissettiğimi anlamış olacak ki, sadece, “Gidelim,” dedi. “Evet,” diye yanıt verdim; “Gidelim.”</p>
</body>
</html>