<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="BookStyles.css" type="text/css" rel="stylesheet"/>
</head>
<body>
<h2>Revnâ anlatıyor</h2>
<p class="fPrg">Nasıl oldu bilmiyorum. İşte o sıralarda olsa gerek. Hiçbirimizin öyle prestij sahibi bir yakını falan yoktu, hiçbir köşe yazarına bizden bahsetmesi için ricada bulunmamıştık, hiçbir yarışmada öyle veya böyle ödül almamıştık, orada burada kimsenin gururunu okşayacak sözler sarf etmemiştik, tirajı yüksek dergilere, gazetelere reklam vermemiştik, kitabın yazarına süslü bir özgeçmiş yakıştırmamıştık; ama işte, nasıl oldu bilmiyorum, kitap olarak yayınlattığımız defter bir anda herkesin dilinde dolaşır oldu. Kitabı basan Gerçek Gazetesi Yayınları uykusundan silkindi, <i>Mavi Pelerinli Kız</i>’a baskı üstüne baskı yapmaya başladı. Garip olan, <i>Mavi Pelerinli Kız</i>’ı yalnızca çocuklar değil, yetişkinler de zevkle okuyor, her yerde ondan bahsediyorlardı. Mavi Pelerinli Kız nasılsa simgesel bir mizah öğesi, aramızda dolaşan bir kahraman olmuştu. Sokaklarda yürüyordum ve kafelerde oturan insanların konuşma arasında birbirlerine “Ah! Aynı Mavi Pelerinli Kız gibi!” diye örnek verip gülüştüğünü duyuyordum. Kitapta ismi bile geçmeyen Mavi Pelerinli Kız her nasılsa ünlü olmuştu. Kendi ismimi yaratmaya çalışırken, böyle, ünlü ama isimsiz bir kahraman, gözüme pek çelişik görünüyordu.</p>
<p><i>Mavi Pelerinli Kız</i>’da kendisini herkese bu kadar kolay sevdiren şeyin ne olduğunu bilemiyorum; ama zannediyorum ki kitabın duyulmasında Seray’ın yıllardır yaptığı ve çok tutulan radyo programında her gece <i>Mavi Pelerinli Kız</i>’dan pasajlar okumayı âdet edinmesi hayli etkili olmuştu. Seray tiryakileriyle meşhur bu programda, Mavi Pelerinli Kız’ın başından geçenleri, renkten renge sokmakta çok başarılı olduğu sesinde iyice gülünçleştirerek ilgi ve merak uyandırıyordu. Seray’ın programlarını dinledikten sonra <i>Mavi Pelerinli Kız</i>’ın mizahî bir üslupla yazıldığına ben de inanmaya başladım. Halbuki, bu kadar ilgi görmesini hiç beklemediğimiz kitabın yazarına verdiğimiz uydurma isim, “Lerzan Diren”, kim olduğunu bilmediğimiz bir ölüye aitti. Mezarlıkları çok seven Seray bir gün bu isme bir mezar taşında rastlamış, kitapta müstear olarak kullanmamızda diretmişti.</p>
<p>Eray’ın rahatsızlığı bayağı uzun sürdü. Bu süre boyunca Cemre’yle olduğu kadar Eray’la da ilgilenmeye çalıştım. Cemre zaten kendisiyle yakından ilgilenen bir doktorun gözetimi altındaydı. Durumu günden güne iyiye gidiyordu ve bana düşen iş sınırlıydı.</p>
<p>Neden bilmiyorum Reha, ne zaman bir çocuk görsem, karşı konulmaz bir merhamet hissiyle doluyorum. Çocukları kıramıyorum, onlara bağıramıyorum; ne olursa olsun, bir çocuğa bir türlü “hayır” diyemiyorum. Bir çocuğun saçlarında parmaklarımı gezdirdiğimde, çünkü, Reha, parmaklarımı kendi saçlarımda gezdirdiğimi zannediyorum. Kendi incinmiş çocukluğumu ancak böyle tamir edebiliyorum.</p>
<p>İşte Eray’ı incitmek düşüncesi de beni bu yüzden korkutuyordu. Eray boğmacaya yakalandıktan sonra, hastalığın yükü bu çocuğun narin vücudunda fazla ağır durduğundan mı, yoksa küçücük yüzünde masum bakışlı iri gözleri insana nedense hep dokunduğundan mı bilmem, ona duyduğum şefkatim, koruma hissim iyice derinleşmişti. Sanırım kendimi Eray’a karşı bir parça da sorumlu hissetmekten alamıyordum. Çünkü Eray sakin yaratılışına rağmen ne en küçüğü olduğu aile üyeleriyle ne de üzerine gelmekten nedense zevk alan arkadaşlarıyla doğru dürüst anlaşamıyordu. Bu ayrıksılığını kendimle ve kendi sembolik çocukluğumla özdeşleştirmiş olmalıyım.</p>
<p>Eray’ın eve yine etrafında bir sürü çocukla kavgaya tutuşarak yaklaşıyor olduğu bir gün, neler olduğunu anlayabilmek için yanlarına gittim. <i>Mavi Pelerinli Kız</i> üstüne hararetli bir tartışmaya girmişlerdi. Eray sıska bedenine sığmayan bir inançla <i>“Mavi Pelerinli Kız</i>’ı yazan Revnâ ablam! Revnâ ablam!” diye ısrar ediyor, diğerleriyse ona katıla katıla gülüyorlardı. Eray beni görünce hemen koşup ellerime sarılarak, “Revnâ abla, söyle onlara!” diye yalvardı, “<i>Mavi Pelerinli Kız</i>’ı yazan sensin, değil mi?”</p>
<p>Titredim. <i>Mavi Pelerinli Kız</i>’ın yazarının kimliği uzun zamandır tartışılan bir konuydu. Kitap beklenmedik bir üne kavuşunca herkes yazarını tanımak istemişti. Bizse sessizdik. Yazarın meşgul olduğunu söylüyor, röportaj teklifleriyle gelenleri oyalamaya çalışıyorduk.</p>
<p>Eray’ın medet uman çocuk bakışları tam bir güvenle gözlerime dikilmişti. Etrafta birçok minik göz merakla ağzımın içine bakıyordu. Ben olduğum yere, olduğum âna çakılıp kalmıştım. Bir an, duraksayışımın Eray’ın kirpiklerinin ucunda hafif bir titremeye neden olduğunu fark ettim, ya da bana öyle geldi; ve dayanamadım, birden, “Evet,” dedim; “<i>Mavi Pelerinli Kız</i>’ı ben yazdım.”</p>
<p>Etrafımdaki minik gözler birden kocaman oldular.</p>
</body>
</html>