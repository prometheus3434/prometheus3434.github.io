<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="BookStyles.css" type="text/css" rel="stylesheet"/>
</head>
<body>
<h2>Gizli Özne anlatıyor</h2>
<p class="fPrg">Bihter geri dönmeyi gururuna yediremiyordu. O yıllarda bir kadının “Saatlerdir seni dinliyorum kapının arkasından. Kendi kendine konuşuyorsun!”</p>
<p>“Kendi kendime konuşmuyorum; onlara Bihter’i anlatıyorum!”</p>
<p>“Yahu, Bihter zaten sensin!”</p>
<p>“Ben Bihter değilim Kemal. Yüzümdeki kırışıklıklara bak; yetmişimi geçtim! Bu yorgun eller Bihter’in beyaz, lekesiz ve pürüzsüz elleriyle nasıl aynı olabilir? Korkak, çekingen, güvensiz bir kızdı Bihter. Acemiydi. Benim Bihter’le aynı insan olduğumu kim söyleyebilir? Bizim onunla aramızda isim benzerliğinden başka hiçbir ortak bağımız kalmadı artık.”</p>
<p>“Bihter’i olduğundan öyle başka anlattın ki. Bihter hiçbir zaman öyle saf, korkak, kişiliksiz bir kız olmadı. Son derece hassas, zeki, duyarlı, nazikti Bihter. Evet, kimseyi incitmezdi. Ama iç dünyasında sapasağlamdı. Senin anlattığın gibi zayıf değildi. Her haliyle gayet aklı başında, ne yaptığını bilen, cesur, hatta gözüpek, kararlı bir genç kızdı o. Zarafeti, inceliği onu kırılgan göstermiş olabilir, ama çok insanınkinden güçlü bir kişiliği vardı.”</p>
<p>“Belki haklısın. Ama ben yine de artık o Bihter değilim. Sen de o Kemal değilsin.”</p>
<p>“Bihter... Ben o Kemal değilim. Evet, ben de psikiyatristim. Evet, benim de ismim Kemal. Ama bu sadece bir tesadüf. Binlerce psikiyatrist, yüz binlerce Kemal, Kemal isminde de yüzlerce psikiyatrist var. Neden beni sana eziyet eden o adamla karıştırıyorsun? Sen o Kemal’i bıraktın... Unutuyor musun? Neden benden de o Kemal’mişim gibi korkuyorsun hâlâ? O acı tecrübenin etkisi neden bana her baktığında diriliyor? Bu önyargıların neden geçmedi? Bir kere, tarihleri de yanlış anlattın. Kemal’le evlendiğinizde yirmi iki yaşındaydın sen. Ne mal olduğunu çabuk anladın, çok geçmeden terk ettin onu. İkiyüzlü, sahtekâr bir oğlandı Kemal. Siz ayrıldıktan sonra fakülteden de atılmıştı. Diplomasını elinden aldılar. Bir bankada memurluk yaptı yıllarca. Söylediğin gibi doktor olamadı hiç. Revnâ’ya rastladığında da o yaşlardaydın. Şimdi de söylediğin yaşta değilsin. Onu da yanlış anlattın... Her şeyi abarttığını söylerlerken pek de haksız sayılmazlar. Revnâ, evet, hoş bir insandı, farklı bir insandı; ama anlattığın gibi biri sayılmazdı. İçerideki genç kız, Revnâ’dan daha tatlı bir Revnâ. Hem, babaannenle ilgili söylediklerin de doğru değil. Senin hiç babaannen olmadı Bihter. Babaannen, baban iki buçuk yaşındayken ölmüş. Onu baban bile tanıyamamış ki sen tanıyabilesin. Çiçekçi’de Kız Kulesi’ne bakan bir evde oturduğunuz, senin kahve pişirip babaannene taşıdığın; hep yalan. Seni hep tanıyordum, oradaydım. Hayran olarak anlattığın hiç kimse senin kadar muhteşem değildi. Unutuyor musun, Bihter? Sen otuzlarındayken evlendik. Seni asla incitmedim, söylediğin gibi biri olmadım. Sana her zaman hayrandım ben. Her zaman. Reha doğdu. Bizim oğlumuzdu Reha. Onu birlikte büyüttük. Ben o Kemal değilim Bihter. Ama sen Bihter’sin. Hâlâ aynı Bihter’sin hem de. Benim sevdiğim, âşık olduğum Bihter. ‘Bihter şöyleydi, Bihter böyleydi’ diye kendini suçlamaktan vazgeç artık... ‘Ben’ de artık. ‘Bihter’ deme. Başına gelmiş her şeyi olduğu gibi kabul et.”</p>
<p>“Bir kadın, çocuğu doğunca yeniden doğar, Kemal. Başka biri olur. Bense bir anneydim, ama artık bir anne değilim.”</p>
</body>
</html>