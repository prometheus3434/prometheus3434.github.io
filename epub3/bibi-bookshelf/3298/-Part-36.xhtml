<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="BookStyles.css" type="text/css" rel="stylesheet"/>
</head>
<body>
<h2>Yazarın Notu</h2>
<p class="fPrg"><i>Gizli Özne</i>’yi yazmaya yirmi yaşında başladım. Kitabı kaleme almaya başladıktan sonra hayatıma giren talihsiz bir olay nedeniyle yazım sürecine bir süre ara vermek zorunda kalsam da kitabın karmaşık kurgu örgüsü zihnimde en baştan şekillenmişti ve kitabı tamamladığım Haziran 2003’te henüz yirmi dört yaşımı doldurmamıştım. Kısacası <i>Gizli Özne,</i> ilk romanım olmamakla birlikte acemilik eserim; ve şimdi 2018<i>’</i>de <i>Gizli Özne</i>’yi İthaki<i>’</i>de yeni baskıya hazırlarken romanın orijinalindeki bu ilk acemiliği muhafaza etmek istedim. Nitekim acemilik, romanın da konusuydu. Bihter -her ne kadar acemiliği tartışılır olsa da- acemi olduğuna kendisini inandırmış, belki okuru da inandıran bir karakterdi; “Yirmi beş yaşında, görüp geçirmiş, olgun bir kadın” olduğunu beyan eden Revnâ ise ara ara, benim o zaman da toy bulduğum, eleştirdiğim, nitekim eleştirdiğimi hikâye yoluyla göstermek istediğim bir hayat bakışıyla konuşuyordu. Bu yeni baskıda, var olan romanı değiştirmedim; ancak mesela bölüm başlarına hangi anlatıcının konuştuğunu ilave ederek, romanın okura karmaşık gelmiş sarmal kurgusunun orijinal mahiyetini biraz daha açık hale getirmeye çalıştım, özellikle gizli kapaklı tasarlanmış hikâyenin kimi kısımlarını daha görünür yaptım. <i>Gizli Özne</i>’yi yazarken olduğum yazardan bu kadar yıl aradan sonra öyle uzaklaşmışım ki bu elden geçirme işi bana kendi yazdığım metni yeniden okuyor olmaktan ziyade sanki ben bir editörmüşüm de benden ayrı bir yazarın şahsî tercihlerine mümkün mertebe saygılı kalarak metni ona müdahale etmeden okunur kılma kaygısı taşıyormuşum hissini verdi.</p>
<p>Bihter bugün hâlâ koşuyor. Muhtemel ki bir gün siz de Türkiye ya da dünya sokaklarında bir köşede, tren beklerken ya da yemek yediğiniz restoranın tuvaletinde Bihter’e koşarken rastgelirsiniz. Bu kez, Bihter’in hikâyesinin koşmaya dair kısımlarının gerçek olduğunun okur tarafından bilinerek okunmasını istedim; çünkü, bu farkındalığın bizi bir çocuğun zihninin nasıl çalıştığı üzerine daha bilinçli düşündürmesi bir yana, okurun bu kitapta okurken eleştirdiği kötülüklerden azade olmadığının farkına varmasını arzu ediyorum. Ben dahil olmak üzere hiçbirimiz Bihter’le aynı okula giden bir çocuk olduğumuz takdirde onu yargılamayacağımızın garantisini veremeyiz, ki her gün hiç farkında olmadan yargılayıp durduğumuz insanlar bunun kanıtı. Yargılayıcılığımızın ayrımına dahi varmadan yargılayıcıyız. Nitekim evde ve okulda hiç kimse, Bihter’e yaptıkları kötülüğü toplu olarak yaptıklarının farkında değil. Toplu kötülükler, en kolay, en yaygın kötülüklerdir; bireyin kendi payına düşen kötülüğü yadsımasına olanak tanırlar. Kötülük yapılan kişi, sonradan bu insanlardan hangi birine gitse o, kötülüğün suçlusu olarak başkalarını işaret edecek ve kendi yaptıklarının sorumluluğunu almayarak mağduru aynı kötülükle ikinci kez baş başa bırakacaktır.</p>
<p>Çocukların zihni bizimki gibi çalışmaz. Bir çocuğun düşünme biçimi, her birimiz farkında olmadan çocuğa nasıl düşüneceğini öğretiyorsak öyle şekillenir. Biri gelip çocuğumuzun iznini önemsemeden onu öpüyor, kucaklıyor, çocuğa bir şekilde dokunuyorsa ve biz sessiz kalıyorsak bu, çocuğa bunun normal olduğunu, isteyenin gelip istediği gibi çocuğun bedenine dokunabileceğini söylemektir. Böyle bir çocuk, bizim bedenimize dokunamayacağını, ama isteyenin onun bedenine istediği şekilde dokunabileceğini, onun bedeninin özerk bir varlığı olmadığını öğrenir ve biri gelip ona çok rahatsız olduğu biçimlerde dokunduğunda buna karşı çıkma hakkı olduğunu akıl dahi edemez. Çocuğun kendisine yapılan herhangi bir şeyin doğru ya da yanlış olduğunu sorgulayabilmesi için, bizim çocuğa ona yapılan şeylerin doğru ya da yanlış olduğunu sorgulamasını öğretmemiz gerekir. Ona nasıl davranacağımızı evde kendisine hiç sormadığımız, danışmadığımız çocuk, bir başkasının ona davranış biçimine nasıl eleştirel bakabilir?</p>
<p>Ayrıntı Akademi’de yaptığımız Psikoloji atölyelerinden birinde anne-babaları eleştirmemden çok rahatsız olan gencecik bir kız arada yanıma geldi ve anne-babaları eleştirebileceğimiz tek konunun cinsel taciz olduğunu, ortada bir cinsel taciz hikâyesi olmadığı müddetçe, anne-baba her ne yapmış olursa olsun bunu çocuğun iyiliği için yaptığından haklı olduğunu söyledi. Kendisine cevap olarak, anne-baba dışında biri çocuğa cinsel tacizde bulunuyorsa bunun suçlusunun da zaten anne-baba olduğunu söylediğimde bu sözümden dehşete kapıldı. Çocuk her zaman, bizim öngöremediğimiz tehlikelere maruz kalabilir. Ama bu durumda çocuğun davranışları muhakkak değişecektir. Çocuğumuzu tanımak zorundayız. Çocuğunu tanıyan anne-baba, çocuğunun başına bir şey geldiğini anlar. Nitekim çocuğunu tanımama, ne hissettiğini bilmeme, anlayamama, anne-babanın en büyük suçudur. Bu suçun önemli bir yönünü, mağduriyeti doğal olarak bir şekilde davranışlarına yansıyan çocuğu problemli olarak görme, sadece sonuç olan bu sözde “problem”i düzeltmeye çalışma oluşturur. Çocuğunu problemli görme, anne-babanın anne-babalığında ne ölçüde problemli olduğunun en sarih kanıtıdır. Problemli çocuklar, problemli öğrenciler yoktur; problemli aileler, problemli öğretmenler ve çok problemli toplumlar, çok problemli okullar vardır.</p>
<p>Cinsel tacizin cinsel olmayan onlarca şekli bulunur. Cinsel taciz her zaman dokunarak olmaz; hiç aklımıza gelmeyen şekillerde de olur. Bihter’in bu kitapta maruz kaldığı, klasik anlamda cinsel taciz değil belki, ama içeriğinde direkt olarak cinsellik bulunmasa da yoğun şekilde cinsel bir taciz. 1986 doğumlu bir erkek arkadaşım bana geçenlerde, çocukken televizyonda bir öpüşme sahnesi çıktığında dayısının elleriyle onun gözlerini kapattığını, bugün bir öpüşme sahnesi gördüğünde hâlâ terlediğini, rahatsız olduğunu, istediği halde kızlarla öpüşemediğini anlattı. Öpüşme sahnesi var diye çocuğun gözlerini kapatmak, çocuğu küçük düşürücü bir hareket olması bir yana, son derece cinsel bir tacizdir. Bu şekilde çocuğa öpüşmenin yanlış bir şey olduğu fikrini aşılamak çocukta tabii ki -dayısının zannettiği gibi “evlenmek”le geçmeyen- kalıcı bir cinsel hasar bırakacaktır. Bir sözün, davranışın, çocuğun cinselliğine zarar vermesi ona “cinsel taciz”, “cinsel istismar” diyebilmemiz için yeterli. Bihter’e hiç kimse “o şekilde” dokunmamış olabilir; ama bir çocuğun farkında olmadan koşmaya başlayabilecek kadar bedenine yabancılaşması, bedenin acı yüküyle baş edebilmek için psişenin böyle yöntemler bulmaya mecbur kalması, Bihter’in hikâyesinin arkasında, benim bildiğim bütün taciz ve tecavüz hikâyelerinden daha ağır bir cinsel travma olduğunun tartışmasız ispatı. Nitekim normal şartlar altında böyle sıradışı bir istemsiz koşmanın bir süre sonra amacını tamamlayarak kendiliğinden kaybolmasını beklerdik. Bihter’in koşmasının kalıcı olması, onlarca yıl sonra hâlâ değişmeden devam etmesi, koşmayı ortaya çıkaran nedenlerin koşmadan sonra da artarak devam etmesinden ve şiddeti ve ısrarlı tekrarı nedeniyle psişede kalıcı olacak kadar derin bir iz bırakmasından kaynaklanıyor. Çok yazık ki bu, insanın trajedisinin de bir örneği. Ruhumuzun bizi iyileştirmek için ortaya çıkardığı yöntemlerin her birine “bozukluk”, “hastalık” gözüyle bakılıyor ve bu iyileşmeler dört yandan baltalanıyor. Bihter’in içindeki yabani atı yaratanların Bihter’i bizzat kendilerinin yarattıkları bu attan dolayı cezalandırarak var olan durumu daha da vahimleştirmesi, aile, toplum ve birey psikolojisi arasındaki kısır döngünün klasik bir temsili. Maalesef bugün dahi psikoloji ve psikiyatri otoriteleri ve temsilcileri de bu kısır döngüden muaf değiller. Atı hep birlikte yaratanlarla atın varlığından dolayı Bihter’i cezalandıranların aynı kişiler olması asla tesadüf değil. Hatta yakından bakarsanız, bütün dünya düzeninin burada bahsettiğim kısır döngü üzerine kurulu olduğunu göreceksiniz.</p>
<p>Bihter’in evde neler yaşamış olabileceğini okur olarak hiçbirimiz bilmiyoruz. Ama, okuduğumuzda akıl almaz gibi görünmesine rağmen her gün bilmeden onlarcasının içinde yaşadığımız bu gerçek hikâye bize evrensel bir psikolojik hakikati bir kez daha vurguluyor: Evde mağdur olan çocuk, dışarıda da mağdur olmasını öğrenir. Biz çocuğa suçlu olduğunu öğretirsek, dışarıda da herkes kendi suçluluk hissindeki suçu ona kolayca yükler, yakıştırır. Suçlu olduğuna inandırdığımız kişi kadar, isnad edilen suçu almaya müsait kişi kadar iyi bir suç paratoneri yoktur ve bu döngü böyle devam eder. Çocuğa yaklaşırken başkalarının sözlerini, perspektiflerini, eleştirilerini ne kadar ciddiye alıyorsak çocuğun suç paratonerliği de o kadar artacaktır. Kendimizden bağımsızlaştıramadığımız ve biz de kendisine yaklaşırken sosyal kaygılarımızdan bağımsızsızlaşamadığımız çocuk, duygularında ve düşüncelerinde özerk, otonom, “ayrı” bir birey olamaz.</p>
<p class="expP">Ne kendimizi ne bir başkasını yargılamamız, “olabileceğimiz ben” olan, kendimizden yaratacağımız yeni kendimizin potansiyeli olan içimizdeki çocuğa doğru yaklaşabilmemiz dileğiyle.</p>
<p class="rSign">Nihan Kaya<br/>
Nisan 2018</p>
</body>
</html>