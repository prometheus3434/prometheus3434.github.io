<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="BookStyles.css" type="text/css" rel="stylesheet"/>
</head>
<body>
<p class="noTitP">Bazen, bir filmin birkaç saniye süren ilk planında, ekranın ne olduğunu anlayamadığınız bembeyaz bir dekorla kaplandığını görürsünüz. Bunun uçsuz bucaksız bir pamuk tarlası veya gökyüzünde toplanmış bulut kümelerinden bir görüntü olabileceği fikrine kapılırsınız. Filmin sizi birazdan doğal bir çevrede gezintiye çıkaracağına kanaat edersiniz. Fakat sonra kare değişir ve siz birden farkına varırsınız ki, sizin az önce pamuk tarlası ya da bulut kümesi sandığınız o “beyaz” şey, aslında büyük bir otelin restoran masalarından birinin üstünde çay fincanının yanına iliştirilmiş kumaş bir peçetenin yakından çekilmiş görüntüsünden başka bir şey değildir. Şaşırırsınız.</p>
<p class="star">*</p>
<p class="fPrg">Yüksek katlar üstündeki bir balkonun demir parmaklıklarından, metrelerce aşağıdaki zemine baktığınızı hayâl edin. Yerle aranızdaki mesafe ne kadar uzak olursa olsun, siz emniyetli parmaklıklara vücudunuzun bütün ağırlığıyla yaslanın, ve bulunduğunuz yüksekliği zihninizde ölçmeye çalışın. Aşağısının korkunç uzaklığına konsantre olduğunuz anda biri çıkıp, güvenle dayandığınız parmaklıkların aslında var olmadığını söylese, müthiş bir duygu bocalamasına düşersiniz birden. Dehşete kapılırsınız.</p>
<p class="star">*</p>
<p class="fPrg">Bazense tek bir varlık etrafında uzayıp giden sebepsiz uzlaşmazlıklar vardır. Az önce restoran masasında rastladığınız “peçete”ye, biri çıkar, “Bu bir peçete değil, bir kumaş parçası!” der. Bir fabrika işçisi “işlenmiş pamuk” diye kestirip atar. Bir başkası, belki bir temizlikçi “toz bezi” diye tutturur. Aralarındaki tartışma öyle hararetlenir ki sonunda evlilikler yıkılır, insanlar birbirine girer, savaşlar çıkar, kan dökülür, çocuklar babasız kalır. Halbuki “o” hep aynı “peçete”, aynı “kumaş parçası”, aynı “işlenmiş pamuk”, eskidiğinde aynı “toz bezi”dir.</p>
<p class="star">*</p>
<p class="fPrg">İşte, ömrünüz boyunca hep dayandığınızı sandığınız demir parmaklıkların aslında hiç var olmadığını keşfetmek, o zamana kadarki tüm inancınızın sarsıldığı andır. Biri, üzerinde durduğunuz zemini ayaklarınızın altından çekip almış gibidir. Bir anda zeminsiz bulursunuz kendinizi. Afallarsınız. Belki bir an kabul etmek istemezsiniz. Ama sonra o boşluktan, kendi zemininizi inşa edersiniz. Yeniden, ama dipdiri, doğarsınız.</p>
<p class="star">*</p>
<p class="fPrg">Bir de, çok nadir olarak, kimsenin isim veremedikleri vardır. Bildikleri hiçbir şeye benzetemezler “o”nu. Bir isim koyamazlar. Halbuki isim koymak, insanoğlunun ilk alışkan-lıklarındandır. Bu benzetemeyiş bu yüzden canlarını sıkar. “O’nu ya bir yolunu bulup yadsır, ya benzetebildikleri en yakın şeyle isimlendirme sevdasına tutulur, ya da, kolayını bulup kötüler, “o”nun bir hastalık, bir tür delilik olduğunu söyleyip geçerler. Sizi anlamıyorlarsa “deli” oluverirsiniz gözlerinde hemen. Çünkü “deli” olmak, aslında, kimseye benzememek demektir.</p>
<p class="star">*</p>
<p class="fPrg">Yeni Cami’nin önündeki banklardan birinde yanımda valizimle tek başıma oturuyordum. Saat henüz öyle erkendi ki etrafta, uzaktan tek tük geçenleri saymazsak, güvercinlerden başka kimsecikler yoktu. Gidecek hiçbir yerim yoktu. Tanıdığım hiçbir yakınım yoktu. Hayatla bağı bulunan bir tek dayanağım bile kalmamıştı. Ve ben ne yapacağımı hiç bilmeden, yanımda valizimle tek başıma, Yeni Cami’nin önündeki banklardan birinde hareketsizce oturuyordum. Sabah ayrı, Yeni Cami ayrı, Kız Kulesi ayrı, ben ayrıydım. Hayatımı kaybedince kurulabilecek bütün cümlelerimi de kaybetmiştim. Sözcüklerim sanki bir anda yok olmuştu. O an tek sözcük vardı; o da “bilmiyorum”du.</p>
<p class="star">*</p>
<p class="fPrg">Ben yıllarca Bihter’in içinde yaşadım. Onu kimsenin tanımadığı gibi tanırım. Beni Kız Kulesi’ni gören hücreme hapsettiğinde de, herkes onu terk ettiğinde de, bir doğum masasında son nefesini verirken de, yanından bir an için olsun ayrılmadım. Bihter hep, yanlış toprağa düşmüş, kendi ikliminden uzakta yeşermiş yabani bir bitki gibi hissetti kendini. Anlaşılmamak üzere yaratıldığından şüphelendiği zamanlar oldu. Bir gün Bihter’in annesiyle çarşıdayken eski bir komşularına rastladıklarını hatırlıyorum. Kadın laf arasında annesine “En kibar, en sessiz, en hanımefendi zaten her zaman senin kızındı,” demişti. Bihter’e kimse fark etmese de çok hüzünlü bir cümle gibi gelmişti bu. Cümle zaten, onun aslında ne olduğunu kimse fark etmediği için hüzünlüydü. Bir çocuk bahçesinin yanından geçerken veya teneffüs vakti bir ilkokul binasından içeri girdiğinde de gözleri doluyordu Bihter’in. Bahçelerde, hele parmaklıklar arkasındaki okul bahçelerinde çocukların oyun oynamasını neşeli bir şey zannetmenin kendisi hüzünlü değil de neydi?</p>
<p class="star">*</p>
<p class="fPrg">Bir şafak vakti sonrası yanımda valizimle Yeni Cami önündeki meydanda tek başıma oturuyordum. Gidecek hiçbir yerim yoktu. İçime buzlu bir sessizlik oturmuştu. Donmuş hislerimden uyanmaya çalışıyordum.</p>
<p class="star">*</p>
<p class="fPrg">Bihter çok zamanlar, kimseye anlatamayacağını artık öğrendiği derdini düşünerek elleri cebinde, insanların arasında dolaştı. Bihter çok zamanlar, elleri cebinde, dalgın, insanların arasında dolaşırken fark edemeden hızlandı, fark edemeden o insanlara çarptı. O insanlar çok zamanlar, Bihter’i terslediler, azarladılar. Bihter her terslendiğinde durdu. Her terslendiğinde düşündü. Bihter her düşündüğünde tekrar hızlandı, tekrar çarptı. Tekrar azarlandı. Bihter çarptığı insanlara derdini anlatacak bir yol aradı. Bulamadı.</p>
<p>Bir şafak sonrası yanımda valizimle Yeni Cami meydanında bir bankta tek başıma oturuyordum. İçimde bir şeyler üşüyordu. Bir şafak sonrası Yeni Cami meydanında bir bankta yalnızdım. Reha ölmüştü. Babam ölmüştü. Seray yoktu.</p>
<p>İçimde bir şeyler üşüyordu. Yanık Köşk çoktan satılmıştı.</p>
<p class="star">*</p>
<p class="fPrg">Anlatsan, anlatamazdın Bihter. Onlar öyle çok ve sen öyle tektin ki... Açıklanabilecek, paylaşılabilecek bir özrün yoktu senin. Gerçek bir epilepsi hastası olsan ve yerlerde nöbet geçirsen, o zaman “epilepsi” der, anlayış gösterirlerdi. Sara nöbeti nedir bilirlerdi, anlarlardı çünkü. Böyle azarlanmazdın en azından. Ama derdini en açık, en net kelimelerle ifade ettiğin insanlar bile anlamaya yanaşmadılar seni. Kelimeler onlara yetmedi. Öz baban bile... Yıllarca “Fark e-de-mi-yo-rum! Fark e-de-mi-yo-rum!” diye suratına bas bas bağırdığın baban, doktor epilepsi olabileceğini söyledikten sonra, gayet içten “Koşarken farkında olmadığını niye bana hiç söylemedin?” diye sormadı mı? Onlar anlamamaya baştan yeminliydiler. Bir doktor, bir hukukçu, bir mühendis onaylamadıkça, bir isim vermedikçe, kelimeleri duymaz, sadece işitirlerdi.</p>
<p>Bihter yine olduğu yerden fırlayıp koştu. Yeni Cami meydanında güvercinler korkarak hep birden uçuştular. Bihter <i>fark ettiği</i> yerde kalakaldı. Güvercinler bile ondan ürkmüş, onu anlamamışlardı. Bir akşam vakti Bihter güvercinsiz bir Yeni Cami meydanında yalnızdı. Güvercinlerin üzerine koşmuş, onları ürkütmüştü.</p>
<p class="star">*</p>
<p class="fPrg">Bir sabah vakti etrafta güvercinlerden başka kimsenin olmadığı bir Yeni Cami meydanında yalnızdım. Reha yaklaşık bir ay önce, babamı alıp getirmek üzere Yanık Köşk’ten çıkmış ve bir daha dönmemişti. Reha’nın yanında babamla kullandığı arabasında kaza geçirdiğini öğrendiğimde inanamamıştım. Bana Reha’nın ters yola girdiğini söylemişlerdi. Reha fevkalade dikkatli bir şofördü. Ters yola girmek gibi bir hatayı hiç yapmazdı ki!</p>
<p class="star">*</p>
<p class="fPrg">Duvarlar, Bihter. Koşarken duvarlara çarpıyordun, ya da, onlar senin koşarken duvarlara çarptığını zannediyorlardı. Halbuki koşarken senin için duvarlar yoktu. Sen koşarken duvarlar olmadığı için böyle mutluydun. Okullarda, ülkelerde, toplumlarda insanlar kendilerine hayalî duvarlar çiziyorlar ve sonra o duvarlar gerçekten de varmış gibi hareket ediyorlar, onların bu hayalî duvarlarını görmeyenlere kimseye kızmadıkları gibi kızıyorlardı. O duvarlar yoktu Bihter. Yoktu.</p>
<p class="star">*</p>
<p class="fPrg">Duvarlar, Reha; hep seninle dört duvar arasında kalabilmeyi düşledim. Evliliğe ait tek düşüm “dört duvar”a aynı anda sahip olabilmekti. Benim hiç duvarlarım olmadı; seninle hep dışında kaldığım o duvarların ilk kez içine girecektim.</p>
<p class="star">*</p>
<p class="fPrg">Seni hep kendilerine benzetmek istediler, Bihter. Onlara benzemedikçe seni sevmediler, sevemediler. Sözlerine bu yüzden kulak vermediler. İsteklerine aldırmadılar.</p>
<p>Senin için beğendikleri gelinlik kumaşını keserlerken, sana içinde bir şeyi kesiyorlarmış gibi geldi. Sanki kumaş yerine ruhunu kat kat katlayıp poşetin içine koydular, paketlediler. Zaten gelinlikler de birer paket, önce yüce ataerkil Tanrı’ya, sonra o Tanrı üzerinden damada sunulan hediye paketleriydi. Gelinlikleri ruhsuz mankenler taşırdı, gelinliğin içinde kim olduğu hiç önemli değildi. Gelinlik giymiş kızlar bir güne mahsus kraliçe, bir güne mahsus soytarıydı. Nitekim bu ikisi aynı şeydir; kraliyet ailesi bir halkın en pahalı eğlencesidir. Sahneye bazen, taç giyen bir kraliçe, bazen soytarı, bazen de gelinlik denen o tuhaf soytarı kıyafeti içinde hediyelik kızlar çıkarır, eğlenirler.</p>
<p class="fPrg">Sunaklarda tanrılara törenle kurban edilen kızlara da böyle beyazlar giydirirler.</p>
<p class="star">*</p>
<p class="fPrg">Fransız dantelinden bir gelinlik giyecektim, Reha. Sana modellerde gördüğüm genç kızlar gibi beyazlar içinde gelecektim. Gerçek bir “ev”e taşınacaktım, “ev”li olacaktım, “onlar”ın arasına karışacaktım. Olmadı... Manifaturacılarda gelinlik kumaşı bakan genç kızlara rastlıyorum şimdi. Benim hiç alamadığım Fransız dantellerinden kestiriyor bazıları. “Boyu nasıl olacak?” diye soruyor tezgâhtar kız. “Kuyruğu var mı?” diyor. Kızın kol ölçüsünü alıyorlar. Ben senin nerede olduğunu düşünüyor, düşünüyor ve susuyorum.</p>
<p class="star">*</p>
<p class="fPrg">Seni öldürmek istediler Bihter, bilmeden. Sırf var olabilmek için terk etmek zorunda kaldın onları. Neden “herkes” gibi var olamadığını kimse anlamadı. Yine anlatamadın.</p>
<p>Kırgınlık desen kırgınlık değil... Dargınlık desen dargınlık değil... Bir şey ki ancak kendisine benzer.</p>
<p>Dönmek istersin de dönemezsin bazen. Bir gün dönebileceğini sanırsın giderken. Bırakamadıklarını bir dosta emanet edersin bu yüzden. Bir gün mutlaka dönüp geri alacağını söylerken tereddüt etmezsin. Ama bir bakarsın ki, geride kalmış hepsi. Boğazına bir çıkmaz düğümlenir. Dönmek istersin de dönemezsin bazen. Yollar kilitlenir.</p>
<p class="star">*</p>
<p class="fPrg">İçimde ince, ipince bir şey var Reha; isimsiz. Öyle ki yolda ince bir kız görsem elimde olmadan kopuyor içim.</p>
<p>İçimdeki ince şey inceliyor, en ince yerinden kopuyor, kopuyor; hem, sadece kopmuyor; inceldikçe kırılıp kırılıp da duruyor sanki. Dün, bana avucundan su içirdiğin eski çeşmenin önünden geçtim. İncecik şey içimde birden parçalanıp tuzparça oldu, yere döküldü. Çok inceldim, Reha. Oturduğum çay bahçelerinde baş başa konuşan, gülüşen çiftler görüyorum. Çocukları oluyor, onları büyütüyorlar, ve sonra benim yaşımdaki evlatların da yanında anne babaları oluyor ve bu böyle sürüp gidiyor. Benim dışımda herkes “aile”, herkes “kalabalık”. Tuz buz olmuş parçalarımı ezip geçiyor hepsi; kırıldıkça kırılıyorum.</p>
<p>Çaresi yok, Reha: İnceldikçe inceliyorum.</p>
<p class="star">*</p>
<p class="fPrg">Bihter gidiyordu ve Bihter’in kulaklarında “dul kadın öyküleri” uğuldanıyordu bir yandan. O öyküleri sana da anlattılar mı bilmem, ama ben bazılarını babaannenden dinledim. “Bir kadın vardı,” demişti babaannen bana, “Güzeldi, duldu, ama iffetsiz değildi. Neşeliydi sadece biraz. Şen şakraktı; şakayı, kahkahayı severdi, o kadar. İçinde kötülük yoktu. Nasıl olduysa söylentiler çıktı mahallede hakkında. Aslı yoktu hiçbirinin. Ama bir kadın dulsa, birazcık da neşeliyse, önüne geçilemezdi böyle şeylerin. Olan oldu. Ağabeyleri ‘Seni gezmeye çıkaracağız’ diyerek dağa götürdüler kadını. Orada kadını canlı canlı kestiler; kollarını, bacaklarını parça parça doğrayıp gömdüler. En küçük ağabeyi delirdi kardeşini dağda kestikten sonra. Mahallenin Deli Esat’ı oldu.”</p>
<p>Olay bin dokuz yüzlerde geçiyordu ve babaannen bunu bana bin sekiz yüzlü yıllarda anlatmıştı Bihter.</p>
<p class="star">*</p>
<p class="fPrg">Yolda, benim hiç doğurmadığım çocuklara hamile kadınlar görüyorum, Reha. Hiçbirini dünyaya benim getirmediğim çocuklar, gittiğim her yerde üzerime üzerime geliyorlar. Ne zaman bir arabanın ön koltuğuna otursam, önümüzde giden kamyonetin arkasına doluşmuş rengârenk çocuklar gözümü alıyorlar. Kendimi bir tramvaya atsam, arka vagonun camı önüne oturmuş küçük bir çocuk sürekli bana gülümsüyor. Çocuklar beklediğim kuyruklarda bana bakıyorlar, alışveriş ettiğim marketlerde eteğime yapışıyorlar, önünden geçtiğim pencerelerde bana el sallıyorlar. Bunalıyorum, Reha. Nereye kaçsam peşimden geliyorlar. Bütün çocuklar sana benziyor. Hepsinin yüzünde senden bir şey var.</p>
<p class="star">*</p>
<p class="fPrg">Dul bir kadını ıssız bir dağa götürüp kesmişler. Vücudunu parçalara bölüp birer birer gömmüşler. Bihter evlendikten sonra yıllarca can çekişmiş. Bir teras merdiveninde bir bebek kaybetmiş. Hem düzelmemiş, hem ölmemiş.</p>
<p class="star">*</p>
<p class="fPrg">İşte Reha, senin doğduğun an, artık Bihter’in ölüp, benim doğduğum andı. Bihter ömrü boyunca bana hamile kaldı. Doğmak içinse seni beklemişim meğer. Sen, Reha, benim zaferimsin. Bebeğini koşarken kaybetmeye yazgılı Bihter’in, doğurduğu çocuksun. Benim oğlumsun.</p>
<p class="star">*</p>
<p class="fPrg">İşte Reha, senin öldüğün an, benim tüm bu geleceğimi, ailemi, çocuklarımı, “ev”imi kaybettiğim andı.</p>
<p class="star">*</p>
<p class="fPrg">Geçmişimdin, Reha. Seninle doğmuştum. Seninle yaşamıştım. Seninle büyümüştüm.</p>
<p>Sen doğduktan sonra anladım ki ben annelik, korumakla eşanlamlı bir büyüyüş, bir güçleniştir. Annelik, çok üşüyen Bihter’in acıdan, soğuktan, hayattan korunmak için sarındığı yorganlar gibidir. Anneler, sadece, korurlar: açlıktan, soğuktan, pislikten, pasaklılıktan, kötülükten, bilgisizlikten... Ve korumaktan başka şey düşünmezler. Annelik artık avutulmak değil, avutmaktır. Başka kollara sığınmak değil, sığınılmaktır.</p>
<p class="star">*</p>
<p class="fPrg">Çok erken bir saatte Yeni Cami önünde tek başıma oturuyordum. Yarıda kalmıştım, henüz tamamlanmamıştım.</p>
<p>Geçmişimle geleceğim bir arabanın içinde yan yana can vermişlerdi; ben sağdım.</p>
<p>Çok düşündüm Reha; uzun geceler boyu düşündüm. Birlikte olduğumuz zaman boyunca ben hep, bir şeyleri tamamlamak için uğraşmıştım: Haklıydın, eksik geçmişimi geleceğimle tamamlamaya çalışıyordum. Bir ressam olarak kabul edilişimi tamamlamaya çalışıyordum. Hayâlim “tamam” olarak evlenmekti seninle. Ailenle, “tamam” olduktan sonra tanışmaktı. Ama bunu, böyle bir ölümü, bu kadar ani, hem de bir trafik kazasında, hiç beklemiyordum Reha. Ben senin için hep başka ölümler düşlemiştim. Kocaman bir cibinlikli yatağın ipek çarşafları üstünde günlerce hasta yatacaktın önce sen. Ben gece gündüz, yiyip içmeden, başında oturacaktım, ellerini tutacaktım. Uzun uzun bakışacaktık seninle. Uzun uzun vedalaşacaktık. Bakışmadan, vedalaşmadan, ipek çarşaflar olmadan, ölmeyecektin sen.</p>
<p>Çok yarıda kaldım, Reha. Bekârlıkla evlilik arasında bir yere sıkıştım; tamamlanamadım. O çok özendiğim “ev”lere tam girmek üzereyken, bir ayağım eşikte, kalakaldım. Nişanlıyken de ölünebileceğini düşünememişim hiç. İsmim bile tamamlanamadı, Reha. İlk kez gerçek bir soyadım olacaktı; olmadı. İsmim yarım kaldı.</p>
<p>Verilecek cevaplarla birlikte gittin. Ters yola nasıl girdiğini bile açıklayacak fırsatın olmadı. Ama sonra, ansızın, anladım Reha: Hangi hayat tamamlanabilmiş ki bizimkisi tamamlanacaktı? Kendini tamamlayabilmiş kim vardı? Kim bütün sorularına cevap bulduktan sonra ölmüştü?</p>
<p>Anladım; gerçeğe dair tüm düşüncelerimiz birer kuruntudan ibaretmiş. Meğer hayat “ansızın”la eşanlamlıymış. Boynunda fular, başında şapka, ağzında piposu olan ressamlar, eskimiş dantel yakalar, ipek çarşaflar; hepsi aslında yalanmış. Tek gerçek varmış; o da “şu an”mış.</p>
<p class="star">*</p>
<p class="fPrg">Aynı genetik şifre hep aynı insanı vermeyebilir. Bir doktor çok emin olduğu teşhisinde yanılabilir. Hayâl sandıklarımız gerçek, gerçekse hayâl olmasın? Ölümün rengi siyah değil, turuncu olabilir.</p>
<p class="star">*</p>
<p class="fPrg">Gerçek diye bir şey zaten yokmuş Reha; anladım. Doğum yok; ben varım. Ölüm yok; sen varsın. Kendimin farkına seninle ve yokluğunla nihayet vardım. Ölüme korkumu tanıyınca varlığımın bilgisine nihayet ulaştım.</p>
<p>Yıllar boyu yaşanmış olanlar bir kitapta bazen ancak birkaç cümleye denk gelir. Sonra birkaç saat, hatta belki birkaç dakika, birkaç saniye geçer; sayfalar doldukça doluverir. Hayat her zaman, geçen zaman demek değildir. Ölüm ipek çarşaflarda değil, turuncu bir ev kıyafetinde gelebilir.</p>
<p class="star">*</p>
<p class="fPrg">Çünkü, Reha, gerçeğin, bize kompozisyon derslerinde öğretildiği gibi giriş, gelişme, sonuç bölümleri olmaz. Gerçek hayatta, romanlardaki gibi, sorulan tüm sorular sonunda cevaplanmaz. Hayatta açıklayamadıklarımız, açıklayabildiklerimizden katbekat fazladır.</p>
<p class="star">*</p>
<p class="fPrg">Gerçeğe ne zaman, nerede, nasıl rastlarsınız belli olmaz. Dev panolar onlarca rengârenk afişle günlerce bas bas bağırır; sizse raflardan birinin arkasına gelişigüzel atılmış minicik bir filme takılırsınız, arka arkaya defalarca başa sarıp izlersiniz onu. Siz onu büyük mağazaların cafcaflı vitrinlerinde ararsınız; o sizi aniden boşalan yağmurdan kaçmak için girdiğiniz bir ara sokakta, saçağına sığındığınız küçücük bir kuyumcu vitrininde gelir bulur. Gerçeğin peşinden koşulmaz. Ancak imkânsızlığına erdiğiniz vakit o sizi bulur yakalar.</p>
<p class="star">*</p>
<p class="fPrg">Hayat çok tuhaf, Reha. Büyük bir kâğıt fabrikasında kâğıtlar sebebi bilinmez bir yangında tutuşur. Yüz seksen yıllık bir köşk yanar, insanlar ölür, iş hayatı sona erer, aile faciası yaşanır. Başka bir yerde yalnızca küçük bir kız çocuğu yanar. Onun ölümü çok daha fazla acı verir.</p>
<p class="star">*</p>
<p class="fPrg">Hayatın içinde artık, anlayamadığımız bir hayatı daha hissediyorum, Reha. En muhteşem şeyler kapalı yerlerde saklanıyor. Toprağın altında nasıl filizlendiğini göremediğimiz tohum... Sanki tüm gücünü onu göremeyişimizden alıyor. En güzel şeyler gözlerimizden uzakta oluyor. Senin gibi... Hamilelik gibi... Yeniden doğmak gibi... Neden bilmiyorum, acıyla ve güzellikle yeniden, yeniden doğuyorum. Acım güzelliğime, güzelliğim acıma karışıyor.</p>
<p class="star">*</p>
<p class="fPrg">Bu dünyada “tamam” olan hiçbir şey zaten yok, Reha. Hayat hiç tamamlanmıyor. Kimse tamamlanamıyor. Ve anladım; burada öyle “tamam” yerler de yok, aslında o “ev”ler de yok, Reha. Kimse burada “ait” kalamıyor.</p>
<p>Bütün masalların aslında çok hazin olduğunu anladım artık. Ormanda terk edilen Pamuk Prenses’in düştüğü dehşet, herkesçe dışlanan Çirkin Ördek Yavrusu’nun yalnızlığı, tekrarlana tekrarlana onların acısını çoktan unutmuş kelimelerde saklanmalarına rağmen, çok dokunaklı geliyor şimdi kulaklarıma, Reha. Bu neşeli şarkılar eskiden de bu kadar hüzünlü müydü diye merak ediyorum neşeli gazinoların önünden geçerken.</p>
<p>Yoksun, Reha. Varlığım, annelik demek. Yokluğunda Bihterleşiyor muyum dersin? Yokluğundan başka biri olarak mı doğuyorum yeniden, yoksa tutamadığım, Bihter’in gözyaşları mı?</p>
<p>Değişen ben miyim, yoksa zaman mı?</p>
<p class="star">*</p>
<p class="fPrg">Bir sabahtı. Yeni Cami önündeki bir bankta yanımda valizimle tek başıma oturuyordum. İçimde bir şeyler üşüyordu. Donmuş hislerimden uyanmaya çalışıyordum.</p>
<p>Bir sabahtı. Üşüyordum. Valizimi yavaşça açtım. O güne dek hep kutusunda sakladığım mavi pelerini çıkararak üstüme giydim.</p>
<p>Oturduğum yerden kalktım. Ve valizimi elime aldım.</p>
</body>
</html>