<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="BookStyles.css" type="text/css" rel="stylesheet"/>
</head>
<body>
<h2>Revnâ anlatıyor</h2>
<p class="fPrg">Uzak bir semtin ağaçların arkasında, olduğu yere bulunulmamak üzere saklanmış sanılacak kadar kuytu bir köşesindeki eski bir binada, çatı katındaki ufak bir dairede karşılıklı oturuyorduk.</p>
<p>“Bir akşam geldik ki evde yok,” diye devam etti kadın. “Babası deliye döndü. Bir haber, iki satırlık bir not bile bırakmamış. Eşyaları da yerli yerindeydi üstelik. Yanına hemen hiçbir şey almamış. Sonradan öğrendik ki, alt katta Senai diye, yarı meczup bir kiracımız vardı, onunla kaçıp gitmiş meğer. Ne cesaret ama! İşte böyle dikbaşlı, başına buyruk bir kızdı. Aklına bir şey koydu mu mutlaka yapardı. Söz geçiremezdiniz. Eşim kahroldu üzüntüsünden. Çok düşkündü Revnâ’ya. Eh, bunca sene tek başına yetiştirmiş ne de olsa... Kızının durup dururken çekip gitmesi, haber bile vermeden kalkıp evlenmesi, üstelik de Senai gibi bir deliyle, çok ağırına gitti rahmetlinin. Günlerce doğru dürüst yiyip içmedi. Ama Revnâ bir gelse, affetmeye de hazırdı. Baba yüreği işte... Revnâ’nın inadı da inat ama bu arada! Hem evi sebepsiz yere terk ediyor, hem de bir kez olsun arkasını dönüp sormuyor babasını! Baktım olmayacak, ben gidip buldum Revnâ’yı. Aralarını bulabilmek için tabii... Ama nerede; oralı bile olmadı kız. Nuh diyor, peygamber demiyor. Yaşadığı yerse, içler acısı. Doğru dürüst eşyaları bile yoktu. Hiçbir yerde tutunamıyorlar, sürekli ev değiştiriyorlardı. Konuştukları görüştükleri bir arkadaşları da yoktu üstelik. Kimseye yanaşmıyorlardı. Kapalı bir kutu gibi yaşıyordu Senai’yle Revnâ.”</p>
<p>“Madem herkesten uzak yaşıyordu,” diye araya girdi Seray, <i>“Mavi Pelerinli Kız</i>’ın onun kitabı olduğundan nasıl bu kadar emin olabiliyorsunuz?”</p>
<p>“Gördüm çünkü. Gördüğüme eminim. Babasıyla görüşmeye ikna edebilmek için kaç kere gittim ben Revnâ’nın evine. Her seferinde ayrı bir evdeydi. Ama hep aynı eşyasız, eski evler. O kadar ısrar ettim, bir kez bile yardım kabul ettiremedim Revnâ’ya. Kan kussa kızılcık şerbeti içtim derdi. Kimseye müdanası yoktu. Nasıl yapar, neyle geçinirdi bilmem. Kocasının doğru dürüst bir işi yoktu çünkü. Düzgün çalışabilmesi de mümkün değildi zaten. Revnâ çalışıyor muydu, ne yapıyorlardı hiç bilmiyorum. Her neyse. Son gidişlerimden birinde Revnâ mutfakta bir şeyler hazırlarken beni salonda yalnız bırakmıştı. O zaman bir köşede şöyle büyükçe, güzel, mavi bir kutu gözüme ilişti. Ah, insan bir baktı mı bir daha bakardı; öyle bir kutuydu o. Değişik bir mavi büyüsü vardı sanki. Evde başka doğru düzgün bir eşya yoktu zaten. O yüzden merak ettim, gittim açtım kutuyu. İçinde bir mavi defter vardı. Kapağı araladım, ilk satırlarını okudum. İçine göz gezdirdim. Revnâ’nın ayak sesini duyunca da hemen kapatıp koydum defteri kutunun içine. Ser verir sır vermezdi Revnâ çünkü. Öyle, ne yaptığını anlatmayı, kendisi hakkında konuşmayı falan hiç sevmezdi. O gün o defterde okuduklarımın ne olduğunu anlayamamıştım. Ama senelerce hiç çıkmadılar aklımdan. <i>Mavi Pelerinli Kız</i>’a bakınca, hemen tanıdım o cümleleri. Aynısıydı! Orada da böyle bir Mavi Pelerinli Kız vardı.”</p>
<p>“Revnâ Hanım’ın yazısı mıydı defterdeki peki?” diye sordu Seray.</p>
<p>Kadın birkaç saniye durup düşündü.</p>
<p>“Bilmem... Revnâ’nın yazısını bilmiyorum. Ama başka kimin olacak; Revnâ yabaniydi, kimseyle görüşmezdi ki! İzini bile zor buldum ben bu yüzden. Ona orada burada rastlayan tanıdıklardan aldım haberini çoğu kez. Hele belli bir zamandan sonra, hiç görmedim artık kendisini. Son görüşmemizden yıllar sonra ‘Senai’nin durumu kötüye gitmiş. Revnâ artık onu kliniğe yatırmak zorunda kalmış. Kendisi de kızıyla kliniğin yakınında bir eve taşınacakmış.’ dediler; ondan sonra da zaten hepten kayboldu.”</p>
<p>“Kızı mı vardı?” dedim.</p>
<p>“Sonradan, olmuş. Senelerce yoktu çocukları. Herhalde aklî dengesi yerinde olmayan bir adamdan bir de çocuğu olsun istemedi. Ama çok sonra, herhalde Revnâ kırkını falan geçmişti, ‘Kızı olmuş,’ diye duydum.”</p>
<p>“Kızın ismi neydi?” diye sordum.</p>
<p>Sesim heyecandan titriyordu.</p>
<p>Kadın gözlerime bir süre boş boş baktı; sonra, “Hatırlamıyorum,” dedi.</p>
</body>
</html>