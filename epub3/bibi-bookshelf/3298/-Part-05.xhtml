<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="BookStyles.css" type="text/css" rel="stylesheet"/>
</head>
<body>
<h2>Revnâ anlatıyor</h2>
<p class="fPrg">Hayat zor bir sınav gibi ağır ilerlemekteydi. Etrafımda başımı döndüren dünya inanılması çoğu zaman güç gelecek kadar hızlı ve karışıktı; bense bu hıza, bu karmakarışık düzene ayak uydurabilmek, bu keşmekeşin içinde kendime ait bir yer edinebilmek için son derece yavaş, yetersiz ve acemi kalıyordum. Attığım her adımda gençliğimin omuzlarıma bir yük gibi bindiğini iliklerimde duymaktaydım. Bu yükü götürüp götüremeyeceğim ise kimsenin umurunda değildi. Oysa hayat şeddeli bir tokat gibi yüzümde patlayıp duruyordu sanki.</p>
<p>Öyle sanıyorum ki, çok küçük olmak ile çok genç olmak arasında, bana şimdi hazin gelen böyle bir fark var. Bir iş için küçük sayılmak, o işten muaf tutulmayı, etrafta yardım için hazır bulunan insanlarla çevrelenmeyi getiriyor. Çok genç olduğunuzdaysa, tüm toyluğunuz ve tecrübesizliğinizle o işin, durumun henüz çok başında, fakat düpedüz içinde buluyorsunuz kendinizi. On sekizimi doldurduğumdan beri ben de işte böyle bir yerde, genç olmanın başında, bu gençlikle birlikte hayatın içindeydim.</p>
<p>Üç yaşında gelip on beş yılımı geçirdiğim yetiştirme yurdundan artık kendi ayaklarım üzerinde durmaya mecbur olduğum dünyaya ilk kez çıkmıştım. Okumaya devam ettiğimden, devletten aldığım burs hâlâ kesilmemişti, fakat elime geçen ücret okul masraflarımı karşılamakta yetersiz kalıyordu. Fotoğraf bölümünde okuyan bir öğrenci, hazırlanan ödevlerde harcanan onlarca fotoğraf filmi, profesyonel bir fotoğraf makinesi, üçayak, pozometre, kompakt flaş gibi türlü pahalı araç gerece ihtiyaç duyuyordu. Çalışarak ek para kazanmaya mecburdum. Bu yüzden, orada ne yaptığımın ayırdında olmadığım halde bir türlü daha uygun bir iş bulup da Yanık Köşk’ten ayrılamıyordum. Üstelik, varlığımın Cemre’ye bir faydasının dokunup dokunmadığıyla da kimse ilgilenmiyordu. Fakat garipti ki buna rağmen, bana verdikleri maaş yaptığım işe göre oldukça doyurucu sayılırdı.</p>
<p>Okul hayatında da ürkek ve güvensizdim. Yetiştirme yurdunda büyüdüğümü öğrenecekler de hem ailemle hem benimle ilgili kötü kanaatlere kapılacaklar diye kimseye yaklaşamıyordum. Tek düşüncem, kendimi “onlar”a bir an önce yetenekli bir ressam olarak kabul ettirebilmek ve bu sayede geçmişimin kötü izlerini silebilmekti.</p>
<p>Ona hep birbirine benzeyen bu yorucu günlerden birinde, sınıfta rastladım. Derse son anda yetişerek yanımdaki boş yere oturdu. Hareketleri çevik, hızlı; diğer yandan, kayıtsız, doğal, telaşsızdı. Yüzünde hiç makyaj yoktu. Ne kadar da rahattı. Tuhaf kıyafetlerin içinde, ama halinden memnun oturuyordu.</p>
<p>Dersi aynı hoşnutluk ve sessizlikle izledi. Hep böyle sessiz oturduktan sonra bir şey söylemeden kalkıp gidecek sanıyordum. Fakat ders sonuna doğru Sanat Tarihi kitabından bir paragraf okutturmak isteyen hocamız Nazan Hanım sınıfta çoğunluğun kitapsız olduğunu fark edince:</p>
<p>“Zaten kitaplarınızı hiç getirmiyorsunuz,” diye söylendi ve birden ona doğru dönerek:</p>
<p>“Mesela sen,” dedi. “Sen hiç kitap getirmiyorsun.”</p>
<p>Kız birden ayağa fırladı ve hiç beklemediğim kadar iştahlı bir neşeyle:</p>
<p>“Olur mu efendim!” diye bağırdı, “Her seferinde kitap getiriyorum ben! Bakın, kitabım var benim.”</p>
<p>Sonra önünde açık duran defteri övünürcesine göstererek:</p>
<p>“İşte,” dedi, “Kendi ellerimle yazdım! Kitaptaki her cümle kelime kelime yazılı burada. Nesi eksik kitaptan?”</p>
<p>Nazan Hanım belki bir cevap verirdi; ama sanırım vaktin dolduğunu da anladığından, şaşkın bakışlarını sınıfta şöyle bir gezdirdikten sonra bir şey söylemeye gerek duymadan çıkıp gitti. Ben kızın defterine elimde olmadan eğildim:</p>
<p>“Aman Allah’ım! Gerçekten de bütün kitabı deftere mi yazdın?!”</p>
<p>“Tabii ya,” dedi gülerek. “Son bölümleri yok, ama onları da bir ara fırsatını bulunca ekleyeceğim.”</p>
<p>“Nasıl, nasıl yazabildin üşenmeden onca şeyi? Hiç mi yorulmadın!”</p>
<p>“Yoo... Bir arkadaşımdan ödünç aldım kitabı. Orada burada otururken kitabı da parça parça deftere geçirdim sırayla. Boşa harcanan öyle çok vaktimiz var ki, gülüp eğlenirken kitap da kolayca aradan çıkmış oldu böylece. Hem yazarken birçok şey de aklımda kaldı. Kalıcı bir öğrenme metodu üstelik...”</p>
<p>Defterde yazılı cümleler gerçekten de kitaptakilerin aynısıydı. Daha önce hiç böyle bir şey görmemiştim; kendimi hayretten alamadım. Bakışlarımı kızın yüzüne daha dikkatli diktim:</p>
<p>“Neden daha önce derslerde hiç rastlamadım sana?”</p>
<p>“Ben... pek gelemiyorum derslere. Vakit bulamıyorum genelde. Arada bir uğrayıp hemen kaçıyorum işte böyle.”</p>
<p>Birlikte yürüyorduk. Kız çok sıcakkanlı, hızlı iletişim kurmakta ustaydı. İsmini, oturduğu semti çabucak öğreniverdim. Karşısındaki insanı kendisiyle kırk yıllık dostmuş gibi teklifsiz konuşmaya sevk edecek kadar tabii bir yakınlığı vardı.</p>
<p>Kız Kulesi uzakta yalnız bir heykel gibi boynu bükük duruyordu. “Seray, anlayamadığım şey,” dedim, “madem derslere gelmiyorsun, Nazan Hanım kitap getirmediğine nasıl hükmedebildi?”</p>
<p>Omzunu silkti.</p>
<p>“Bilmem... Belki bir başkasıyla karıştırmıştır beni.”</p>
<p>Sağ yanağını aşağıdan geniş bir kavisle çevreleyen yara izi, yüzüne ağlamakla gülmek arasında hoş bir anlam veriyordu. Yüzünde hiç mimik olmadığında dahi, gülüyor mu ağlıyor mu, insanı düşündüren bir anlam. Resim gibi mavi gözleri sükûnetle baksa da, üzerine dikildiği her yerde sanki bir an ışıl ışıl parlayıp sonra sönüyordu. Zaten Seray’ın içinde, vücudunun azalarından taşmak için fırsat kollayan dinamik bir enerji volkanı yaşıyor gibiydi. Seray üzerinde çok düşünülmemiş cümlelerle sürekli konuşuyor, kısa, çıta gibi incecik bedeni küçük, esnek, hızlı adımlarla her an hareket ediyor, her bakışında, dönüşünde, yürüyüşünde kıyafeti, elleri, omuzlarından aşağıya gelişigüzel dağılan sarı saçları; üzerinde ne varsa hepsi sanki vücudunun her hareketiyle birlikte, bütün bir uyum içinde, ama ayrı ayrı, kıpır kıpır oynuyordu.</p>
<p>Yalnız, yürüyüş ritminde, tüm düzgün görünüşüne rağmen belli belirsiz bir aksaklık vardı. Otobüse binerken bunun Seray’ın sağ bacağında muhtemelen kalça çıkığı veya ona benzer bir problemden kaynaklanan hafif bir sakatlık olduğunu fark ettim. Ancak bacağındaki bu aksayışın etrafında kendisine öyle bir yürüyüş düzeni kurmuştu ki, topallaması onun kuş gibi çevik, hafif adımlarla sekerek ilerlediği yürüme stilinin artık ondan ayrılmaz hoş bir parçası haline gelmiş, kendisine has hareket çabukluğu içinde eriyip giderek sakatlıktan ziyade yalnız Seray’ın yürüyüş yeteneğine ait estetik bir özellik görünümü almıştı. Üstelik, aksaklığını örten sıçrayışları minyonluğu ve sarışınlığıyla da birleşince ona tam bir serçe sevimliliği kazandırıyordu.</p>
<p>Öyle zannediyorum ki Seray’ın bünyesindeki eksiklikleri, kusurları birkaç hünerli dokunuşla nevi şahsına münhasır avantajlara dönüştürmekte ne kadar mahir olduğunu o an anlamıştım. Nitekim sıradışılığı zaten ilk bakışta göze çarpan kıyafetinin aslında ne kadar perişan olduğunu da o zaman fark ettim. Seray’ın üzerinde, yeşil çiçek desenli kırmızı bir kazak, dizlerini örten, bir yanı sarı ekoseli bir bezle yamanmış, gayet adi kumaştan mavi bir etek, yer yer dikiş izleri göze batan mor renkli uzun çorap, lastiği açılmış, ancak boyası yeni bir çift kahverengi ayakkabı, boynunda rengârenk bir atkı vardı. Fakat o tüm bu uyumsuzluğun içinde o kadar rahat, o kadar memnun ve şikâyetsiz, kendisine güveni o kadar tamdı ki, başka türlü değil, zaten böyle olması gerektiğine dair bir inancı çevresindekilere de aşılıyor, bunun sadece Seray’da hoş duran, sadece ona yakışan yeni bir moda olduğu izlenimini uyandırıyordu. Seray’ı kendisine ait her şeyi bu kadar tabii, şüphesiz bir kabulle kendisiyle bütünleştirmiş görüp de onda bir şeylerin iyi, olağan olmadığını düşünebilmek imkânsızdı.</p>
<p>“Bize gelsene,” dedi Seray.</p>
<p>Hiç düşünmeden kabul ettim. Bir başkası olsa asla yapacağım şey değildi, yeni tanıştığım birinin evine gitmek.</p>
<p>“Güzel,” dedi. “Seni kardeşlerimle tanıştırırım.”</p>
<p>Şüphesiz bu kolay kabulümün önemli bir nedeni de, Seray’daki ilginç şahsiyetin ardında yatan eve, aileye duyduğum meraktı. Her haliyle kendisinden bu kadar emin bir insanı yetiştiren ortamın zengin havasını ben de, dışarıdan biri sıfatıyla dahi olsa, solumak istiyordum. Seray belki büyük bir konakta yaşayan saygın bir işadamının laf dinlemez, yaramaz küçük kızı, belki İstanbul’a yeni göç etmiş bir aşiretin biricik prensesiydi.</p>
<p>Bebek’e varmadan, bol ağaçlı ıssız bir yerde otobüsten indik. Etrafta Boğaz’ın üzerinde tek tük uçuşan martıların çığlıklarından başka ses işitilmiyordu. Sahilden hemen yukarı çıkan bir bayırın ağaçlarla çevrili taş yoluna girdik. Eski arnavutkaldırımı üstünde daha birkaç adım atmadan Seray bakımsız bahçenin uzamış otları arasından yıkık dökük bir yapıyı işaret ederek:</p>
<p>“İşte,” dedi, “bizim ev.”</p>
<p>İşaret ettiği yerde bir ev bile göremiyordum. Bu, daha ziyade, derme çatma malzemelerden kotarılmış küçük bir kulübe, hatta bir gecekonduydu. Bir an Seray’ın şaka ediyor olduğunu düşündüm. Fakat o bu harabeye benzer yığına doğru istifini bozmadan yürüyor, bir yandan da hiç durmadan bir şeyler anlatmayı sürdürüyordu.</p>
<p>“Bu iki ağaç arasına gerili olan bizim çamaşır ipimiz. Yazın çok rahat oluyor. Arkasındaki de sandalye. Bahçe sandalyesi... Eskiden ağaçtı, ama yaşlanınca babam onu kendi elleriyle kesip sandalye yaptı. Babam yok şimdi. Ama sandalyesini hâlâ kullanıyoruz. Annem de yok. En küçük kardeşim Eray bebekken öldü ikisi de. Kapıya dikkat et, yavaş kapatmak gerek. Evimiz biraz küçük gerçi ama çok şükür bize yetiyor. Isınıyoruz hiç değilse. Sobayı da yakmalı şimdi. Sen geç otur, ben dışarıdan biraz odun alıp geleyim hemen. Nasıl, perdeleri sevdin mi? Kendim diktim!”</p>
<p>Seray’ın “perde” dediği, sofra bezi veya ona benzer bir örtüden bozulmuş kırmızı ekoseli kumaş parçalarıydı. Zaten, kalabalık bir aileyi barındırdığı her halinden belli evin içi, ne işe yaradığı ilk bakışta anlaşılmayan garip eşyalarla doluydu. Pencerelerden birinin camı kırık olmalı ki, dört kenarından siyah bir naylon tutturularak örtülmüştü. Duvarlarda değişik ebatlarda panolar asılıydı. Etrafta boy boy, çeşit çeşit kâğıtlar, kitaplar, kutular, askılar, rafyalar, sandıklar, kavanozlar; ne olduğunu anlayamadığım daha türlü türlü eşya vardı. Seray bahçeden eve bana Edmonde de Amicis’in Coretti’sini hatırlatan bir hamaratlık ve canlılıkla, kucağında odunlarla girip çıkıyordu.</p>
<p>“Seray...” diye mırıldandım. “Seray... Kim vermiş sana bu ismi?”</p>
<p>Nerdeyse bir çöplük kadar karmakarışık bu acaip yerde Seray gibi sıcak, aydınlık bir isim birden çok tuhafıma gitmişti. Esasen bu evin niteliği ile muhiti, eşyalarının çeşitte zenginliği ile mahiyette yoksulluğunda da, Seray’ın kendisi ile çevresinde olduğu gibi, eşine az rastlanır ilginç bir çelişki vardı. Evet, bu ev(!) resmen, İstanbul’un en seçkin ve sakin semtlerinden birinde Boğaz’ın muhteşem manzarasını hâiz, sahile, merkezî ulaşım yoluna yakın yeşillikler içinde havadar bir... bir... villa tipi gecekonduydu!</p>
<p>Seray “Nedea,” diye cevap verdi, gözlerini yere bıraktığı çalıçırpıdan ayırmadan.</p>
<p>“Kim?”</p>
<p>“Nedea. Benim amcam. Ben doğmadan önce Almanya’da küçük bir Türk kızında rastlamış ismime. Hoşuna gitmiş.”</p>
<p>Sormadan edemedim:</p>
<p>“Sizin mi bu ev? Ne zamandır yaşıyorsunuz burada?” Evde herhangi bir “yerleşiklik” hali göremediğimden, ağzımdan “oturmak” yerine “yaşamak” sözcüğü çıkıvermişti.</p>
<p>“Biz... Ne bileyim. Yaşıyoruz işte. Ev bizim. Çok uzun zamandır buradayız herhalde. Vaktini ben de bilmiyorum. Dedem almış burayı. Ama çok eskidi tabii şimdi. Biz de bakımını yapamadık doğru dürüst.”</p>
<p>“Satmayı düşünmediniz mi bu kadar zamandır hiç?”</p>
<p>“Pek sayılmaz. Eski, onaramadık da, ama hatırası var. Annemle babamdan kalan tek şey bu ev. Hem biz mutluyuz burada. Rahatımız yerinde.”</p>
<p>Kendimi tam bir Kafka saçmalığının içine düşmüş gibi hissediyordum. Bu zamanda bunca para eden bir yerde niye böyle sefalet içinde yaşamakta ısrar ettiklerine anlam vermek güçtü. Bir dünyanın içinde ayrı bir dünyaya girmiş gibiydim; nedenlerin içinde onlardan ayrı nedenlere...</p>
<p>Seray’ın yine gevezeliği tutmuştu. Mutfak tezgâhına bir şeyler çıkartıp yerleştirirken bir yandan da yine aklına estiği gibi konuşuyordu.</p>
<p>“Çocuklar birbiri ardına çıkıp gelirler şimdi. Eray’ın çoktan evde olması lazımdı gerçi ama yine bir yerlere takılıp kaldı herhalde. Düzen diye bir şey öğrenemedi gitti zaten. Erhan’la Melda da nerdeyse gelirler. Sonra da ağbim...”</p>
<p>İçinde suyla kahveyi karıştırdığı cezveyi ocağa yerleştirdi.</p>
<p>“Kaç kardeşsiniz?”</p>
<p>“Altı. Bir ablam var, o evli. Ankara’da yaşıyor.”</p>
<p>Yüzüme baktı; ama ara ara tekrarlayışından alışkanlığı olduğunu fark ettiğim gibi yüzüme bakarken yine yanıma yaklaşıp sonra işinin başına dönmedi. Ocağın başında kaldı. Kahve taşsın istemiyordu.</p>
<p>“Ablam olmayınca burada beş kardeşiz. En büyüğümüz ağbim. Ayhan. Tıp okuyor. Ben ikinciyim, benden sonra da Erhan’la Melda var. En küçüğümüz de Eray işte. Yedi yaşında.”</p>
<p>“Yalnızca beşiniz mi yaşıyorsunuz burada?”</p>
<p>Tekrar yüzüme baktı, ama kıpırdanışından içinden geçirdiği anlaşıldığı gibi, yüzüme bakarken yine yanıma doğru birkaç adım atıp sonra dönmedi. Pişen kahvenin başında kaldı.</p>
<p>“Yok. Bir de amcam var: Nedea. Sözde o bakıyor bize. Annemle babam arka arkaya öldüğünde ablam daha yeni evliydi, ağbim de henüz on sekizini doldurmamıştı. Yakınlarda akrabamız da yok. Birilerinin bizi velayetine alması icap ediyordu resmî olarak. Amcam geldi o zaman. Evli falan değil zaten. Yalnız yaşıyordu, doğru düzgün bir işi de yoktu; yanımıza yerleşti. Bizden sorumlu olan oymuş, bize o bakıyormuş gibi görünüyor ama aslına bakarsan daha çok biz ona bakıyoruz...”</p>
<p>Nedea... Bir isim miydi yani bu şimdi?</p>
<p>“Neden?”</p>
<p>Yüzüme baktı. Olduğu yerde hafifçe, huzursuzca kıpırdandı. Ama kaynamasını beklediği kahvenin başından ayrılıp bana doğru yürümedi.</p>
<p>“Çocuk gibi de ondan. Hem içkisi var hem kumarı. İradesiz. Bırak bize bakmayı, kendisine bile bakamıyor. Hep biz kolaçan etmek zorunda kalıyoruz onu.”</p>
<p>“Çalışmıyor mu?”</p>
<p>“Sözde. Kendisine göre bir şeyler yapmaya çalışıyor, bir sürü saçma sapan işe girip çıkıyor, orada burada bir şeyler deniyor; ama hiçbirinde dikiş tutturamıyor. Çok da tembel. Hem eline biraz para geçmeyegörsün, hemen kumara! İçkisi de var. Ne yapıp ettiğini sürekli takip ediyoruz mecburen. Bir baltaya sap olamamış insanlardan yani anlayacağın. Olacağı da yok. Çok sorun çıkarmasın yeter!”</p>
<p>“Nedea? İsmi mi bu?”</p>
<p>Yüzüme kaçamak bir bakış fırlattı, ama gözlerini hemen, kaynamasını beklediği kahvenin içine dikti yeniden.</p>
<p>“Yok. Lakabı. Aslında ismi Orhan da, biz ona böyle diyoruz aramızda. Alışkanlık oldu. Ama kendisini amca diye çağırıyoruz genellikle.”</p>
<p>“Ben... Nedea deyince... Şöyle, başında yan duran şapkası, boynunda fuları, üzerinde salaş kıyafetiyle entelektüel bir ressam hayâl etmiştim.... Resim yapmıyor mu yani şimdi?”</p>
<p>Seray güldü. Tekrar yüzüme baktı, kahveyi nihayet bırakıp bana doğru birkaç adım attı, ve ellerini havaya kaldırdı:</p>
<p>“Resim mi? Ömründe fırça tutmuş mu diye sorsana! Okuma-yazmayı bile mecbur kalınca dalavereyle öğrenmiş o!”</p>
<p>Kahve taştı.</p>
<p>“Ne bileyim. ‘Nedea’ tam bir ressam ismi gibi gelmişti bana sanki... Okumayı neden dalavereyle öğrenmiş?”</p>
<p>“İlkokula yollamışlar ama o hep kaçarmış okuldan. Okumayı öğrenememiş bu yüzden. Sonra, askere gittiğinde, okuman yazman var mı demişler. Maksat fırsatını bulunca askerlikteki ağır işlerden kaçmak ya, o da var demiş. Yalanı ortaya çıkmasın diye de o hırsla çalışıp birkaç hafta içinde sökmüş okumayı. Okumayı bilen bir arkadaşına biraz para vermiş geceleri onu gizli gizli çalıştırması için. Diğer askerlerin mektuplarını ona okutturuyorlarmış. ‘Okudum’ deyip mühürlüyormuş hepsini okuma-yazmayı bilmezken de.”</p>
<p>“Okumayı bu kadar kısa zamanda öğrendiğine göre çok da iradesiz sayılmaz öyleyse.”</p>
<p>“Belki de.”</p>
<p>Kapıdan içeri ufak tefek, önlüğünün yakası, saçları dağılmış, üstü başı kir pas içinde, kumral bir çocuk girdi. Odanın içi bir anda, yakında bir denizi haber veren vapur düdükleriyle doldu.</p>
<p>Seray aceleyle bir şeyler hazırladığı mutfaktan kapıya dönüp, elleri belinde:</p>
<p>“Aman ya Rabbi! diye bağırdı. Ne bu halin böyle! Yine mi kavga ettin yoksa?”</p>
<p>“Defterimi karaladılar! Güldüler! Hem...” diye ağlamaklı sıralamaya başladı çocuk; ama Seray onun sözünü kesti:</p>
<p>“Git çabuk, elini yüzünü yıka, üstünü değiştir, öyle gel! Nedir senden çektiğim benim?! Bir gün de okuldan eve şöyle herkes gibi, normal gelemeyecek misin sen? Haydi, çabuk!”</p>
<p>Seray’ı hiç böyle öfkeyle çıkışır göreceğimi düşünmezdim. Çocuk somurtkan, ama süklüm püklüm içeri giderken o da bir yandan sofrayı kurarak durmaksızın söyleniyordu:</p>
<p>“Her gün ayrı dert. Bir uslanamadı bu çocuk. Kavga, dövüş. Geçinemiyor ki şu çocuklarla! Ne temizlik biliyor, ne kural tertip. Yemek bile yemiyor doğru dürüst. Akşamları zorlamasam ödevini de yapmadan gidecek okula.”</p>
<p>“Eray mı?”</p>
<p>“Evet.”</p>
<p>Gerçekten de Seray’ın söylediği gibi, Eray’ın arkasından peş peşe diğerleri de geldiler. Eve beraber giren Erhan’la Melda lise çağlarında olmalıydılar. Seray’la Eray’ın aksine ikisi de iri ve boyluydu. Özellikle Erhan, ideal kilosunun neredeyse iki kat üzerinde görünüyordu. Seray’ın “ağbim” diye tanıttığı Ayhan ise ince ve uzundu. Saçları karmakarışık, düğmeleri açık gömleğinin yakası bir yanda, eteği diğer yanda, pantolonu temiz de olsa buruşuk, ayakkabıları boyasız; ama tüm bu dağınıklığının içinde yine de zarif bir gençti.</p>
<p>“Harika!” diye haykırdı mutfağa bakınca samimi bir neşeyle. “Demek yine makarna yiyoruz!”</p>
<p>Yemeği hep birlikte hazırladık. Bu arada Seray’ın bahçelerinde sebze, meyve ve çiçek yetiştirdiğini öğrendim. Maydanoz, soğan, domates istediğinde Eray’ı bahçeye göndererek istediğini taze taze getirtiyor, bahçelerinin mutfak ihtiyaçlarını yaz kış karşıladığını iftiharla anlatıyordu. Çiçekleri ise yeterince olgunlaştıklarında toplayıp kalabalık caddelerden birinde sattığını söyledi.</p>
<p>Sofraya henüz oturmuştuk ki Seray’ın “Nedea” dediği amcası geldi.</p>
<p>“Onu beklemiyordum,” dedi Ayhan.</p>
<p>“Yemek yiyip gidecek herhalde,” dedi Seray.</p>
<p>“Niye ki?” diye sordum.</p>
<p>“Geçenlerde aynı arsayı üç ayrı adama satmış da, onu arayıp bulacaklar diye korkuyor,” dedi Seray. “Kim? Kim o? Kim aynı arsayı üç adama satmış?” diye merakla sordu Eray.</p>
<p>“Sen tanımazsın!” diye paylayıp susturdu onu Seray.</p>
<p>“Öğlende rastladım, aç kalmış dün zaten,” dedi Ayhan.</p>
<p>“Bir tabak daha getireyim,” diyerek kalktı Seray.</p>
<p>Nedea kısa boyu, şişman vücudu, hayli belirgin göbeği, sakalı uzamış esmer yüzü, pasaklı kıyafetiyle, hiç de beklediğim fularlı ressama benzemiyordu. Çok ağır, dalgın bir hali vardı. Dünyanın yükü omuzlarındaymış gibi bezgin hareket ediyordu. O kadar ki, beni fark ettiği halde “Hoş geldin,” demeden sofraya geçmesini dahi hiç yadırgamadım.</p>
<p>“Nasıl, benziyor muymuş amcam ressama?” diye gülerek sordu Seray.</p>
<p>“Ne bileyim. Sen Almanya’daydı falan deyince, Avrupa’yı ülke ülke dolaşıp sergiler açan biri canlanmıştı zihnimde. Resimlerini yabancı ülkelerde İngilizce, Almanca bizzat tanıttığını düşünmüştüm.”</p>
<p>“Daha neler,” diyerek güldü Ayhan; “O sadece işçi olarak gitmiş Almanya’ya. İki sene kadar bir şey. Dayanamayıp dönmüş sonra.”</p>
<p>“Hem amcamın dil bildiği falan yok ki,” dedi Erhan.</p>
<p>“Türkçe konuşmaya bile üşeniyor, dünyayı gezip yabancı dilleri nasıl konuşacak,” dedi Melda.</p>
<p>Hepsi birden güldüler. Nedea sessizce yemeğini yiyordu, ama bu sözlere hiç de içerliyor gibi bir hali yoktu. Kendisi hakkında konuşulurken böyle umarsız kalmasını yadırgayarak “Almanya’dayken dil öğrenmemiş miydiniz?” diye sordum.</p>
<p>“Yoo,” dedi, başını yemeğinden kaldırmadan.</p>
<p>“Zorlanmadınız mı hiç dil bilmeden?”</p>
<p>“Bilakis. Faydasını bile gördüm. Bir gece geç vakit dışarıda yürürken bir zenciye rastlamıştım. Adam garip bir aleti karnıma doğru tutarak anlayamadığım şeyler söyledi. Elimi açtım şöyle, anlamadığımı göstermek için. Lamba gibi bir şey sanmıştım aleti. O birden korkarak koşmaya başladı. Niye bu kadar korktuğunu anlayamamıştım o zaman. Kimsecikler yoktu etrafta. O arkasına bakmadan kaçıyordu. Aylar sonra tekrar gördüm o lamba sandığım şeyi. Meğer şok aletiymiş. Ben nerden bileyim korkulacak bir şey olduğunu? Adam bir şey soruyor zannettim de, ondan burun kıvırdım öyle.”</p>
<p>“Bugün bizim sınıflarda yeni şube açtılar,” dedi Erhan.</p>
<p>“Amcam iki senede ancak iki kelime öğrenip dönmüştü Almanya’dan,” dedi Ayhan.</p>
<p>“Beni de o yeni sınıfa aldılar sonradan,” dedi Erhan.</p>
<p>“Aman, niye öğreneceğim o ecnebi dilini?” dedi Nedea.</p>
<p>“Eski sınıfından tanıdıkların var mı?” diye sordu Melda.</p>
<p>“Bizim Türkçede ne güzel. ‘Süt’ deyince belli işte süt olduğu. Adı üstünde: süt!” dedi Nedea.</p>
<p>“Pek yok,” dedi Erhan.</p>
<p>“Almancada öyle mi ya? Süte ‘melk’ diyor adamlar. Melk! ‘Melk’ deyince anlaşılmıyor ki hiç süt olduğu! O ‘melk’ deyince ben nerden bileceğim sütü kastettiğini? O da bizim gibi ‘süt’e benzer adamakıllı bir şey dese ya! ‘Melk’in ne alakası var sütle, öyle değil mi?” dedi Nedea.</p>
<p>“Ama şişman bir çocuk var. Belki gider onunla tanışırım,” dedi kendisi de şişman bir çocuk olan Erhan.</p>
<p>“Siz aynı okulda mısınız?” diye sordum Erhan’la Melda’ya.</p>
<p>Melda’nın yüzü birden gölgelendi. Melda ağlayarak arka odalardan birine koştu.</p>
<p>“Ne oldu?” diye sordum hayretle. “Boş ver,” dedi Seray, “Her zaman olan şey. Melda on iki yaşında, Erhan da lisede. Ama Melda o kadar uzun ki her gören onu yaşından büyük sanıyor. Tek sen değilsin yani. O da çocukluğunu yaşayamıyor bu yüzden. Parkta bile oynayamadı doğru dürüst bu yaşa kadar. Okulda da arkadaşlarından çok uzun. Hep sınıfta kaldığını sanıyorlar.”</p>
<p>“Üzerine göre formayı bile zor buluyoruz. Çok da çabuk uzuyor. Yetişkin ayakkabıları giyiyor. Her şeyi problem yani,” dedi Erhan.</p>
<p>Çok şaşırmıştım, çünkü Melda on beş yaşını çoktan tamamlamış herhangi bir kız kadar boyluydu.</p>
<p>“Ailede bu kadar uzun başkaları da var mıydı?” diye sordum.</p>
<p>“Evet,” dedi Seray, “Anneme çekmiş herhalde. Bir seksen ikiydi boyu. Babam da bir yetmiş beş falandı. Ben babamın tarafına çektim herhalde.”</p>
<p>Melda’yla konuşarak onu geri getirmeyi denemek iste-dim, ama Seray bunun bir faydası olmayacağını söyleyerek beni sofrada kalmaya ikna etti. Büyük bir zevkle makarna yiyorduk. Onlara makarnanın toz şekerle nasıl yendiğini gösterdim. Makarnayı önce domates, sonra peynir, en son da şekerle, midemize çok ender bulunan bir ziyafet çekiyormuş gibi, keyifle yedik.</p>
<p>Nedea yemeğini bitirir bitirmez evden ayrıldı. Erhan ödevini yapmak üzere masaya geçti. Seray Eray’ı yemekten sonra ellerini yıkaması, koltuğun kenarını boya kalemiyle çizmemesi, dişlerinin arasına kitabının yapraklarını sokmaması gibi, her dakika bulduğu ayrı bir nedenle, sürekli azarlıyordu.</p>
<p>“Eveet,” dedi Ayhan kanepede arkasına yaslanırken. “Demek siz Seray’la aynı sınıftasınız.”</p>
<p>“Evet. Fotoğraf okuyorum ben de.”</p>
<p>“Fotoğrafa ilgi duyuyorsunuz herhalde.”</p>
<p>“Çok da sayılmaz. Ben aslında ressam olmak istiyorum. Ama bir şekilde bu bölüme girdim işte.”</p>
<p>“Anlıyorum. Ne de olsa giriş yetenek sınavında resim çizdirerek almışlardır bölüme sizi de.”</p>
<p>“Tabii.”</p>
<p>“Seray da çok güzel resim yapar.”</p>
<p>“Tahmin ederim. Ellerini fark ettim.”</p>
<p>“Tek idealin ressamlık mı?” diye sordu Seray.</p>
<p>“Evet. Mecbur kalınca para kazanmak için fotoğrafla ilgili işler de yapabilirim tabii, ama şu anda gerçekten istediğim tek şey bir sergi açabilmek herhalde. Şimdi de çalışıyorum. Ama elimden geldiğince ihmal etmemeye çalışıyorum resmi.”</p>
<p>“Ne iş yapıyorsunuz?”</p>
<p>“Aslında ben de pek emin değilim ne iş yaptığımdan. Liseyi Sağlık Meslek’te okudum. Hemşireyim yani. Küçük bir kıza hemşirelik etmek üzere geldim İstanbul’a. Ama gelince gördüm ki bakımını üstlenebileceğim bir sağlık problemi yokmuş çocuğun. Çocuk... dış dünyayla tüm ilişkisini kesmiş gibi. Gülmüyor, konuşmuyor, hareket etmiyor. Üstelik ailesi çocuğun bu durumu için nerdeyse hiçbir çabada bulunmamış. Ben üsteleyince söz verdiler, bir doktora gösteririz diye. Ama aylar geçti, hâlâ ses yok. Benimse böyle bir hasta için tek başıma yapabileceğim şeyler çok sınırlı.”</p>
<p>“Seni oyalıyorlar mı yani?” dedi Seray.</p>
<p>“Sanmam. Sürekli bir erteleme ihtiyacından vazgeçemiyorlar bence sadece. Bir doktor gerektiğini her söylediğimde sanki biraz rahatsızlık duysalar da, kabul ediyorlar bu gerçeği. ‘Yakında’ bir doktor getireceklerini söylediklerinde gayet samimiler. Ama bu ‘yakında’ gelemiyor işte bir türlü...”</p>
<p>“Hasta olan kendi öz kızları değil mi?”</p>
<p>“Evet. Çocuğun annesiyle babası yaşamıyor, ama ağbisi, dayısı ve dedesi hayatta. Onlar bakıyor küçük kıza. Buna ne kadar bakmak denirse tabii... Çok ilgisizler. Sadece çocuğa değil, tüm hayata karşı. Kızın dedesi kimseyle görüşmüyor zaten. Kaç aydır oradayım, birkaç kez ya gördüm ya görmedim bu yaşlı adamı. Kızın ağbisiyle dayısı da gündüz uyuyup geceleri içinden ender çıktıkları bir odada kendilerinden başka kimsenin anlayamadığı işlerle uğraşıyorlar. Ben odalarına uğradığımda soruyorlar çocuğu, nadir de olsa kalkıp görmeye gidiyorlar; ama bundan başka pek de bir şey yaptıkları yok çocuk için. Evlerinde bir zamanlar yaşamış insanlarla, şimdi ölmüş yakınlarıyla -özellikle de kızın annesiyle-, onların hatıralarıyla; yani ölü olan bir geçmişle o kadar meşguller ki tüm bunlardan geriye canlı kalan tek hatıra olan bu kızı düşünmeye fırsat bile bulamıyorlar. Kendi içlerinde, yaşayan her şeyden uzak bir dünya kurmuş ve oraya yerleşmiş her biri. Hep birlikte, çok mutlu geçirdikleri yıllar var. Şimdi içinde oldukları zamanı, şartları bilinçli veya bilinçsiz reddediyor, garip de olsa hâlâ o mutlu yıllarında yaşıyorlar. Ama çok da iyi beceriyorlar bunu. Ben ne zaman Cemre’den, -Cemre kızın adı- ben ne zaman Cemre’den bahsetmek için odalarına gitsem muhakkak bir yolunu bulup konuyu bu hatıralara saptırıyor, ikisi birlik olup heyecanla öyle şeyler anlatıyorlar ki her seferinde kendimi onların bu anlattıklarına kaptırıp çocuk hakkında konuşmayı unutuyorum.”</p>
<p>“Ne ilginç.”</p>
<p>“Evet. Bilinçaltından gelen bir baskıyla çocuğun varlığını sürekli inkâr etmeye çalışıyorlar sanki. Hayattan, ‘şimdi’den, ‘gelecek’ten, yaşamakta olandan dış dünyadan kaçmak istiyorlar da kaçamadıkları için tüm bunlardan garip bir huzursuzluk duyuyor gibiler.”</p>
<p>“‘Anne rahmine dönme isteği’ diyorlar buna. Ahmet Hamdi, Tevfik Fikret gibi birçok yazarda olduğunu okumuştum bu isteğin. Kendilerine çok acı ve zor gelen hayatı itip ana rahmi rahatlığına dönemedikleri için, içlerinde bir şeylere sığınmaya çalışıyorlar ellerinden geldiğince.”</p>
<p>“Doğru. Ama onlar bu geçmiş hayâllerine dalmış, orada durağan yaşarken unutulan kardeş, yeğen, torun -yani Cemre- bir yandan büyümeye devam ediyor gerçek hayatta. Onun da yalnız tek bir çocukluğu, tek bir geçmişi var. Ama o çocukluk hep kayıp kalacak bu gidişle.”</p>
<p>“Ailesi söz veriyor, ama hiçbir şey yapmıyor çocuk için demek. Peki sen tek başına nasıl baş edebildin kızın rahatsızlığıyla bu zamana kadar?”</p>
<p>“Baş edemedim ki. Çocuğa göz kulak olmak dışında hatırı sayılır bir şey yaptığım yok. Ben yokken, evde çalışan hanım ilgileniyor çocukla. Evdeyken de ben pek ayrılmamaya çalışıyorum yanından. Odalarımız bitişikti zaten. Sonradan, belki faydası dokunur diye, yatağımı yanına aldırdım Cemre’nin. İlk günler sürekli konuşmayı denedim onunla. Söylediklerimi anladığını hissediyorum, ama beni duymazlıktan geliyor sanırım. Hiçbir işe yaramadı. Kendisine hasta muamelesi yapması hasta olmasını kolaylaştırıyor diye düşündüm. Odasının hep kapalı duran perdelerini açtım, geceliğini çıkartıp üzerine yeni aldığım kıyafetleri giydirdim, saçlarını tarayıp renkli tokalarla tutturdum, sabahları yatağını toplayıp onu koltuğa oturttum. Bunlara itiraz etmedi, ama hayata ilgisizliğinde büyük bir değişiklik de olmadı. Ona bir şey yaptırmaya çalıştığımda uysalca boyun eğiyordu. Fakat her tür harekete karşı isteksizliği aşikârdı. Nasıl bir dünyanın içinde yaşadığını, neler hissettiğini öğrenebilmek için çok uğraştım. Onu oturttuğumda ben de yanına oturuyor ve uzun süre aynı onun gibi hareketsiz kalıyordum. Kalkıp yürüdüğümde onu da elinden tutup kaldırıyordum. Benimle yürüyordu, ama hep umursamaz bir hali vardı. Tuvalimi oturduğu yerin tam karşısına yerleştiriyor ve saatlerce orada resim yapıyordum. Zamanla beni seyretmeye başladı, hatta bana bayağı alıştı. Ama resimlerime hiçbir zaman açık bir ilgi göstermedi. Karşısında ders çalıştığımda, okula hazırlandığımda, ona resimlerimi, fotoğraflarımı gösterdiğimde beni anlıyor, izliyor; ama hiçbir zaman bunu belli edecek şahsi bir tepki vermiyor!”</p>
<p>Söylediklerimin etkisiyle kulaklarım birden uğuldamaya başladı. Etraf döndü, döndü; ama içime derin bir nefes çekerek hepsini tekrar yerli yerine oturtabilmeyi başardım.</p>
<p>“Bazen delirecek gibi oluyorum. Ama sanırım onun bu uzak haline zamanla ben de alışmaya başladım.”</p>
<p>“Doktoru hâlâ çağırmıyorlar diye niye bu kadar üzülüyorsunuz ki?” dedi Ayhan. “Madem onlar erteliyor, siz yapıverin bu işi. Çağırın bir doktor, gitsin.”</p>
<p>“Nasıl olur bilmem ki...”</p>
<p>“Tıpta bir arkadaşım var. Reha. Adresinizi vereyim, bir ara size uğrasın; olsun bitsin! Birini tavsiye eder, yol gösterir hiç olmazsa.”</p>
<p>Sevinerek Yanık Köşk’ün adresini bir kâğıda yazdım. Bu sırada çocuklar güle oynaya odaya doluşmaya başlamışlardı. Bir ağızdan marşa benzer bir şarkı söylüyorlar, bir yandan da ayaklarını tahta döşemeye vurarak ritim tutuyorlardı. Bir tek Erhan, öğretmeninin, el yazısını çirkin bulduğundan şikâyet ederek inledi.</p>
<p>“Yaşasııın!” diye bağırarak Ayhan’ın yanına koştu Eray. “Verdiğin şiiri ezberledim!”</p>
<p>Ayhan Eray’ı ani bir hareketle kucağına alıp “Harika!” diyerek havaya fırlattı, ve odanın ortasındaki ahşap masanın üzerine bıraktı.</p>
<p>“Haydi. Oku bakalım!”</p>
<p>Akşam rüzgârıyla güçlenen dalga sesleri camları titreyen pencerelerin kenarından odaya sızıyordu. Gökyüzüne perde perde inen kızıl karanlığın koyu gölgeleri içeriye, masanın etrafında toplanmış çocukların üzerine düşmekteydi. İçimde belli belirsiz korkular yine uyanmaya başlamıştı. Artık gitmem gerektiğini düşünüyor, fakat oturduğum yerden bir türlü kalkamıyordum.</p>
<p>Eray cılız vücudundan çıkan ince sesiyle bağıra çağıra bir kahramanlık şiiri okumaya çalışıyordu. Onu narin omuzlarından sıkıca kavramış Ayhan sık sık “Daha güçlü! Daha güçlü!” diye bağırarak yüreklendirmeye gayret ettikçe ince sesi yükseliyor, ancak asla kalınlaşamıyordu. Gözüm her nasılsa masanın altında kalmış ahşap bir tabureye takılmıştı...</p>
<p>Ahşap tabureyle birlikte her yer yavaşça dönüyordu. İçimde güçlenen bulantıyı, şakaklarımı zorlayan zonklamayı, kulaklarımda çocukların ıslıklarına, alkışlarına, tezahüratlarına karışan uğuldamayı bastıramıyordum. Nefesim tıkanmıştı. Baktığım her yerde turuncular üstünden üzerime dikilmiş açık iki ela göz, boyu belimi aşan ahşap bir tabure vardı.</p>
<p>“Harika!” dedi Ayhan. “Bravo! Çıkarın bakayım kâğıtlarınızı. Nutuk yazıyoruz!”</p>
<p><i>Açık ela gözler sorularıma karşılık vermiyordu. Turuncular soğuk, sessiz ve hareketsizdi. Kesif bir koku her yeri sarmıştı. Dar bir koridordan usulca geçerek mutfağa vardım. Yüksek masanın üzerinde bir tabakta düzgünce sıralanmış un kurabiyeleri duruyordu.</i></p>
<p>“Aynen yazıyorsunuz: Yazım benim kişiselliğimdir. Onun çirkin olduğunu kimse söyleyemez!”</p>
<p><i>Kırıntılar yerlere döküldü. Onları kimse toplamadı.</i></p>
<p>“Okunaklı oldukça, benim oldukça, güzeldir yazım.”</p>
<p><i>Boyum musluğa yetişmiyordu. Bardaklar çok yukardaydı.</i></p>
<p>“Yok, ‘Okunaklı oldukça’yı silin. ‘Benim oldukça güzeldir yazım.’ Kimsenin, öğretmenimin bile hakkı yoktur yazımı değiştirmemi istemeye!”</p>
<p><i>Dudaklarım kurumuştu. Su verecek kimse yoktu. Eşyalar boyumdan çok yukarıdaydı.</i></p>
<p>“Akıllıyım, hürüm, korkusuzum!”</p>
<p><i>Ahşap tabureyi aldım.</i></p>
<p>“Hızlıyım, girişkenim, atağım!”</p>
<p><i>Lavabonun altına yerleştirdim.</i></p>
<p>“Yırtıcıyım, gerekirse!”</p>
<p><i>Yavaşça üzerine çıktım.</i></p>
<p>“Gerekirse... cömertim!”</p>
<p><i>Musluğu açtım.</i></p>
<p>“Haydi, gerisini de siz tamamlayın bakalım.”</p>
<p><i>Ağzımı musluktan akan suya doğru uzattım. Dudaklarımın ıslandığını hissediyordum. Su boynumdan aşağı akarak kazağımı ıslattı.</i></p>
<p>Ayhan çocuklara sırayla, sonunu kendilerinin yazıp ezberledikleri nutukları okutuyordu. Evde daimi bir neşe, kargaşa ve gürültü hâkimdi. Kulübeyi tavana asılı bir ampülün sarı ışığı aydınlatıyordu, ama ev dedikleri bu barakayı saran ormanın, az ötedeki varlığını âdeta hissettiğim Boğaz’ın, sahilin karanlığı, tenhalığı sanki içimdeydi. Dışarıdan martı çığlıkları duyuluyordu yine. Kendimi çok yalnız hissediyordum.</p>
<p class="star">***</p>
<p class="expP">Birkaç hafta sonra Perihan Hanım odamın kapısını vurup genç bir doktorun Cemre’yi muayene için geldiğini haber verdiğinde hemen Ayhan’ın sözünü anımsayarak Doktor</p>
<p>Bey’i içeri almasını rica ettim. Bu, açık tenli, uzun boylu, keskin bakışlı gözlerinde ışıltılar yanıp sönen kumral bir adamdı. Cemre’nin sıska, hareketsiz vücudunu kısaca gözden geçirdikten sonra bana hayretle dönerek:</p>
<p>“İyi ama,” dedi, “Bu çocuğun kalbinde görünür bir problem yok ki!”</p>
<p>“Evet,” dedim. “Kalbinde bir problem olduğunu ben de sanmıyorum. Neden böyle söylediniz?”</p>
<p>Gözlerini elbisemin eskimiş yakasına dikti.</p>
<p>“Ne bileyim. Beni çağırınca... ben... Çocuk kalbinden rahatsız sandım.”</p>
<p>Anlayamayarak yüzüne baktım. Gözleri hâlâ eskimiş dantelden yakamdaydı.</p>
<p>“Ben kalp doktoruyum da...”</p>
<p>“Öyle mi?”</p>
<p>Elim farkında olmaksızın yakama uzandı. Yakamdaki dantelin eskiliğini parmaklarımla örtebilmek için dayanılmaz bir istek duydum.</p>
<p>“Ben psikiyatrist olduğunuzu düşünmüştüm.”</p>
<p>“Evet. Görünüşe göre bir psikiyatriste ihtiyacınız var.”</p>
<p>Bakışları yüzüme, etrafa, Cemre’ye çevrilse de sık sık yakama doğru kayıyor, yıpranmış dantelin üzerinde sabitleniyordu. Çok utanmıştım. Kendi kendime bu eski yakayı bir daha hiç takmayacağıma söz verdim.</p>
<p>“Güvendiğim psikiyatrist arkadaşlarım var. Siz hastaneye gelemiyorsanız ben onlardan birini getirebilirim buraya, isterseniz.”</p>
<p>Boynumu kollarımla kapatmak ve bir an önce odadan fırlayıp çıkmak istiyordum. Fakat doktor Cemre’nin ev yaşantısıyla ilgili sorular sorup duruyordu.</p>
<p>“Yemeklerinizi nasıl yiyorsunuz?” diye sordu sonunda. Gözleri yakamdaydı. Kendimi yalnızca dantel bir yakadan ibaret gibi hissediyordum.</p>
<p>“Yemeklerimizi... Ayrı ayrı, odalarımızda yiyoruz. Günlük düzenlerimiz uyuşmuyor.”</p>
<p>“Bakın, bu önemli bir sorun. Bir başlangıç noktası olabilir belki. Var mısınız, benim psikiyatrist arkadaşımı alıp geleceğim gün herkese uygun bir saatte toplanıp Cemre’yi ilk kez kalabalık bir aile sofrasına oturtalım. Hem arkadaşım da Cemre’yi daha sosyal bir ortamda tanıma fırsatı bulmuş olur böylece.”</p>
<p>Nasıl cevap vereceğimi bilemedim. Yanık Köşk gibi, bana Addams ailesininkini hatırlatan tuhaf bir evde fazla sıcak duran böylesi bir öneriyle karşılaşabileceğimi hiç ummuyordum. Hem insanların eskimiş dantel yakalarını incelemeye meraklı bu garip doktorun kendisini hiç ilgilendirmeyen bir aile yemeğine katılmayı niye istediğini de kavrayamamıştım. Fakat reddetmek de ayıp olacaktı. Onu bir şeyler ayarlamaya çalışacağıma söz vererek başımdan savdım.</p>
<p>O gün, elbise aksesuarlarında kusur araştırma hastası doktor gider gitmez dantel yakamı elbiseme iliştirdiğim yerden çıkartıp attım. Biraz hava almak için pencereyi açıp evin arka tarafından dışarıyı seyretmeye koyuldum. Arka bahçeye soğuk bir heykel gibi dikilmiş mezar taşları hemen gözüme çarptı. İçeri girdim. Bu evin her yanı yaşayanlardan ziyade hayaletlerin mesken tuttuğu perili bir köşk gibiydi. Başım dönüyordu...</p>
<p>Ortak bir akşam yemeği düzenlemek hiç de sandığım gibi zor olmadı. Ortalıkta zaten hiç görünmeyen Bahtiyar Bey erkenden uykuya çekileceği gerekçesiyle özür dileyerek yemeğe katılamasa da Ferit Bey’le Nevzat bu toplu yemeği isteyen kendileriymiş gibi memnun, hatta sevinçli görünüyorlardı. Perihan Hanım bile bu evde senelerdir ilk kez doğru dürüst bir sofra kurabilmenin keyfi ve hevesi, kısa zamanda çok iş çıkartan parmaklarının maharetiyle birleşince birbirinden leziz yemeklerle zengin bir masa donatmış, hatta yemeğe de kalarak servisi bizzat yapmakta ısrar etmişti. Cemre yanımda her zamanki sükûneti içinde, ağzına verdiğim lokmaları itirazsız alarak oturuyordu. O sıralar tanımaya yeni yeni başladığım Reha’nın getireceğini söylediği psikiyatrist arkadaşı da neredeyse Cemre kadar sessizdi; fakat Reha o akşam kaynağı bilinmez canlı bir enerjiyle konuşup duruyor, her birimize arka arkaya sorular sormaktan yorulmuyordu.</p>
<p>“Ne işle meşgulsünüz Ferit Bey?” diye sordu bir ara aniden.</p>
<p>Ferit Bey duraksamadan “Büyük bir ansiklopedi hazırlıyorum,” dedi; “Yeğenim de bana yardımcı oluyor.”</p>
<p>“Yaa!”</p>
<p>Ferit Bey’le Nevzat çok kısa bir anın içinde bakışarak gülümsediler. Çalıştıkları odaya bakarak ansiklopedi hazırladıklarını düşünmek gerçekten de inandırıcıydı -hatta, belki, kısmen doğru bile olabilirdi-; fakat ben yanlarına uğradığımda her ikisiyle de koyu sohbete daldığım uzun gecelerde Ferit Bey’in senelerdir çok sayıda roman yazdığını, bunları ismi kitaplarıyla çok gündemde, fakat yeteneksiz, zengin ve ünlü bir şahsa sattığını çoktan öğrenmiştim. Ferit Bey kitaplarını kendisi olarak yayımlatmayı denediği takdirde geçimini sürdürmesinin de şöhret edinebilmesinin de imkânsız olduğunu, ancak bu sayede hem kendisinin hem de onun eserlerini kendisine aitmiş gibi pazarlayan “zaten ünlü bey”in bu işten kârlı çıktığını söylüyordu. Üstelik Ferit Bey yalnızca roman, öykü, eleştiri gibi çeşitli dallarda eser vermekle kalmıyor, tirajı zirvede iki ayrı gazetede ikisi de kendisinin olmayan farklı isimlerle düzenli olarak köşe yazıları yazıyordu. Bazen, canı sıkıldığında, bu köşelerden birinde diğer köşesinin aslında yine kendisinden başkası olmayan(!) yazarına saldırıyor, sonra, iki ayrı kalemden kendisinin istediği gibi çıkartıp sürdürdüğü tartışmayı, çevrenin bu kalem kavgasına dair kanaat ve yorumlarını, oturduğu yerden gizli bir keyifle izleyip eğleniyordu. Nevzat’ın ise belli bir uğraşı zannederim yoktu. Daha çok dayısının (ve tabii dayısının hayaletlerinin!) gölgesinde yaşıyor, dayısının araştırmalarına yardımcı oluyordu.</p>
<p>“Revnâ Hanım odanızdan hiç çıkmadığınızı söylemişti,” dedi Reha; “Kütüphaneye benziyormuş odanız. Orada bütün gün ansiklopediniz üzerinde çalışıyorsunuz herhalde.”</p>
<p>“Evet,” diye cevap verdi Ferit Bey; “Doğru. Kapalı bir dünyamız var bizim orada. Gündüz olmasa da gece boyu kitaplara gömülü, didinip duruyoruz. Ama, inanır mısınız, kitaplarla kapandığımız o odada, kitapların, o odanın dışında kalan hayat avuçlarımızın içindeymiş gibi geliyor bize. Hayatla o kadar dolu, o kadar iç içe hissediyoruz kendimizi orada. Her kelimede, bir kelimenin üzerine her gidişimizde o kelimeyi gerçekten yaşadığımızı duyuyoruz içimizde. Öyle sanıyorum ki bizler için, okumak, yazmak yaşamaktan önce geliyor önem sırasında. Yaşamanın, yazılanlar için kullanılacak malzemeyi temin etmek dışında bir anlamı, işlevi olmadığına bile inanacağım geliyor zaman zaman.”</p>
<p>“Çok ilginç. Yazmak, nasıl daha önemli olabilir ki yaşamaktan? Yaşamak için çırpınan hastalarım var. Ama ne bizim ne onların aklına yazmak veya okumak geliyor böyle kritik zamanlarda. Hastanede kardiyoloji bölümü koridorlarında kimsenin elinde kitap, ansiklopedi görmüyorum ben.”</p>
<p>“Ben burada genel bir kavram olarak bahsediyorum yazmak ve okumaktan. Ancak olayın dışına çıkıp oradan bakıldığında bir anlam kazanıyor bu. Fakat siz o olayı yaşarken onun içindesiniz; onu yaşamaktan, parçalarıyla uğraşmaktan fırsat bulamıyorsunuz ona bütünsel bir gözle bakmaya, üzerinde bir de dışardan düşünmeye. Halbuki hastalarınızla aranızdaki tüm bu tedavi ilişkisini kuran tıp bilimi de temelde kitaplar, kelimeler üzerinden yansıtıldı size. İşte, düşünüldüğünde bu kadar dehşetengiz bir şey yazı! Boş bir sayfaya küçük harflerle ‘dünya’ diye yazıyorsunuz, ve o küçük harflere baktığınızda tırnak kadar bir alanda koskocaman bir tüm dünya gerçekten de varmış gibi görüyorsunuz bir anda. ‘Kâinat’ diye yazıyorsunuz; kâğıt üzerindeki tek sözcükte gözünüzün, aklınızın, hayâlinizin alamadığı sınırsızlıkta bir kâinat bütün anlamları, uzantılarıyla birlikte canlanıyor! Atlaslara bakmak içimizden, olduğumuz yerden çıkmış olmak duygusu veriyor bize. Dünya haritasını elimize aldığımızda dünyayı avuçladığımızı sanıyoruz. Dünyanın dışına gerçekten çıkmışız da, haritasına baktığımız her ülkede geziyormuşuz veya hemen, kolayca gezinebilirmişiz gibi geliyor o an. Tıp, insanın kimyasına dışarıdan bakmayı sağlıyor veya kolaylaştırıyor; coğrafya, yeryüzüne; tarih, geçmişe. Edebiyat ise insan psikolojisine, hayatın iç derinliğine... Her şey bir iç ve dış bakış meselesinde düğümleniyor yani. Kitaplar ise bu meselenin yegâne materyali. Belki de aslında, kendi kendisini dışardan görüp anlayabilmek için okuyor insan. Okumak bir çeşit özgürlük, hatta sonsuzluk hissi veriyor ona.”</p>
<p>“Anlıyorum galiba sizi. Yazılı kültürü oluşturmak da ondan faydalanmak da çok önemli kuşkusuz. Bunlar zaten hayatı yaşayan insanların o hayatı daha değerli yaşaması için var. Fakat bu insanlar dururken sadece kitaplarla meşgul olmak biraz abartılı değil mi?”</p>
<p>“Nasıl mesela?”</p>
<p>Reha göz ucuyla Cemre’nin oturduğu yere baktı. Cemre Perihan Hanım’ın onu az önce ellerini, ağzını yıkamaya götürdüğü banyodan hâlâ dönmemişti.</p>
<p>“Eve geldiğimde bile Cemre’nin yanında değildiniz. Etrafınızda yaşayanlar da onayladı ona çok vakit ayıramadığınızı. Daha çok ilgi görseydi, bugün bazı şeyler daha farklı olamaz mıydı hiç sizce?”</p>
<p>Ferit Bey birkaç saniye sessiz kaldı.</p>
<p>“Hayır, hiç sanmıyorum,” dedi sonra birden.</p>
<p>“Neden?”</p>
<p>Birkaç saniye daha sessiz geçti.</p>
<p>“Bana kalırsa... Tamamen geçmiş yaşantıyla ilgili bir sorun bu. Şartların insan hayatı üzerinde çok da etkili olabileceğine inanmıyorum ben.”</p>
<p>Müteaddit defalar tekrarlanmış tecrübemle Ferit Bey’in burada önce geçmişlerini, sonra ablasını uzun bir methe başlayacağını ve dönmemek üzere girilmiş bu konudan artık gece boyu hiç çıkılamayacağını anlayarak hemen araya girme ihtiyacı hissettim:</p>
<p>“Reha Bey, Ayhan ağbiyi fakülteden mi tanıyorsunuz?”</p>
<p>“Kimi?”</p>
<p>“Ayhan ağbiyi.”</p>
<p>“Özür dilerim; çıkaramadım,” dedi, kısa bir duraksamadan sonra.</p>
<p>“Size Yanık Köşk’ün adresini Ayhan ağbi vermemiş miydi?”</p>
<p>“Buraya gelmemi benden bir arkadaşım rica etti.” dedi; “Sedat.”</p>
<p>Sonra, onay bekleyen gözlerle Ferit Bey’e baktı. Ferit Bey başını iki yana salladı. “Tanıdığım bir Sedat yok...” diye karşılık verdi; “Geleceğinizi bugün Revnâ’dan öğrendim.”</p>
<p>“Neyse. Ben Sedat’a sorarım bana kimin vasıtasıyla ulaştığını,” dedi Reha.</p>
<p>Kıyıya vuran dalga sesleri gecenin kuytu sessizliğine bürünmüş her ücra noktaya doğru ritmik aralıklarla ilerleyip geri dönüyordu. Perihan Hanım, bizi dinlerken uyuyakalmış Cemre’yi odasına çıkarma hazırlığı içindeydi.</p>
<p>“Ayhan,” diyerek bana döndü Nevzat, “Şu mavi ciltli defterinizi okumak isteyen bey değil miydi?”</p>
<p>“Evet.” dedim; “Hâlâ sık sık soruyor bu defteri.”</p>
<p>Ferit Bey Reha’ya açıklama yapma ihtiyacı duydu:</p>
<p>“Revnâ Hanım’a annesinden kalmış bir kutu var da... Bu mavi ciltli defter de, o kutunun içindeki eşyalardan. Biz çok merak edince göstermişti bize. Defterde mavi mürekkeple yazılmış bir roman bulunca çok şaşırdık.”</p>
<p>“Revnâ Hanım daha önce doğru dürüst dikkat bile etmemiş defterde yazanlara.”</p>
<p>“Evet. Nasıl olduysa, Revnâ Hanım’ın defterin içinde böyle bir roman olduğundan haberi bile yoktu. ‘Roman’ diyoruz ama ne romanın adı yazıyor defterde ne de yazarına dair bir ipucu, herhangi bir isim var. Üstelik daha tamamlanmamış bile. Yayımlanma fırsatı da bulamamıştı henüz herhalde.”</p>
<p>“Görünüşe göre Revnâ Hanım’ın annesi yazıyordu romanı muhtemelen ama, o da aniden vefat edince roman da tamamlanamadan kaldı öylece...”</p>
<p>Eşyalar önce dönmeye başlar gibi hafifçe kımıldansa da, sonra yeniden durdular...</p>
<p>“Ne ilginç,” dedi Reha. “Sakıncası yoksa ben de bakabilir miyim bu deftere?”</p>
<p>Bakışları bu sefer yakamda değil, gözlerimin içindeydi.</p>
<p>Üzerime ayrı yaka takmayı icap ettirmemesi için gardırobumdan dikkatle seçtiğim ve pek de eski sayılmayacak bir gömlek giymiştim. Gözlerimi rahatsız olduğum bu bakışlardan çevirerek ayağa kalktım.</p>
<p>“Tabii. Getireyim...”</p>
<p>Gözlerimde o zamana dek hiç fark etmediğim bir şaşılık veya ona benzer bir bozukluk olduğundan şüphelenmiştim. Defteri almak için odama girdiğimde hemen aynaya baktım. Bakışlarım gözüme gerçekten de her zamankinden çarpık göründü. Gözbebeklerim sanki birbirlerine olması gerekenden daha yakındı. Eşit mesafede bakmıyorlar mıydı yoksa? Aynanın karşısında bir süre geçirdikten sonra bakışlarımda ilk anda göze çarpan bir isabetsizlik olduğundan hiç şüphem kalmadı.</p>
<p>Reha defteri içten bir ilgiyle eline aldı.</p>
<p>“Ne kadar güzel bir el yazısıyla yazılmış! Ne anlatıyor içinde?”</p>
<p>Defter hakkında konuşmaya benden daha hevesli olan Ferit Bey’le Nevzat hemen atıldılar:</p>
<p>“Bana kalırsa bir çocuk romanı olmak üzere yazılmış.”</p>
<p>“Evet. ‘Mavi Pelerinli Kız’ diye birinden bahsediyor içinde. Tam bir çocuk romanı, hatta masal gibi. Belli bir hikâye etrafında düzenlenmemiş, ama ‘Mavi Pelerinli Kız’ın başından geçen maceraları anlatıyor.”</p>
<p>“Olmadık, komik şeyler geliyor kızın başına hep. Çocukları eğlendirmek için böyle yazılmış olmalı diye düşündük biz de. Sonu sanırım yok. Ama çok da fark etmiyor ayrı ayrı bölümlerden oluştuğu için. Bu haliyle bile bir bütün bence.”</p>
<p>Reha bakışlarını tekrar gözlerime çevirdi. İncelediği şaşılığından utandığım gözlerimi hemen yere indirdim.</p>
<p>“Ya siz ne düşünüyorsunuz Revnâ Hanım?” diye sordu.</p>
<p>“Ben... Defterin roman müsveddesi değil, sadece bir günlük olduğunu düşünmüştüm.”</p>
<p>“Günlük olamaz,” diye itiraz etti Ferit Bey. “Bir kere olaylar hayâl ürünü. Gerçek olmaktan çok uzak!”</p>
<p>“Evet,” dedi Nevzat. “Sözde farkında olmadan koşuyor kız. Üstelik aklı da gayet başında normalde. Kim inanır bu saçmalığa?”</p>
<p>“Ancak çocuklar. Çocukları güldürmek üzere yazıldığını bu yüzden düşünmemiş miydik zaten biz de?”</p>
<p>“Bilakis,” dedim, “Bana gülünç olmaktan ziyade hazin geldi yazılanlar. Nedenini bilmiyorum; ama olanlar komik görünse de insanın içinde bir şeye dokunan, hüzünlü, kırık bir tat var sanki cümlelerde. Onu gerçekçi bulmamı sağlayan da bu oldu belki.”</p>
<p>“İster kurmaca ister değil,” dedi Reha, “Madem her biriniz bu kadar etkilendiniz, niye kitap olarak bastırmıyorsunuz bu defteri?”</p>
<p>Kıyıya vuran dalga sesleri köşkün taş duvarlarına her zamankinden daha şiddetli çarparak tekrar geri döndü.</p>
<p>“Harika bir fikir!” dedi Ferit Bey. “Niye böyle şeyler başkası söylemeden gelmez bizim aklımıza?”</p>
<p>“Enteresan olur gerçekten. Hem nasılsa, yayıncı arkadaşlarınız var, dayı. Birinden birine verirsiniz. Yazarın kimliğiyle ilgili de fazla açıklama yapmanıza gerek kalmaz.”</p>
<p>“Doğru. Madem gerçeklikten açıldı konu, ben bu defteri gidip Sami Bey’e göstereyim yarın, ‘Gerçek Gazetesi Yayınları’ sahibine. O oldu bitti ilgilenir böyle ilginç şeylerle.”</p>
<p>“Şu, olağanüstü haberleri basan gazete değil mi <i>Gerçek?”</i></p>
<p>“Ta kendisi. Gazetenin ismi <i>Gerçek,</i> ama haberleri uydurmadır gerçi. Muhabir bile çalıştırmıyorlar. Masa başında hayâl ürünü haberler kaleme alan kurmaca yazarları çoğu.”</p>
<p>“Tam bizim esrarengiz deftere göre yani.”</p>
<p>Reha, pencere önünde fazla dalgın oturduğumu fark etmiş olmalı ki, yanıma geldi:</p>
<p>“Siz, pek taraftar değilsiniz galiba defterin yayımlanmasına?”</p>
<p>Gözlerinin ne kadar lacivert olduğunu ilk kez o an fark ettim. Sonra birden kendi gözlerimdeki şaşılığı hatırlayarak başımı hemen pencereye geri çevirdim.</p>
<p>“Bir fikrim yok. Taraftar olmadığım da söylenemez.”</p>
<p>“Annenizin yazdığına mı inanıyorsunuz defterdekilere mi?”</p>
<p>İçimi ani bir bulantı kapladı. Kıyıyı döven dalgalar bu kez beynimi de yalayıp geçti.</p>
<p>“Bilemiyorum.”</p>
<p>Kitaba nasıl bir kapak yapmak gerektiğini heyecanla anlatan Ferit Bey’in, ona sık sık yeni fikirler öneren Nevzat’ın, nadiren de olsa, Reha’nın onlara soru sormak suretiyle söze karışan psikiyatrist arkadaşının, tatlıları getiren Perihan Hanım’ın ayrı ayrı sesleri uzakta bir uğultunun içinde eriyip gidiyordu.</p>
<p>“Defterin anneme ait olup olmadığı bile belli değil. Annemin kim olduğunu, el yazısını, nelerle uğraştığını, hatta ismini veya ona dair başka bir şeyi bilmiyorum ki defterdekileri de onun yazmış olduğuna inanabileyim...”</p>
<p>“Hiç mi tanımadınız annenizi?”</p>
<p><i>Açık iki ela göz turuncuların arasından üzerime dikildi. Her yer zifiri karanlıktı. Kapının durmaksızın çalan zili kulaklarımdaki uğultuya karıştı.</i></p>
<p>“Hiç. Hiç sayılır...”</p>
<p><i>Sessizdi. Hareketsizdi. Açık kapıdan dar, uzun koridora doğru yürüdüm.</i></p>
<p>“Yani... O kişinin de annem olup olmadığını kesin olarak bilmiyorum ki zaten...”</p>
<p><i>Açık iki ela göz... Açık iki ela göz üzerime dikildi.</i></p>
<p>“Anlayamadım?”</p>
<p><i>Her yer turuncuya boyandı. Kesif koku nefesime doldu. Uzakta bir adamın “Domatees” diye bağıran sesi de o turuncu boşlukta yitip gitti...</i></p>
<p class="tk"><i>Beân bi6r ölüëyleå yal</i>⇑<i>nıøzım</i>⇑<i>!</i></p>
<p>Gözlerimi açtığımda Perihan Hanım bir bardak suyu ağzıma dökmeye çalışıyordu. Reha’nın koluma takılmış manşondan tansiyonumu ölçtüğünü fark ettim. Ona baktığımı görünce:</p>
<p>“Özür dilerim,” diyerek gülümsedi. “Fazla hususi sorularla canınızı sıktım galiba.”</p>
<p>“Kızım, ne oluyor sana böyle ikide bir, anlamıyorum,” diye atıldı Perihan Hanım; “Durup dururken kaybediyorsun kendini. Olacak şey mi daha bu yaşta!”</p>
<p>Diğerleri biraz ileride, ayakta, seslerini çıkarmadan bana bakıyorlardı. Gülümseyişimden, endişe edecek bir durum olmadığını anlayınca “Hadi, bırakalım da biraz dinlensin bari,” diyerek hep birlikte dışarı çıktılar. Aşağıda, kullanılmayan küçük bir odada beyaz bir sedirin üzerine yatırılmıştım.</p>
<p>Odada benimle yalnız kalan Reha tansiyonumu ölçüp stetoskobu kulağından çıkardıktan sonra kendisini karşıdaki koltuğa atarak arkasına yaslandı. Bir süre hiç konuşmadan yere baktı. Kıyıya vuran dalga sesleri pencere camlarını titreten rüzgârla odaya giriyordu.</p>
<p>Sonra birden bana döndü. Lacivert gözlerinde nedenini bilmediğim yepyeni anlamlar parlıyordu.</p>
<p>“Benimle evlenir misiniz?” diye sordu.</p>
<p class="expP">Dalgalar camları tırmalıyordu.</p>
</body>
</html>