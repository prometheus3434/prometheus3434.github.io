<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="BookStyles.css" type="text/css" rel="stylesheet"/>
</head>
<body>
<h2>Gizli Özne anlatıyor</h2>
<p class="ffPrg">Bihter, farkında olmadan koşuyordu.</p>
<p class="fPrg">Evet, Bihter farkında olmadan koşuyordu.</p>
<p>Farkında</p>
<p>olmadan</p>
<p>koşuyordu.</p>
<p>Her şey bir hayâle daldıktan sonra başlıyordu. Bihter daldığı hayâlle öyle doluyordu ki etraftaki görüntüler, renkler yavaş yavaş silinmeye yüz tutuyor, artık geriye o hayalden başka hiçbir şey, içinde bulunulan âna, mekâna, duruma ilişkin hiçbir fikir, hiçbir his kalmıyordu. Ancak, Bihter, bilinçaltında da olsa, gerçekte nerede olduğunun farkındaydı tabii. Nitekim mesele de bu, gerçekte bulunduğu yerle o an olmayı arzu ettiği yer arasındaki mesafeydi. Bihter olmayı arzu ettiği yere doğru koşuyordu. Dışarıya koşu gibi görünen şey, bedeninden çıkma arzusuydu.</p>
<p>Hiç kimse Bihter’in farkında olmadan koştuğuna inanmıyordu. Bihter Rüstem’e “N’olur ismimi yazma! Farkında olmadan gelmişim buraya. Hemen oturuyorum. Yemin ediyorum farkında değildim; yazma!” diye yalvardığında Rüstem yine istifini bozmadan Bihter’i sırasına doğru sürüklemeye devam ediyor, Bihter’in bu yalvarmaları her zaman karşılıksız kalıyordu. Bihter ona hiç kimsenin inanmadığının ayırdına çok sonra vardı. “Farkında değildim,” dediğinde hiçbiri sesini çıkarmıyordu çünkü. Sonradan, kendi aralarında konuşurlarken, sözleşmiş gibi “İlgi çekmek için yapıyor...” dediğini duyuyordu her birinin. Yılları, artık işitmekten ezberlediği bu cümleyle geçecekti. Hep aynı sırada yan yana dizilen bu dört sözcük, Bihter’e muameleyi de belirleyen şeydi.</p>
<p>“Ben bir deney yaptım,” diyordu Meral; “Yalan söyleyip söylemediğini ölçtüm. Bihter sıraların arasında koşarken önüne sıralardan birini çektim ve durdu. Gerçekten farkında olmadan koşsaydı sırayı hiç görmemesi, ona kötü şekilde çarpması gerekirdi. Ama o sırayı fark etti, ve ellerini sıranın üzerine koyarak durdu!”</p>
<p>Evet, Bihter bunu hatırlıyordu. Meral sırayı birden önüne itince allak bullak olmuş, ne yapacağını şaşırmıştı; içinde yarım kalmış o koşu hissi, ihtiyacı, yarım kalan ve bütünleşemediği hayâl midesine taş gibi oturmuştu. Meral’se önüne sırayı hızlıca ittiği yerde kahkahalarla gülüyordu o esnada. “Koşuyu ölçtüm! Ölçtüm! İspatladım! Bihter’in yalan söylediğini ispatladım!” diyerek etrafta gezecekti bundan sonraki birkaç yıl.</p>
<p>Öğretmenlerin gözünde Bihter, onları bu ipe sapa gelmez yalanla kandırmaya yeltenen küçük bir düzenbazdı. Bu öğretmenlerden biri olan Ayşe Öztürk sınıfa girdiğinde Bihter’i koşarken görmüş, kıpkırmızı kesilerek yerine geçen Bihter’i elleri belinde, küçümseyerek izlemişti. Bir süre sesini çıkarmadan Bihter’e bakmaya devam ettikten sonra, “Yalnızca aptal insanlar farkında olmadan bir şeyler yaparlar,” dedi; “Bu durumda iki ihtimal var: Ya sen aptalsın, ya da yalan söylüyorsun.”</p>
<p>Ayşe Öztürk dikildiği yerde Bihter’e baktı, baktı. Bihter oturduğu yerde oturdu, oturdu. Öğretmenleri dahil herkes ona bunları söylerken ve herkes ona bunları söylerken Bihter böyle sesini çıkarmadan otururken sesini çıkarmadan dikilirken ve sesini çıkarmadan oradan yürüyüp giderken aslında ne aptal olduğunu ne de yalan söylediğini kendisi de biliyordu tabii; ama hem aptal olduğunu hem de yalan söylediğini ispat etmiş bir dünyada yaşadığını ve bu konuda yapacak bir şey olmadığını düşünüyordu. Nitekim servisteki Emre A. Bihter’e “Senin aptal olduğun artık kanıtlandı,” dediğinde Bihter aptal olduğunun artık kanıtlandığı bilgisini edinmişti. “Aptal olman, şimdiye dek bir hipotezdi, yani kanıtlanmamıştı,” diye devam etmişti Emre A. “Ama artık kanıtlandı ve bundan böyle kesin bir bilgi.” Bihter aptal olmasının o âna dek sadece bir hipotez olduğunu bilmediğine üzülmüştü bunu duyunca. Keşke bu bilgi ona aptal olması kesin olarak ispatlanmadan önce de verilmiş olsaydı da Bihter aptal olmasının henüz kesinleşmemiş olmasının biraz tadını çıkarabilseydi bu süre zarfında. Kesinleşmiş bir ispatı, yanlış dahi olsa, ne yaparsa yapsın değiştiremezdi artık.</p>
<p>Neyseki öğretmenlerin, ilgi çekmek için çırpınan ve boyuna bosuna bakmadan onları aptal yerine koymaya cüret, bu cürette de ısrar eden bu küçük numaracının burnunu sürtecek sayısız imkânı vardı. Üstelik öğretmenlerin başvuracağı bu sayısız yollar, özellikle o yıllarda, kimsenin onlardan hesap sormayacağı, tamamen öğretmenlerin kendi insaflarına bırakılmış şekilde düzenlenmiş yollardı. Mesela okulda çok taşkın, çok yaramaz erkek öğrenciler de dahil olmak üzere herkesin davranış notu 10 üzerinden 10’du. Sadece, sadece Bihter’in davranış notları -hem de tamamı!- kırıktı. Aslında son derece ürkek, hatta korkak, çekingen, sessiz, saygılı, çalışkan bir öğrenci olan Bihter’e bu tamamı kırık davranış notlarının bir daha asla silinmeyecek şekilde siciline işlendiği söylenmişti. Öğretmenler her yerde, önemli olanın ders değil davranış notu olduğunu bas bas bağırıyorlardı. Bihter utançtan yerin dibine geçerek karnesini ailesine götürdüğünde ailesi de utançtan yerin dibine geçiyor, “Keşke takdir almasaydın ama şu davranış notlarını böyle getirmeseydin,” diyerek dövünüyorlardı. Bu karne, “Karneni getir de görelim,” diyen tüm aile yakınlarına karşı yeniden yaşadıkları binbir utancın kaynağıydı. Bihter ders ortasında içeri giren nöbetçi öğrenci aracılığıyla müdürün odasına her çağrıldığında diğer öğrencilerin kendi aralarında “Disipliiinn.... Disipline gidiyoorrr... Eh, olacağı buydu,” diye fısıldaştıklarını duyuyor, müdürün onu sadece azarlamak, korkutmak istediğini fark edince disiplin denen bu meçhul, korkunç merciye hâlâ alınmadığı için minnet duyuyordu. “Bu sefer olmadı ama önünde sonunda gidecek disipline,” diyordu Şahika; “Hak etti artık.”</p>
<p>Sınıfta hiç kimse Bihter’in yanına oturmak istemiyordu. Hangi öğrencinin kiminle oturacağını tayin eden öğretmen “Ama birinizin yanına oturması gerek!” demiş, herkes bir ağızdan “Hayııırrr.... Hayıııırr.... Ben değil!” diye bağırmıştı. Eşleştirmede Meral sona kalınca öğretmen Meral’e bakmıştı. “Hayır!” diye bağırmıştı Meral; “Hayır! Onunla oturmam ben!” Herkes gülüyordu. Onlara hak vermediğini zannetmelerinden korkan Bihter de -utangaç bir edayla da olsa- gülüyordu. Öğretmen sıralara, öğrencilere baktı, oturma planına bir çözüm bulamayınca “Şimdilik idare ediver,” dedi Meral’e; “Sonra bir yolunu bulup alacağım onu senin yanından.” Herkes kahkahalarla gülerken yine “Hayır! Hayır!” diyordu Meral. Bundan sonraki birkaç ay boyunca, sınıf öğretmeni derse geldiğinde Meral hep parmak kaldıracak, herkesin kahkahaları arasında yanındaki Bihter’i işaret ederek “Hani beni kurtaracağınızı söylemiştiniz bundan! Benim sorunumu ne zaman çözeceksiniz?” gibi cümlelerle, içinde bırakıldığı meşakkatli duruma isyan edecekti. Bihter normalde gayet sessiz bu kızın ondan çok iğrenilecek bir şeymiş gibi bahsetmekten hiç çekinmeyişini hep hatırlayacak, yıllar sonra, kendisiyle aynı sırada oturmanın nesinin bu kadar zor olduğunu Meral’e soracaktı. Meral omuz silkmekle yetinecekti. “Herkes yanıma gelip ‘Nasıl katlanıyorsun onunla oturmaya’ diye soruyordu. Onlar öyle söyleyince ben de seninle oturmanın katlanılmaz bir şey olduğunu düşünüyordum aslında hiç düşünmeden,” diyecekti. “Neye katlanmak?” diye soracaktı bu sefer Bihter; “Katlanılması gereken ne yapıyordum?” Çünkü Bihter var olmaktan ve sırada birinin yanına oturtulmaktan öyle utanıyordu ki oturduğu yerde kendisini iyice yana çekiyor, ezilip büzülüyor, hem sırada hem masada mümkün olduğunca az yer kaplamaya gayret ediyor, Meral’le hiç konuşmuyor, ona rahatsızlık verebilecek hiçbir şey yapmıyordu. Meral yine omuz silkecekti. “Koşuyorsun diye,” diyecekti. “Bu kadar mı?” diye ısrarla soracaktı yine Bihter; “Sadece koştuğum için mi?” “Hı hı,” diye yanıtlayacaktı onu Meral. Neyseki böyle bir insanın yanına oturtulmaktan gelen utancı bu insanın foyasını -hem de bilimsel ispatlarla- açığa çıkartarak hafifletebiliyordu.</p>
<p>Bihter’in yanında o orada değilmiş gibi konuşuyorlardı. Bihter susuyor, önüne bakıyor ve dinliyordu. “Katlanmak”, “dayanmak”, “çekmek”, Bihter’den bahsederlerken sık geçen sözcüklerdi. Başka sınıftan bir öğrenci Bihterler’in sınıfındaki Özlem’e Bihter’i göstererek “Buna nasıl katlanıyorsunuz ya?” diye soruyor, Özlem içini çekerek “Çekiyoruz işte...” diyordu. Kitaplar olmasa Bihter aklını kaybedebilirdi. Ama kitaplar vardı ve Bihter’in kafası çok karışık olsa da onlar Bihter’i rahatlatan, dünyaya, realiteye dair bir bağ bulduğu yegâne şeylerdi. Yazmak, Bihter’in parça parça dağılmış aklını bütünlüyordu sanki. Kitapların dünyası, Bihter’in çıkmazlara sıkışmış hayatından hayata çıkan tek yoldu. Bihter bu dünyaya sıkı sıkı tutunuyor, zihnî ve psikolojik dengesini ona odaklanarak muhafaza ediyordu. Okudukları ve yazdıkları sahip olduğu tek şey, ne okulda ne evde bağ kurabildiği yaşamında, anlamı bütünlüklü olarak bulabildiği tek yerdi. Kasırgada denizin ortasında kalmış bir insan orada her nasıl olduysa bulduğu sapasağlam bir direğe nasıl sarılırsa öyle sarılıyordu bu yüzden yazdığı her şeye. Düzgün el yazısıyla özenle yazdığı kâğıtları şeffaf bir dosyaya koyuyor, bunları her daim yanında gezdiriyor, sık sık açıp okuyordu. İkinci bir kopyaları da olmadığından muazzam değerdeydi bu kâğıtlar. Elinde olsa onları göğsünde, ceketinin altında saklayacaktı Bihter. Ödev olarak verilmiş metinleri öğretmen istediğinde çıkıp okuduğu dahi oluyordu. Yazılarından birini derste okuduğu bir gün, son dersten çıkış zili çalıp çantasını kapatırken yazısının dikkatle koruduğu yerde olmadığını fark etti. Zemin birden ayaklarının altından çekilmiş gibi telaşa kapıldı. Hızla çantasını boşalttı, sırasının altını, çantasının her köşesini aradı; kâğıt yoktu! Bihter istemsizce ağlamaya başladı. Bir yandan delirmiş gibi başka sıraların altına, boşalttığı çantasının içine, defterlerinin, kitaplarının arasına bakıyor; kâğıdı bulamıyordu. Bihter’in bu aşırı tepkisine herkes hayretle baktı. Ama son ders bitmişti; Bihter’e şaşırsalar da servislere yetişmek için birer birer terk ediyorlardı sınıfı. Bihter sonunda sınıfta tek başına kaldı. Ağlamayı, boş sınıfta her yerde kâğıdı aramayı sürdürüyordu. Hacer, yanında Özlem’le sınıfın kapısının önünde dikiliyordu nedense. Yeniden sınıfa girdi. Deliler gibi ağlayarak dosyasını arayan Bihter’e öfkeyle, küçümseyerek baktı. Sonra çantasından dosyayı çıkardı ve yine öfkeyle “Yarın verecektik!” diyerek Bihter’in önüne attı. Sınıftan çıkmadan önce bir kere daha arkasını döndü ve “Bir dersi hak etmiştin!” dedi. Çok memnuniyetsiz bir ifadeyle, Bihter onu bir kez daha hayal kırıklığına uğratmış gibi, Bihter yine çok kötü bir şey yapmış gibi bakıyordu; Bihter’in hak ettiği dersi hak ettiği gibi alamadığını düşünüyor olsa gerekti. Bihter’i suçluyordu ve Bihter ne olduğunu bilmediği bir şeyden, sonra da kâğıt kaybolunca verdiği bu kötü, iğrenç, berbat tepkiden suçluluk duyuyordu, Hacer’i böyle üzdüğü ve kızdırdığı için suçluluk duyuyordu. Yıllar, yıllar sonra Bihter Hacer’e bu olayı hatırlatacak, Hacer “Böyle bir şey asla olmadı. Sen bunu hayalinde uydurup inandın,” diyecekti. Hacer bu olayı hatırlasa, muhtemelen Bihter’in insanın sinirine dokunan ve cezalandırılması gereken davranışlarını anlatacaktı bize. Nitekim Hacer bunu hep söylüyor, öfkeden titreyen, titreyen, titreyen, öfkeden titrerken yükselip alçalan sesiyle “Bunun yüzünün tam ortasına şöööyyle okkalı bir Osmanlı tokadı çakacaksın! Yapılması gereken bu,” diyordu.</p>
<p>Bihter her zaman iki duvar arasında gelip gidiyordu. Duvarlar hep Bihter’in parmak izleriyle doluydu, çünkü Bihter koşarken duvarın önüne geldiğinde ellerini duvara çarparak duruyor, sonra gerisin geri diğer duvara koşuyordu. Aslına bakılırsa Bihter’in ne duvarı gördüğü ne de elleriyle kendisini durdurduğunu bildiği vardı. Koşarken sanki Bihter’in zihninin içinde ikinci bir zihin, gözlerinin içinde ikinci bir göz otomatik pilot misali devreye giriyor, koşarken zihni, bakışları dış dünyaya kapalı Bihter’in o sırada bu dış dünyada ne yapması gerekiyorsa onu yapmasını sağlıyorlardı. Bihter’i aynı zamanda kazalardan da koruyan bu ikinci zihin ve göz’ün, sözgelimi önüne bir sıra çekildiğinde Bihter’in bedenini bu sıraya çarpmaktan Bihter yerine alıkoyması bundandı. Bihter geceleri evin bir ucundan diğer ucuna koşarken karanlık odalara girdiğinde de o karanlığın içinde hiçbir eşyaya çarpmadan hareket ediyor, ancak bir eşyanın yeri değiştirilmişse, normalde boş duran bir alanda bir eşya bırakılmışsa o yine odanın eski düzenine göre hareket ettiğinden bu eşyaya çarpıp düşebiliyor, yaralanabiliyordu.</p>
<p>Parmak izleri, Bihter’in hangi duvardan diğerine koştuğunu haince ele veriyordu. Bihterler’in evinde, en olmadık duvarlarda hepsi de aynı hizaya denk gelen el izlerine rastlamak olağandı. Hele odasında, göğüs hizasında toplanmış parmak izlerini her mevsim sergileyen karşılıklı iki duvar vardı ki bunlar her yıl yeniden boyansa da kısa sürede açık bir parmak izi koleksiyonunu andıran görüntülerini yine kazanıyor, bu odanın kapalı kapıları ardında neler olup bittiğini saklayamıyorlardı. Bihterler’in sınıfındaki duvarın belirli bir köşesi de hep, aynı bu odadakilere benzer parmak izleriyle doluydu.</p>
<p>Parmak izlerinin duvarda hep aynı yere üşüşmekte ısrar etmesinin nedeni, Bihter’in bildik, kapalı mekânlarda koşarken nedense sürekli aynı istikameti takip ediyor olmasıydı. Bihter’in bilinçaltında gizli çalışan bir sistem, etrafı çevreleyen sınırlar dahilindeki engelsiz, boş alanlarda en rahat şekilde kat edilebilecek en uzun mesafeyi hatasız bir dikkatle hesap ederek kusursuz bir plan çiziyor, Bihter koşacaksa, ne zaman, nasıl çizildiğini bilinçüstünde hiç bilmediği bu plan doğrultusunda koşuyordu. Şartların belirlediği sınırlara göre değişen; bir oda için ayrı, o odayla birlikte bütün bir kat için ayrı planlar vardı. Mesela Bihter odasında koşarken duvarların önleri açık kısımlarından birbirine en uzak iki nokta arasında gidip geliyor, başka bir mekânda, eşyaların konumu ve duvarların şekline göre ayrı bir rota çiziyordu. Bihter koşarken etrafındaki eşyaları tam anlamıyla göremese de <i>fark ediyordu</i> ki bu fark etme Bihter’den çok Bihter hayâle dalınca işi devralan ikinci zihin ve göze aitti.</p>
<p>Öğretmenlerden Halit Bey Bihterler’in sınıfında parmak izleriyle dolu köşeyi görünce Bihter’e “Ellerin temiz değil mi?” diye sormuş, Bihter telaşla “Hayır! Temiz! Bakın, hep yıkıyorum ellerimi!” diyerek ellerini açıp göstermişti. Halit Bey sesini çıkarmadan -yani, Bihter açısından bakılırsa, “Evet, temizmiş,” demeden- bir süre Bihter’in temiz ellerine bakmış, sonra Bihter’i duvarı okuldaki temizlik görevlileri gibi temizlemekle cezalandırmıştı. O sıralar on üç yaşında küçük bir kız olan Bihter o gün öğle tatilinde temizlik görevlilerinin odasından aldığı bir kova su, deterjan ve eski bir tahta beziyle herkesin kendisine baktığı kalabalık koridorlardan geçmiş, sonra yine onu kahkahalarla izlemek için toplanan bir kalabalığın önünde bu meşhur duvarı silmişti. İyice ovalasa da parmak izlerini çıkarmak kırk dakika kadar sürmüştü. “Eh, tam olmamış ama fena değil. Yine parmak izi kalırsa yine silersin,” demişti, sonradan duvarı teftişe gelen Halit Bey. Şimdi Bihter duvara her çarptığında parmak izi kalacak diye suçluluk duyuyor, içten gelen bir rahatlıkla koşamadığını, yani aslında rahatlayamadığını, koşması durunca fark ediyordu.</p>
<p>Bihter o akşam evde, sınıf duvarındaki parmak izlerini nasıl sildiğini anlattığında evdekiler şaşırarak “Yoksa okulda da mı koşuyorsun?!” diye sormuşlardı. Bihter mesela başı yarılmış halde okula geldiğinde evde koşarkan nasıl bir kaza geçirdiğini açıklamak zorunda kaldığında da okulda aynı şaşkınlıkla “Yoksa evde de mi koşuyorsun?!” diye soruyorlardı. Evet, tabii, Bihter her yerde koşuyordu. Sokakta sakin yürürken birden hızlanarak koşmaya başladığı ve sonra ne yaptığını fark ettiğinde etraftakilerin bakışlarından utanarak yine birden durduğu zamanlar vardı. Bihter bazen geceleri uyku tutmadığında yatağından kalkarak ışıkları çoktan sönmüş evde koşa koşa merdivenlerden inip çıkıyor, ne yaptığını ise ancak sonra, odasına tekrar girdiğinde fark edebiliyordu.</p>
<p>Babası Bihter’in koşmasına “şımarıklık” diyordu. Bihter’i en çok zorlayan şeylerden biri aile yemeklerinde masada oturma zorunluluğuydu. Bihter’in içinde vahşi, yabani bir at yaşıyordu. Bihter oturmak zorunda kaldığında bu at da Bihter’le birlikte oturmak zorunda kalıyor, bir süre sonra olduğu yerde huzursuzca kımıldanmaya, kişnemeye, şahlanmaya başlıyordu. Bihter artık onu zapt edemeyeceğini hissedince farkında olmadan ve ağır ağır masadan kalkıyor, arka odalardan birine kadar yine sakince, ne yaptığını bilmeden yürüyor ve kimsenin olmadığı bu odaya girip içeride koştuktan sonra rahatlamış halde sofraya dönüyordu. Eğer biri onu böyle yavaşça kalkarken “Nereye gidiyorsun?” gibi bir soruyla dalgınlığından uyandırırsa, “Hiçbir yere,” diyerek tekrar yerine oturuyor ve yemeğine kaldığı yerden devam ediyordu; ama transın bozulmasıyla birlikte içinde yarım kalan hissin rahatsızlığıyla. Masadan kalkması her iki halukârda da hoş karşılanmayan bir durumdu. Zil çalınca sırada oturmamak gibi, yemekte sofradan kalkmak da, “şımarıklık” olması bir yana hürmetsizlikti.</p>
<p>Bihter’e “Eğer gerçekten farkında olmadan koşuyor olsaydın, derslerde de koşardın,” diyor, Bihter’in derslerde, müze, tiyatro, sergi gibi toplumsal alanlarda, misafirliklerde, aile toplantılarında koşmamasını yalan söylediğinin açık kanıtı sayıyorlardı. Bihter bu gibi durumlarda dalıyor, koşma isteğiyle birlikte içinde ciddi sayılabilecek bir huzursuzluk duyuyor, olduğu yerde bazen farkında olmadan hareket ediyor, ancak, sonradan kendisinin de anladığı üzere, içindeki vahşi atı zapt ediyordu. Bihter’in içinde Bihter’den habersiz bir ikinci Bihter onu tüm olası tehlikelere karşı kollamaktaydı. Bihter gittiği her yere bu ikinci “ben”ini de içinde taşıyor, kararlarını onun etkisi altında alıyor, ancak onu varlığını hiç sezdirmeden yönlendiren bu etkinin farkına daha sonra, üzerinde düşündüğünde varabiliyordu. Örneğin Bihter eşyaları fazla, fakat aralarında bırakılmış mesafe dar bir odaya, yeni yıkandığından zemin taşları hâlâ ıslak bir balkona girdiğinde, bulunduğu yerdeki mobilyaların sivri köşeleri olduğunu fark ettiğinde içinde yemek sofrasındakine benzer ani bir rahatsızlık duyuyor ve mümkünse buralardan hemen çıkıyor; bu rahatsızlığın koşarken mesafesi dar odada rahat edemeyeceği, ıslak zeminde kayarak düşeceği, mobilyaların sivri köşelerine çarparsa vücudunu yaralayacağı endişesinden kaynaklandığını ise sonradan anlıyordu. Nitekim hareket imkânı geniş olan büyük bir oda veya uzun, boş bir koridor gördüğünde de aynı nispette ferahlıyordu. Daha önce gayet rahat bindiği dönmedolaba bindiğinde kasılıvermişti. Dalınca olduğu yerden fırladığını bildiğinden, dönmedolabın açık yanlarından düşme tehlikesini duymuştu içinde. Bir keresinde de Bihter girdiği mağazada tezgâhtar kızla birlikte cephesi cam olan üst kata çıkmış, tezgâhtar kız bir ara eteklerin küçük bedenlerine bakmak için Bihter’i katta yalnız bıraktığında cam cepheden ürkerek mağazadan nerdeyse kaçarak çıkıp gitmişti. Bihter’in (yalnız kaldığı mekânlarda genelde yaptığı gibi) koştuğunda ellerini hızla çarparak dayanacağı cam cephenin hemen altında, arabaların vızır vızır geçtiği işlek bir cadde vardı.</p>
<p>Annesi ve babası Bihter’in ev dışında koşmasından, hele hele, koşması nedeniyle öğretmenlerinden azar işitmesinden çok rahatsız oluyorlardı; çünkü sorunun Bihter’in anne babasında olduğunu zannedebilir, Bihter’in ne kadar mükemmel, ilgi, sevgi ve anlayış dolu bir ortamda yetiştiğini anlamayabilirlerdi. Her açıdan çok ama çok şanslı koşullar içine doğmuş Bihter bu yüzden, problemli sayılabilecek herhangi bir davranış sergilediğinde iki kez suçlu oluyordu. Annesi Bihter’in okulda yaşadıklarını öğrenince endişeleniyor, “Tüm bunlar olurken bizim sessiz kalmamız yakışık almaz. Okula gitmeliyiz, Bihter’in öğretmenleriyle konuşmalıyız ki bizim nasıl insanlar olduğumuzu görsünler,” diyordu. Bihter’in bu tuhaf davranışlarının kendileriyle hiçbir alakası olmadığını gösterebilmek umuduyla okula geldiler ve öğretmenlerle uzun uzun konuştular. Onlar gittikten sonra öğretmen Sebahattin Bey Bihter’in yanına geldi ve sessizce oturan Bihter’e parmağını sallayarak, öfkeyle “Kuğu ne der biliyor musun: ‘Keşke boynum biraz daha uzun olsaydı...’ der. İşte sen busun.” dedi. Oysa Bihter bir kere bile anne babasından şikâyet etmemiş, hatta anne babasıyla ilgili bir sorun olabileceği aklına dahi gelmemişti. Tam tersine, ailesi, arkadaşları, öğretmenleri; herkes, Bihter’i bu kadar iyi anne babaya sahip olduğu halde böyle problemli olmakla suçluyor, herkesle birlikte Bihter de içten içe yaşadığı her sıkıntıda, normalden ayrı düşen her davranışında, bunun hain bir nankörlük olduğuna derinden inanıyordu. Evet, Bihter gerçekten de uzun boyunlu, zarif ve asil bir kuğuydu; ama bunun ne demek olduğunu çok, çok sonra anlayacaktı. Sorunun, etrafındakilerin kuğu olmayışında olduğunu anladığında.</p>
<p>Annesi Nurhayat Hanım çevreden gelen tepkiler artınca Bihter’in tüm aileyi küçük düşüren şu koşma hastalığına bir an önce çözüm bulabilmek için Bihter’i doktor doktor gezdirmeye başladı. Bihter’in götürüldüğü doktorlar bir insanın yarı bilinçli koşabileceğine ihtimal vermiyor, küçük kızın ilgi çekmek için numara yaptığını düşünerek “Bir şeyi yok kızınızın. Haydi... Haydi, evinize gidin” gibi sözlerle Nurhayat Hanım’ı gönderiyorlardı. İçlerinde “Aaa.. Demek farkında olmadan koşuyor...” diye gülümseyerek Nurhayat Hanıma istihzayla göz kırpanlar da vardı, “Bu ne saçmalık! Bacak kadar veledin yalanlarına kanıp gelmişsiniz,” gibi azarlarla bu saf anneyi suçlayanlar, âdeta kovanlar da.</p>
<p>Koşmaya başlamasının üzerinden süre geçtikçe Bihter’in numara yapmadığına inanan psikiyatristler de çıkmaya başladı. Bu psikiyatristlerden biri, Bihter’e “Kendini bir alkolik gibi düşün,” diyordu; “Evet, sen bir alkoliksin. Bir insan alkole nasıl bağımlıysa sen de koşmaya öyle bağımlısın. Koşmadığın her gün için sana bir ödül vereceğiz. Sonra, koşmadığın her üç gün için, koşmadığın her hafta için vereceğiz bu ödülü. Ödülden sonra da ceza başlayacak. Koştuğun zaman seni cezalandıracağız.”</p>
<p>Bihter ona bu sözleri söyleyen psikiyatristin karşısında sessizce oturuyordu. On dört yaşındaydı ve semptomların sadece semptom olduğunu, semptomlar zorla ortadan kaldırıldığı zaman onların yerine onlarla aynı işlevi görecek başka semptomların ortaya çıkacağını sezgileriyle bilecek kadar psikoloji anlayışı vardı. Bihter ona bu sözleri söyleyen psikiyatristin karşısında sessizce oturuyor ve nasıl olup da bir psikiyatristin semptomların semptomlardan ibaret olduğunu göremeyecek kadar kör olabildiğini düşünüyordu. Kendi koşması gibi, başkalarına tuhaf, hastalık, bozukluk gibi görünen her şey, aslında ruhun kendi kendini iyileştirme çabasıydı. Bir iyileştirme olan şey, iyileştirilebilir miydi hiç? Bir şey vardı, ne olduğunu bilmediği, ama onu rahatsız eden, içini sıkan bir şey. Sıkılınca nasıl rüyada uçarak rahatlıyorsak, o da koşunca bu yükten öyle rahatlıyordu işte. Bihter’in koşmasını ortadan kaldırınca iyileşeceğine inanmak, şaşı birinin gözbebeklerini “normal” hizaya getirip sonra şaşılığı düzelttiğine inanmak gibi bir şeydi. Şaşı böyle görüyordu ve Bihter böyle yaşayamıyordu. Bihter ona bu sözleri söyleyen psikiyatristin karşısında sessizce oturuyor, koşmasını ortadan kaldırınca onların yine “bozukluk”, “hastalık”, “tuhaflık” diye niteleyeceği başka bir durumun aynı şiddetle kendiliğinden ortaya çıkacağını bir psikiyatristin nasıl, nasıl, nasıl göremediğine hayret ediyordu.</p>
<p>Bihter ona bunu ve başka saçma şeyleri söyleyen psikiyatristin karşısında sessizce oturuyor, psikiyatristin bunları neden söylediğini az çok tahmin ediyordu. Anne babası beş aydır her hafta onu bu psikiyatriste getiriyorlardı ve koşmasında hâlâ herhangi bir değişiklik olmamıştı. Ödedikleri ücret hiç de az değildi ve bu ücreti ödeyen anne babasını onların istediği şekilde memnun etmeliydi artık psikiyatrist. Aile-psikiyatrist-Bihter üçgeninde Bihter’in ve realitesinin ehemmiyeti yoktu; o sadece çözülmesi gereken bir sorun olarak oradaydı. Ailesi gibi, psikiyatristin söylediği hiçbir şey de Bihter’i, Bihter’in sorununun gerçek doğasını umursar nitelikte değildi.</p>
<p>Her psikiyatrist gibi bu psikiyatrist de Bihter’e sorunun kaynağını anlamaya yönelik sorular sormuş, “Neden böyle olduğunu düşünüyorsun? Sence sebep ne?” demişti. Bihter annesinden öğrendiği ve annesinden öğrendiğini bilmediği gibi “Çünkü... Çünkü sebep benim. Çünkü ben fazla hassasım. Evet, fazla hassasım,” diye düşünüyor ve hep böyle cevap veriyordu bu soruya. Bihter yıllar, yıllar boyunca, psikolog olduktan sonraki yıllarda bile, uzun süre böyle zannetmeye devam edecekti. Acı olan, yıllara yayılan uzun seansların Bihter’in bu acı zannını sorgulamasına zerre miktarınca dahi etki etmeyeceğiydi.</p>
<p>Başka bir psikiyatrist, işe yaramayan müteaddit seanslar sonrası Bihter’i karşısına almış, ciddiyet kazanmış bir sesle, “Ne olacak bunun sonu?” diye sormuştu; “Hep böyle koltukların ayakları kırılacak, halılar kayacak, duvarlarda beliren tuhaf parmak izleri kat kat boya ile kapatılacak mı? Ne zamana kadar böyle sürecek bu?” Gözleri ve ses tonu “Bu böyle süremez. Bunun böyle sürmesi imkân ve ihtimal dahilinde değil; bunu kafana sok!” diyordu. Kollarını masaya yaslamış, bedenini dikleştirmiş, başını yükselttiği yerden tehditkâr bir edayla Bihter’e bakıyordu. Cümlesini bitirince özellikle susmuş, Bihter’e bakarak beklemeye devam etmişti. Bu sessizliğin ve Bihter’in gözlerine dikilmiş bekleyen bakışların amacı, artık koşmayı bir yolunu bulup kesmesi dışında bir ihtimal bulunmadığını Bihter’e ihtar etmekti. Bihter ne diyeceğini bilemeden psikiyatriste bakmıştı. Koşmasının ona gözdağı verilerek kesilemeyeceğinin farkındaydı; dahası, bu tavrın ona kendisini çaresiz, yapayalnız hissettirdiğinin ve durumunu daha da kötüye götürdüğünün de farkındaydı. Bununla birlikte psikiyatristin bugünkü bu ani, sert çıkışının nedenini biliyordu. Koşarken kendisini dizleri üzerinde durdurduğu bir kanepenin ayağı, iki hafta önce kanepeye zıpladığında kırılmış, anne babası kanepenin kırılmasına büyük tepki vermişlerdi. Kanepenin arka ayaklarından birinin ilk günden beri eksik olduğunu, bu ön ayağın önünde sonunda zaten kırılacağını anladıklarında nispeten de olsa yumuşayacaklardı; ama şimdilerde, önlerine çıkan herkese Bihter’in kanepeyi nasıl kırdığını yeisle ve iştahlı, boşalmak isteyen öfkeli bir heyecanla anlatıyorlardı, ve psikiyatrist de herkese dahildi.</p>
<p>Bihter’e defaatle EEG çekildi. Beyninde hiçbir problem yoktu. Kişilik bozukluğu, psikologların -yapmayı çok sevdikleri gibi- herhangi bir tanı sınıfına dahil edebilecekleri hiçbir psikolojik rahatsızlığı yoktu. İşte, koşuyordu sadece. Bunun dışında görünür tek sorun, kendisine güveninin çok zayıf oluşuydu.</p>
<p>Bihter’in koşmasını olduğu gibi kabul eden tek kişi felçli babaannesiydi. Herkes üzerine geldiğinde Bihter soluğu babaannesinin odasında alıyor, babaannesinin yıllar önce kaybettiği kız kardeşinden ona hatıra kalmış kitaplardan pasajlar okuyordu. Bihter bunları babaannesine okuyor olsa da, ben de bir köşede sessizce dinlerdim okunanları. Bihter’in ve babaannesinin okumaktan en çok hoşlandıkları pasaj Ayşe’ye dair olandı. Bunun dışında, Bihter’in ilkokul birinci sınıfta okuyup sevdiği “Mavi Pelerinli Kız” başlıklı bir masal vardı ki Bihter bu masal kitabını da sık sık yanında bu odaya getirir, sesli okumaktan büyük keyif alırdı. Nitekim Bihter bu masalı okuduğu -yahut yazdığı- günden beri kötü bir şey olduğunda gözlerini kapıyor, “Mavi Pelerinli Kız... Mavi Pelerinli Kız...” diye sayıklayarak masalın ezbere bildiği cümlelerini dua okur gibi içinden geçiriyordu.</p>
<p>Bunlar, Bihter’le aramızdaki sürtüşmenin belirgin şekilde açığa çıktığı yıllardı. Ben Bihter’in peşinden ayrılmayarak ona koşmayla ilgili hoşuna gitmeyecek şeyler söylemeye çabalıyordum, Bihter’se dinlemeyi reddediyor, benden kaçıyordu. Sonunda bir gece herkes uyurken beni “fazla dırdır ettiğim ve onu uykusunda bile rahat bırakmadığım” gerekçesiyle gizli bir odaya kilitledi. Bu daracık odanın bir havalandırma deliği gibi minicik penceresinden senelerce görebildiğim tek şey, Kız Kulesi’nin belden yukarısı ile onun etrafında uçuşan martılar, bir parça gökyüzü, bazen de gelip geçen gemilerin direkleri oldu. Orada geçirdiğim uzun yıllar boyunca beni bu mahzene benzer küçük oda yerine niye çok daha havadar Kız Kulesi’ne kapatmamış olduğunu düşünüp durdum. Öyle sanıyorum ki Bihter de Kız Kulesi’ni gördükçe bana karşı tüm o tâvizsiz, sert görünüşünün altında önüne geçilmez bir suçluluk hissiyle kıvranıyordu. Yahut, kıvranmalı diye düşünüyorum. Beni umursamaz görünse de ben onun aslında benim gizli bir odaya kilitlenmiş varlığımı bir an olsun aklından çıkartamadığım, sık sık odamın etrafında gezinerek nasıl olduğumu anlamaya çalıştığını, ne yaptığımı odama yolladığı hizmetçilerine sürekli sorduğunu, her ânı onunla birlikte geçmiş ömrümde edindiğim sayısız tecrübeyle seziyordum. Bihter odama eski bir tepsi üstünde, kilitli kapımın altından sürdürdüğü yemeklere kendi “seçtiği çeşitlerden tabağında bıraktığı artanlar” (Bihter’in iflah olmaz bir “yemek seçme” ve “tabakta bırakma” huyu vardı!) süsü veriyordu; ama ben onun haddinden fazla yufka yürekli yaradılışı ve kendisi dışındaki canlıların isteklerine her zaman öncelik tanıma eğilimi gereğince, en sevdiği yemekleri dahi tadına bakmadan bana gönderdiğini biliyordum. Bihter’i çok iyi tanıyordum. Doğduğu günden beri yanından bir an olsun ayrılmamıştım. O da bunun farkındaydı ve benden saklayacağı hiçbir şey olamayacağı düşüncesini bir türlü kabullenemiyor, bu yüzden de varlığımı küf kokulu hücrelerde örtbas etmeye çalışıyordu. Kişiliğinin müşfik ve kolay tesir altında kalan yanı ağır basmıyor olsaydı başvuracağı ilk pratik çözüm beni boğmak suretiyle tamamen ortadan kaldırmak olurdu zannediyorum. Ama o ne benden kurtulabiliyor ne bana dair mesuliyetini başından savabiliyor ne taleplerimle uzlaşabiliyor; fakat karmakarışık muhasebeler arasında bocalıyordu.</p>
<p>Bihter beni Kız Kulesi’nden başka kimseyi göremediğim o karanlık odaya hapsederek gücümü kendi kontrolü altında tutabileceğine inanmak istemişti. Fakat ben Bihter’e o kadar yakındım ki, orada kollarımla ayaklarım bileklerimden kelepçeli, ağzım sıkı bir bantla kapalı beklerken bile attığı her adımı, söylediği her sözü, aklından geçen her düşünceyi adımı bildiğim gibi bilmeye, Bihter’in, nefesi gibi, içinde yaşamaya, damarlarında dolaşmaya, hep devam ettim.</p>
<p>Bihter’in beni hapsetmesinden ne kadar sonraydı bilmiyorum; babaannesinin durumu ağırlaşmaya başladı. Bihter’i bile çoğu kez tanıyamıyor, etrafa boş gözlerle bakıyordu. Bihter babaannesine kitap okumaya, saatlerce yanında oturmaya devam etse de ilgisine karşılık alamadı. Babaannesini muayeneye gelen doktor sonunda tüm bu değişikliğin sebebini iki kelimeyle özetledi:</p>
<p>“Susuz kalmış!”</p>
<p>Bihter titredi. Bir seneyi aşkın zamandır babaannesinin odasına bir tepsi içinde ekmeğini, yemeğini, peçetesini, elini, ağzını sileceği ıslak beziyle birlikte suyunu da götüren kendisinden başkası değildi!</p>
<p>Babaannesinin yemek yemesine yardımcı olan da Bihter’di. Fakat hastalığıyla birlikte iştahı da iyice kapanan babaannesi bir tabak yemeği güçlükle bitirebiliyor, yemeğin ardından birkaç yudum su alır almaz başını çevirince Bihter artık daha fazla üstelemiyordu. Doktor susuz kaldığını söyledikten sonra odasına her gün sürahiyle su taşımaya başladı. Artık her fırsatta su dolu bardağı ağzına dayıyor, babaannesinin su istemediğine dair itirazlarına direniyordu.</p>
<p>Ama Bihter’in tüm çabasına, babaannesine her gün bardak bardak su içirmesine rağmen babaannesi bir öğleden sonra zaten bir süredir ölü gibi yattığı yatağında gerçekten de öldü.</p>
<p>Bihter pencereden bir zamanlar babaannesiyle birlikte seyrettikleri Kız Kulesi’ni sessizce izlerken, arkasında ölü yatağının çarşaflarını değiştirenlerin “Zaten çok yaşlıydı,” diye fısıldaştıklarını duydu.</p>
<p>“Doksan altı yaşına gelmişti.”</p>
<p>“Hem kaç senedir de hastaydı.”</p>
<p>Bihter kalktı, boş bir odaya gitti. Yarı bilinçsiz yürümeye, sonra hızlıca koşmaya başladı.</p>
<p class="expP"><i>Muhammed’in Ayşe isminde, gencecik bir karısı varmış. Ayşe hem çok güzel hem çok zekiymiş. Muhammed onu çok severmiş.</i></p>
<p><i>Beni Mustalık seferine çıktıklarında, Muhammed güzel karısı Ayşe’yi de beraberinde götürmüş. Seferden dönerken bir gece Medine’ye yakın bir yerde konaklamışlar. Sabah hareket emri verildiğinde Ayşe boynunda taşıdığı, Yemen boncuklarından dizilmiş kolyeyi düşürdüğünü fark etmiş. Kolyeyi aramak üzere kafileden ayrılmış. Kolyeyi bulmuş bulmasına, ama döndüğünde kafilenin çoktan gittiğini görmüş! Ayşe vücutça öyle zayıfmış ki, içinde seyahat ettiği mahfeyi devesine yükleyenler Ayşe’nin yokluğunu fark etmeyerek yollarına devam etmişler. Yanlarında olmadığını anlayınca hemen dönüp geleceklerini ümit eden Ayşe orada uyuyakalmış. Muhammed’in kafileye hareket emri vermeden önce “Ayşe burada mı?” diye bir kere bile dönüp bakmamasına içerlemek aklına dahi gelmemiş.</i></p>
<p><i>Ayşe’yi uyuduğu yerde, kafilenin arkasını toplamakla görevli Safvan bulmuş. Safvan onu devesine bindirerek kafileye yetiştirmiş.</i></p>
<p><i>Fakat, işte, ne olduysa onlar kafileye yetişmeden önce olmuş meğer. Ama Ayşe’nin bunlardan, hakkında konuşulanların hiçbirinden haberi yokmuş. Medine’ye vardıktan sonra Ayşe hastalanmış. Hastalığı bir ay aralıksız devam etmiş. Ayşe hastalığında, bir şeylerin yolunda gitmediğini seziyor, fakat bunun ne olduğunu bir türlü anlayamıyor, bulamıyormuş. Muhammed’in ona karşı tavrındaki değişiklik Ayşe’yi hem üzüyor hem işkillendiriyormuş. Çünkü Ayşe zaten psikolojik nedenlerden kaynaklanan hastalığı boyunca, kocasından daha önceki hastalıklarında görmeye alışık olduğu ilgi ve şefkati hiç görememiş. Muhammed bu bir ay süresince bir kez bile Ayşe’nin yanına gelip oturmamış. Yalnızca kapıdan selam veriyor, “Nasılsın?” yerine “Nasılsınız?” diye soruyor ve gidiyormuş. Ayşe kocasının soğuk tavrına anlam veremiyormuş.</i></p>
<p><i>Bir gece Ayşe ile Selma yan yana, sessizce yürüyorlarmış. Selma kendi eteğine basarak düşmüş. Ayşe eğilmiş, Selma’ya yardıma yeltenmiş. Selma birden içlenmiş. O sıralar Arabistan’da söylenmesi âdet olan “Düşmanım helak olsun!” duası yerine “Mistah helak olsun!” diye beddua etmiş. Halbuki Mistah, Selma’nın özbeöz oğluymuş. Ayşe çok şaşırmış. “Selma, sen ne kötü bir şey yaptın böyle,” demiş; “Mistah hicret etmiş, Bedir’e katılmış bir sahabidir; ona nasıl beddua edersin?” O zaman Selma, gözleri dolarak, “Sen ne temiz yürekli bir kadınsın!” diye inlemiş, “Ortalıkta dolaşan dedikoduları hiç mi duymadın?” Ayşe “Ne dedikodusu?” diye sormuş.</i></p>
<p><i>Meğer Medine bir aydır Ayşe’nin sefer dönüşü genç ve yakışıklı Safvan’la zina ettiği için kafileden geri kaldığı söylentileriyle çalkalanıyormuş. Medine’de herkesin dilinde dolaşanları Ayşe’den başka duymayan kalmamış. Mistah da bu çirkin iftirada Ayşe’nin aleyhinde konuşanlar arasındaymış. Halbuki Mistah Ayşe’nin baba tarafından akrabası oluyormuş. Üstelik de, çok fakir olan Mistah’a yıllardır maddi bağışta bulunan Ayşe’nin babasından başkası değilmiş.</i></p>
<p><i>Hakkında söylenenleri duyan Ayşe beyninden vurulmuşa dönmüş. Vücudunu ani bir ateş sarmış, tir tir titremeye başlamış. Hastalığının üstüne yeni bir hastalık eklenmiş, eli ayağı tutmaz olmuş.</i></p>
<p><i>Ayşe evine döndüğünde Muhammed’e “Anne babamın evine gitmek üzere bana izin veriniz!” demiş. Babasının evinde de sabaha kadar gözüne uyku girmemiş, gözyaşı bir an olsun dinmemiş. Ayşe bu şekilde iki gece bir gün boyunca hiç durmadan ağlamış. Öyle çok ağlamış ki artık ağlamaktan ciğerlerinin parçalanacağını sanmış.</i></p>
<p><i>Ayşe yine böyle ağlarken Muhammed içeri girmiş. Sefer dönüşünden beri ilk kez gelip Ayşe’nin yanına oturmuş. “Ayşe!” demiş, “Halkın senin hakkında neler söylediğini biliyorsun. Bunlar yanlışsa Allah seni zaten yakında temize çıkaracaktır. Yok eğer doğruysa da böyle bir günaha yaklaşmışsan, tövbe et. Çünkü Allah, tövbe edenleri, affeder.”</i></p>
<p><i>Ayşe sesini çıkarmamış.</i></p>
<p><i>“Ayşe...” demiş Muhammed, gözlerinde yaşlarla; “Ayşe, ya böyle bir şey varsa?”</i></p>
<p><i>Yinelemiş: “Ayşe... Ya böyle bir şey varsa?”</i></p>
<p><i>Ayşe bu sözleri duyunca gözlerinin günlerdir akan yaşı birden kesilmiş. Kalbine bir güç gelmiş. Gözleri bir damla yaş bulamaz olmuş. Hemen babasına dönüp “Resulullah’ın sözlerine benim adıma cevap ver!” demiş. Babası başını önüne eğmiş: “Bir şey bilmiyorum ki bir cevap verebileyim...” Ayşe annesine dönmüş: “Resulullah’ın sözlerine benim adıma cevap ver!” demiş. Annesi de başını önüne eğmiş: “Bir şey bilmiyorum ki bir cevap verebileyim...”</i></p>
<p><i>Ayşe o an herkesin sessizliği karşısında öyle dehşete düşmüş ki, seneler sonra “Allah’a yemin ederim ki,” demiş, “o günlerde Ebu Bekir ailesinin başına çöken felaket kimsenin başına gelmemişti.”</i></p>
<p><i>Ayşe’nin gözyaşları tekrar boşalmaya başlamış ve Ayşe “Bana isnad edilen suçtan hiçbir zaman tövbe etmem!” diye haykırmış. “Siz halkın dedikodusunu işittiniz, nefsinizde büyütüp ona inandınız. Şimdi ben size ‘Suçsuzum desem, ki benim suçsuz olduğumu Allah biliyor, siz bana inanmazsınız. Kendimi suçlu göstersem, ki gerçeğin öyle olmadığını da Allah biliyor, o zaman bana inanırsınız. Bu vaziyette ben ne yapabilirim? Ben size söyleyecek şey bulamıyorum. Ben size ancak, Yusuf’un babasının söylediğini söylerim: ‘Sizin bu durum ve davranışınıza karşı ancak Allah’ın yardımını dilerim.</i></p>
<p><i>Şikâyetimi, üzüntümü sadece Allah’a açarım.’”</i></p>
<p><i>Herkes susmuş. Muhammed daha oturduğu yerden kalkmamışken vahiy inmeye başlamış. Muhammed -vahiy indiğinde hep olduğu gibi- terden sırılsıklam olmuş. Ayşe’nin, ne zamandır öz kızlarıyla peygamberleri arasında kalan annesiyle babası da heyecanlanmış. Sakin olan tek kişi, Ayşe’ymiş.</i></p>
<p><i>Vahiy hali nihayet geçince Muhammed kalkıp oturmuş, ve gülerek “Ya Ayşe, müjdeler olsun!” demiş, “Allah senin suçsuzluğunu haber verdi.” Ayşe gülümsememiş. Muhammed kalkmış; Ayşe’nin elini tutmak istemiş. Fakat Ayşe elini Muhammed’in kendisine uzanan elinden çekmiş. Bunu gören annesiyle babası, Ayşe’ye “Kızım, kalk,” demişler; “Resulullah’a teşekkür et.” Ama Ayşe “Hayır,” diye yanıt vermiş; “Ben ne size ne ona ne de ashabına teşekkür ederim. Benim hamdım sadece Allah’adır. Ondan başka dostum yoktur.”</i></p>
<p class="expP">Bihter koşarken kendisini birden karşısında bulduğu vitrine öyle hızlı çarptı ki, babaannesinin kız kardeşi Ayşe’nin mavi fincanlarından biri yere düşerek tuzla buz oldu. Diğerinin ise yalnızca bir parçası kırılmıştı.</p>
<p>Bihter cama dönüşen porselen kırıklarına baktı. Cam kırıklarından “Mavi Pelerinli Kız... Çok uzaklarda, mavi bir ormanda, mavi pelerinli bir kız...” diye başlayan bir masal yankılanıyordu kulaklarında.</p>
</body>
</html>