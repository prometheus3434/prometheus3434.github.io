<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="BookStyles.css" type="text/css" rel="stylesheet"/>
</head>
<body>
<h2>Revnâ anlatıyor</h2>
<p class="fPrg">Senai Bilir’le görüşmek istediğimizi söylediğimizde görevli kız hemen “Tarihçi olan mı?” diye sormuştu. O zaman sorunun bir alay taşıyıp taşımadığını anlayamamıştım. Bizi götürdükleri odada saçları darmadağın, üstü başı perişan, ama sesi ve hareketleri gayet sakin bir adam ciddiyetle “Okurum musunuz?” diye sorduğunda da bunun bir deli zırvası olabileceğinden şüphelenmiştim. Fakat hemen yanı başındaki rafta “Senai Bilir” imzalı bir düzine kitabı görünce gözlerime inanamadım. Üstelik bunlar göz gezdirebildiğim kadarıyla sağlam yayınevlerince basılmış, hem aklı başında birinin elinden çıkmışa benzeyen, tezleri sağlam kaynaklara dayanan ve bildik kalemlerce övülmüş kitaplardı.</p>
<p>Senai Bey sessiz ve dalgındı; ama halinde yadırganabilecek bir tuhaflık veya aşırılık yoktu. Tavırları gayet makuldü. Ağır, ancak mantıklı konuşuyordu. Onun etrafında birçok deliyle birlikte neden burada yatıyor olduğunu anlayamamıştım. Öyle kendi halinde bir adamdı ki, bize ziyaretimizi açıklayabilecek başka bir sebep sormadı bile. Bense onu başka her şeyi unutmuşçasına izliyordum.</p>
<p>Bir ara hemşire kız yanına yaklaştı ve eline bir bardak suyla birkaç hapı gelişigüzel tutuşturduktan sonra çocuk azarlar gibi “İç şunu!” dedi. Farkında olmadan ayağa fırlayıvermişim. “Ben de hemşireyim,” gibi anlamsız bir şey söyleyecektim ki Reha beni elimden tuttu, kulağıma usulca, “Sırası değil,” diye fısıldadı. O ise her şeyi olağan karşılar görünen bir sükûnetin içinde suyunu içiyordu.</p>
<p>“Ne dersin,” diye sordu Reha; “Konuyu açacak mıyız?”</p>
<p>“Hayır,” dedim, “Şimdi değil. Lütfen hemen gidelim buradan.”</p>
<p>Kalbim küt küt atıyordu.</p>
</body>
</html>