<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="BookStyles.css" type="text/css" rel="stylesheet"/>
</head>
<body>
<h2>Gizli Özne anlatıyor</h2>
<p class="fPrg">Bihter evin içinde koşarken Kemal’in ona salondan “Koşma!” diye seslenen sesini ilk kez duyduğunda çok şaşırmıştı. Kemal sonradan bu sözü “Ben sana ‘Koş, ama estetik koş,’ demek istemiştim,” diye açıkladığındaysa ne söyleyeceğini bilemedi. Ona estetik şekilde koşmasını tavsiye edenin, nasıl bir halet-i ruhiye içinde koştuğunu anlayan tek kişiyle aynı kimse olduğuna inanamadı.</p>
<p>Fakat Kemal’in “Koşma!”ları gün geçtikçe hem şekil, hem içerik itibarıyla genişledi, şiddetlendi; ve sonunda Bihter’in bildiği en ezici “Koşma ulan! Manyaak!!! Mannyaaakkk!!!”lara kadar vardı.</p>
<p>“Bunu nasıl söylersin?” dedi Bihter gözlerinden inen yaşları tutamayarak. “Sen bir psikiyatristsin, istem dışı olduğunu bildiğin bir hareket için bir insana nasıl manyak dersin?”</p>
<p>“Manyaksın da ondan!” dedi Kemal. “Bu kadar hasta gördüm, senin gibisine rastlamadım. Ne olduğun belli değil ki! Kim varmış böyle koşan, bir tane örnek daha bile bulamıyorum! Ne epilepsisin, ne başka bir şey. Ne ilaç fayda ediyor, ne telkin, ne zorlama! Kimseninkine benzemiyor derdin. Hasta bile değilsin sen. Sadece, manyaksın.”</p>
<p>“Ben koşunca benimle birlikte koşacağını söylemiştin,” dedi Bihter ağlamaya devam ederek. “Sana her şeyi bütün açıklığıyla anlatmıştım, koşmamın mükemmel olduğunu söylemiştin.”</p>
<p>“Bu kadar rahatsız edici olabileceğini düşünememişim,” diye cevapladı Kemal. “Sürekli olunca dayanılmıyormuş.”</p>
<p>Bihter o zaman anladı ki doktor olmak başka, koca olmak başkadır.</p>
<p>Fakat asıl sorun Bihter’in hamile olduğunu anlamasıyla başladı. Bihter olduğu yerden fırladıktan sonra birden içinde ayrı bir can daha taşıdığını hatırlayarak elini karnına götürüyor, fakat çoğu zaman fazla süratli olduğundan yavaşça durmayı başaramıyordu. İki eli karnında koşmak Bihter’de kısa zamanda yerleşmiş bir alışkanlık haline geldi. Buna rağmen Bihter gerçeğe vaktinde uyanamadığından, ara ara etrafa tehlike teşkil edecek kadar sert çarpmayı da önleyemiyordu.</p>
<p>Bihter olacakları önceden anlamış gibi gergindi.</p>
</body>
</html>