<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="BookStyles.css" type="text/css" rel="stylesheet"/>
</head>
<body>
<h2>Gizli Özne anlatıyor</h2>
<p class="hYrs">Yetmiş Yıl Önce</p>
<p class="fPrg">Bihter’in babaannesinin ona da kendi babaannesinden kalmış mavi fincanları vardı. Bihter beş yaşındayken bir sandalyeye çıkarak babaannesine sütlü kahve yapıyor, sonra bu kahveyi büyük babaannesinin mavi fincanları için de babaannesinin üst kattaki sessiz odasına götürüyordu. Bihter’in babaannesi, pencerenin önüne yerleştirilmiş mavi koltuğunda çıt çıkarmadan oturuyor olurdu. Kahve kokusu eşliğinde Boğaz’ı, Kız Kulesi’ni, vapurların, o yılarda sayıları çok daha fazla olan sandalların gelip geçişini izlerlerdi. Bihter bu nedenle kahve kokusunu hep mavi bir şey olarak hatırlardı. Pencereden odalarına sızan martı çığlıkları, vapur düdükleri, güvercinlerin kanat vuruşları; Bihter’in muhayyilesinde hep kahve kokusuyla birlikte vardı.</p>
<p>Babaannesi hiçbir zaman sormazdı. Bihter hiçbir zaman cevaplamazdı. Bu nedenle burada mutluydu. Ama Bihter aslında o kadar da yalnız bir çocuk değildi. Geceleri yatmadan önce “Bir Dost” diye imzaladığı mektuplar yazıyor, sabah uyanınca başucunda bulduğu beyaz zarfı “Aman Allah’ım! Bana mektup gelmiş!” diyerek sevinçle açıyordu. Bir de karıncalar vardı. Bihter dizleri üzerinde eğilir, ahşap parkeler üzerinde gezindiğini gördüğü karıncaları izlerdi. Saatler süren bu izleyişler neticesinde karıncaların hiç de öyle iddia edildiği gibi çalışkan olmadığı, çoğunun bir aşağı bir yukarı amaçsızca gezinip durduğu sonucuna varmıştı. Bihter işsiz güçsüz olduklarına inandığı bu karıncalarla konuşurdu. Karıncalar işsiz güçsüz olmalarına rağmen Bihter’e karşılık vermezdi.</p>
<p>Bihter’in o zamanlar her çocukta olmayan çeşitli oyuncakları vardı; ancak garipti ki bütün bunlar dururken Bihter’in oynadığı tek ama tek şey, benim sokaktan bulup getirdiğim taşlardı. İlk bakışta birbirlerinden ancak ufak tefek farklarla ayrılan bu taşlardan her biri daha ilk bakışta Bihter’in hayalinde ayrı birer insan suretiyle canlanırdı. Bihter küçük, mavi bir taşı yaramaz bir oğlan çocuğu, kayadan kopmuş ince, kırmızı bir parçayı elinde kırmızı şemsiyesi, üzerinde kırmızı ferâcesiyle genç, zarif bir Osmanlı hanımefendisi -zira evde bu Osmanlı hanımefendilerinden sık bahsedilir, onların anlatıldığı kitaplar bazen sesli okunurdu-, irice, biraz yamuk bir taşı artık çok ihtiyarlamış bir falcı kadın olarak görürdü. Bihter’in gözünde her biri değişik bir karakteri simgeleyen bu taşlar kendi rolleri icabınca konuşmaya başlayarak her gün birbirinden ilginç temsiller oynarlar, hareket etmeksizin sessizce taşların önünde oturan Bihter saatlerce onları izlerdi. Bihter bu haliyle dışarıya saatler süren bir sessizlik içinde hiçbir şey yapmadan oturuyor gibi görünürdü. Kimse anlayamazdı Bihter’in neyle meşgul olduğunu. Yalnızca ben bilirdim onun gerçekte sessiz bir oyun oynadığını. Beni de sanki aynı yaşta değilmişiz gibi, ona göz kulak olayım diye sürekli Bihter’in başında bekletirlerdi gerçi; ama Bihter’in o zamanlar da şimdi olduğu gibi benimle konuştuğu da, bu tek kişilik gizli oyunlarını paylaştığı da olmazdı. Canı biriyle konuşmak istediğinde beni yok sayar, evlerini çevreleyen duvarlarda yaşadıklarını hayâl ettiği binbir kılıktaki arkadaşlarıyla konuşurdu. Bihter’in akla hayâle gelmedik türlü oyunları, kendisinden başka kimsenin bilmediği ve görmediği arkadaşları, hatta bir de peşinden hiç ayrılmayan, Fırsat isminde hayâli bir köpeği vardı. Bihter evde sakince otururken kendisini bir anda civcivli bir panayırın ortasında bulduğu bir gün karşısına çıkmış başıboş bir köpeği satmak için papatyalardan bir tepeciğin üstüne çıkarak “Satıyorum! Fırsatı kaçırmayın! Bu sahipsiz köpeği satıyorum!” diye bağırmış, ancak duyurusu kimsenin ilgisini çekmeyince, ağzından “Fırsatı kaçırmayın!” diye çıkmış sözlerden isminin de Fırsat olduğunu anladığı köpek sonunda kendisine kalmıştı.</p>
<p>Bihter okula başladığında okumayı sökemeyeceğine emindi, çünkü kimse ona okumayı yahut başka bir şeyi öğrenmeyi başarabileceğini söylememişti. Bu yüzden harflerle ilgilenmeyi hiç denemedi; ama bir gün nasıl olduysa okuyabildiğini fark ettiğinde kendine hayret etti. Bihter okumayı hasbelkader öğrenmiş olsa da hayatta başka şeyleri asla anlayamayacağına emindi. Çünkü annesi Bihter’e anlayamadığı şeyleri anlayamayacağını söylemişti. Bihter’in, bebeklerin nasıl olup da hamile kadınların karnından çıkabildiğini uzun uzun düşünüp sonra bir gün annesiyle paylaştığında olduğu gibi. Annesi Bihter’in ta içinde duyduğu bir rahatsızlıkla sessiz kalmış, sonra, aralarındaki mesafeyi iyice açarak, bütün soğukluğuyla hissettirerek, “Sen... sen bunu anlayamazsın...” demişti. Bihter şimdi kuşların, ağaçların, caddelerin içinden onları hiç anlayamadan geçiyordu. Annesinin sessizliğe bürünmüş rahatsızlığı, ona güvensizliği, şimdi Bihter’in içindeydi.</p>
<p>Bihter düşünmeyi denemiyordu, çünkü aptal olduğunu biliyordu. Bihter restorana gittiklerinde ona ne içeceği sorulduğunda “portakal suyu” diyordu, çünkü annesi ona en güzel içeceğin portakal suyu olduğunu söylemişti. Bihter bir vazoda yedi adet zambak gördüğünde bir vazoda yedi adet zambak olmasının güzel bir şey olduğunu düşünürdü, çünkü annesi ona bir vazoda yedi adet zambak olmasının güzel bir şey olduğunu söylemişti. Bihter’in düşünmesine gerek yoktu; çünkü anneler, babalar ve büyükler çocuklar ve çocukları için en iyisini bilir, ister, ne yaparlarsa yapsınlar çocukların iyiliği için yaparlardı. Bihter bu yüzden yetişkin biri yahut Bihter kadar küçük olmayan biri Bihter’in küçük bedenine dokunduğunda kulaklarına kadar kızarır, yerin dibine geçer, yeryüzü üstünde var olmamayı dilerdi. Çünkü yetişkinler yahut Bihter kadar küçük ve güçsüz olmayanlar her zaman haklıydı ve ortada bir suç varsa bu, olsa olsa kendisinin olabilirdi.</p>
<p>Bihter bu yüzden babaannesinin kahve kokan odasında kendisini güvende hissediyordu, zira burada başka odalarda ve başka yerlerde ve başka yerlerin başka odalarında ve başka alanlarda Bihter’e kendisini kötü ve suçlu hissettiren şeyler olmuyordu çünkü herkesin malumu bir gerçekti ki Bihter bütün kuzenleriyle yani altı-yedi çocuk sahilde kumlarla oynarlarken herkes gibi hiç düşünmeden ellerini kumlara sokup onları sevinçle ve fütursuzca havaya attığında ve gözüne kum giren ağabeyi öfkeden deliye dönüp Bihter’i saçlarından tuttuğu gibi sürüklediğinde ve metrelerce ve metrelerce ve metrelerce ve metrelerce ve metrelerce ve metrelerce ve metrelerce ve metrelerce ve metrelerce ve metrelerce ve metrelerce yani arabaya kadar yani Bihter’e hiç bitmeyecek kadar uzun gelen bir süre boyunca sürüklediğinde ve Bihter artık bütün saçlarının köküyle birlikte söküldüğünü sanıp beyninin de söküldüğünü parça parça kafasından çıktığını sanıp gözleri arkadan saçlarına bağlı ve onların da eriyip saç tellerinden yani kafasından çıktığını sanıp bütün vücudunun söküm söküm sökülüp kafasındaki saç tellerinin deliklerinden delik delik çıktığını sanıp artık yerlerinde kan çanağı kalmış gözleriyle canhıraş ağlarken ve ağabeyi tekme tokat ve küfürle ve korkunç hakaretlerle ve ona böyle bir şeyi nasıl olup da nasıl olup da nasıl olup da nasıl olup da yapabildiğini haykırırken onu güçlü elleriyle saçlarından iyice kavramış bükmüş sürüklerken saçlarını ikiye bükmüş üçe bükmüş çekip sürüklerken ve Bihter artık kafasında tek tel saç kalmadığını ve saçlarının köklerinin köklerinin de kuruduğunu ve artık hiçbir zaman saçının çıkmayacağını ve ömrünün sonuna kadar kel kalacağını ve iç organlarının da çoktan saç tellerinin deliklerinden boşaldığını düşünürken ve kurtulmaya çalıştıkça saçlarından daha da kapana kıstırılıp ve canı daha çok yanıp bir yandan çırpınmaması gerektiğini çünkü bunu hak ettiğini bilirken ve nihayet arabaya vardıklarında ağabeyi ona tekmelerle tokatlarla saldırmayı sürdürürken annesine ve babasına Bihter’in ona ne kadar korkunç bir şey yapmış olduğunu haykırırken ve bunun üzerine annesi ve babası Bihter’e bunu nasıl olup da nasıl olup da nasıl olup da nasıl olup da yapabildiğini söylerken ve sonra acıdan kıvranan Bihter’i arabaya tıkıp oradan uzaklaşırlarken ve yol boyu ağabeyi Bihter’e bağırırken ve anne babası Bihter’e kızarken ve bunu nasıl olup da nasıl olup da nasıl olup da nasıl olup da nasıl olup da yapabildiğini kızgınlıkla sorarken ve Bihter’e ağabeyinden özür dilemesini söylerken ve Bihter ağlarken bu korkunç davranışı için bir yandan ağabeyinden özür dilerken suçlu sadece ve sadece Bihter’di çünkü her zaman söylemişlerdi ağabeyi ondan büyüktü tam beş yaş beş yaş beş yaş beş koca yaş büyüktü duyuyor muydu Bihter tam BEŞ BEŞ BEŞ BEŞ KOCA YAŞ büyüktü ve ona cevap vermemesi gerekirdi sus küçüğündü cevap mı vermişti yoksa hemen susmalıydı ağzını sadece büyüklerinden özür dilemek için açmalıydı ama bunlar babaannesinin odasında olmuyordu babaannesinin odasında nedense Bihter hiç böyle korkunç davranışlarda bulunmuyordu.</p>
<p>Bihter okuldan döndüğü bir akşam evi her zamankinden kalabalık buldu. Evde kahve kokusu yoktu ve kahverengi takım elbise giymiş bir doktor evdekilere -tabii ki Bihter’e değil, evdekilere- bir şeyler anlatıyordu. Bihter’in babaannesi felç olmuştu. Babaannesi o günden sonra bir daha hiç Bihter’le oturup Boğaz’ı seyredemedi ve kendisine ait mavi fincanlardan bir başkasının yardımı olmadan bir daha sütlü kahve içemedi.</p>
<p>Bihter’in varoluşu bir suçtu. Bihter adımını nasıl atarsa atsın adımı bir suç oluyor, üstelik ne yaparsa yapsın bu suçu düzeltemiyor, aklayamıyordu. Bihter bu yüzden giderek giderek giderek sessizleşti. Sonunda doğru dürüst konuşmaz oldu. Onunla konuşmaya çalıştığımda bana da arkasını dönüyordu. Okuldaki çocuklar Bihter’in nasıl bir suçlu olduğunu hemen kavradılar. Çünkü çocuklar bir çocuğun Bihter gibi suçlu olmasını hemen, hemen kavrarlar. Karşısına çıkıyor ve “Geri zekâlı. Aptal. Embesil. Sen bu okulu nasıl kazandın aptal ha, söylesene?” diye soruyorlar, haklı olduklarını bilen Bihter göz teması kurmadan kaçmaya çalıştıkça önünü kesiyor, gülüşüyorlardı.</p>
<p>Çünkü çocuklar bir çocuğun suçlu olduğunu hemen, hemen kavrarlar. Servisin geciktiği bir gün öğrenciler hep birlikte bekliyorlardı. Bihter bir köşede tek başına, kimsenin ona bulaşmamasını dileyerek yere bakıyordu. Üst sınıflardan bir çocuk Bihter’in yanına geldi ve “Saatin kaç lira?” diye sordu. Bihter korktu. Başını çevirmek, cevap vermemek istedi ama mümkün değildi. Çocuk bileğindeki saati gösterdi, soruyu tekrarladı ve etraflarına bir kalabalık toplanmaya başladı. Kalp atışları hızlanan Bihter hiçbir şey düşünemiyor, sadece bir an önce bu işkencenin sona ermesini, etraflarında toplanan kalabalığın dağılmasını ve herkesin kendi işine dönmesini istiyordu. Ama servisi bekleyen tüm öğrenciler etraflarında toplanmakla kalmadı, tezahürata başladılar. Islıkla, alkışla her bir ağızdan “Bedava de! Bedava de!” diye bağırıyorlardı. Bihter kaçıp gitmeyi düşündü ama etrafı tamamen sarılı, üstelik hepsi ona bakan, yoğun bir ilgiyle bakan ve bağıran çocuklar tarafından sarılıydı. Ne yapması gerektiğini bilmediği için bileğindeki saati inceler numarası yapmaktaydı; çünkü karşısında ona soruyu tekrarlayan çocuk da önce kendi bileğindeki, sonra Bihter’in bileğindeki saati işaret edip duruyordu. Bihter saatinin kadranına baktı, baktı, baktı, ama bir türlü yok olup gidemedi istediği gibi. “Bedava de!” diye bağıranların sayısı artıyordu, sesleri de giderek yükselmekteydi; ama “Hayır! Deme! Sakın deme!” diyen bir grup daha oluşmuştu şimdi. Bu ikinci grubun sesi daha az çıkıyordu; sayıları da daha azdı. Bihter tam ortasında kaldığı bu kalabalığın onu terleten ilgisinden kurtulmak için bir cevap vermesi gerektiğinin farkındaydı. Ancak öyle bağırıyorlardı ve o öyle korkuyor, çekiniyordu ki hiçbir şey düşünemiyordu. Zihni durmuştu. “Herhangi bir şey... herhangi bir şey söylemeliyim... yeter ki sussunlar,” diye geçiriyordu içinden. Madem tek istediği onları mutlu edip dağılmalarını sağlamaktı, çoğunluğun istediği şeyi söyleyip kurtulacaktı bu işkenceden. Başını kaldırdı, ve “Bedava...” dedi ölgün, mahcup bir sesle. Bunu söylediği an, ne söylediğinin de farkına varmıştı. Kalabalık birden sustu; birkaç saniye boyunca Bihter’e baktılar ve sonra gülüşerek, yavaşça dağıldılar. “Size onun bir aptal olduğunu söylemiştim...”, “Tam bir aptal...” sözlerini duyuyordu Bihter başını eğdiği yerden. Bunu üzülerek, heyecansızca, düşünceleri doğru çıktığı için hayıflanan bir sesle söylüyorlardı. Keşke, keşke onları böyle üzmeseydi Bihter... Ama elinde değildi işte; aptaldı ve aptallığı insanları sinirlendiriyordu. Kalabalığın uzağında kalmış birinin yaklaşarak “Ne var? Olay ne?” diye sorduğunu işitti birilerine. “Şu kız var ya... Saati bedavaymış.” diye yanıtladı onu biri.</p>
<p>“Kim?”</p>
<p>“Şu kız?”</p>
<p>“Saati mi bedavaymış?”</p>
<p>“Evet.”</p>
<p>Omuz silkiyor ve ümitsizce uzaklaşıyorlardı.</p>
<p>Bu sırada servis geldi. Şimdi sessizleşmiş, az önce alkış tutan, ıslık çalan, “Bedava de!” diye bağırıp duran kalabalık değilmiş gibi davranan kalabalıkla birlikte servise binen Bihter, kimsenin onu görmeyeceği bir köşeye büzüldü. Üst sınıflardan Emre Ş. gelip Bihter’in yanına oturdu. “Neden bedava dedin?” diye sordu, üzgün bir bakışla. “Çünkü... çünkü öyle söylememi istediler,” dedi Bihter, mahcup. “Ben öyle demedim,” dedi Emre; “‘Sakın öyle deme!’ diye bağırdım.”</p>
<p>‘“Sakın öyle deme’ diye mi bağırdın?”</p>
<p>“Evet...”</p>
<p>“Ben... ben duymadım.”</p>
<p>“‘Sakın öyle deme!’ dedim. Neden, neden bedava dedin?”</p>
<p>Emre Bihter’e çok üzgün bakıyordu. Bihter kendisini daha da kötü hissetti. Emre başını ümitsizce iki yana salladı, sessizleşti. Bihter çok kötü, çok kötü, geri dönüşü olmayacak kadar kötü bir şey yaptığını daha derinden duydu, ama artık çok geçti. O artık “saati bedava olan kız”dı. Bunu çoktan kabul etmişti. Bihter “Gerçekten de çok aptalım... Çok ama çok aptalım... Böyle korkunç bir hatayı nasıl nasıl nasıl yaptım?!” diye düşünüyordu.</p>
<p>“Merhaba saati bedava olan kız,” diyorlardı. Bihter yine kulaklarına kadar kızarıyor, yine yok olmayı dileyerek yere bakıyordu. Bir şey söylemeye hakkı yoktu; ona bir şey sormuşlardı ve buna cevap olarak saatinin bedava olduğunu kendi istek ve iradesiyle herkesin önünde beyan eden kendisiydi. İstese pekala başka bir cevap verebilirdi, ama vermemişti. Nitekim onlar da böyle söylüyorlardı. “Saatinin bedava olduğunu sen kendin söyledin, öyle değil mi? Herkes duydu,” diyorlardı. Bihter haklı olduklarını, buradaki tek suçlunun kendisi olduğunu biliyordu. Ona şimdi ne yaparlarsa yapsınlar sesini çıkarmaya hakkı yoktu. Bedeninin bütün haklarını kendi rızasıyla onların eline teslim etmemiş miydi? Üç kişi, dört kişi geliyorlar, Bihter yere bakarken “Saatin bedava demek,” diyerek etrafında dolaşıyorlardı. “Şimdi sana ne istersek yapabiliriz, öyle değil mi?” Tabii ki yapabilirlerdi, bunu Bihter kendisi herkesin yanında ilan etmişti, kendisi herkesin yanında ilan etmişti, kendisi herkesin yanında ilan etmişti, kendisi herkesin yanında ilan etmişti ve şimdi karşı çıkması, açık şekilde verdiği sözden dönmesi demek olurdu. Kimse onu bu meşum sözü vermeye zorlamamıştı ki; durduk yere herkese bedenini öneren kendisiydi. Durduk yere herkese bedenini öneren kendisiydi durduk yere herkese bedenini öneren kendisiydi durduk yere herkese bedenini öneren kendisiydi durduk yere bedenini öneren kendisiydi. Günün yirmi dört saati, uyurken bile bu gerçeği düşünüyor, zihninde bu gerçeği evirip çevirip yeniden, yeniden, yeniden tekrarlıyor, “Bunu nasıl yaptım! Bunu nasıl yaptım! Bunu nasıl yaptım!” diyordu. Bihter bedeninin her hücresini günün her anında bir korku, bir utanç gibi taşıyordu, yahut, Bihter bedeninin kendisini bir korku, bir utanç gibi yaşıyordu. Artık hakları kendisine ait olmayan bu beden ona bir yük, bir eziyet, altında çok, çok ağır duygularla ezildiği bir ağırlıktı. Bu çok ağır korku, bu çok ağır utanç ve bu çok ağır başka tatsız duygular zihninin tamamını kaplıyordu; Bihter onlardan başka şey hissedemez, düşünemez, duyamaz olmuştu. Yürüyordu ama sanki yürümüyordu. Okuyordu ama tekrar tekrar da okusa okuduğunu anlayamıyordu. Hareket ediyordu ama kımıldayamıyordu. Hareket eden, duran, konuşan artık o değildi; varlığının tamamını o korkunç hisler ele geçirmişti. Hiçbir şey düşünemiyordu; zihninin her noktasına o hisler öyle kazık gibi çakılıydı ki ne yaparsa yapsın zihni hiçbir yana ilerleyemiyordu. Etrafında olanları sanki görmüyor, duymuyordu; oradaydı ama sanki orada değildi.</p>
<p>On bir yaşındaydı ve dünyada olunabilecek en kötü şeyi olmuştu. Üstelik bu işi bedavaya yapıyordu. Hiç kimse ona dokunmasa da gerçek buydu ve bu gerçeği taşıyamıyordu. “Bana dokunabilirler... Bana dokunabilirler... Bana ne isterlerse yapabilirler ve benim ağzımı açıp tek kelime etmeye hakkım yok. Yok!” diye düşünüyordu. Ona “Merhaba saati bedava olan kız,” dediklerinde, yanına bir metreden fazla yaklaşmasalar da nefeslerini ensesinde hissediyordu ve bunun tek suçlusunun kendisi olduğunu biliyordu. Bedenine her istediklerini yapma, üstelik bedavaya -evet, bedavaya!- yapma hak ve özgürlüğünü onlara kendisi vermişti; ve onlar şimdi bu hak ve özgürlüklerini kullanmadıkları için şanslıydı. Çok şanslıydı. Bu işi para karşılığında yapan kadınlar bile ondan daha saygın konumdalardı, çünkü onlar bu işi hiç değilse para karşılığında yapıyorlardı. “Rezil bir insanım... rezil bir insanım... rezil bir insanım... Üstelik bunu kendime durduk yere ben yaptım.” diye düşünüyordu. Her an bunu düşünüyordu. Üstelik her an bunu düşündüğünü henüz bilmiyordu.</p>
<p>Eğer bir çocuk okulda böyle şeyler yaşıyorsa ve eğer bir çocuk okulda böyle şeyler hissediyorsa ve eğer bir çocuk okulda böyle şeyler düşünüyorsa bu, her zaman ama her zaman, evde yaşanan şeyler bunlardan çok daha kötü demektir. Ama Bihter evde neler olduğunu anlatamazdı, asla anlatamazdı, şimdi bir romancı şimdi bir psikoloji profesörü şimdi bir yetişkin bile olsa evde neler olduğunu anlatamazdı zaten anlatmaması gerekirdi anlatırsa çok kötü olurdu çok üzülürlerdi çok kızarlardı zaten onlar çok iyi insanlardı iyi anne babalardı onu el bebek gül bebek yetiştirmişlerdi bir dediğini iki etmemişlerdi üzerine titremişlerdi her ihtiyacıyla ilgilenmişlerdi ama işte o fazla hassastı fazla nazlı yetiştirildiği için böyle nazenin olmuştu abartıyordu ne de olsa kimse ona tecavüz etmemişti kimse onu taciz etmemişti evet dokunma bihteri öldüren dokunmalar vardı ama bunların nedeni asla cinsel değildi ay o da ne hassastı dokunan kişiler bunu haz alarak cinsel haz almak için yapacak insanlar değillerdi aaa yoksa bihter bunu mu ima ediyordu onların haz duyduğunu ama ne ayıp onlar için nasıl nasıl nasıl böyle düşünürdü onlar çok iyi insanlardı onlar onlar onlar onlar onlar ortada taciz falan yoktu ne insanlar vardı tacize uğrayan cinsel hazla dokunulan kızlar vardı onlar ne kötü durumdalardı ya bihterin bu anlattıklarının yarısı zaten uydurmaydı kesin öyle olmamıştı onlar bunları yapacak insanlar değillerdi yok yok değillerdi bihterin hayal gücü genişti bihter bunları düşünüp sonra inanmıştı uydurup inanmıştı ay ne pis ne habis hayalgücü vardı ama böyle olacak şey miydi bunlar onlar şey mi mümkün mümkün değildi asla öyle olmamıştı böyle durduk yere sorun icat eden biri böyle hiç sorun görmemiş sorun yaşamamış hep el üstünde tutulmuş biri ya gerçek sorun görse ne olacaktı karşısına gerçekten üzücü bir mesele çıksa ne yapacaktı.</p>
<p class="expP">Bihter okuldan eve döndüğünde kapının zilini çalmaya cesaret edemezdi. Ne yapacağını bilemeden apartman boşluğunda bekler, içeriden “Allah Allah. Nerede kaldı acaba?” seslerini duyar, önünde sonunda içeri girmeye mecbur kalacağını, o vakit geldiğinde ona kızacaklarını bilir, ama Bihter kapının zilini çalmaya cesaret edemezdi. Hiçbir şey yapmadan orada öylece dikilir ve kapının zilini çalmaya, o evden içeri girmeye cesaret edemezdi. Bihter evden okula her gün hevesle gidiyordu, çünkü okul eve nazaran çok daha iyiydi. Altmış yıl sonraki aklı olsa evden kaçması gerektiğini, bunun kendisi için çok daha iyi olacağını bilirdi, ama Bihter zaten kötü yola düşmüş olduğunu, kötü olanın kendisi olduğunu, nereye giderse gitsin içine düştüğü bu kötü çukurdan artık çıkamayacağını düşünüyordu. Bihter düşünemiyordu. Ama bazen işler öyle bir hal alıyordu ki Bihter dayanamıyor, küçük bir çantayla anneannesinin iki sokak ötedeki evine gidiyordu. Anneannesi Bihter’i iyi karşılıyor, ama birkaç gün geçip de Bihter okuldan anneannesine döndüğünde anneannesi onu içeri almıyordu. Bihter anneannesine “Lütfen beni oraya gönderme,” diye yalvarıyordu. Anneannesi Bihter’i zorla oraya gönderiyordu. Yıllar sonra Bihter, anneannesi öldükten çok sonra, annesi “Bihter’i gönder,” dediği için anneannesinin onu eve almadığını öğrenecekti. “Çünkü öyle olması gerekiyordu,” demişti annesi. Hayır, öyle olması gerekmiyordu. Ama anneannesi evde neler olduğunu bilmiyordu, nitekim evdekiler de evde neler olduğunu bilmiyordu, Bihter de olanın ne olduğunu bilmiyordu, ve Bihter her seferinde o eve dönüyordu. O evde olan kötü hiçbir şey yoktu, zaten hepsi iyi insanlardı, Bihter fazla hassastı ve olanları farklı yorumluyordu.</p>
<p>Neyseki okul evden çok daha iyiydi. Okulda hiç kimse hakaret etmek dışında bir nedenle Bihter’le konuşmuyordu. Sınıfta Bihter’den başka on altı kız vardı. Bu on altı kız hep bir arada gezerlerdi. Onları hep uzaktan izleyen Bihter bir gün, onları hep uzaktan izleyen Bihter bir gün, onları hep uzaktan izleyen Bihter bir gün, yanlarına giderse ne olacağını merak etti ve korkudan, utançtan, çekingenlikten ölerek yanlarına gitti. Öğle tatiliydi ve on altısı bir arada kantinde oturuyorlardı. Bihter çok yavaş adımlarla yanlarına yanaştı, onların oturdukları masanın yanındaki sütunun önünde durdu, başını öne eğdi. Kızların hepsi bir anda susarak Bihter’e baktılar. Birkaç saniye süren sessizlikten sonra Pelin “Canım, biz seni sevmiyoruz. Hadi sen git sınıfta otur,” dedi. Bihter bütün öğle tatillerini boş sınıfta tek başına geçirirdi. Pelin bu sözleri şakayla karışık bir ses tonuyla söylemişti. Serap aynı şakayla karışık ses tonuyla “Sınıfa gitmesin. Sınıfa giderse sıralarımıza oturur, sıralarımızı kirletir,” dedi. “Ay, evet!” dediler ve hep birlikte güldüler. Bihter utançtan kızararak gülümsedi -gülümsedi, çünkü onlara hak vermediğini zannetmelerinden korkuyordu-, yerden zaten hiç kaldırmamış olduğu başını yine eğerek sınıfa gitti ve bundan sonraki bütün öğle tatillerini boş sınıfta tek başına geçirmeye devam etti. Yıllar, yıllar sonra Pelin’e rastladığında Pelin Bihter’e “Canım, başarılarınla gurur duyuyorum. Senin bir gün böyle önemli bir insan olacağını hep biliyordum,” diyecekti. Bihter nazikçe gülümseyecekti.</p>
<p>İşte o günlerde, Bihter’in dört yaşındaki kuzeni kolunda oyuncak bir saatle evlerine geldi. Bihter’in babası küçük kıza sevecen bir ifadeyle “Saatin kaç?” diye sorunca Bihter kıpkırmızı kesildi, yerinden fırladı, ağlayarak babasına “Buna nasıl yaparsın?!” diye haykırdı. “Küçücük bir kız o! Daha dört yaşında! Bunu nasıl yaparsın?!” Babası şaşkınlıkla Bihter’e bakıyordu. “Belki... belki biliyordur diye düşündüm,” diye kekeledi. Bihter sakinleşmiyordu. Öfke, sitem, adını koyamadığı türlü hisle doluydu. Kalkıp yürüdüğünü fark edemedi. Yine gözyaşları içinde, “Bunu nasıl yaparsın?! Daha dört yaşında! Bunu nasıl yaparsın?!” diyordu. “Özür dilerim... Belki biliyordur diye düşündüm,” diye tekrarladı babası, şaşkın. Bihter’in neden böyle tepki verdiğini anlayamıyordu. Bihter babasının küçük kıza yalnızca saati sorduğunu bu tepkisi içinde belli belirsiz anlamaya başladı birden. Ama ancak yoğun, koyu, isli bir sis arkasından algılayabiliyordu her şeyi. Etrafı çepeçevre bu isle çevriliydi ne zamandır; ben dahil hiçbir şeyi net göremiyor, duyamıyor, anlayamıyordu. Kendi bileğindeki saatten de ölesiye utanıyor, ama onu çıkarma hakkı olduğunu bilmiyordu. Hep saklamaya çalıştığı bu saatin varlığı biri onu görmese dahi kıpkırmızı ediyordu Bihter’i.</p>
<p>İşte o günlerde, o günlerde, her şey zaten yeterince kötü değilmiş gibi, insanın aklının alamayacağı şeyler oldu. Bihter bileğindeki saat gibi bedeninden de zaten ölesiye utanırken bedeni birden değişmeye başladı. Bihter sarsıldı, korktu, tam anlamıyla allak bullak oldu. Anlayamıyor, anlam veremiyor, ne düşüneceğini, ne hissedeceğini, ne yapacağını bilemiyordu. Kadınların göğüsleri olduğu, hep bildiği bir gerçekti. Kendisinin bir kız çocuğu olduğunu da biliyordu. Ama kız çocuklarının göğüs ucunun böyle ansızın acımaya, belli belirsiz hareketlenmeye başladığını bir kez olsun düşünmemişti. Kız çocuklarının göğüs sahibi kadınlara dönüştüğü, kız çocuğunun hayatında böyle bir dönüşüm evresi olduğu bir kez olsun aklına gelmemişti. Bunu kabul edemiyor, “Hayır... Hayır, gerçek olamaz... Başka bir şey bu... Yakında geçecek. Duracak...” diye düşünüyordu. Ama görünürde henüz hiçbir şey olmasa da göğüs uçlarının altındaki o acılı kımıldanma yadsınamayacak denli yoğun, belirgindi. Bihter yüzüstü yatamıyor, hatta yatakta sağa, sola dönemiyor, biri hafifçe de olsa göğsüne çarpacak olursa korkunç bir acı duyuyordu. Günün her anında dikkatli hareket etmesi gerekiyordu ve zaten göğsündeki bu yeni durumla beraber bütün bedeni acıya duyarlı hale gelmişti. Bihter’in hayatında burada söyleyemeyeceği bazı şeyler vardı ki bu acıyı Bihter için katlanılmaz hale getiriyordu. Bedeni Bihter’e ihanet etmişti. Bihter’in nasıl hissettiğini normal şartlar altında da zaten hiç umursamayan o çok hoyrat, çok acımasız muamele her gün yaşanırken bedeninin böyle birden hassaslaşmaya hakkı yoktu. Bedeniyle Bihter arasındaki mesafe giderek açıldı, açıldı; bedeni Bihter’e giderek yabancılaştı, yabancılaştı; sonunda ona tamamen yabancı olduğu halde Bihter’in içinde yaşamak zorunda kaldığı, her an onu yadırgayarak içinde yaşamak zorunda kaldığı, Bihter’in varlığından tamamen kopuk bir yüke, acılı bir hapse, eskisinden çok ağır bir eziyete dönüştü. Bihter’in varlığı artık bu bedenle ilişkisizdi; buna rağmen Bihter gittiği her yere onu da peşisıra sürüklemek durumunda kalıyordu ki bu beden hem külçe gibi ağır hem çokça zahmetliydi. Bedeni, Bihter’in varlığına düşman haline gelmişti.</p>
<p>Sorun keşke sadece düşmanla birlikte yaşama zorunluluğu olsaydı. Ama asıl sorun, Bihter’e yoğun öfke ve nefret duyanların Bihter’e zaten düşman bu bedeni Bihter’in kendi ameli zannederek onun üzerinden Bihter’e düşmanlaşma haliydi ki işte o zaman, işte o zaman bu düşmanla birlikte yaşamak büyük problem haline geliyordu. Bedeni ona tuzak kurmakla kalmamıştı; göğsündeki ihaneti giderek daha fark edilir biçime getirme işini geriye dönüşü olmayan şekilde, her tür acıyı da yoğunlaştırarak, ama bilhassa, bilhassa ağır ağır yapıyor, Bihter’in ayağını çoktan kaptırdığı bataklığa yavaş yavaş gömülmesini ve gömüleceğini bilmesini izlemekten haince ve hunharca zevk alıyordu. Ağabeyi Behzat bu işin Bihter’in başının altından çıktığına, yalancı, güvenilmez, sinsi ve düzenbaz olduğu için bedenini böyle yaptığına kâni idi. Böyle bir ayıbın ortada olmasına yine bağırıp çağırdığı bir gün annesi “Onun elinde değil ki...” deyince hayli şaşırmıştı. Bihter içinde bulunduğu odanın kapalı kapısı arkasından onları dinliyordu. Behzat ona inanmazdı, ama yine kızdığında yüzüne karşı “Vallahi billahi ben istemiyorum böyle olmasını. Nefret ediyorum. Her şeye razıyım eski halime dönebilmek için,” demeyi çok isterdi. Ama Bihter’in bu konuda konuşması ayıptı, yasaktı. Behzat erkek ve öfkeli bir erkek olduğu için o istediği gibi konuşabiliyordu; ama Bihter’in ona cevap vermesi de ayıp ve yasaktı. Behzat o dönemde bazı yeni arkadaşlar edinmişti ki bu arkadaşlar dişiliği hatırlatan her şeye nedense öfke dolu arkadaşlardı. Dişiliğe dair sözcüklerden dahi iğreniyor, mesela, “Şu nisâların başlarına taktıkları şapkalar da...” diyerek “kız” gibi ayıp bir sözcüğü ağızlarına almamış oluyorlardı. Bu “kız”, kadınlığa ne kadar yaklaşırsa o derece ayıpla dolu oluyordu. Bihter’in en çok hayıflandığı şeylerden biri, o eski, rahat yıllarında ne kadar rahat olduğunu bilmiyor oluşuydu. Özgürce dik durabildiği, yürüyebildiği, hareket edebildiği, hatta koşabildiği, üzerini bir başkasının yanında çıkarabildiği o günlerde bunun bir sonu olduğunu biliyor olsaydı belki o özgürlüğün tadını çıkarabilirdi. Ama şimdi tüm hareket özgürlüğünü, üstelik de ansızın, sonsuza dek kaybetmişti.</p>
<p>Bundan sonraki on yıl, büyük bir kasap bıçağı imgesi Bihter’in zihninden bir an olsun çıkmayacaktı. Bihter uzanınca bu bıçak da onunla birlikte uzanıyor, kalkınca bıçak da kalkıyor, Bihter’in gittiği her yere bu bıçağın düşüncesi de beraberinde geliyordu. Göğsünün dümdüz olduğu günlere geri dönebilmek için vermeyeceği şey yoktu. Kendisinden küçük kızların, yaşıtı erkek çocukların, hatta göğsü düz olan hemen herkesin göğsünü saplantılı bir ilgiyle, gıptayla, derin bir kıskançlıkla seyrediyor, bunu elinden aldığı ve yaşamını bir utanca dönüştürdüğü için bedeninden nefret ediyordu. Kolu, bacağı eksik olsa hareketleri bu kadar kısıtlanmazdı. Hem, kolunun bacağının eksik olması, onu böyle utanca boğmayan, herkesle açıkça paylaşabileceği, diğerlerinin zorlaştırmak yerine kolaylaştıracağı türde sıkıntıları getiriyordu beraberinde. Acısı umurunda değildi; bir bıçakla her iki göğsünü de kesmek için karşı konulması güç bir istek duyuyordu.</p>
<p>Kimsenin dile getirmediği, ama herkesin gördüğü, bildiği, fark ettiği bir suçun içinde yaşıyordu Bihter ve bu konuda bir şey yapamadığı gibi bu konu üzerinde, hatta etrafında konuşabileceği bütün imkânlar çoktan kapalıydı. Havaalanında bir bilet sırasında, dokuz on yaşlarında bir kız çocuğu gördü bir gün. Kızın hemen arkasında duran babasının bir eli, kızın henüz dümdüz olan göğsünün üzerinde duruyordu. Bihter acı ve kıskançlıktan nefesinin kesildiğini duydu. Babası da küçük kız da, şu an ne kadar mutlu olduklarına dair en ufak bir fikirleri olmadan, öylece duruyorlardı. Bu elin şimdi gayri ihtiyari oraya uzanabilmesi, ne büyük imkân, rahatlık ve saadetti. Çok değil, birkaç sene sonra bu rahatlığı ilelebet kaybetmiş olacaklardı. O zaman aralarına girecek o mesafe, bir daha asla kapanmayacaktı. Üstelik bu konuda muhtemelen hiç konuşamayacaklardı.</p>
<p>Eskiden de attığı her adım suçtu; ama şimdi bu suç bambaşka bir boyut kazanmıştı. Bir suç olan varlığını kimseye sezdirmemek için parmak uçlarında yürüyor, elinden geldiğince az konuşuyor, az hareket ediyor, ilgi çekmemek, varlığını mümkün olduğunca minimuma indirmek için muazzam çaba sarfediyordu; yine de olmuyordu. Hiç tahmin etmediği bir şey hiç tahmin etmediği şekilde problem oluyordu ve bu her an mümkündü. Sabah okula gitmek üzere hazırlanırken banyoda yüzünü yıkıyordu ve bir anda içeri dalarak onu suçüstü yakalayan Behzat bağırmaya başlıyordu YÜZÜNÜ YIKARKEN YAKALADIM YÜZÜNÜ YIKARKEN YAKALADIM DEDİM NEDEN BİR ŞEY YAPMIYORSUNUZ SİZ NE BİÇİM ANNE BABASINIZ NEDEN YÜZÜNÜ YIKIYOR HA NEDEN YIKIYOR NE KADAR SAFSINIZ YÜZÜNÜ YIKIYOR DİYORUM VE SİZ HÂLÂ BU OROSPUYU SAVUNUYORSUNUZ BANA BİR İNSAN NEDEN OKULA GİTMEDEN YÜZÜNÜ YIKAR YÜZÜNÜ YIKADIĞINA GÖRE DEMEK Kİ KİMLERE ÖPTÜRECEK ORADA YÜZÜNÜ SİZİ SALAKLAR SİZE İSPATLAYACAĞIM SİZE ONUN NASIL BİR OROSPU OLDUĞUNU İSPATLAYACAĞIM BEN ONUN OKULDA NE HALTLAR YEDİĞİNİ BİLİYORUM TAMAM MI NE HALTLAR YEDİĞİNİ</p>
<p>BİLİYORUM SİZ HÂLÂ SAF SAF OTURUN BURADA BANA BU OROSPUYU SAVUNUN İYİ Kİ DE YAPTIM O YAPTIĞIMI BEN OLMASAYDIM ŞİMDİ KIZINIZ KUCAKTAN KUCAĞA GEZİYOR OLACAKTI BENİM SAYEMDE AKLINIZ BAŞINIZA GELDİ BİRAZ BANA TEŞEKKÜR ETMELİSİNİZ BU OROSPU BU YAŞTA BU HALTLARI YEDİĞİNE GÖRE BAKIN YÜZÜNÜ YIKARKEN YAKALADIM KİMBİLİR BÜYÜYÜNCE NELER YAPACAK DÜŞÜNEMİYORUM BİLE ALLAH’IM DOKUNDUM BÜYÜMÜŞTÜ BU NE YA BU NE BİÇİM OLMUŞ DOKUNDUM MEMELERİ MEYDANDA MEMELERİ MEYDANDA GEZİYOR KIZINIZ DİYORUM SİZE BELLİ OLUYOR EVET BELLİ OLUYOR VE HİÇBİR ŞEY YAPMIYORSUNUZ NE NE NE YIKAYABİLİR Mİ YIKAYABİLİR Mİ DEDİNİZ EMİNİM TAMAM MI EMİNİM EMİN OLMASAYDIM KONUŞMAZDIM YÜZDE YÜZ EMİNİM EMİNİM Kİ KONUŞUYORUM BEN BURADA SİZE GÖSTERECEĞİM ONUN NASIL BİR OROSPU OLDUĞUNU SAKİN OL DİYORSUNUZ BİR DE BANA EVDE OROSPU VAR SİZ HÂLÂ SAF SAF OTURUN HEP BU OROSPUYU KORUYORSUNUZ</p>
<p class="expP">Behzat Bihter’e “Okulunda bir sürü tanıdığım var, her sınıfta tanıdıklarım var ve okulda yediğin haltların hepsini biliyorum. Hepsi bana bir bir anlatıyor,” dediğinde Bihter kıpkırmızı kesiliyor, saati bedava kız olduğunu ağabeyinin haber aldığını düşünüyordu. Gerçi Behzat “Gel buraya. Bugün sizin okuldan birileriyle tanıştım ve benim de kardeşim var o okulda diyemedim anlıyor musun diyemedim utandım!” dediğinde de Bihter ona inanıyordu. (Yıllar sonra bunlardan sık tekrarlanan ilkinin yalan, ikincisinin doğru olduğunu öğrenecekti.)</p>
<p>Bihter değil kambur, hep iki büklüm duruyor, kollarını göğsünde kavuşturuyor, her iki göğsünde de cep olan, aşırı bol gömlekler giyiyor, ama ne yaparsa yapsın, bir utançtan ibaret bedenini saklayamıyordu. Tek istediği yok olmaktı. Bir gün bir kitapta genç kızlığa ve pelerinlere dair bir cümleye rastlayınca aklına parlak bir fikir geldi: Mavi bir pelerin istiyordu. Her yeri aradılar. Kırmızı, siyah, bej, desenli, lacivert, kahverengi; mavi dışında her renk pelerine rastlıyorlar, ancak Bihter’in illa mavi olacak diye direttiği pelerini bir türlü bulamıyorlardı. Nihayet bir gün, eski bir dükkânda üst raflarda kalmış mavi bir pelerin buldular, ama bu sefer de pelerinin bedeni on iki yaşına henüz basmamış Bihter’e çok büyük geldi. Bihter’se bu duruma çok mutlu olmuştu. İstediği şey zaten içinde kaybolacağı bir pelerindi. “Hayır, bunu istiyorum,” dedi, pelerinin ona fazla büyük geldiğini düşünen anne babasına. Pelerini bir terziye küçülttürmelerine izin vermedi. Bihter bu pelerini o güne dek bir daha hiç üstünden çıkarmayacaktı. Annesi bir gün Bihter’in baş harflerini kızıyla özdeşleşen pelerinin göğsüne işlemeyi teklif edince “Hayır, orası olmasın!” demişti Bihter; “Yakanın altına işleyebilirsin belki.”</p>
<p class="expP">Bihter artık gerçek dünyadan çok bir hayal dünyasında yaşar olmuştu. Başka bir çocuk olduğunu hayal ediyordu. Bu, Bihter’in aksine, mutsuz olmaya hakkı olan, bazen annesini, bazen babasını, bazen ikisini birden kaybetmiş, bazen özürlü, yokluk çeken, türlü talihsizliklerle cebelleşen bir çocuktu. Buna rağmen, Bihter’in aksine, bazıları tarafın dan kıskanılsa ve kötü muamele görse de çoğunluk tarafından sevilen bir çocuk. Bihter hemen her zaman erkek olduğunu hayal ettiği bu çocuğun etrafında çeşitli hayatlar kurguluyor, her fırsatta kendi hayatından buraya kaçıyordu. On iki yaşına yeni basmıştı. Evin alt katında koltukta oturmuş, yine hayâllere dalmış olduğu bir gün hayâllerinin arasında birden irkildi. Sanki, evet, sanki tuhaf bir şey olmuştu. Kendisini yokladı; hâlâ evin alt katında koltukta oturuyor vaziyetteydi. Fakat Bihter iyice düşündüğünde kendisini az önce hayâl meyal de olsa koşarak merdivenlerden çıkarken, sonra yine aynı merdivenlerden koşarak inip oturduğu koltuğa doğru gelirken hatırladı. Kurduğu hayâller arasında ancak silik görüntülerle hatırlayabildiği bu hareketine bir anlam veremedi; zira koltukta oturuyor olduğu süre boyunca merdivenlerden çıkıp tekrar inme fikri aklından bile geçmemişti. Bihter hiç hesapta yokken neden üst kata koşup geri gelmiş olduğuna şaşırdı; fakat üzerinde çok da durmadığından bu hadiseyi kısa zamanda unuttu.</p>
<p>Bihterler’in sınıf başkanı Rüstem ders zili çalınca yerlerine geçip sessizce beklemeyen öğrencilerin isimlerini dersin öğretmenine vermekle yükümlüydü. Ne de olsa öğretmenin sınıfa girince bir öğrenciyi ayakta yahut bir başka öğrenciyle konuşurken görmesi son derece ayıp bir şey, öğretmene büyük saygısızlıktı. Zil çaldığı halde sınıf içinde dolaşma, hatta ve hatta kapıda bekleme hakkını elinde tutan sınıf başkanı öğretmenin geldiğini fark ettiğinde “Geliyoor!” diye bağırabilse ve tüm öğrenciler oturdukları yerde kendilerine çekidüzen verse, defterlerini, kitaplarını açıp sessizce hazır pozisyonuna geçse de, bu, yeterli değildi tabii. Zil çaldığı andan itibaren o pozisyona geçip beklemeyen her öğrenci, haddini çoktan aşmıştı.</p>
<p>Bu yüzden Bihter ders zilini duyunca kendisinden beklendiği gibi sırasına oturuyor, sonra, sessizce ve hareketsizce oturmak zorunda kaldığı her zaman olduğu gibi, farkında olmadan hayâle dalıyordu. Çok geçmeden kendisini oturduğu bu yerden uzakta, Rüstem onu yumruklarken buluyordu. Buraya nasıl geldiğine dair hiçbir fikri yoktu. Nitekim bunu düşünecek vakti de olmuyordu; çok acıyan göğsü başta olmak üzere bütün vücudunu bu yumruklardan korumakla ve Rüsteme yalvarmakla meşguldü. Rüstem bağırırken, küfrederken, Bihter’i tekmelerken, onu kolundan kavrayıp sırasına doğru sürüklerken Bihter “Lütfen,” diyordu, “Lütfen ismimi yazma! Lütfen...”</p>
<p>Rüstem ona acımıyordu. “Bıktım artık!” diye bağırıyordu. “Nedir senden çektiğim benim?! Yerine oturtuyorum, iki dakika sonra tekrar kalkıyorsun. Yine oturtuyorum, yine kalkıyorsun. Her ders aynı şey! Bütün sınıf yerinde, bir tek sen ayaktasın. Bir tek sen! Sen niye herkes gibi güzel güzel yerinde oturamıyorsun? Bir yerinde çıban mı var senin ha, çıban mı var?!” Rüstem Bihter’den çok çekiyordu ve Bihter Rüstem’e ve sınıf arkadaşlarına ve öğretmenlerine bu kadar çok çektirdiği için suçluluk duyuyordu.</p>
<p>Rüstem birkaç yıl boyunca sınıf başkanı olmayı sürdürecek, Bihter bu süre zarfında ondan hep dayak yiyecekti. Kolları, bacakları, hep morluklarla dolu olacaktı. Bu, göğsünden başlayarak bütün bedeninin de hassaslaştığı, acıya özellikle duyarlı hale geldiği bir döneme rastladığı için Bihter bu yılları sonra hep, vücudunun her yanında iğneler var gibi hatırlayacaktı. Biri hafifçe dokunduğunda dahi etine batan bu iğneler Bihter dayak yedikçe sanki iliklerine, iliklerinden ruhuna giriyor, sonra orada kalakalıyordu. Bu hassasiyet Bihter on altısına gelene kadar devam edecekti. Bihter on dördüne geldiğinde sınıf başkanı değişse de “zil çaldığında ayağa kalkmama” kuralı devam edecek, yeni sınıf başkanı da her ders öncesi değişmez bir şekilde Bihter’in ismini küçük bir kâğıt parçasına yazdığında ve Rüstem “İşini yapıyor abicim! İşini yapıyor başkan!” dediğinde herkes bu ikisine hak verecekti. Bihter okulda olan her şeyi Behzat’a anlatmadığı müddetçe bir şekilde suçlanacağından korktuğu için, her gün her ders öncesi tekrarlanan bu dayaklardan Behzat’a da bahsedecekti. Behzat “Demek öyle... Kim bilir nerelerine dokunuyordur seni döverken... Kim bilir nasıl zevk alıyordur...” dediğinde kendisini daha da suçlu hissedecekti. On bir yaşında, Hazırlık sınıfına yeni başladığı aylarda, üst üste iki hafta merdivenlerden düştüğünü söylediğinde olduğu gibi. “Düştüğüne okuldaki kimse inanmaz,” demişti Behzat; “Kim bilir eteğin nasıl açılmıştır düşerken. Hepsi kendi aralarında ‘Bacaklarını göstermek için düşüyor numarası yapıyor.’ diye konuşuyordur şimdi. Erkekler kendi aralarında hep kızları konuşurlar.” Erkeklerin, kızların, yetişkinlerin; herkesin Bihter’e dair kötü düşüncelerinden Bihter sorumluydu. Sakarlığı nasıl, nasıl da ahlaksız bir suçtu! Bihter keşke yaşamasaydı; ama intihar etmek de yasak ve günahtı. Evet, yaşaması ailesi için büyük acı ve utanç kaynağıydı; ama ne kendi canını almaya ne de bunu yaparak ailesine yeni bir acı yaşatmaya hakkı vardı. İşte, yine, bu bedene sıkışıp kalmıştı.</p>
<p>Bihter zil çalınca yerine her geçtiğinde, kendisini sıra ve masa arasındaki o çok dar mesafeye sıkışmış hissediyor, nedenini kendisinin de bilmediği tuhaf, yeni, güçlü bir huzursuzluk duyuyordu. Bu huzursuzluğu bastırmak ve o dar alanda kalabilmek için elinden geleni yapsa da az sonra kendisini yine Rüstem onu yumruklarken buluyordu. “Lütfen bağışla,” diye yalvarıyordu yine Bihter. “Hemen oturuyorum. Lütfen ismimi yazma.” Bihter’in sözlerine bakmadan onu yumruklamaya, tekmelemeye, Bihter’in hep mosmor kollarından tutup onu sürüklemeye çalışan Rüstem yine “Hep aynı şeyi söylüyorsun!” diyordu; “Af diliyorsun, ama işe yaramıyor!”</p>
<p>Öğretmen sınıfa gelip eline yerinde oturmayanların listesini aldığında:</p>
<p>“Bihter!” diye bağırıyordu. “Her ders geliyorum, listede aynı isim, aynı isim! Niye rahat duramıyorsun sen kızım? Niye her ders listede bir başkasının değil de, hep senin ismin var?! Arkadaşlarını hiç mi örnek almıyorsun?”</p>
<p>Öğretmenleri Mehmet Gökay, bir seferinde, “Senin gibi davranan bir tane daha kız göster!” demişti; ve yinelemişti: “Bu sınıfta senin gibi davranan bir tane daha kız göster bana!” Sonra cetveli Bihter’in sırtında kırmıştı. Bihter hemen her ders öncesi ellerini öğretmenin cetveline uzatıyordu. Böyle sırtına, koluna vuranlar da vardı. Ama nedense avuçlarının içi hep daha çok acıyordu ve Bihter’in avuçlarının içi artık hep kırmızı birer yaraydı. Bihter, eline vuran öğretmen diğer avcunu açmasını söylemeyi unutunca suçlulukla da olsa seviniyor, hak ettiği cezadan kaytardığını düşünüyordu.</p>
<p>Bihter ne öğretmeninin ne de Rüstem’in sözlerine, “Neden?” ile başlayan sorularına verecek herhangi bir yanıt bulabiliyordu. Dalgın otururken yavaşça yerinden kalkıp yürüdüğünü ve koştuğunu belli belirsiz hatırlıyordu, ama bunu niye yaptığına dair kendisinin de hiçbir fikri yoktu. Kalkıp yürüdüğü veya koştuğu süre zarfında başka şeyler düşündüğünden o sırada yerinde oturması gerektiği aklına gelmiyor ve bu da yaptığı hareketi engellemesini önlüyordu. Ama Bihter bunu bir başkasına nasıl açıklayabileceğini hiç bilmiyordu.</p>
<p>Bihter okuldan eve döndüğü bir akşam mutfakta tek başına yemek yiyordu. Kendisini birden salonda gezinirken buldu. Yerinden kalktığı an gibi her saniyesini hatırlamasa da, az önce dalgınlıkla koşarak buraya kadar geldiğini fark etti, ve sakince yürüyerek mutfağa döndü. Fakat mutfağa girdiğinde birden irkildi; az önce oturduğu masada pilav yediği tabağı yerinde yoktu! Bihter salona dönerek, geçtiğini hayâl meyal hatırlayabildiği bütün yerlere tekrar tekrar baktı; fakat pilav yediği tabağını hiçbir köşede bulamadı. Bihter geçtiğini düşündüğü her yanı dikkatle tararken nihayet holde kenarda bir sehpanın üzerine gelişigüzel bırakılmış pilav dolu tabağı gördü; ve zihninde çakan ani bir şimşekle birden sarsıldı:</p>
<p class="expP">Bihter ne yaptığının farkında olmadan koşuyordu!!!...</p>
</body>
</html>