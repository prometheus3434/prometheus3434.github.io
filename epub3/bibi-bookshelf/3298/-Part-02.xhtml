<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="BookStyles.css" type="text/css" rel="stylesheet"/>
</head>
<body>
<p class="noTitP">Hiç beklenmedik bir gün evimin kapısını çaldığında, elinde tek bir valiziyle resim dosyası, üzerindeyse bir zamanlar bana ait o eski mavi pelerin vardı.</p>
<p>“Merhaba. İsmim Revnâ Yenal,” dedi, çekinerek.</p>
<p>“Adımı duymuş olmalısınız. Ben... oğlunuz Reha’nın nişanlısıydım.”</p>
<p>Gözleri ürkekti; ama sesi ne yüzünden okunan yolculuk yorgunluğuna ne çekingen duruşuna ne de kullandığı “di’li geçmiş zaman’ın henüz pek taze acısına boyun eğecek kadar sağlam çıkmıştı. Reha’nın ani ölüm haberi üstünden henüz bir ay geçmemişti. Kelimelere gerek duymadan, bu her nasılsa hiç görmediğim ve hakkında hemen hemen hiçbir şey bilmediğim esrarengiz kızcağızı sessiz evimizden içeri buyur ettim.</p>
<p>Çizgilerine derin bir keder yerleşmiş sakin yüzü, yandan ayrılarak arkada toplanmış kumral saçları altında son derece ciddiydi. Bu ciddiyetin ortasına ışıl ışıl doğmuş, ona neredeyse tezat kestane rengi gözleri hem çok ılımlı hem çok keskin bakıyordu. Hareketlerinin tümüne ilk bakışta fark edilen ağırbaşlı bir hava hâkimdi. Acısını taşıyış biçimi miydi ona böyle ruhani bir hava veren, bilmiyorum. Mahcup, çekingendi; ama dik duruşundaki sarsılmaz vakar eli yüzü temiz, hanım hanımcık, kibar görüntüsüyle birleşerek insanda saygın bir etki uyandırıyor, iri kemikli bedeni, uzun boyunda, uysallıkla karışık bir çeşit heybet âbidesi izlenimi veriyordu. Çok sade, kendisine has bir cazibesi vardı. Geniş alnı, yüzünün düzgün hatlarını bilhassa bir araya toplamış gibi, üzerlerinde dümdüz yükseliyordu. Vücudunu geniş bir kavisle saran omuzlarına düzgünce oturmuş kahverengi hırkası, uzun bacaklarını örten eteği, düz pabuçlarıyla giyimi de en az yüzü kadar sade, temiz ve iddiasızdı. Çıt çıkarmadan hareket ediyor; bakışları hep, bir şeylerden özür diler gibi, önüne dikili kalıyordu.</p>
<p>Onunla hemen hiç konuşmadık. Bununla birlikte Revnâ hayatımıza çok kolay, sorusuz ve cevapsız, sözsüz ve tâvırsız, sanki her şey önceden konuşulmuş ve kabul edilmiş gibi doğal, kuralsız; âdeta yavaşça sokularak girdi. Tek çocuğumuz Reha’nın ölümünden sonra huysuzluğu her geçen gün daha da artan Kemal dahi Revnâ’yı homurdanışlarının altında gizli bir şefkatle kabullendi. Revnâ evimizin sakin yaşantısına ilk günden itibaren sanki bu yavaş tempo için yaratılmış ve ömrü boyunca hep burada, bizimle yaşamış sanılacak kadar rahat ayak uydurmuştu. Kemal küçük odasında çalışıyordu, ben salondaki masamda “Yas Tutmanın Metafiziği’ni yazıyordum; Revnâ ise pencere önüne yerleştirdiği ayaklı tuvali üstüne resim yapıyordu. Evde her yere boya bulaşması hiçbirimizin umrunda değildi. Müsveddelerimiz, kitaplarımız, çay içtiğimiz bardaktan çekmece kulbuna kadar her yer irili ufaklı, renk renk boya lekeleriyle kaplıydı. Boya lekeleri kendiliğindenmiş, Kemal’le bu evde daha önce de hep boya lekeleri arasında yaşıyormuşuz gibi sürdürüyorduk hayatımızı.</p>
<p>Hep derin bir sessizlik içinde yenen yemeklerimizin, yavaşça kurulup kaldırılan sofralarımızın, tekdüze günlük işlerimizin ayrılmaz bir parçası olmuştu artık Revnâ. Fotoğraf bölümünden mezun bir ressam olması bir yana, hemşireydi. Reha’nın ölümüyle bozulmuş sağlığımla yakından ilgileniyor, düzenli olarak tansiyonumu ölçüyor, nabzıma bakıyor, şeker ve tansiyon haplarımı tam vaktinde yanında bir bardak suyla başucuma getirmeyi ihmal etmiyordu. Akşamüstleri üzerinde eski bir kıyafetle küçük bahçemize çıkmayı alışkanlık edinmişti. Uzun zamandır kendi haline bırakılmış bahçeyi dışarıdan alıp getirdiği tohumlarla elinden geldiğince yeşertmeye çalışıyor, işi bitince etrafı seyre dalarak güneş batıncaya kadar burada vakit geçiriyordu.</p>
<p>Reha’nın herkesçe bilinen, fakat hiç konuşulmayan yokluğu sık sık gözlerimizde birbirini bularak kenetleniyor, ancak asla ağza alınmıyordu. Evimiz, ortak kaybımızın bizi birbirimize sessizce bağladığı acıyla sus pustu. Bazen, her gün tek kelime etmeden oturduğumuz sofrada tabaklarımızı doldurup başımız önümüzde bir süre hiç konuşmadan oturduktan sonra, hiç dokunmadığımız yemeği yine tek kelime etmeden tabaklarımızdan tencereye geri boşaltarak kalktığımız olurdu. Öyle dört başı mamur, emek verilerek yapılmış yemekler değildi bunlar. Üçümüz de neredeyse hiç evden çıkmıyorduk; Kamil Efendi dediğimiz, arada bir gelip eve şöyle bir çekidüzen veren, alışveriş gibi dışarı işlerimizle ilgilenen bir çalışanımız vardı. Bazen ben, bazen Revnâ, Kamil Efendi’nin getirdiği sebzeleri, bakliyatı biraz tuzla birlikte haşlıyor, sonra bunu yemek niyetine sofraya getirip götürüyorduk. Ama aslına bakılırsa hiçbirimizin doğru dürüst bir şey yiyebildiği yoktu.</p>
<p>Aramızda kederini en güçlü zapt eden Revnâ idi. Yaslanacak bir kaleye ihtiyaç duyduğumdan bana mı öyle geliyordu bilmiyorum, ama Revnâ sanki bu acının ortasında yükselen, takdire şayan bir metanet heykeli gibi sapasağlamdı. En dokunaklı anları dahi gözleri yaşarmadan, serinkanlı bir olgunlukla karşılamayı iyi biliyordu. Ona Reha’nın odasını verdiğimde, bir süre oradaki eşyalarla, Reha’nın tıp dereceleriyle, yüksek başarı belgeleriyle, aldığı diplomalarla oyalandı. Sonradan merakı Reha’nın çocukluğundan beri tuttuğu defterlere, notlara, yazdığı yazılara kaydı. Her ayrıntıyı özenle gözden geçiriyor, gece gündüz sonsuz bir ciddiyetle okuyordu. Sanırım, Reha’nın son on yılda artan bir şiddetle ezber bozan, tıp otoritelerini rahatsız eden iddialarına nereden vardığını anlamaya çalışıyordu. Zira bunları bitirince Reha’ya ait, çoğunu yanında getirdiği yazıları, araştırmaları incelemeye başladı. Dikkatle, hatta hırsla okuyor, okuduklarını dosyalar halinde ayırıp fotokopilerini değişik adreslere postalıyordu. Reha’nın medikal mafya tarafından öldürüldüğüne kâni idi. “Reha ömrümde tanıdığım en dikkatli insandı. Çok iyi bir şofördü. Nasıl olur da ters yola girer?” deyip duruyordu konuştuğumuzda. Reha’nın aldığı tehditleri, Reha gibi tehdit alan ve sonra ölen başka doktorları örnek veriyordu. Nitekim bunları tartıştığımız o günlerde Rus doktor Buteyko’nun ölümünü haber aldık. Buteyko’nun astıma dair bütün ilaçların ve tedavi yöntemlerinin astımı daha da kötüleştirdiğini nasıl savunduğunu, tehdit edildiğine, zehirlendiğine, arabasını park ettiği tenha otoparkta peşinden koşan adamların ona defalarca ateş ettiğine dair iddialarını ikimiz de biliyorduk.</p>
<p>Reha’yla ilgili meselelerde Revnâ’nın olgun kişiliğini görünür kılan sert, inatçı, kırılmaz bir yan vardı. Bununla birlikte tuhaf, insanın içini acıtan bir sessizlik içindeydi. Hep düşünceliydi. Her gün odasına kapanıyor, dışarı çıkınca uzun parmaklı beyaz ellerini kollarında kavuşturarak dakikalarca evin içinde dolaşıyor, bazen belli belirsiz bir noktaya dalarak saatlerce düşündüğü oluyordu. Bakışlarımız buluştuğunda yüzünden yarı acı yarı sevecen bir tebessüm gelip geçiyordu. Fakat hülyalı çehresi bir sırrı, ama güzel bir sırrı saklar gibi, hep dingindi.</p>
<p>Nereden geldiğini bilmiyordum. Kimlerin yanında doğup büyüdüğü, Reha’yla nasıl tanıştığı, nasıl bir hikâyenin içinden çıkıp geldiğine dair hiçbir fikrim yoktu. Daha tuhafı, çocukluğum boyunca üzerimden çıkarmadığım ve Reha’nın doğumundan çok önce bir yabancıya -benim için çok önemli bir yabancıya- teslim ettiğim bu mavi pelerin, nasıl olmuştu da onun eline geçmişti? Baş harflerim renkli iplikle üzerine işlenmiş, yıllar sonra bile ilk bakışta tanıyacağım bir pelerindi bu. Reha’yla yıllardır süren ilişkileri müddetince nasıl olmuştu da benimle bir kez bile görüşmeyi kabul etmemiş, hakkında varlığı dışında bir bilgi verilmesini istememiş, nişanlarını dahi bizden uzakta takmayı rica etmişti de, sonra bir gün ansızın her şeyiyle ayağımıza kadar gelmişti; hepsi muammaydı. Ne aradığı biri ne de onu arayan vardı. Hayata yanında birkaç parça eşyasıyla evimize geldiği gün başlamış gibiydi. Belki böyle bizden başka kimsesi yokmuş gibi, evime geçmişsiz ve geleceksiz gelmiş olmasından, belki de kapımı kalbimin çok derin bir yerinden sızladığı bir zamanda çaldığından, onu bana Tanrı tarafından yollanmış, yeni doğmuş bir evlat kabul ederek bağrıma basmış, geçmişi hakkında hiçbir şey sormamıştım. Sadece bir kez, saatler süren bir sessizlik içinde salonda karşılıklı oturduğumuz günlerden birinde, gözlerimi yüzüne kaldırıp “Revnâ,” dedim, “Hiç akraban, tanıdığın; kimsen yok mu?”</p>
<p>Revnâ bir an şaşırarak yüzüme baktı, sonra başını olumsuz anlamda iki yana sallayarak önüne eğdi.</p>
<p>“Hiç mi?” diye sordum hayretle, “Gerçekten hiç mi akraban yok? Uzak bir akraba, bir arkadaş, bir tanıdık?”</p>
<p>Revnâ başını eğdiği yerde yavaşça, bir kez daha iki yana salladı.</p>
<p>Eski öğrencim Serhat’ın evimize gelip gitmeye başlaması bahar aylarına rastladı. Serhat ilk önce, doktora teziyle ilgili birkaç fikir danışmak için gelmişti. Bunu çoğu, araştırmasıyla ilgili olmak üzere her seferinde ayrı bir neden bahane ettiği birçok ziyaret izledi. Artık uzun bir makaleden ziyade kitaba dönüşmeye başlamış “Yas Tutmanın Metafiziği”ni büyük merakla takip ediyor, her geldiğinde makaleyi yeniden, yeniden okuyup tartışıyor, konuşuyor, konuşuyor; o kadar ki fikir sormak amacıyla geldiğini söylediği tezi hakkında tek kelime etmeden ayrıldığını çoğu zaman fark etmiyordu. Dikkatini Revnâ’dan alamadığı aşikârdı. Biz konuşurken gözleri sık sık az ötede kendi halinde resim yapan, boyalarını karıştıran, bize elinde küçük bir tepsiyle çay ve kurabiye taşıyan, ancak neyle meşgul olursa olsun, başını asla işinden kaldırmayan Revnâ’ya kayıyor, fakat ne yaparsa yapsın onu kendisiyle ilgilenmeye teşvik edemiyordu.</p>
<p>Serhat normal şartlar altında herhangi bir genç kızın ilgisini çekebilecek türden bir gençti. Reha’nın ölümü üzerinden neredeyse bir yıl geçmişti. Durum Kemal’in de gözüne çarpmış olacak ki bir gün Serhat’ın arkasından, içini çekerek “Revnâ talihsiz bir kızcağız,” dedi, “Bundan sonra biraz mutlu olabilse keşke!”</p>
<p>Yalnız kaldığımız bir gün Revnâ’yla ben de konuşmak istedim. “Serhat ya da bir başkası. Bir ilişki, bir iş, uğraş, yahut başka bir şey,” dedim, “bu yaslı evin dışında koskoca bir dünya içinde türlü şeyle dönmeye devam ediyor. Ne olacak bunun sonu Revnâ? Ömrünün sonuna kadar günlerini böyle izbe bir köşede resim yaparak, iki hasta ihtiyardan başka insan yüzü görmeden mi geçireceksin? Kaybedilenlerin geri geleceği yok. Henüz yirmi beş yaşındasın.”</p>
<p>Revnâ bakışlarını cesurca gözlerimin içine dikti, “Hiç beklemezdim bu sözleri sizden,” dedi; “Lütfen bana bir daha böyle şeyler söylemeyin.”</p>
<p class="expP">İşte şimdi, bir yılı aşkın süredir her akşam yaptığımız gibi yine hiç konuşmadan, gözlerimiz yerde, kıpırdamadan oturuyoruz. Revnâ az önce oturduğu yerden usulca kalkarak bu hareketsizliği bozdu ve bir süre sonra elinde iki fincan sütlü kahveyle geri döndü. Fakat fincanlar Revnâ’nın eğilirken kolunu koltuğa çarpmasıyla düşerek büyük bir şangırtıyla yerde parça parça dağıldılar. Porselen fincanların kırılınca cama dönüşmesini hayretle izledim. Ortalığı bir anda nefis bir kahve kokusu sarmıştı.</p>
<p>“Hay Allah, hemen toplayayım,” diyerek yere eğildi Revnâ.</p>
<p>Kolundan tuttum, “Bırak kalsın,” dedim; “Ne kadar da güzel oldu. Bu kahve kokusunu çok severim.”</p>
<p>Revnâ bana baktı, ve bir an sessiz kaldıktan sonra uzun zamandır gülümsemediği gibi, bahçeye ektiği karanfillerin açtığı gün gülümsediği gibi, gülümsedi.</p>
<p>“Evet,” dedi; “kahve kokusunu ben de çok severim...”</p>
<p class="expP">Cam kırıklarının ortasında gözlerimiz kapalı kalakaldık.</p>
</body>
</html>