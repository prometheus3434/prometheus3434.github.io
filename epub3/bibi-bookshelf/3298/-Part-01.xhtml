<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="BookStyles.css" type="text/css" rel="stylesheet"/>
</head>
<body>
<h1 title="⇒ Gizli Özne"></h1>
<h2 id="sigil_toc_id_1">Giriş</h2>
<p class="fPrg">Bir sabah, başında şapkası ve boynunu örten atkısı, üzerinde uzun trençkotuyla ansızın çıkageldi. Evime nasıl, nereden girmişti bilmiyorum. Kimdi? Kadın mı erkek mi, onu bile anlayamamıştım. Uykumdan sıçramış olacağım. “Neden geldin?” deyiverdim o şaşkınlıkla. Ne biçim bir soruydu bu? Karşımda kaskatı duruşuyla dikilmiş, kendinden emin:</p>
<p>“Bir hikâyem var,” dedi; “Yazmanı istiyorum.”</p>
<p>Yeni yeni açılmaya başlamış gözlerimle o binbir siluet arasından yüzünü seçmeye çalışıyordum. Tuhaf; ama yüzü seçilmiyordu. O... o bir insan mıydı?</p>
<p>Dik ve hareketsiz şekilde bana bakıyordu. Sesi kulaklarıma sarsılmaz bir mesafeden gelip çarptı.</p>
<p>“Tek tanıdığım sensin. Senden başkası yazamaz.”</p>
<p>Şapka ve atkısı ardında saklanmış meçhul yüzüne, vücudundan hiçbir ipucu vermeyen siyah, bol trençkotuna baktım. Onu kabul ettiğim takdirde az sonra içeri geçip üzerindekilerden soyunacak bu bedenin o an için bilinmez görüntüsü beni ürküttü. Sesimi çıkaramadım.</p>
<p>O ise, kararsızlığımı hiç fark etmemiş gibi, ne istediğini çok iyi bilen bir tavırla, sordu. Sözleri ağzından sanki bir emir gibi dökülmüştü.</p>
<p>“Yazacak mısın?”</p>
<p>Birden başımı kaldırıp dibi görünmeyen gözlerinin içine, bir an orada yandığını fark ettiğim karşı konulmaz, inatçı ışığa baktım. Tereddütsüz:</p>
<p>“Pekâlâ,” dedim; “Yazacağım.”</p>
<p>Cevabımı önceden biliyormuş gibi dosdoğru, içeri girdi.</p>
<p>İşte bu, O’nun hikâyesi...</p>
<p class="rSign">NİHAN KAYA</p>
</body>
</html>