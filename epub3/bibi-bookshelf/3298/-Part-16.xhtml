<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="BookStyles.css" type="text/css" rel="stylesheet"/>
</head>
<body>
<p class="noTitP">Yeryüzünde tüm kapılar kapanmıştı. Bihter bir kapıyı kendisi açmak istedi. Kimse izin vermedi.</p>
<p class="star">*</p>
<p class="fPrg">Alacakaranlıktan daha karanlıktı. Gün daha yeterince aydınlanmamıştı.</p>
<p class="star">*</p>
<p class="fPrg">Bütün gelinlikler beyazdı. Bihter beyaza baktı ve midesi bulandı.</p>
<p class="star">*</p>
<p class="fPrg">Herkes beyazdı. Herkes sabahtı.</p>
<p class="star">*</p>
<p class="fPrg">Bihter’in tek düşü “herkes”ten çıkıp “kendisi” olabilmekti.</p>
<p class="star">*</p>
<p class="fPrg">Tek düşüm “kendim”den çıkıp “herkes” olabilmekti.</p>
<p class="star">*</p>
<p class="fPrg">Kimse izin vermedi.</p>
<p class="star">*</p>
<p class="fPrg">Her köşe başında yolumu kestiler.</p>
<p class="star">*</p>
<p class="fPrg">Bir sabahtı. Bir sabah, Bihter, üzerine giydirilmiş beyaz gelinlikle tek başına odasında oturuyordu.</p>
<p>Evde “herkes” vardı. Evin içinde herkes bir o yana bir bu yana koşturup duruyordu. Bihter odasından onların gürültü patırtısını, telaşlı ayak seslerini, birbirleriyle tartışan heyecanlı seslerini işitebiliyordu. “Beyaz mı, mavi mi?” diye soruyordu biri. “Beyaz.” “Hangisi gidecek bunlardan?” diyordu bir başkası. “Havluları tekrar ütüleyiversene.”</p>
<p>Bihter’in yokluğunun kimse farkına bile varmamıştı. Bir sabah, Bihter, üzerine giydirilmiş beyaz gelinlikle tek başına odasında oturuyordu. Bihter düşünüyordu. Bihter iğreniyordu. Sorun, gelinliğin beyazlığın kutsanması olması değildi, ki zaten gelinlik beyazlığın kutsanması değildi. Sorun, gelinliğin, son beyazlığın kutsanması olmasıydı. Şimdi herkes, beyazlığı değil, son beyazlığı kutlamak için bir araya geliyordu. Bihter bunu yapan, bunu yapmakta sorun görmeyen herkesten iğreniyordu. Ancak ve ancak içi kapkara olan biri son beyazlığı törenle uğurlamak için toplanır ve bir kıza gelinlik giydirirdi. Ömrü boyunca her şekilde aşağılanmış olan Bihter, daha önce hiç bu kadar aşağılanmamış olduğunu düşünüyordu. Bihter odasında tek başına beyaz bir gelinlikle yatağının üzerinde oturuyor ve düşünüyordu. “Ne garip,” diye düşündü yine Bihter, “Ev insanlarla dolu ve her biri hareket halinde olmasına rağmen koca evde, koca düğün hazırlığında benden başka düşünen yok aslında. Toplu halde dev bir çarkın düşüncesini düşünüyor ve düşündüklerini sanıyorlar. Nitekim düşünmemek, dev bir çarkın düşüncesini düşünürken kendinin düşündüğünü sanmaktır.”</p>
<p class="star">*</p>
<p class="fPrg">“Olmaz Reha,” dedim; “Yapamam.”</p>
<p>“Neden?” diye sordu.</p>
<p>“Ailenin beni bu halimle kabul edeceğinden nasıl bu kadar emin olabiliyorsun?”</p>
<p>“Ya sen kabul edilmeyeceğinden nasıl bu kadar eminsin? Daha mühimi, neden, neden onlar tarafından kabul görmek istiyorsun? Velev ki seni şu an olduğun kişi olarak kabul etmediler. Ne fark eder?”</p>
<p>“...”</p>
<p class="star">*</p>
<p class="fPrg">Bir sabahtı. Bihter bir sabahı sevmiyordu. O sabah herkes Bihter’i düşünerek uyanmıştı; herkes o sabah Bihter için uyandığını düşünmüştü. “Herkes”in aslında hiç düşünmeden inandığı şey, o günün Bihter’in günü olduğuydu. “En mutlu gün” olduğu söyleniyordu o günün. Halbuki o günün, o sabahın nasıl olacağını Bihter değil, başkaları seçmişti. “En mutlu gün”ünde neden bu kadar mutsuzdu Bihter? “Herkes”in, “mutlu” olacağını söylediği bir günde “mutsuz” olmaya hakkı var mıydı? Herkese göre sorun Bihter’deydi.</p>
<p class="star">*</p>
<p class="fPrg">Başkalarının “en mutlu gün”üydü; çünkü onların, etraflarında mutluluklarını paylaşacak yakınları vardı. Benimse, göstermelik anlamda bile, arkamda durabilecek kimsem yoktu. Desteksizdim. Düğün, kalabalık demekti. Ben, yalnızlıktım.</p>
<p class="star">*</p>
<p class="fPrg">Yalnızlıktı Bihter. İçinde kalabalık olan, herkes olan her şeyden kaçardı. Düğün çokluktu. Bihter teklikti. Bihter’in tek hayâli Bihterlik’ti.</p>
<p class="star">*</p>
<p class="fPrg">Ortada tam bir “Revnâ” bile yoktu ki, salt kendimi alıp karşılarına çıkabileyim! Eksiktim, tamamlanmamıştım. Onlar bütündü, ben henüz parçaydım.</p>
<p class="star">*</p>
<p class="fPrg">Bir sabahtı. Bir sabah, Bihter, üzerine giydirilmiş beyaz gelinlikle tek başına odasında oturuyordu.</p>
<p>Bihter bu düğünü istememişti. Düğünün Bihter için yapıldığı, koca bir yalandı. Bihter’in kaçıp şimdi odasına geldiğini bile kimse fark etmemişti; hazırlıklar o olmadan da gayet güzel devam edebiliyordu işte. Her düğün gibi bu düğünde de gelin bir detay, içi boş bir kuklaydı. Bihter’e göre nikâh çok mahrem bir meseleydi; Kemal’le aralarında yaşanabilecek en özel şeyi herkesle birlikte törenselleştirme fikrini, fikir olarak dahi, aklı, havsalası almıyordu bir türlü. Bütün dünya delirmiş olmalıydı. Düğün, bütün dünyanın bir araya gelip iki insana “Biz bunun bir önceki gece değil, bir sonraki gece değil, bu gece olmasını istiyoruz. Bunun bu gece olmasını kontrol altına almak için buradayız. Gerçekte yaşanan ne olursa olsun, burada olduğumuzu, ikinizin arasında da var olduğumuzu ikinize hissettirmek için buradayız” demesiydi. Düğünde kaç kişi varsa, o gece damat ve gelinin yatak odasında o kadar insan vardı ve bu kadar tuhaf bir durumu herkesin normalize etmesi, dünyanın çığrından çıktığı anlamına geliyordu.</p>
<p>Bihter’deki utanma duygusunun aşırılığı hâlâ devam ediyordu. Tuvalet kapısının herhangi biri tarafından görünme ihtimali olduğu müddetçe tuvalete giremeyen Bihter’in herkesin içinde rahatça evlenebilmesi, tabii ki, beklenemezdi. Evlilik kişiseldi, düğün sosyal. Düğün, kişilerin en mahrem hayatlarına, gürültüsü nispetinde yapılan müdahale demekti. Düğün büyüdükçe gelin ve damat küçülür, toplumun oyuncağı haline gelirdi.</p>
<p class="star">*</p>
<p class="fPrg">Bu yüzden, yapamadım. Reha’ya herkes gibi nişanlanamayacağımı söyledim.</p>
<p class="star">*</p>
<p class="fPrg">Bihter kimsenin bilmediği bir yerde, kimsenin bilmediği bir zamanda evlenebilmek için elinden geleni yaptı. Ama herkessiz bir evlilik fikrini kimseye kabul ettiremedi. Halbuki beş on kişilik bir nikâhla bile evlenseler oradakiler, “Bihter’le Kemal’i baş başa kalmak üzere uğurlamak” için orada olacaklardı. Ne yapılırsa yapılsın bu, onları o odaya gönderme töreni demekti. Nitekim Bihter’in nikâhtan tek başına, yani yanında Kemal olmadan ayrılma fikrini kimse kabul etmiyordu. Nikâha ve düğüne dair ihtimallerin hiçbiri Bihter’in sorununu çözebilecek şekilde tasarlanmamıştı. Çünkü zaten nikâha ve düğüne dair ihtimallerin her biri, Bihter’in sorun ettiği şeyin Bihter’in sorun ettiği şekilde orada olması için özel olarak tasarlanmıştı.</p>
<p class="star">*</p>
<p class="fPrg">Sonunda Reha’yla nişan yüzüklerimizi kendi aramızda takmak üzere anlaştık. “Herkes”in katılacağı bir töreniyse sonra yapacaktık.</p>
<p class="star">*</p>
<p class="fPrg">İşte şimdi, Bihter, bir sabah, üzerine giydirilmiş beyaz gelinlikle tek başına odasında oturuyordu. Bu düğünü istememişti. Düğünü kendisi seçmemişti. Alt katta “herkes” sözde Bihter’e ait düğünle ilgili bir iş için koşturuyordu; halbuki bu işlerden hiçbirine Bihter karar vermemişti. Bu düğün işinde var olmayan tek kimse Bihter’di zaten aslında. Bihter oturduğu yerden kalktı. Ağır ağır merdivenlerden indi. İşinin arasında kimse Bihter’in evden çıktığını fark etmedi. Sokak kapısı ağır bir gıcırtıyla açılıp kapandı.</p>
<p class="star">*</p>
<p class="fPrg"><i>Kitabım çıkmak arzusu versin isterdim sana, nereden olursa olsun çıkmak; kentinden, ailenden, odandan, düşüncenden...</i></p>
<p><i>Yanma alma kitabımı.</i></p>
<p style="margin-left:100px">Andre Gide/<i>Dünya Nimetleri</i></p>
<p class="star">*</p>
<p class="fPrg">İki kişilik nişan törenimizi buna rağmen uzunca bir süre yapamadık. Çünkü bir türlü nişan yüzüğü beğenemiyorduk. Aylarımız nişan yüzüğü aramakla geçti.</p>
<p class="star">*</p>
<p class="fPrg">Bihter üzerinde beyaz gelinlik ve elinde büyük bir mavi kutuyla tek başına sokakta yürüyordu. Yanından geçen herkesin gözü, Bihter’in beyaz gelinliğine tezat bir mavilikle haykıran kutuya takılıyordu. Bihter’in elinde beyaz kır çiçekleri olması gerekirdi. Oysa Bihter kır çiçeklerini, kutuyu eline aldığı vakit evde bırakmıştı... Yolda herkes mavi, herkes kahverengi, herkes siyahtı. Bihter beyaz, Bihter bembeyazdı. Bihter mavi kutuyu eline aldığı vakit kır çiçeklerini evde bırakmıştı. Bir tek Bihter beyaz, Bihter bembeyazdı.</p>
<p class="star">*</p>
<p class="fPrg">Sonunda, bir nisan günü, aniden boşalan yağmurdan kaçmak için girdiğimiz bir ara sokakta, saçağına sığındığımız küçücük bir kuyumcu vitrininde rastladık aradığımız yüzüğe. Yüzüklerimizi hemen orada, hiç düşünmeden satın alarak taktık. Sonra iliklerimize dek ıslanana kadar yağmurun altında dolaştık.</p>
<p class="star">*</p>
<p class="fPrg">Revnâ kapıyı her zamanki duru sükûnetiyle açtı.</p>
<p>“Gidiyorum,” dedi Bihter; “Kutumu sana emanet edebilir miyim? Yalnızca bir süre için...”</p>
<p>Kutunun içindekileri bir çırpıda boşaltıverdi. Oysa üzeri hâlâ bembeyazdı.</p>
<p>“Bunlar en değerli eşyalarım: Mavi pelerinim, mavi</p>
<p>ciltli günlüğüm, babaannemin önce ölen kız kardeşine, sonra da ölen kızına ait kırık bir mavi fincan. Şimdi yanıma alamam, ama kimseye de bırakamam bunları. Senden başka...”</p>
<p>Revnâ Bihter’in gidiş nedenini hiç sesini çıkarmadan dinledi. Bihter lafını bitirdiğinde “Eğer,” diye başladı, “gitmeyi seçmenin nedeni benim bir zamanlar gitmemse, belki bu çok da yerinde verilmiş bir karar sayılmayabilir. Çünkü, Bihter, benim şartlarım seninkilerden çok farklıydı. Ben yaşadığım evden o evde artık bana ait bir yer bulamadığım, orada bulunmamın artık bir anlamı kalmadığına inandığım için ayrıldım. Senin etrafınsa seni seven, koruyan, sana gözlerinin içi gibi bakan insanlarla sarılı.”</p>
<p>“Biliyorum,” dedi Bihter; “Gitmeyi bu yüzden istiyorum zaten.”</p>
<p class="star">*</p>
<p class="fPrg">Düğünümüz içinse hep bekledik. Yüzüklerimizi takarken yanımızda olmayan insanlarla, hiç değilse evlenirken birlikte olabilmek için bekledik. “Kalabalık” olabilmek için bekledik.</p>
<p class="star">*</p>
<p class="fPrg">Hiç hep birlikte evlenilir mi? Aynaya yalnızken bile bakamayan bir insan hiç “kalabalık” halinde “Evet” diyebilir mi? Bihter gelinliğinin etekleri çamurlu sokakları süpürürken bunları düşünüyordu. Üzerindeki “beyaz gelinlik”ten “gelin” olduğu anlaşılan bir genç kız, tek başına beklediği İETT durağından otobüse bindi. Beyaz bir gelinliğin kabarık bir eteği, bir İETT otobüsünün dar basamaklarına sığmadı. Bir gelinlik kuyruğu süründüğü bir otobüs zemininde tozlandı. Bir otobüste bütün yolcuların gözü, içeriye yalnız binen bir geline takıldı.</p>
<p class="star">*</p>
<p class="fPrg">Şimdi anlıyorum, hepsi çok saçmaydı.</p>
<p class="star">*</p>
<p class="fPrg">Bihter üzerindeki gelinlikle birlikte rastgele otobüs koltuklarından birine oturdu. Kendisi ve gelinlik; sanki iki kişilerdi. Bihter neyse ama gelinlik çok ünlü bir kimseydi. Çaprazında kalan yaşlı bir hanım gözlerini bir türlü Bihter’den alamıyordu. Sonunda “Kızım,” diye sordu Bihter’e yenemediği bir merakla, “Siz tiyatrocu musunuz?”</p>
<p>“Evet,” dedi Bihter ölgün bir sesle.</p>
<p>“Ay, ne güzel!” diye heyecanla bağırdı kadın. “Benim torunum da çok kabiliyetli oyunculuğa. Yetenek sınavına girecek bu sene. Siz o sınavı başarıyla geçmişsinizdir önceden herhalde?”</p>
<p>Bihter cevap vermedi. Gözleri çoktan dalıp gitmişti.</p>
<p>“Ya şimdi?” diye sordu kadın. “Şimdi de tiyatroya provaya mı gidiyorsunuz?”</p>
</body>
</html>