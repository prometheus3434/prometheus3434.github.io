<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="BookStyles.css" type="text/css" rel="stylesheet"/>
</head>
<body>
<h2>Revnâ anlatıyor</h2>
<p class="fPrg">“Saçmalama Reha!” diyerek güldüm; “Bir yanlışlık olmalı mutlaka.”</p>
<p>“Hayır, Revnâ, artık eminim,” dedi; “Ne zamandır şüpheleniyordum zaten. Bugün hiç kuşkum kalmadı artık. Seray, ailesi, açılan dava, görüştüğünüz kadın, <i>Mavi Pelerinli </i>Kız’ın ünlü olması; hiçbiri, hiçbiri gerçek değil. Hem, bir düşünsene, bu anlattıklarından hangi biri kulağa makul geliyor ki? Yok Seray diye bir kız varmış, yok topalmış, çok fakirmiş ama yine de rahat, mutlu yaşıyormuş. Altı kardeşlermiş; beşi: Ayhan, Seray, Erhan, Melda, Eray! Beşinin de birbirinden sıradışı özellikleri varmış. Yok küçücük bir yayınevinde basılan bir kitap birden o kadar ünlü olmuş ki, telifi bile paylaşılamamış, biri dava açmış. Olacak şey mi Türkiye’de? Defterin <i>Mavi Pelerinli Kız</i> ismiyle basıldı, tamam, şahidim; ama ne ünlü oldu ne de hakkında dava açıldı. Bütün dosyaları incelettim Revnâ, yok böyle bir dava! Okulda Seray’ın kaydı yok; hiç olmamış! Bunların hepsi senin hayâl gücünün ürünü.”</p>
<p>“Bu saydıkların gerçekten de o kadar mantıksız mı? Diyelim ki öyle... O zaman... etrafımızda ne kadar şey mantıklı ki bunların da mantıklı olması gereksin? Senin beni onca insan içinde gelip bulman çok mu mantıklı? Üç yaşında bir çocuğun günlerce bir ölüyle yalnız kalması... Çok mu mantıklı? Ferit Bey’le Nevzat’ın köstebekler gibi gizli saklı yaşaması, Cemre’nin suskunluğu, attığı her adım efsane olan kusursuz bir kadın; bütün bir Yanık Köşk hikâyesi, çok mu mantıklı? Gördüğün kaç şeyin mantıklı gerekçeleri oldu bugüne kadar?”</p>
<p>“Seni bu hayâllere itenin de bu ev, Yanık Köşk olduğunu düşünüyorum zaten. Bu anlattıkların... Bu her köşesi yanık, kocaman, sessiz, taştan ev, bu çıplak duvarlar arasında hâlâ geziniyorlarmış hissi veren eski insanların hayaletleri, Ferit Bey’le Nevzat’ın onları ikide bir hortlatan geçmiş takıntıları, burada yaşanmış yangın, ölmüş onca insan, yalnızlığın bu eski evin her taşına attığı imzası, bıraktığı silinmez lekeleri... Elinde bavuluyla kim gelip bunların ortasına tek başına yerleşse zihni ona tuhaf oyunlar oynamaya başlardı herhalde. Yanık Köşke girince aklıma hangi satırlar geliyor, biliyor musun; ‘Bu ev bir tabut. Tabut olduğunu görmezden gelebilmek için onu kocaman inşa ettin, ama o bu ev hâlâ bir tabut; ve dünyanın bütün perdeleri, tabloları, lambaları bile bunu değiştiremez.’ Sanrılara davetiye çıkarmak bu, Revnâ! Senin zaten çocukluğundan kalan korkularını kışkırtmak için bulunmaz fırsat! Hemen eşyalarını toplayıp gel, bir an önce çıkıp gidelim bu garip evden. Seni bir süre için küçük, güvenli bir yere yerleştireyim.”</p>
<p>“Bunca şeyin sanrıdan ibaret olduğunu nasıl bu kadar rahat söylersin?!”</p>
<p>“Başka bir açıklama bulamıyorum da ondan. Yüz kişinin yüzü de ortada bir dava olmadığını söylüyor, ama sen hâlâ geçerli kanıtların bulunduğu hususunda ısrar ediyorsan, buna başka ne isim verebilirim ki? Belki de böyle olması kaçınılmazdı Revnâ. Yaşamının hassas bir dönemindeydin ve belki de hayat birden, fazla üstüne geldi. Önce Seray’ı canlandırdın zihninde, çünkü önünde böyle bir örneğe ihtiyacın vardı: Senden daha zor şartlar altında, ama tüm yükümlülüklerinin üstesinden başarıyla gelen, sağlam, neşeli bir karakter çizdi zihnin sana; ondan güç alabilmen, ona baktıkça kendine güvenebilmen için. Öyle çok istedin ki böyle birinin var olmasını, sonunda gerçekten inandın ona. Onun sadece bir hayâl olduğunu kabul etmen senin de başarılı olabileceğine inanmanı zorlaştıracaktı. Seray’ın yaşam mücadelesindeki parlak zaferi sana ümit veriyordu. Hem, çok yalnızdın. Etrafında böyle senin gibi, genç, ama hayatının bütün sorumluluğunu tek başına omuzlamış kimsen yoktu. Sana destek olacak birini aradın. Seray gibi bir arkadaş istedin kendine. Kendinde görmek istediğin tüm yeteneklerle donattın onu sonra. Ama nedense hiçbirimiz göremedik bir türlü şu arkadaşını. Ne zaman buluşacak olsak ya bir işi çıktı, ya hastalanacağı tuttu, ya vapuru kaçırdı. Bunca senedir nerede bu kız Revnâ? <i>Mavi Pelerinli Kız</i> davasıysa bence sadece, ailene, geçmişe dair, seni çok korkutan, bu yüzden bastırmaya çalıştığın merakın, suçluluğun basit bir dışavurumu. Başından atmak istediğin defteri kitaplaştırmak seni çok rahatsız etti. Defterin, kimliğini bilmediğin sahibiniyse bir türlü aklından çıkaramadın. Korkuların sonunda düş gücünde dava şeklinde açığa çıktı.”</p>
<p>“Başkası adına açıklamalar uydurmak ne kadar kolay. Hem kulağa da ne kadar inandırıcı geliyor. Malzemeleri yan yana dizince araya sebepler sıkıştırmak çok da işten olmasa gerek. Dilediğimiz parçaları bir araya getirerek istediğimiz insan için istediğimiz senaryoyu üretebiliriz o zaman. Bu saydıkların ancak Seray’la yakınlaşmamızı sağlayan nedenler olabilir. Yoksa, yok Seraya ihtiyacım olduğunu, yok onu önce zihnen canlandırdığımı, canlandırmadığımı, ancak ben bilebilirim. Ben Seray’ı hayâlimde kurmadım; o, eti ve kemiğiyle ayağıma geldi. Hiçbirinizle rastlaşamamasına gelince, bu, Seray gibi bir sürü küçük işle meşgul her insan için olağan bir durumdur herhalde. Okulda kaydı olmayışını, evlerini metruk bir baraka halinde bulmanı, evet, alışılmış yollarla açıklayamam. Ama hayat, açıklaması zaten olmayan öyle çok şeyle dolu ki! Seray belki bizim gibi bir insan değil, ama hayâl de değil. Bunu nasıl bildiğimi açıklayamıyorum. Geceleri duyduğum seslerin normal olmadığını da nasıl bildiğimi, Senai Bey’in bunca kitabı nasıl yazdığını, niye bir akıl hastanesinde kalmaya mecbur olduğunu, bana kadar ulaşmış mavi kutunun eşyalarını, bu evde yaşayanların hayatlarını, Perihan Hanım’ın maharetli parmaklarını, ve şimdi aklıma gelmeyen daha pek çok şeyi de açıklayamadığım gibi... Sen şimdi bunların her birine kendince makul bir isim koyuyor, benim yaşamış olduğum tüm bu tecrübelere de ‘halüsinasyon’ deyip geçiyor, böylece işini bitirmiş oluyorsun, öyle mi? Bana sorarsan bu, kolaya kaçmak. Niye kendini bir kez benim yerime koyup da önce anlamayı, Seray’ın varlığına başka açılardan bakmayı, yaşadıklarımın başka boyutlarda nasıl durduğunu düşünmeyi denemiyorsun? ‘Ya Seray yoksa?’ çok da karmaşık bir soru değil; ama ‘Ya Seray varsa?’”</p>
<p>“Çok sarsıldığın için böyle konuşuyorsun. Kendimi tutamadım, gerçeği öyle ani söyledim ki kabullenemedin daha.”</p>
<p>“Bilakis. Kendimi hiç bu kadar güçlü hissetmemiştim. Şu an zayıf olan, sarsılmış olan, sensin bence. O çok güvendiğin ‘gerçek’in tek olduğundan nasıl bu kadar emin olabiliyorsun?”</p>
<p>“Bir doktor olarak, böyle bir durumda başka bir açıklamayı kabul edebilmem mümkün değil.”</p>
<p>“Bunu sen mi söylüyorsun? Bana metafizikten bahseden, diğer boyutlarla, rüyalarla, kara deliklerle ilgili hikâyeler anlatan, beni altıncı hisse inandırmaya çalışan sen değil miydin hep? ‘Kalp’ doktoru olduğun şimdi mi aklına geldi?”</p>
<p>“Onlar başka, Revnâ. Anlatmış olduğum şeylere şimdi de katılıyorum. Ama senin durumun için geçerli değil hiçbiri. Sen şimdi kendini, durumunu, tıbbı yadsımak uğruna bunlara sığınıyorsun, hepsi bu.”</p>
<p>“Tıp, demek! Tıp benim Seray’a nasıl baktığımı nereden bilsin?”</p>
<p>“Olağanüstü görünen her şeyin tıpta da önünde sonunda bir açıklaması var elbet; olmak zorunda. Sanrı gören çok hasta senin şu söylediklerini söylüyor. Şimdi böyle bir tepki veriyor olman doğal.”</p>
<p>“Ya ‘evrensel zihin’?”</p>
<p>“Bir nevi telepatik etkileşim. Beyin dalgalarının aynı anda uyarılması belki?”</p>
<p>“Ya ‘genetik hafıza’? Hissi kablel vuku?”</p>
<p>“Bunları yadsımıyorum. Bunlar da bilimin varlığı gibi varlar. Onları bilimi yadsımadan, bilimi kullanarak açıklayabilirim ben. Alternatif bilimin kimi parçaları zamanla bilimin doğal parçaları haline gelecek.”</p>
<p>“İyi o zaman. Seni Yanık Köşk’e çağıranın, eline adresi ulaştıranın kim olduğu hâlâ meçhul. Hayatımızda öyle çok şey belirsiz ki bu da onların arasında kaybolup gitmişti çoktan. Seray’ı ona ihtiyacım olduğu için uydurduğum düşünülürse, seni de benzer ihtiyaçlardan çıkarıp uydurduğuma rahatça inanılabilir sanıyorum. Belki sen de yoksun, seni de uydurdum. Eline Yanık Köşk’ün adresini düş gücüm yolladı.”</p>
<p>“Yok daha neler. Kendinde değilsin sen.”</p>
<p>“Yoo, neden? Haydi, cevap ver o zaman: Senai Bilir’in bir zamanlar yattığı kliniğin adını, senin olmadığını iddia ettiğin kadının ağzından nasıl oldu da öğrenebildik peki? O ismi de mi ben uydurdum?”</p>
<p>“...”</p>
<p>“Beni o kadına götüren Seray’dı. Ama Senai Bilir’i ikimiz de gördük. Onun da hayâl ürünü olduğunu söylemeyeceksin herhalde...”</p>
<p>“Bunun bir açıklaması mutlaka olmalı...”</p>
<p>Ayağa kalktı.</p>
<p>“Şimdi eşyalarını topla ve bir yere ayrılma. Onu alıp hemen döneceğim. İki saat içinde burada olurum.”</p>
<p>“‘O’ dediğin kim?”</p>
<p>Gözlerime bakmak için arkasını döndü: “Baban.”</p>
</body>
</html>