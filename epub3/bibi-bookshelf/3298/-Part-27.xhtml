<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="BookStyles.css" type="text/css" rel="stylesheet"/>
</head>
<body>
<h2>Gizli Özne anlatıyor</h2>
<p class="fPrg">Kemal’in erkek kardeşi Kenan Bihterler’de kalıyordu. Bihter bir akşam, ara ara yaptığı gibi fişlerdeki tutarları bir deftere kaydediyordu.</p>
<p>“Ne yapıyorsun?” diye sordu Kenan.</p>
<p>“Masraflarımızı hesaplıyorum,” diye cevapladı Bihter.</p>
<p>“Neden?”</p>
<p>“Ne kadar harcadığımızın kaydını tutmak için.”</p>
<p>“Niye yapıyorsun böyle saçma bir şeyi?”</p>
<p>“Bütçemizin üzerine çıkmayalım diye.”</p>
<p>Buz gibi bir sessizlik oldu. Kenan cevaptan çok rahatsız olmuştu. Olduğu yerde doğruldu, “Bir erkeğe, bir erkeğe asla böyle bir şey söylenmez. Erkek adamın ağırına gider ona ‘Senin bütçen her şeye yetmeyebilir’ demek!” dedi öfkeyle. Bihter şaşırmıştı. Çünkü evli oldukları tüm bu aylar boyunca masraflarını bir kenara yazıp harcamalarını o toplama göre düzenlemek Kemal’le birlikte kararlaştırıp uyguladıkları bir şeydi. Kemal’in de Bihter’in de ayda ne kadar kazandığı belliydi. Başka konulardan konuşmaya devam ettiler. Kemal ara ara söze gülümseyerek katılmayı sürdürüyordu. Bihter bir ara boş tabakları götürmek için mutfağa doğru seyredince o da her zamanki kibar tebessümüyle izin isteyerek kalktı; ama söylediği gibi tuvalete gitmek yerine Bihter’in peşinden mutfağa geldi. Bihter şaşırarak “Ne oluyor?” diye sordu. Çünkü Kemal’in yüzünde o zamana kadar görmediği bir ifade vardı. “Benimle gel,” dedi Kemal.</p>
<p>Bihter’i elinden tutarak evin arka tarafındaki merdivenlerden usulca terasa çıkardı. Orada boş bir sandalyenin üstüne oturttu. Ve Bihter’in duymuş olduğu en sakin, en yumuşak sesiyle “Şimdi gözlerini kapat,” dedi; “Gözlerini kapat ve sakın sesini çıkarma.”</p>
<p>Rüzgâr, sesi karanlığı tırmalar gibi tiz çıkan nefesini yüzlerinde dolaştırıyordu. Bihter ne olduğunu anlayamadı. Bihter ne olacağını da anlamadı; ama ürkmüştü. Gözlerini kapattı. Nefesi tutularak bekledi.</p>
<p>Bihter o zaman sert bir yüzeyi yanaklarında hissetti. Yüzey Bihter’in ince yanaklarına dokundu, dokundu; ve giderek keskinleşen sayısız sivri uçlarını Bihter’in iki yanağında da iyice gezdirdikten sonra birden durdu.</p>
<p>Bihter artık bittiğinden emin olduktan sonra göz kapaklarını ağır ağır araladı: Evet; Kemal ne zamandır kesmediği sakalını Bihter’in fazla hassas olduğunu bildiği teninde onu ince ince yırtana kadar sürtmüştü.</p>
<p>Bihter söyleyecek, yapacak şey bulamadı. Olduğu yere kaskatı çivilenmişti. İçini altüst eden karmakarışık duygularla kıpırdamaksızın Kemal’e bakıyordu. Kemal sadece gülümsüyordu. Yine o sakin, yumuşak sesle Bihter’e “Bir daha sakın, ama sakın bir başkasının yanında böyle abuk sabuk konuşma,” dedi. “Sana şimdilik çok küçük bir ceza veriyorum. Ama sonraki sefere cezan daha büyük olacak.”</p>
<p>Tekrar gülümsedikten sonra dimdik omuzlarını sallayarak indiği merdivenlerde kayboldu. Bihter oturduğu yerde kalakalmıştı. Saçlarını yalayan rüzgâr karanlık çöktükçe hırçınlaşıyordu. Ya da Bihter’e öyle geldi.</p>
</body>
</html>