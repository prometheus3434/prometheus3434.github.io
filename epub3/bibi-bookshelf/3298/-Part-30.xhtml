<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="BookStyles.css" type="text/css" rel="stylesheet"/>
</head>
<body>
<h2>Revnâ anlatıyor</h2>
<p class="fPrg">O sabah Reha içeri girer girmez atıldım: “Reha, inanamazsın gece olanlara! Seray gece yarısı sokağın ortasında saçma sapan sözlerle mahalleyi ayağa kaldırdı! Bekçi de onu alıp nezarethaneye götürdü!”</p>
<p>Reha nedense çok ciddiydi. Söylediklerim onu hiç telaşlandırmadı.</p>
<p>“Mahalle nasıl ayağa kalktı?” diye sordu heyecansız bir ilgiyle. “Evlerin ışıkları yandı mı, insanlar pencerelere çıktılar mı? Toplananlar, sabah hâlâ bu konuyu konuşanlar oldu mu? Ferit Bey’le Nevzat da duydular mı olayı mesela?”</p>
<p>Reha’da garip bir hal vardı. Gözlerindeki kıpırtısız ciddiyete de, sorularındaki alaysız tuhaflığa da bir anlam verememiştim.</p>
<p>“Hayır,” dedim. “Bunlar olacak kadar uzun sürmedi çünkü. Seray daha ikinci cümlesini bitirmeden bekçiyi karşımızda bulduk. Hem, saat de çok geçti. Herkes uykudaydı. Dışarıda yalnız Seray’la ikimiz vardık.”</p>
<p>“Madem iki kişiydiniz, neden sadece Seray’ı götürdü bekçi? Nasıl oldu da seni bıraktı?”</p>
<p>“Bekçi beni de götürmek istedi, ama Seray razı olmadı. ‘Onun suçu yok, bağıran bir tek bendim.’ diye üsteledi.”</p>
<p>“Bekçi de ‘Peki,’ dedi yani, öyle mi?”</p>
<p>Reha’nın yüzüne çivili ifade içeri girdiğinden beri daha hiç oynamamıştı.</p>
<p>“Neyin var bugün?” dedim şaşkınlıkla; “Neler oluyor?”</p>
<p>Reha beni ellerimden tutup oturttu.</p>
<p>“Bu sabah Serayların evini tarif ettiğin yere gittim, Revnâ. Senin, arkadaşının evi diye anlattığın yer, çoktan terk edilmiş bir barakaydı. İçinde eski araç gereçler, kavanozlar, odunlardan başka bir şey yoktu. Bana inanmalısın, Revnâ; ne Seray, ne kardeşleri... Hiçbiri gerçek değil.”</p>
</body>
</html>