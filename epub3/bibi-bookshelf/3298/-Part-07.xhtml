<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="BookStyles.css" type="text/css" rel="stylesheet"/>
</head>
<body>
<h2>Revnâ Anlatıyor</h2>
<p class="fPrg">Reha’yla ilişkimiz nasıl, ne zaman, nerede başladı, ilerledi, şimdi hiç bilmiyorum. Her şey, olacaklar sanki ikimiz tarafından da önceden biliniyormuş gibi, kendiliğinden gelişti. Tanışmamızı takip eden ilk aylar boyunca “şehir” temalı okul ödevim için fotoğraf konusu ararken Reha’nın da bana katıldığını, İstanbul’u sokak sokak gezdiğimizi hatırlıyorum. O bahar İstanbul’un artık kullanılmayan, yıkık dökük binalarını bolca sırtlamış mahallelerini, kenar sokaklarını, Balat civarındaki eski yokuşlarını, garlarını, tren istasyonlarını, Bankalar Caddesi’ni, İstiklâl Caddesi’ni, tarihî kalıntılarını, mezarlıklarını, Kız Kulesi’ni değişik açılardan gören ne kadar kıyısı varsa hepsini birlikte dolaştık. Reha’nın tüm buralardaki detayları giderek artan bir ilgiyle izlediğini, ben ödevimi tamamlayana kadar İstanbul’a yeniden hayran kaldığını çok net anımsıyorum.</p>
<p>“Ben İstanbul’u şimdiye dek hiç görmemişim,” diyordu; “Meğer ne kadar çok şey varmış burada! Ama bu gözle bakmayı hiç bilememişim. Biz, İstanbul içinde İstanbul’dan ayrı bir İstanbul’u geziyor gibiyiz. Herkesin ayak basıp geçtiği, hep bir yerlere yetişme telaşındaymış gibi koşuşturup duran kalabalıkların farkına bile varmadığı bir ikinci İstanbul saklı sanki bu şehirde. Şehrin altında uyuyan, orada can çekişen, ama yine de ölmemek, ruhunu teslim etmemek için ısrarla direnen, hasta, güzel bir İstanbul bu. Şehrin derinlerinde bir yerde kalbinin hâlâ nasıl attığını duymuyoruz, bilmiyoruz. Buna rağmen küsmemiş bize. Her ne kadar biraz kırgın da olsa... Üzerinde yürüdükçe, canı yanıyormuş gibi bir his doğuyor içime. Ayaklarımızın altında inlediğini, acı çektiğini duyuyorum hep. O hâlâ canlı, yaşıyor; ama biz onu karışık, düzensiz, gürültülü bir şehrin içine gömmüşüz. Unutmuşuz.”</p>
<p>Reha hiç de ender sayılmayacak bir sıklıkla, yeni bir şey keşfetmiş gibi heyecanlanıp kendisini böyle art arda dizilen cümlelerle konuşmaya kaptırdığında, söylediklerini değil, “sesini” dinlerken buluyordum kendimi. Reha’nın sesi hep, taşıdığı tüm coşkuya rağmen, o zamana dek kimsede rastlamadığım kadar tabii bir yumuşaklıkla çıkıyordu. Bir süre sonra gözlerimi kapıyor ve kendimi Reha’nın sesinden başka hiçbir şeye vermediğim bir alakayla tamamen doluyordum. Benim için düzenlenmiş bir mayın tarlası olduğuna inandığım hayat karşısında kendimi sürekli sıkmaya öyle alışmış olacağım ki, bu sesteki uysal, teslimiyetçi hal şimdi beni garip bir şekilde rahatlatıyor, nedense bana geçmişimdeki yaraları birer birer sarıp iyileştirdiği hissi veriyordu. Demek ruhen dinlenmeye, gevşemeye bu kadar ihtiyacım vardı.</p>
<p>Reha bana her buluştuğumuzda kır çiçekleri getiriyordu. Söylediğine göre bu, babasının, annesine hep kır çiçeği götürme alışkanlığını örnek alarak sürdürmek istediği bir gelenekti. Ben bu kır çiçeklerini gün boyu elimde sımsıkı tutuyor ve onların bana bir aile geleneğinin parçası olabileceğimi hatırlatan varlığından büyük keyif alıyordum. Zannederim beni Reha’ya çeken en önemli nedenlerden biri de bu, evlenip çoluk çocuk sahibi olmak yoluyla artık bir “aile” edinebileceğim, dışarıdan hep imrenerek baktığım o “kalabalık”lara artık benim de karışabileceğim, kendimi nihayet bir yere ait hissedebileceğim düşüncesiydi.</p>
<p>Tek başımaydım. Hayat mücadelemi yalnız vermenin ağır geldiği zamanlar oluyordu. Cebimde yeterince para olmadığında, öğle aralarında uğradığım lokantada sadece çorba sipariş ederek çorbanın yanında getirdikleri ekmeklerle doymaya çalışıyordum bazen. Gözlerim masalarda gülüşerek sohbet eden çiftlere, anne babalarının yanında şen şakrak yemek yiyen çocuklara, sonra, akşamları ellerinde mütevazı poşetlerle evlerine dönen beylere takılıyor, ay başlarında bir köşeye oturduklarında yanlarında, maaşlarıyla giderlerinin nasıl denk düşeceğini birlikte hesap edecek bir yakını olan herkesi kıskanıyordum. Tüm bunlar beni Reha’ya daha çok yaklaştırıyordu. Onu hayatımı bu yalnızlıktan çekip çıkarabilecek yegâne sığınak olarak görüyordum.</p>
<p>Neyseki Seray vardı. Seray’ın varlığı bile bana destek olmaya yetiyordu. Zira Seray bana kıyasla çok daha çetin bir mücadelenin içinde dimdik, sapasağlamdı. Bir kere benim gibi ne devletten aldığı herhangi bir burs ne de yeterince para kazanabildiği düzenli bir işi vardı. Üstelik kendisinden başka üç küçük kardeş ile yararından çok zararı dokunan ayyaş bir amca da onun eline bakıyordu. Seray’ın bunca masrafın altından nasıl kalkabildiğini hâlâ kendime ne zaman sorsam, verecek makul bir yanıt bulamam. Bir radyoda DJ’lik dışında yaptığı doğru dürüst bir iş yoktu. Hem bahçede o kadar özenle yetiştirip sattığı çiçeklerden de eline pek fazla para geçtiği söylenemezdi. Bazen bütün gün beklemesine rağmen bu çiçeklerden birini bile satamaz, dönüşte, yalnız yaşayan yaşlı bir kadının evine uğrayarak çiçeklerin hepsini ona getirdiğini söylerdi. Değişik şekillerde dizip sattığı irili ufaklı, rengârenk boncukların, kendi elleriyle yapıp boyadığı türlü süs eşyalarının ya da ikide bir girip çıkmayı âdet edindiği geçici işlerin de ona yeterince kazandırabildiğini sanmıyorum. Buna rağmen hayatından her zaman son derece memnun görünürdü. Halinden şikâyet ettiği veya artık yorulduğunu hissettirdiği bir günü bile hatırlamıyorum. Azimli olmakta onun kadar inatçı, dikbaşlı bir ikinci insana rastlamadım. Çocukluğunda yapılmış yanlış bir iğneden kaynaklanan kalça çıkığının bile ona hiçbir hususta engel teşkil etmesine izin vermemiş, bir başkasının, ömrünü çürütmesine neden olabilecek sakatlığı onun hayatında gayet etkisiz kalmıştı. Diğer yandan, okula hemen hiç gelmediği halde, devamsızlığına nazaran iyi notlar alıyor, hiç uğramadığı derslerden bile her seferinde bir yolunu bulup geçiyordu. Gerçi Seray maddi yönü olan birçok meselede bana insanüstü gelen bir güç sarf ediyordu; ama bunu yaparken öyle rahat, doğal ve mutluydu ki yaptığı işin gayet kolay olduğu düşüncesinin etrafındakilerde de ister istemez uyanması kaçınılmazdı. Örneğin, elleriyle yazdığı okul kitaplarının beni düşürdüğü hayretten sonra, dolu defterlerini silip tekrar kullandığına pek çok kez şahit oldum. Bunu yapmayı iki önemsiz işinin arasında lafa daldığı bir vakte sıkıştırıyor, bizimle konuşurken bir yandan da her zamanki enerji ve neşesiyle elindeki defteri silmesi o an hiçbirimize gayri tabii görünmüyordu. Sanırım kardeşlerine aşılamak istediği de bu, yaşantılarının, eksiklikleri ve yamalarıyla birlikte hiçbir yanında gayri tabiilik bulunmadığı idi. Nitekim ağbisi Ayhan’da da tüm perişanlığına rağmen aynı, kendisinden etrafa yayılan güçlü özgüven vardı. Baş başa kaldığımız bir vakitte bana ortaokul ve lise boyunca hep aynı pantolonu giydiğini, pantolonunun eskidiğini ise ancak yedi senenin sonunda, nihayet onu çıkardığında fark ettiğini anlattığında çok etkilenmiştim. Halbuki ona bakıldığında göze çarpan ilk şey, üstü başındaki bu detaylar değil, aksine, Seray’daki gibi, kendinden çok emin hali oluyordu. Her ikisinin de kendilerine olan inançları, o derece, sarsılmazdı.</p>
<p>Reha benim çok ayrı düşüncelerde gezindiğimden habersiz, çoğu zaman, bir karşılık beklemeden konuşmaya devam ediyordu:</p>
<p>“Yani, şu Kız Kulesi mesela! Yüzyıllardır bu şehrin ne kadar çok hadisesine tanıklık etti kim bilir. Şimdi de kurulduğu köşeden bütün gün her hareketimizi izliyor, sesini hiç çıkarmadan. Değişiyoruz, değiştiriyoruz, muharebeler atlatıyoruz, devletler kuruyoruz, devirler başlatıyoruz, bitiriyoruz, eskitiyoruz, yıkıyoruz, imar ediyoruz, doğuyoruz, ölüyoruz, etrafında dönüp dolaşıyoruz, belki her gün defalarca önünden gelip geçiyoruz, karşısında neler neler yapmıyoruz; ama onun tüm bunlara sessizce şahit olan varlığını sürekli ihmal ediyor, yok sayıyoruz. Oysa o ne olursak olalım, ona nasıl davranırsak davranalım, bizi aynı sonsuz vefayla izlemeye, bizimle kalmaya hep devam ediyor...”</p>
<p>Eski bir çeşmenin önünde durduk. Su içmek için eğildim, ama çeşmenin fazlaca geniş yalağı öyle aşağıdaydı ki ellerimi akan suyu üzerime sıçratmadan musluğa uzatabilmeye bir türlü muvaffak olamadım. Reha beni nazikçe iterek yavaşça, avuçlarını musluğun altına doğru tuttu.</p>
<p>“Bir şehirde iki İstanbul birden olduğu gibi, aynı anda birlikte yaşayan iki hayat var sanki.”</p>
<p>Reha su dolu avucunu dudaklarıma uzattı. İtiraz etmedim.</p>
<p>“Eski ile yeninin hayatı iç içe yaşıyor burada.”</p>
<p>İşte, bir karara tereddütsüz varabilmek herhalde böyle bir şeydir, Reha. Şimdi yirmi beş yaşında görmüş geçirmiş, olgun bir kadın olarak dönüp o yıllara bakıyorum da, on dokuz yaşında genç bir kız evlilik kadar dehşetli bir değişikliğe ancak böyle “Evet” diyebilir diyorum kendi kendime. Bir insana sığınmak, bir insana tam bir güvenle sığınmak, uzun sürmüş bir gemi yolculuğunda çokça sallandıktan sonra nihayet karaya ayak basmak, her biri yabancı sayısız sokak arasında kaybolmuşken girdiğiniz daracık sokakta ansızın denizle karşılaşmak, boşlukta gözü kapalı sağlam bir göğse yaslanmak, beklenmedik bir el tarafından, düşecekken kaldırılmak, ağlayacakken avutulmak, çalkalanacakken durulmak; inanmak, emniyet, sadakat, herhalde ancak bir başkasının avucundan su içmektir.</p>
<p>Bilmem bu yüzden mi, ben seninle dolaşırken hep çocuklara rastladım, Reha. Ya da nedense sürekli gözüme çarpan çocukları hep, benim için oradalar sandım. Sen yanımdayken bütün çocuklar benim çocuklarımdı. Çıplak bacakları toza toprağa bulanmış, ağlayan bir çocuk gördüm. Eğildim.</p>
<p>“Neyin var?” diye sordum.</p>
<p>Cevaplamadı. Yüzündeki tozla karışmış göz yaşlarını silerken kendi gözyaşlarımı siliyormuşum gibi hissettim.</p>
<p>Bir kadın çocuk doğurmadan önce kadın değildir. O zamanlar buna yürekten inanıyordum. Etrafta o benim hiç doğurmadığım çocuklardan hep vardı, Reha. Onlara marketlerde, otobüslerde, çay bahçelerinde, senden önce de, seninle birlikteyken de, senden sonra da, hep rastladım. Çoğu kez aklımdan bunlardan birini elinden tutup götürmek geçti. Saçlarını tarayıp okşamak, kıyafetlerini ellerimle giydirmek, geceleri onları yataklarına ben yatırmak istedim. Bana bunlardan birini yapan hiç olmamıştı; en azından hatırlayabildiğim süre içerisinde. Ama ne zaman bu çocuklardan birine kucağımı sonuna dek açabileceğimi düşünsem, aklıma gelen ilk şey benim onu götürebileceğim bir evim bile olmadığıydı, Reha. Benim bu dünyada kendime ait bir yerim hiçbir zaman olmadı.</p>
<p>Sen benim ilk evimdin. Yaralı bir çocuğa açabilecek sağlam kollar vaat eden ilk umudumdun. Sen yanımdayken rastladığım her çocuğu kendi çocuğum sandım. Sen yanımdayken içimdeki öksüz çocuk kalabalık bir aile oldu sandım.</p>
<p>Çünkü, sen bilmezsin Reha, ve bilmemelisin de, sen hep böyle “kalabalık” kalmalısın, işte sana bahsetmekten de hep bu yüzden kaçındım ki, biz o garip binanın içinde her biri ayrı bir kaderin ıstırap boşluğundan hepsi bu aynı yalnızlığa yuvarlanmış yaralı çocuklardık, Reha. Aramızda gece başını yastığa koyduğunda uykuya huzurlu dalan, hayatını “güvende” hisseden yoktu. Kendisini “Seni iki saat sonra almaya geleceğiz!” diye bırakıp giden ailesini, üç gün üç gece gözünü kırpmadan, bahçe kapısının parmaklıklarına sımsıkı yapışarak bekleyen çocuklar gördüm ben. Benim, kaygılarından henüz bitmemiş inşaatlarda kurtulmaya çalışan arkadaşlarım oldu, Reha. “Onlar”ın arasına girebilmek için her yolu deneyerek çırpınan, çırpınan, göze alınmış tüm şeylerden sonra pis kokulu bir batakhanede son bulan arkadaşlarım oldu. Çareyi koyu renk şişelerde, şırıngalarda, camları kırık bir umumi tuvalette bileklerini kesmekte bulmaya çalışan arkadaşlarım oldu. Ama sen bilmemelisin. Tüm bunlardan hep, hep uzak kalmalısın.</p>
<p>Hatırlıyor musun Reha, gezmekten yorulduğumuz sıcak bir öğleüstü biraz dinlenebilmek için dondurma yemeye bir otelin pastanesine girmiştik. İçeride askılı, kısa bir elbise giymiş, kendisinden hayli yaşlı bir adamla sarmaş dolaş oturan genç bir kız vardı. Benim rengim birden atmış, sen o her zamanki baş dönmelerimden biriyle fenalaştığımı sanmıştın. Kalkıp gitmek istedim, ama sen beni o halde dışarı çıkarmaya korktun. Genç kızla adam masadan kalkarak asansöre yürüdüler. Odalara. Oturduğum yerden ikisini de görebiliyordum. Kızla bir an göz göze geldik. Kız başını hemen çevirerek, koluna girdiği adamı telaşla çekelediği asansörün içinde kayboldu.</p>
<p>Ben o kızı tanıyordum, Reha. Ben o kızın aramıza geldiği ilk günü, gecelerce, ışıklar söndükten sonra yorganın altında nasıl ağladığını, kendisini istemeyen üvey babasının çok uzakta kalmış evine defalarca nasıl kaçıp her seferinde geri getirildiğini, bir gün oradan çıkıp iyi bir hayata başlayabilmek için öğlenleri aç kalmak pahasına harçlıklarını nasıl biriktirdiğini, biliyordum. Ben o kızla defalarca yan yana oturdum. Birlikte yemek yedim, matarasından su içtim, resim ödevine yardım ettim, yazdığı ilk şiiri okudum, ona bir gün o yetimhaneden birlikte çıkacağımıza ve bir “ev” edineceğimize söz verdim. Ama sen bunu bilmemelisin. Sen benim geçmişimi her zaman bunlardan çok uzak bir hayâl içinde hatırlamalısın.</p>
<p>Belki Cemre’yi de geçmişime bu kadar çok benzediği için böyle sevdim. İçimdeki yaralı çocuğu avutabilmek için ona böyle müşfik davrandım, bu kadar sabır gösterdim. Beni ona bağlayan içten sevgide de hep sen vardın, Reha. Bir kere, onunla günbegün ilgilenen, onu yalnız dünyasından çekip çıkarmak için büyük çaba harcayan o psikiyatristi sen bulup getirmiştin. Psikiyatrist Cemre’nin hayatına, aynı senin benim hayatıma girdiğin gibi girmemiş miydi? Hem, Cemre’nin iyileşmesi benim iyileşmem demekti aynı zamanda. Onun durumunu sen de yakından takip etmemiş, onu hastaneye taşıdığımızda işini gücünü bırakıp elinden gelen her türlü yardımda bulunmaya devam etmemiş miydin?</p>
<p>Ama burada sana söylemem gereken bir şey var, Reha. Belki bu itirafta çok daha önce bulunmam gerekirdi, ama geç de olsa söylemek istiyorum ki, çok uysal görünsem de aslında seni işinle hiçbir zaman paylaşamadım. Gerçi sen işinden, öğrenciliğinden, araştırmalarından güç bela artırabildiğin tüm vakti bana ayırıyordun; ama ben yine de senin o bitmek tükenmek bilmeyen derslerine, nöbetlerine, her birine ayrı bir ilgiyle yaklaştığın hastalarına, çok geceyi başlarında geçirdiğin kitaplarına, araştırmalarına, tüm bunlara adadığın sayısız günlere, hep, yenemediğim bir kıskançlık duydum. O an ben Yanık Köşk’te odamda veya çok başka bir yerde resim yapmakla, Cemre’yle ilgilenmekle, kendi derslerimle meşgul bile olsam senin aynı vakitte benden uzakta, benimle hiç alakası olmayan bir işe kendini zevkle veriyor olmanı bir türlü kabullenemedim. Sen yaptığın işe sonsuz bir sevgi ve özveriyle bağlıydın; benimse içimdeki çocuk o vakte dek öyle yalnız kalmıştı ki şimdi senin benim dışımdaki herhangi bir şeye gösterdiğin ilgi bana birlikteliğimize yönelik bir tehdit gibi görünüyordu.</p>
<p>Halbuki ikimizin de kendi içinde farklı şeylerle uğraştığımız ayrı birer hayatı daha olduğunu takdir edebilecek yaştaydım. Nitekim ben de, bir işim olmadığı halde Reha’nın meşguliyetleri yüzünden buluşamadığımız (ki, genellikle böyle olurdu) vakitlerin çoğunu Seray’la birlikte geçiriyordum. O günden sonra da, Seraylar’ın o ahşap kulübeden, her zaman çok gürültülü ve çok neşeli garip evlerini çok kere ziyaret ettim.</p>
<p>Mavi Ciltli Defter’in Gerçek Gazetesi Yayınları tarafından yayımlandığını müjdelemek için evlerine gittiğim bir gün, Seray’ı içeride tek başına oturmuş, ağlarken buldum. O güne kadar Seray’ı değil ağlarken, üzgün bile görmemiştim. Etrafı kolaçan ettiğimde dikkatimi çeken ilk şey burnuma çarpan kan kokusu oldu. Ürperdim.</p>
<p>“Eray hasta,” dedi Seray.</p>
<p>“Verem mi?!” diye sordum telaşla. Kan kokusu hala burnumdaydı.</p>
<p>“Hayır,” dedi, “boğmaca. Ayhan hastaneye götürdü gece. Boğmaca demişler.”</p>
<p>Sonra elindeki buruşmuş kâğıdı açıp gösterdi:</p>
<p>“Şuna baksana. Şu geçen gün aldığım iş için, evlerine maniküre gideceğim kadınların listesini yapmıştım. ‘Ayla Hanım: Pazartesi/14:00’, ‘Canan Hanım: Çarşamba/11:00’ falan yazıyor. Kargacık burgacık bir yazıyla ilave edilmiş altına, ‘Eray: Her gün/Her saat’ diye.”</p>
<p>Sarsıla sarsıla ağlamaya başladı. Gözlerimi etraftaki eşyaların üstünde birer birer gezdirdim, ama kan kokusuna neden olabilecek hiçbir ize rastlayamadım.</p>
<p>“Dün sabah ben uyurken odamın kapısına gelmiş, bir şeyler yapıyordu. Hem gürültü çıkarıyor, hem de renkli kalemle kapımın camını çiziyor diye kızdım ona. Kovdum hatta. Ama bugün yakından bakınca gördüm ki, meğer bir sürü, küçük küçük, yamuk yumuk kalpler çizmiş oraya! İçlerine de ‘Eray-Seray’ yazmış o çirkin yazısıyla!”</p>
<p>Seray’ı çok dikkatli dinliyordum, ama anlattıklarında kan kokusunun kaynağını açıklayabilecek hiçbir fevkaladelik yoktu. Artarak barizleşen koku hiç yokmuş gibi davranması beni iyice işkillendirmişti. Benden önce burada kanlı neler yaşanmış olabileceğini düşünüyor, ama Seray’a kan kokusunun nereden geldiğini sormaya cesaret edemiyordum.</p>
<p>“Biliyor musun,” dedim konuyu değiştirebilmek için, “<i>Mavi Pelerinli Kız</i> matbaadan geldi. Dağıtılıyor. Kitabın yazarına da Lerzan Diren diye bir isim uydurmuşlar.”</p>
<p>Seray başını birden yüzüme kaldırdı ve kesik bir çığlıkla “Aman Allah’ım!” diye bağırdı, “Senin burnun kanıyor!”</p>
<p>Eray tam bu sırada koşarak içeri daldı.</p>
<p>“Beni saklayın! Sorarlarsa sakın burada olduğumu söylemeyin!”</p>
<p>“Nerelerdeydin sen bakayım?!” diye ayağa fırladı Seray; “Hem niye saklayacakmışız seni?! Hastayım diye inliyorsun sonra bir de. Madem hastasın, hastalığını bil de uslu uslu yatsana. Ne diye dışarılarda geziyorsun? Öldüm iki saattir meraktan!”</p>
<p>“Benim suçum yok ki!” diye konuştu Eray, hızlı hızlı, “Ben dışarı biraz hava almak için çıkmıştım sadece. Emre’yi gördüm sonra. Ben bir köşede sakin sakin oturuyordum. Geldi, ‘Ne yavaşsın, hep pinekliyorsun, beni dünyada yakalayamazsın sen!’ dedi. Kızdım. ‘Yakalarım!’ dedim. Peşinden koştum. Ama hemen yoruldum işte. Yetişemeyince ilk bulduğum taşı kaptım yerden. Arkasından, hiç düşünmeden, fırlattım. Çok büyükmüş taş. Bir de kafasına geldi! Ben ne bileyim kafasının yarılacağını?! Ağlaya ağlaya evine gitti. İki dakika geçmeden o ablası Belalı Ayşe görünmez mi! Bütün çocuklar kaçıştılar bir anda. Bir ben kaldım orada. Çok yorulmuştum, kaçmaya halim yoktu. Nefesim kesilmişti. Mecburen bir taşın üzerine oturdum dinlenmek için. Belalı Ayşe gelip bir tek beni, bir de öyle oturur bulunca, hiç ilgilenmedi benle. Şöyle bir bakıp, ‘Nerede çocuklar?’ diye sordu sinirli sinirli. Omuz silktim. ‘Bilmiyorum. Gittiler,’ dedim. Başka bir şey sormadan çocukları aramaya gitti o da. Dinlenince hemen kalkıp eve koştum. Buraya gelirse sakın söylemeyin evde olduğumu!”</p>
<p>Eray’ın yüzü bembeyazdı. Çok yorulduğu belliydi. Boğmacanın insanı çabuk yoran etkisi zayıf vücudunda apaçık görülüyordu. Seray onu kendisini bu kadar yorduğu için her zamanki sertliğinden hiç de eksik kalmayan bir öfkeyle hem paylamaya hem de tozlanmış üstünü değiştirmesine yardım etmeye başladı. Az önce kardeşi için gözyaşı döken müşfik ablayla aynı kişi olduğuna inanmak çok zordu.</p>
<p>Bundan sonraki günler hepimiz için çok yoğun geçti. Masrafları Eray’ın ilaçlarıyla artan Seray bütün gün yol kenarlarından, sahipsiz arazilerden ağaç yaprağı, çiçek, çalı çırpı gibi ne kadar bitki bulursa hepsini toplayıp eve getiriyor, karanlık bir odada ters şekilde asarak kurutuyordu. Ben kurumuş olanları alıp birer birer değişik renklere boyuyordum ve sonra bunlardan gece boyu birlikte oturup yaptığımız dekoratif amaçlı panoları Seray sabah, satması için, Ortaköy’de tezgâhı olan bir arkadaşına götürüyordu. Bu panolarla birlikte yapay çiçekler de yapıp satmaya başlamıştık. Yetiştirdiği taze çiçeklerden yeterince para kazanamayan Seray çiçek yaparken sık sık “Zaten bu memlekette her şeyin sahtesi para ediyor!” diye söyleniyor, çiçeklerin yapaylarından çok daha fazla kazanç elde ettiğini her fırsatta tekrarlıyordu. Bu arada Seray bana bulduğu doğal malzemelerden hazırladığı değişik bir bitkisel boyayı da hemen her gün veriyor, ben bu boyayı kurumuş bitkileri boyamakta olduğu gibi, yaptığım resimlerde de kullanıyordum.</p>
<p>Yaptığım resimler artık hayli birikmişti. Gündüzleri benim gibi birkaç amatör ressam daha bulup karma bir sergi açabilmek için bildiğim her yere başvuruyor, ancak bir türlü muvaffak olamıyordum. Cesaretim kırılmaya başlamıştı.</p>
<p>Sanırım o garip sesleri duymaya da ilk kez bu dönemde başladım. Bu, beni ara ara, belli nesnelerde uyanarak yoklayan nöbettekilerden bambaşka, benzerini daha önce hiç yaşamadığım bir şeydi. Geceleri geç saatlerde Yanık Köşk’ün o sırada hiç kimsenin olmadığını bildiğim bir köşesinden aniden gülüşmeler, tepinmeler, davul, zurna gibi çalgı seslerinin arasından her biri ayrı birçok ağızdan aynı anda veya arka arkaya çıkan, kelimelerini birer birer anlayamadığım neşeli ve hararetli konuşmalar duyuluyor, sonra yine aniden kesiliyordu. Gündüzleri tek başıma odamda ders çalışırken veya mutfakta yemek yerken merdivenlerde, olduğum yere doğru ağır ağır yaklaşan tok ayak sesleri işitiyordum. Ancak ayak sesleri bana çok yakınlaşmışken birden duruyor, ben umulmadık kadar yakınımda bir yerden devam etmesini uzun süre kalbim çarparak beklediğim halde çoğu kez yeniden başlamıyordu. Bazen de hiç beklemediğim bir zamanda, okulda koridorda yürürken, kantinde otururken, evde odama çıkarken bana dehşetli bir fısıltı halinde “Revnâ... Revnâ...” diye seslenen sesler duyuyor, ama etrafta bu sesin sahibi olabilecek kimseyi göremiyordum.</p>
<p>Belki o sıralar kendimi biraz fazla yormuştum. Belki de Ferit Bey’le Nevzat’ın her gece, evde hâlâ canlı dolaşıyorlarmış gibi kendilerinden geçerek anlattıkları geçmiş hayaletlerinden, veya Yanık Köşk’ün yalnız ve ürkütücü havasından farkında olmadan etkilenmiştim. Kesin bir sebep tayin edemiyordum; ama anlam veremediğim bu sesleri bir kez de Reha’ya anlatmayı denemek istedim. Yalnız Reha’nın metafizik konulara duyduğu alaka beni hep rahatsız etmişti. Anlattıklarımı ilginç bularak, okuduğu kitaplardaki anlaşılmaz hadiselerle mukayese etmesinden korkuyordum.</p>
<p>Fakat kendimi Reha’ya açılmaya hazırladığım gün çok daha korktuğum bir şey başıma geldi ve Reha ben daha konuşmaya başlamadan, ansızın “Seni ailemle tanıştırmak istiyorum,” dedi; “Birlikte İzmir’e gidelim.”</p>
<p>Dilim tutuldu. Ne diyeceğimi bilemedim. Bu, Reha’yla konuşmaktan hep kaçındığım bir konuydu. Mesele şu ki Reha’nın annesi psikoloji, babası psikiyatri profesörüydü. İkisi de alanlarında tanınmış insanlardı. Geldiğim yer söz konusu olunca kendimi onların karşısında çok aşağıda bir konumda hissediyordum. Bu nedenle Reha’ya onlara varlığım dışında bir bilgi vermemesini sıkı sıkı tembihlemiştim önceden.</p>
<p>“Biraz daha vakte ihtiyacım var,” dedim yine; “Bir sergi açmalıyım önce. Hiç değilse bir tane kişisel sergim olsun. Çok az kimse tarafından bile olsa ismim duyulsun, amatör bile olsa ressam kabul edilebileyim; ‘biri’ olayım önce.”</p>
<p>“Sen şimdi de ‘biri’sin,” diye karşılık verdi.</p>
<p>Sesimi çıkarmadan kalkıp yürüdüm. Bir süre pencereden dışarıyı, Kız Kulesi’ni seyrettim. Uzunca bir sessizlikten sonra Reha gaipten gelir gibi derin, ağır bir sesle konuşmaya başladı.</p>
<p>“Niye geçmişinden bu kadar çok korkuyorsun, Revnâ? Anlıyorum, üç yaşından sonra yetiştirme yurdunda büyüdün ve oraya ait anılarını artık hatırlamak istemiyorsun, o yılları anlatmıyorsun; tamam. Ama ya üç yaşından öncesi?”</p>
<p>“...”</p>
<p>“Bana Yanık Köşk’te yaşayan kimsesiz bir kızdan ilk bahsettiklerinde, geçmişinin peşine düşmüş, ailesinin izini süren, her yerde onlardan ipucu arayan bir kızla karşılaşacağımı sanmıştım. Oysa seni tahminimden bambaşka kaygılar içinde, sadece gelecekle, ve gelecekle de öyle alakadar buldum ki! Hem aileni hiç tanımadığını, haklarında, yaşayıp yaşamadıkları da dahil olmak üzere hiçbir şey bilmediğini söylüyor, hem de onlara ulaşabilmek için hiçbir şey yapmıyorsun. Sana ailenden kalan tek şey, şu kutu, kutunun içindekiler bile hiç ilgini çekmiyor senin. Âdeta, umursamıyorsun. Yahut, yanlış ifade ediyorum, fazla umursuyorsun. Sanki geçmişinde bir şey var, geçmiş zihnine kazınmış hastalıklı bir leke, ve sen ‘gelecek’ine ne kadar çabuk ulaşabilirsen geçmiş’inden de o kadar çabuk kurtulabileceğini zannediyorsun. Geçmişinle değil yüzleşmek, onu kolayca silip atabilmek için ‘gelecek’e sığınmakta bu kadar acele ediyorsun. Ama bu arada ‘bugün’ü, ‘şimdi’yi atladığını fark etmiyorsun. Geçmişinden, ailenden ne zaman söz açsak fenalaşıyorsun, konuyu değiştiriyorsun. Bir türlü konuşamıyoruz seninle bu meseleyi. Söylesene, hep geçmişe takıldıkları için bugünü, Cemre’yi ihmal etmekle suçlayıp durduğun Ferit ve Nevzat Beyler’den ne farkın var?”</p>
<p>“...”</p>
<p>“Lütfen artık, fenalaşmadan, bayılmadan, başka bir konuya sapmadan, söyle: Geçmişinde seni bu kadar korkutan, rahatsız eden şey nedir?”</p>
<p class="expP">Beynimde bir anda sayısız şimşek çakıp söndü.</p>
<p class="expP">Ama şimşekler hep karanlık köşeleri aydınlatır, değil mi?</p>
</body>
</html>