<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="BookStyles.css" type="text/css" rel="stylesheet"/>
</head>
<body>
<p class="noTitP">Sen anlayamazsın, Reha; ben bu hayata başkaları gibi doğmadım. “Onlar” zaten hep ordaydı, bense aralarına sonradan karıştım. Ya da, karışamadım. Ben hep, benden başka herkesin davetli olduğu bir salona gizlice sızmış bir kaçak gibiydim. “Onlar”ın arasında hep “onlar”dan “başka” biri olarak dolaştım.</p>
<p class="star">*</p>
<p class="fPrg">Ne yapsan bu dünyaya ait olamadın, Bihter. Yerine yanlış dikilmiş bir düğme gibi hep eğreti durdun hayatta. İliğini bulup da rahatça içinden geçemedin.</p>
<p class="star">*</p>
<p class="fPrg">Bu dünyadan değildim, Reha. Kendimi hep başka bir yere, başka bir dünyaya ait hissettim. Ama o dünyanın neresi olduğunu da hiç bilemedim. Hep orayı bulmaya uğraştım. Orayı kendim edinmek istedim.</p>
<p class="star">*</p>
<p class="fPrg">Acemiydin, Bihter. Doğuştan dünyalı insanlara hep şaşırdın. Onlar gibi düşünemedin, onlar gibi hissedemedin. Ama onlara benzemeyi istemedin de. Tek istediğin kendin olmaktı.</p>
<p class="star">*</p>
<p class="fPrg">Ben belki gece başımı sokacak bir çatı bulsam da aslında sokaklara aittim, Reha. Akşamları bu sokaklardan insanlar birer birer evlerine dönerlerdi. Hepsinin, her istediklerinde kapısını çaldıkları bir evleri, evlerinde günlerinin nasıl geçtiğini konuşabildikleri bir yakınları vardı. Geceleri karanlık her köşesine sindiğinde artık kimsenin kalmadığı bu sokaklardan, ben aydınlık evlerin kahkahalar taşan sofralarını izlerdim. Üşürdüm. Bu evlerden birine girebilmeyi düşlerdim. Giremezdim.</p>
<p class="star">*</p>
<p class="fPrg">Sen, Bihter, seninle kavgaya tutuştuğumuz uzun gecelerde, pencereden hiç bilmediğin sokakları seyre dalardın. Orada, trenlerin içinde bir yolculuktan başka bir yolculuğa seyahat eden “özgür” insanları, geç vakitlerde nârâ atarak dolaşmaktan çekinmeyen sarhoşları, hırsızları, dilencileri; o çok yabancı olduğun hayatı, imrenerek izlerdin. Seni oraya, o eve, odaya, pencerenin arkasına, bu insanlardan uzağa hapsedenin sokaklar olduğu hissine kapılırdın. Sen hiç evinden çıkıp da bu insanların arasına karışamadın Bihter. Hiç o kadar rahat, o kadar yırtık olamadın. Bir kez kabuğunu kırıp o sokaklardan birine çıkabilseydin, olurdun belki. Çıkamadın.</p>
<p class="star">*</p>
<p class="fPrg">Ben bu evlere ait insanlardan biriyle rastlaştığımda elim ayağım birbirine dolaşırdı, Reha. Gizli bir kabahati saklıyormuşum da o kabahat kendisini her an ele verecekmiş gibi tutuklaşırdım. Benim doğumum her şeyin düzgün işlediği bir dünyada yapılması beklenmeyen bir gaf gibiydi. Evsizliğimi “ev”li insanlardan korkunç bir sır gibi saklardım.</p>
<p class="star">*</p>
<p class="fPrg">Geceleri arabayla akrabalarından birini ziyarete götürüldüğünde sen arabanın camından merakla, sokakta yürüyen, başka arabaların içinde bir yerden bir yere giden, yol kıyısında bir bankın üzerinde oturan insanları izlerdin, Bihter. Onların hiç bilmediğin, ama seninkinden çok daha heyecanlı olduğuna şüphesiz inandığın hikâyelerini düşünürdün. Hayata nasıl bu kadar ait, bu kadar korkusuz olabildiklerini düşünürdün.</p>
<p class="star">*</p>
<p class="fPrg">İşte, “onlar”ın içinde bu kadar yalnız kaldığımızdan Reha, biz Seray’la birbirimizi sessiz bir dilin içinden anlardık. Bazen, biz bir belediye otobüsünde karşılıklı oturmuş, radyodan dönerken, kim bilir nasıl bir gece eğlencesinden çıkmış kızlı erkekli bir grup genç güle oynaya otobüse biner, kahkahalarıyla birlikte gelip yanımıza otururlardı. Biz “onlar”ın gülüşmeleri, şakalaşmaları, neşeli ve gürültülü konuşmaları arasında Seray’la birbirimize bakar, yalnız ikimize ait bir sırrı hatırlamış gibi belli belirsiz gülümserdik. O öyle bir şeydi ki ikimizi birbirimizden uzakta oturduğumuz kalabalık bir grubun içinde bulur, yakalar, ve biz onu nasılsa aynı anda fark eder, anlardık. Ama sen orada yoktun; olduğumuz yere hiç gelmedin ki Reha. “O”nu, o karşılıklı gülümseyişimizin nedenini, şimdi sana nasıl anlatayım? Kelimelere hiçbir zaman ihtiyaç duymayan bir farkındalıktı o.</p>
<p class="star">*</p>
<p class="fPrg">Hayatı tanıyan, “feleğin çemberinden geçmiş” insanlar senin gözünde büyük kahramanlardı Bihter.</p>
<p class="star">*</p>
<p class="fPrg">İşte bu yüzden sen bana mütevazı sandığın bir vaatle geldiğinde seni bu kadar tereddütsüz kabul edebildim, Reha.</p>
<p class="star">*</p>
<p class="fPrg">İşte bu yüzden, Bihter, Kemal’in içinden çıkıp geldiği hayat seni böyle büyüledi.</p>
<p class="star">*</p>
<p class="fPrg">Sen bana vaat ettiğin şeyin yalnızca bir evlilik olduğunu sandın; halbuki o benim sokaklardan eve adım atmamı sağlayacak basamak, bir sıçrayıştı.</p>
<p class="star">*</p>
<p class="fPrg">“Hayatımda eksik olan her şeye sanki sen sahipmişsin gibi geliyor bana,” derdi Bihter Kemal’e; “Senin hayatında eksik olanlaraysa ben sahibim. Sen... Sözlüklerde bulamadığım kelimeleri biliyorsun. Kitaplarda olmayan şeyler anlatıyorsun.”</p>
<p class="star">*</p>
<p class="fPrg">Çünkü Kemal Bihter’in uzaktan baktığı, geceleri pencereden, hiç dokunamadan seyrettiği hayatın içine doğmuştu. “Feleğin çemberinden geçmiş” insanlara bir örnekti Kemal.</p>
<p class="star">*</p>
<p class="fPrg">Kemal “o”nun bütün detaylarını ilgiyle dinledi. “Mükemmel bir şey, insanın Nirvana’ya ulaşması bu!” diye bağırıyordu. “Kim bilir ne kadar harika hissediyorsundur koşarken. Keşke ben de senin gibi koşabilsem... Keşke herkes bir defalığına bile olsa tadabilse bu hissi. Sen, yalnız bacaklarınla değil, vücudunun bütün azalarıyla koşuyorsun. Koşarken üzerindeki tüm yükün kalktığını ben buradan hissedebiliyorum. Yüzün, eşine rastlanmaz bir gevşeme, bir tür huzurla kaplanıyor. Mutluluktan uçmak bu olsa gerek!” Kemal Çapa Tıp Fakültesi’nde aynı zamanda bir doçentin asistanlığını yapmakta olan bir psikiyatristti. “O”nun ne olduğunu çözebilmek için elinden geleni yaptı. “O”nu herhangi bir psikiyatrik tanıya, kategoriye dahil edemediler; “o”na bir isim bulamadılar. Sonunda Kemal “İsminin ne önemi var ki,” diye kestirip attı; “Koşman, önünde sonunda, müthiş. Belki de insanoğlunun henüz bilmediği bir arınma noktası! Üstelik ne sana ne başkasına zararı var. İster epilepsi, ister başka bir şey, sen koşmana bak.”</p>
<p class="star">*</p>
<p class="fPrg">Bihter’in koşmasını şimdiye dek böyle yürekten destekleyen kimse olmamıştı. Bihter kendisinin bütünlüğüne ilk kez varabildiğini düşünüyordu.</p>
<p class="star">*</p>
<p class="fPrg">Bihter o yıllarda son derece acemiydi.</p>
</body>
</html>