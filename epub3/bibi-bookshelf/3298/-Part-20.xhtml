<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="BookStyles.css" type="text/css" rel="stylesheet"/>
</head>
<body>
<h2>Revnâ anlatıyor</h2>
<p class="fPrg">Reha ertesi gün Yanık Köşk’e elinde büyük bir kutuyla birlikte <i>Infinity</i> adında, o güne dek hakkında hiçbir şey işitmediğim bir filmin video kasetiyle geldi. Kutudan çıkan videoyu televizyona bağladıktan sonra kaseti içine yerleştirdik. Yanık Köşk’ün o günkü gibi sihirli bir değnekle dokunulmuşçasına canlandığını, seyrettiğimiz filmin hazin öyküsüne rağmen âdeta şenlendiğini hiç hatırlamıyorum. O gün <i>Infinity</i>’yi Reha’yla defalarca izledik. Filmi üçüncü izleyişimizde Perihan Hanım Cemre’yi alarak yanımıza geldi. Gecenin ilerleyen saatlerinde Ferit Bey’le Nevzat da aramıza katıldılar. Yanık Köşk’ün hep ölüm sessizliğinde uyuyan salonunun karışık seslerle dolmasına alışık olmadığımızdan mı, yoksa filmin durağan, ama çarpıcı senaryosundan mı nedir, o gün, geç vakte kadar oturan Cemre de dahil olmak üzere hepimiz <i>Infinity</i>’yi büyülenerek seyrettik.</p>
<p>Film konusunu Nobel ödüllü fizikçi Richard Phillips Feynman’ın, ünlü olmasından çok önce, gençlik yıllarında, ölümcül hastalığına rağmen evlendiği kız arkadaşıyla ilişkisini anlatan yaşam öyküsünden alıyordu. <i>Infinity</i>’yi izledikten sonra Feynman’ın, ismini zaten filmde Arlene’in Feynman’a sürekli tekrarladığı bir cümleden alan <i>What Do You Care What Other People Think</i> (Başka İnsanların Ne Düşündüğünün Ne Önemi Var?) kitabını merak edip buldum. O günden sonra Seray’la birlikte her akşam bu kitaptan parçalar okumaya başladık. İngilizce’yi kendi kendine öğrendiği halde gayet iyi bilen Seray anlayamadığım yerlerde bana yardımcı oluyordu. Şimdi düşünüyorum da, o zamanlar, hayatın kendisinin askıya alındığı bir sürekli müsveddesi içinde yaşıyorduk sanki. Süregelen gerçek hayat bizim yaşantımızın çok uzağında bir yerde kalıyordu.</p>
<p>Seray yine evlerine gittiğim bir akşam “Haberi duydun mu?” diye sordu; “Yaşlı bir kadın <i>Mavi Pelerinli Kız</i> için telif davası açmış. Kitabın üvey kızına ait olduğunu iddia ediyormuş.”</p>
</body>
</html>