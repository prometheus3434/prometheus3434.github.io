<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>İki Kız Kardeş</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1 id="sigil_toc_id_10">On İkinci Bölüm</h1>

  <p>Evelina'nın dönüşüyle ilgili açıklamasına arkadaşlarının oluşturduğu küçük çevrede ne derece inanıldığını anlamaya çalışmadı Ann Eliza. Daha önce yalan söylediğini hiç hatırlamasa da dürüstlükten bu ilk sapmasının getireceği sonuçlara şaşmaz bir inatla sadık kaldı, ve ne zaman soru soran biri onu gafil avlamaya çalışsa, eklediği ayrıntılarla ilk açıklamasını pekiştirdi.</p>

  <p>Ne var ki tedirgin vicdanında başka ve daha ciddi yüklerin baskısı vardı. Hayatında ilk kez, kendini feda etmenin yararsızlığının ürkütücü sorunuyla belirsiz bir biçimde yüz yüze kalmıştı. O güne kadar hayatına yön veren kalıtsal ilkeleri sorgulamak aklına gelmemişti. Başkalarının yararı için fedakârlıkta bulunmak o güne kadar ona hem doğal hem gerekli görünmüştü; ama o zamanlar bu davranışının o yararı sağlayacağına inanıyordu. Oysa şimdi anlıyordu ki hayatın verdiği armağanları reddetmek, onların, uğruna reddedildiği kişilere aktarılacağını garanti etmiyordu; bildiği cennet ıssızdı şimdi. Tanrının inayetine artık güvenemeyeceğini hissediyordu, Bunner kardeşlerin çatısının üstünde sadece kapkara bir boşluk vardı.</p>

  <p>Ancak bu sorunların üzerinde düşünecek zamanı yoktu pek. Evelina'nın bakımı Ann Eliza'nın gecesini, gündüzünü dolduruyordu. Aceleyle getirtilen doktor Evelina'ya zatürree tanısı koymuştu, o doktorun bakımı altında hastalığın ilk sıkıntıları dindirilmişti. Ama kısmen düzelmişti Evelina, doktorun ziyaretleri kesildikten çok sonra bile yatakta kalmaya devam etti, hareket edemeyecek kadar bitkindi, çevresinde olup bitene kayıtsız kaldığı da belliydi.</p>

  <p>Sonunda, dönüşünün üzerinden altı hafta geçmişti ki, bir akşam ablasına, "Bir daha ayağa kalkamayacakmışım gibi hissediyorum," dedi.</p>

  <p>Ann Eliza ocağın üzerine koymakta olduğu çaydanlığı bırakıp döndü. O sözcüklerin kendi göğsündeki yankısı irkiltmişti onu.</p>

  <p>"Böyle söyleme Evelina! Bana kalırsa sadece çok yorgunsun ve umudun kırılmış."</p>

  <p>"Evet, umudum kırıldı," diye mırıldandı Evelina.</p>

  <p>Birkaç ay önce olsa Ann Eliza bu itirafa dindarca bir öğütle karşılık verirdi; şimdiyse sessizce kabullenmişti.</p>

  <p>"Belki öksürüğün hafiflerse neşen yerine gelir," diye atıldı. "Evet... ya da neşelenirsem öksürüğüm hafifler," diye yanıtladı onu Evelina, eskiden olduğu gibi biraz tersçe.</p>

  <p>"Öksürürken yine canın acıyor mu? "</p>

  <p>"Bana kalırsa pek fark yok."</p>

  <p>"Eh, sanırım doktoru yine çağıracağım," dedi Ann Eliza, sesine musluk tamircisini ya da havagazı tesisatçısını çağıracağım dercesine bir ton vermeye çalışarak. "</p>

  <p>"Doktoru çağırmanın bir yararı yok... Hem parasını kim ödeyecek?"</p>

  <p>"Ben ödeyeceğim," diye yanıtladı onu ablası. "Al çayını, biraz da kızarmış ekmek. Canın istemiyor mu?"</p>

  <p>Gece nöbet tutarken, aynı soru Ann Eliza’nın aklını kurcalamıştı hep - doktorun parasını kim ödeyecek? Birkaç gün önce, Bayan Mellins'ten yirmi dolar borç alarak bu soruyu geçici olarak yanıtlamıştı. Bu hareket, hayatının en acı veren mücadelelerinden birine neden olmuştu. Daha önce bir kişiden bile tek kuruş borç almamıştı, böyle davranma olasılığı onun aklında hep dürüst insanların asla girişmeyeceği o utanç verici aşırılıklarla aynı kategoride yer almıştı. Ama artık Tanrı'nın bunları bizzat gözlemlediğine inanmıyordu; o parayı ödünç almak yerine çalmak zorunda kalsaydı bile karşısında hesap vermesi gereken tek mahkemenin kendi vicdanı olacağını hissediyordu. Bununla birlikte o parayı istemek zorunda kalmanın verdiği asıl aşağılanma daha az üzücü değildi; Bayan Mellins'in bu olaya kendisi kadar tarafsızca bakacağını da doğrusu pek ummuyordu. Bayan Mellins çok nazikti; ama nedense bu nezaketinin kendisine soru sorma hakkının tanınarak ödüllendirilmesi gerektiğini hissediyordu; Ann Eliza böylece Evelina'nın sefil sırrının yavaş yavaş terzi kadının eline geçtiğini gördü.</p>

  <p>Doktor geldiğinde onu Evelina ile baş başa bıraktı, doktoru çıkarken yalnız yakalayabilmek için de dükkânda kendine meşguliyet yarattı. Gerginliğini gidermek için bir tepsi dolusu düğmeyi ayıklamaya girişti, doktor göründüğünde o, ağzının içinden, "Yirmi dört kemik, iki buçuk karton süslü inci..." sayıyordu. Doktorun yüzünün asık olduğunu bir bakışta gördü.</p>

  <p>Doktor tezgâhın yanındaki iskemleye oturdu, o konuşana kadar Ann Eliza'nın zihni kilometrelerce uzağa gidip geldi.</p>

  <p>"Bayan Bunner, yapacağınız en iyi şey, kardeşiniz için St. Luke Hastanesinde bir yer ayırtmama izin vermenizdir."</p>

  <p>"Hastanede mi?"</p>

  <p>"Haydi ama, böyle önyargılarınız yoktur, öyle değil mi?" Şımarık bir çocuğu kandırmaya çalışır gibiydi doktorun sesi. "Kardeşinize ne kadar düşkün olduğunuzu biliyorum... Ama Bayan Ramy'ye burada olduğundan daha iyi bakılır orada. Sizin hem ona bakacak hem de işinizle ilgilenecek zamanınız yok. Bir masrafı olmayacak, anlıyorsunuzdur..."</p>

  <p>Ann Eliza yanıt vermedi. "Sizce kardeşimin hastalığı uzun sürecek, öyle mi?" diye sordu sonra.</p>

  <p>"Evet, büyük olasılıkla."</p>

  <p>"Çok mu hasta olduğunu düşünüyorsunuz?"</p>

  <p>"Eh, evet. Çok hasta."</p>

  <p>Doktorun yüzü daha da asılmıştı; acele etmenin ne demek olduğunu hiç bilmezcesine oturuyordu orada.</p>

  <p>Ann Eliza kemik düğmelerle inci düğmeleri ayıklamayı sürdürdü. Birden başını kaldırıp doktora baktı. "Ölecek mi?"</p>

  <p>Doktor elini şefkatle onun elinin üzerine koydu. "Biz bunu ağzımıza almayız, Bayan Bunner. İnsan becerisi mucizeler yaratır... Hastanede Bayan Ramy'nin her türlü olanağı olacak."</p>

  <p>"Nedir peki? Onu öldüren nedir?"</p>

  <p>Doktor duraksadı, dilinin ucuna kadar gelen bilimsel terminolojinin yerine koyabileceği bilinen bir sözcük aradı.</p>

  <p>"Bilmek istiyorum," diye ısrar etti Ann Eliza.</p>

  <p>"Evet, elbette; anlıyorum. Bakın, kardeşiniz son zamanlarda epeyce sıkıntı çekmiş, şimdi çok karmaşık nedenler var, onu tüketiyor, hızla tüketiyor. Hastanede..."</p>

  <p>"Ona evde bakarım," dedi Ann Eliza sakince.</p>

  <p>Doktor gittikten sonra bir süre daha düğmeleri ayıklamayı sürdürdü; sonra tepsiyi tezgâhın arkasındaki rafına geri koydu ve arka odaya geçti. Evelina'yı yastıklara dayanmış oturur buldu, yanakları kaygıdan al al olmuştu. Ann Eliza, kız kardeşinin omzundan kaymış olan şalı yukarı çekti.</p>

  <p>"Ne kadar uzun kaldın orada! Ne söyledi doktor?"</p>

  <p>"Ah, o gideli çok oldu... Bana bir reçete vermek için durdu sadece. Ben şu tepsideki düğmeleri ayıklıyordum. Bayan Mellins'in kızı hepsini birbirine karıştırmış."</p>

  <p>Evelina'nın gözlerinin üzerinde olduğunu hissetti.</p>

  <p>"Bir şey söylemiş olmalı: Ne dedi?"</p>

  <p>"Dikkatli olmanı söyledi, yataktan çıkmamalıymışsın, bir de verdiği şu yeni ilacı alacakmışsın."</p>

  <p>"İyileşeceğimi söyledi mi?"</p>

  <p>"Ama Evelina!"</p>

  <p>"Ne yararı var Ann Eliza? Beni kandıramazsın. Az önce kalkıp aynada kendime baktım; hastanede tıpkı bana benzeyen</p>

  <p>bir sürü insan görmüştüm, iyileşmediler, ben de iyileşmeyeceğim." Başını yastığa dayadı. "Pek umurumda da değil, yorgunum ben. Ama bir şey var Ann Eliza..."</p>

  <p>Ablası yatağa yaklaştı.</p>

  <p>"Sana anlatmadığım bir şey var. Üzülebileceğinden korktuğum için bugüne kadar anlatmadım, ama doktor öleceğimi söylüyorsa bunu sana anlatmalıyım." Durup öksürdü; Ann Eliza'ya, her öksürük kardeşinin kalan saatlerinin bir dakikasını çalıyor gibi geldi.</p>

  <p>"Şimdi sus, yorgunsun."</p>

  <p>"Yarın daha da yorgun olacağım sanırım. Bilmeni istiyorum. Yanıma otur, şuraya."</p>

  <p>Ann Eliza sessizce oturdu, kardeşinin ufalmış elini okşuyordu.</p>

  <p>"Ben Katoliğim, Ann Eliza."</p>

  <p>"Evelina, ah, Evelina Bunner! Katolik mi? Sen mi? Ah, Evelina, o mu yaptırdı bunu?"</p>

  <p>Evelina başını hayır anlamında salladı. "Bana kalırsa o dinsizdi; bu konuyu da hiç açmadı. Ama Bayan Hochmüller Katolikti, ben hastalanınca doktorun beni Katolik kilisesine bağlı bir hastaneye göndermesini sağladı, oradaki hemşireler bana öyle iyi davrandılar ki, rahip de gelip konuşuyordu benimle; onun söyledikleri sayesinde aklımı kaçırmaktan kurtuldum. Sanki her şeyi çok kolaylaştırıyordu o."</p>

  <p>"Ah, kardeşim, nasıl yapabildin bunu?" diye inledi Ann Eliza. Katolik dini hakkında, Katoliklerin o dine inandıkları dışında bir bilgisi yoktu; bu da başlı başına yeterli bir suçlamaydı. Ann Eliza'nın ruhsal isyanı onu dini inancının formalitelerinden uzaklaştırmamıştı, din değiştirme de onun gözünde hep namuslu insanların akıllarına getirmemeleri gereken günahlardan biri olmuştu,</p>

  <p>"Ve sonra bebek doğduğunda" diye devam etti Evelina, "cennete gidebilmesi için rahip onu hemen vaftiz etti; ondan sonra da görüyorsun işte, ben de Katolik olmalıydım."</p>

  <p>"Anlamıyorum.</p>

  <p>"Bebeğimin olduğu yere gitmem gerekmez mi? Katolikliği kabul etmeseydim onun yanına gidemezdim ki. Anlamıyor musun?"</p>

  <p>Ann Eliza konuşamadan oturdu, elini kardeşinin elinden çekti. Bir kez daha Evelina'nın yüreğinden atıldığını hissediyordu, onun sevgisinin dışına sürülmüştü.</p>

  <p>"Bebeğin yanına gitmeliyim," diye hararetle diretti Evelina.</p>

  <p>Ann Eliza söyleyecek şey bulamıyordu; sadece Evelina'nın ölmekte olduğunu hissedebiliyordu, kollarında bir yabancı olarak ölecekti. Ramy ve bir günlük ömrü olan bebek, onu ablasından sonsuza dek ayırmışlardı.</p>

  <p>Evelina yine söze başladı. "Durumum kötüleşirse bir rahip çağırmanı istiyorum. Bayan Mellins nerede bulacağını bilir, onun da Katolik olan bir teyzesi var. Bunu yapacağına söz ver."</p>

  <p>"Söz veriyorum," dedi Ann Eliza.</p>

  <p>Bundan sonra bu konuyu kapattılar; ama Ann Eliza kardeşinin boynundaki, safça düşünüp Ramy'den bir anı sandığı küçük siyah kesenin bir tür günah muskası olduğunu şimdi anlıyordu, Evelina'yı yıkarken ve giydirirken parmaklarım o keseye değdirmekten kaçınıyordu. O kese ona kardeşiyle yabancılaşmalarının şeytani aracı gibi geliyordu.</p>
</body>
</html>
