<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <link href="../Styles/styles.css" rel="stylesheet" type="text/css" />

  <title>İRLANDA</title>
</head>

<body>
  <p class="P_css__And__Spacing_After__And__Spacing_Before"><span class="C_current__and__no_bold">Almanya'ya varır varmaz Roger'ı görmek üzere derhal Münih'e giden Yüzbaşı Monteith, onu bu kadar hasta görünce şaşırmıştı. Ona karşı hayranlık duyuyor, büyük bir saygı gösteriyordu. İrlanda hareketi içinde hiç kimsenin onun durumunun bu kadar sallantıda olduğundan haberi olmadığını söyledi. Casement, sağlığı hakkında onlara bilgi vermesini yasaklayarak, onunla birlikte Berlin'e geri döndü. Monteith'i Şansölyeliğe ve Amirallik Dairesi'ne de tanıştırmıştı. Genç subay, derhal çalışmaya başlamak için sabırsızlıktan yerinde duramıyor, Tugay'ın geleceğiyle ilgili olarak, Roger’ın kalbinin derinliklerinde çoktan kaybettiği, demir gibi sağlam bir iyimserlik taşıyordu. Almanya'da kaldığı altı ay boyunca Robert Monteith, tıpkı Peder Crotty gibi, Roger için Tanrinın bir lütfü olmuştu. Her ikisi de Roger’ın, belki de onu deliliğe itecek olan bir yılgınlığın içine gömülmesini engellemişti. Bu din adamıyla subay birbirlerinden çok farklıydılar, ama yine de ikisinin de İrlanda'nın iki prototipini bedenleştirdiğini pek çok kez düşünmüştü Roger: Bunlardan biri aziz, biri de savaşçıydı. Onlarla konuşurken, Patrick Pearse'in bazı konuşmalarında mihrabı silahlarla özdeşleştirerek bu iki geleneğin, yani din şehitlerinin, mistiklerin, kahramanların ve savaşçıların kaynaşmasından, Eire'nin elini kolunu bağlayan zincirleri kıracak olan manevi ve fiziksel gücün doğacağım ileri sürdüğünü hatırlıyordu.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Birbirlerinden farklıydılar ama ikisinde de doğal bir saflık, cömertlik, kendini bütün gücüyle idealine verme yeteneği vardı; öyle ki Peder Crotty'yle Yüzbaşı Monteith'in kendisi gibi huzursuzluklar ve moral bozukluklarıyla vakit kaybetmediklerini gördükçe Roger, kendi kuşkularından ve değişkenliklerinden utanıyordu. Her ikisi de kendine bir yol çizmişti, yönlerini hiç değiştirmeden, engeller karşısında korkuya kapılmadan, sonunda kendilerini zaferin beklediğinden emin olarak o yolda yürüyorlardı: Tanrı kötülüklere galip gelecekti, İrlanda da zorbalara. "Onlardan ders al, Roger, onlar gibi ol," deyip duruyordu kendi kendine, dua okur gibi.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Robert Monteith, aynı zamanda ibadet eder gibi taptığı Tom Clarke'a çok yakın bir adamdı. Onun Great Britain Caddesi ile Sackville Caddesi'nin köşesindeki tütün büfesinden -yani gizli karargâhından- sanki "kutsal bir yermiş gibi söz ediyordu. Yüzbaşı'ya bakılırsa, bütün devrim stratejisini yeraltından yürüten kişi, pek çok İngiliz hapishanesine girip çıkarak hayatta kalmış o ihtiyar tilkiydi. Hayran olunmaya layık değil miydi? Bu ufak tefek, zayıf, kanaatkâr adam, hastalıkların ve yılların yıpratmış olduğu, bütün ömrünü İrlanda uğruna savaşmaya adamış, bunun için de on beş yıl hapis yatmış olan o emektar Tom Clarke, Dublin'in göbeğinde yoksul bir sokaktaki o küçücük dükkânında oturduğu yerden, İngiliz polisi tarafından yakalanmadan ülkenin bütün uçlarına ulaşan gizli bir askerî ve siyasi Örgüt olan İCÖ'yü kurmayı başarmıştı. Roger, örgütün gerçekten söylediği kadar oturmuş olup olmadığını sordu ona. Yüzbaşı'nın coşkusu sınırsızdı.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">"Bölüklerimiz, müfrezelerimiz, .mangalarımız, onların şifreleri, parolaları var," diye doğruladı, keyifli el kol hareketleriyle. "Avrupa'da bizimkinden daha yeterli ve motivasyonu yerinde olan bir başka ordu bulunduğundan kuşkuluyum, Sir Roger. Zerre kadar abartmıyorum."</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Monteith'e bakılırsa, hazırlıklar son aşamasına varmıştı. İsyanın patlak vermesi için eksik olan tek şey, Alman silahlarıydı.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Yüzbaşı Monteith derhal işe koyularak, Zossen'daki elli askeri eğitmeye ve örgütlemeye başlamıştı! Sık sık Limburg Kampı'na gidiyor, Tugay'ın aleyhinde olan öteki esirlerin direncini kırmaya çalışıyordu. Bir iki kişiyi kendi tarafına çekmeyi başarmıştı, ama esirlerin büyük bir çoğunluğu ona tümüyle düşmanca davranmayı sürdürüyordu. Bu durum Yüzbaşı'nın moralini bozmaktan uzaktı. Münih'e dönmüş olan Roger'a yazdığı heyecan dolu mektupları, o minicik Tugay hakkında yüreklendirici haberler veriyordu ona.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Aradan birkaç hafta geçtikten sonra Berlin'de bir sonraki görüşmelerinde, Charlottenburg'da Romen göçmenlerle dolu küçük bir lokantada baş başa akşam yemeği yemişlerdi. Yüzbaşı Monteith, cesaretini toplayıp karşısındakini gücendirmemek için sözlerine son derece dikkat ederek, ona birdenbire şöyle söylemişti:</span></p>

  <p class="P_css__And__Spacing_After__And__Spacing_Before"><span class="C_current__and__no_bold">"Sir Roger, beni her işe burnunu sokan saygısızın teki olarak görmeyin sakın. Ama bu şekilde devam edemezsiniz. Siz İrlanda için, bizim mücadelemiz için son derece önemlisiniz. Uğruna bunca şey yaptığınız idealleriniz adına size yalvarıyorum. Bir hekime görünün. Sinirleriniz berbat durumda. Bunda şaşılacak bir şey yok. Sorumluluğunuz ve endişeleriniz sizi mahvetmiş. Böyle olması kaçınılmazdı. Sizin yardıma ihtiyacınız var."</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Roger, ağzının içinde kaçamak birkaç kelime geveleyerek konuyu değiştirmişti. Ama Yüzbaşı'nın tavsiyesi onu korkutmuştu. Dengesizliği o kadar mı aşikârdı ki, her zaman öylesine saygılı ve ketum bir insan olan bu subay, ona böyle bir şey söylemeye cesaret edebilmişti? Roger, onun sözünü yabana atmadı .'Birkaç araştırmadan sonra, şehir dışında, Grunewald'de ağaçlarla derelerin arasında yaşamakta olan Doktor Oppenheim'ı ziyaret etmeye cesaret buldu. Doktor artık yaşlanmış bir adamdı, deneyimli ve kendinden emin göründüğünden Roger'a güven duygusu aşılamıştı. Yaptıkları iki uzun seansta Roger ona durumunu, sorunlarını, uykusuzluklarını ve korkularını anlattı. Mnemoteknik' birtakım deneylere ve ince eleyip sık dokuyan sorgulamalara girmek zorunda kalmıştı. En sonunda Doktor Oppenheim, bir sanatoryuma yatarak tedavi görmeye ihtiyacı olduğunu bildirdi. Bunu yapmazsa, akli durumu, zaten başlamış olan bozulma sürecini sürdürecekti. Doktor bizzat Münih'e telefon ederek, meslektaşı ve öğrencisi olan Doktor Rudolf von Hoesslin'den onun için bir randevu aldı.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Roger, Doktor Rudolf von Hoesslin'in kliniğine yatmamış, ama birkaç ay boyunca haftada birkaç kez orayı ziyarete gitmişti. Tedavi ona iyi gelmişti.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">"Kongo'da ve Amazonlar'da gördükleriniz ve burada yaptıklarınızdan sonra bu sorunları yaşamanızda şaşılacak bir şey görmüyorum," demişti psikiyatr. "Asıl dikkat çekici olan, aklınızı kaçırmamış ya da intihar etmemiş olmanız."</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Doktor henüz genç bir adamdı, müzik tutkunuydu, vejetaryen ve barış yanlısıydı. Bu savaşa da bütün savaşlara da karşıydı, günün birinde bütün dünyada -"Kant barışı" dediği- evrensel kardeşliğin kurulmasının, sınırların kalkmasının ve insanların birbirlerini kardeş olarak görmelerinin hayalini kuruyordu. Roger, Doktor Rudolf von Hoesslin'in seanslarından sakinleşmiş ve cesaret bulmuş olarak çıkıyordu. Ama iyiye gittiğinden pek emin değildi. O esenlik duygusu, yolunun üstünde sağlıklı, iyi kalpli ve idealist bir insana rastladığında hep sahip olduğu bir şeydi zaten.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Roger, bekleneceği gibi Robert Monteith'in Tugay' daki bütün askerlerin sevgisini kazanmış olduğu Zossen'a birkaç yolculuk yapmıştı. Yüzbaşı'nın zahmetli çabaları sonucu Gönüllülerin sayısı on kişi artmıştı. Yürüyüşler ve talimler harika gidiyordu. Ama Tugay'daki askerler, Alman askerleri ve subayları tarafından hâlâ esir muamelesi görüyor, kimi zaman rahatsız ediliyorlardı. Yüzbaşı Monteith, Roger'a söz verilmiş olduğu gibi, Tugay' daki askerlerin belli bir özgürlüğe sahip olmaları, arada bir kasabaya gidip bir barda bira içebilmeleri için Amirallik Dairesi nezdinde girişimlerde bulunmuştu. Onlar müttefik değiller miydi? Onlara neden hâlâ düşman gibi davranılıyordu? Ama bu girişimler o zamana kadar en küçük bir sonuç vermiş değildi.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Roger bu durumu protesto etti. Zossen Garnizonu'nun kumandanı olan General Schneider'la aralarında şiddetli bir tartışma geçmiş, disiplinsizlik gösteren, kavgaya yatkın olan, hatta kampın içinde hırsızlık yapan kimselere daha fazla özgürlük tanınamayacağı yanıtını almıştı. Monteith'e bakılırsa, bu suçlamalar yersizdi. Çekişmeler, tugaydaki askerlerin Alman muhafızlardan duydukları hakaretlerden başka bir şeyden kaynaklanıyor değildi.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Roger Casement'ın Almanya'da kaldığı son aylar, yetkililerle sürekli tartışmalar ve son derece büyük gerilimler içinde geçmişti. Aldatıldığı duygusu, Berlin'den ayrılana kadar büsbütün artmıştı. Reich'ın İrlanda'nın kurtuluşuyla ilgilendiği yoktu, İrlandalı ihtilalcilerle birlikte hareket etme düşüncesini asla ciddiye almış değildi; Şansölyelik ve Amirallik Dairesi, onun saflığından ve iyi niyetinden yararlanarak, yapmayı düşünmedikleri şeylere onu inandırmışlardı. İrlanda Tugayi'nin Mısır'daki İngilizlere karşı Türk Ordusu'yla birlikte çarpışmasını öngören, bütün ayrıntılarıyla üzerinde çalıştıkları proje, artık somutlaşmasına ramak kalmış gibi görünürken, herhangi bir açıklama yapılmadan başarısızlığa uğramıştı. Zimmermann, Kont Georg von Wedel, Yüzbaşı Nadolny ve planlara katkıda bulunmuş olan bütün subaylar, birdenbire kaypak ve kaçamak bir şekilde davranmaya başlamışlardı. Boş bahanelerle onunla görüşmekten kaçınıyorlardı. Onlarla konuşabildiğinde, hep son derece meşgul oluyorlar, kendisine ancak birkaç dakika ayırabiliyorlardı, Mısır sorunu onların yükümlülüğü altında değildi. Roger kaderine razı oldu: Tugay'ın, İrlandalıların sömürgeciliğe karşı mücadelesinde küçük bir sembolik güce dönüşmesi hayali suya düşmüştü.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">İşte o zaman, Almanya'ya hayranlık duyduğu zamanlardaki aynı hararetle, bu ülkeye karşı, gitgide, İngiltere'nin kendisinde uyandırmış olduğuna benzer, hatta belki de ondan büyük bir nefrete dönüşen bir hoşnutsuzluk duymaya başlamıştı. New York'taki avukat John Quinn'e yazdığı bir mektupta da, yetkililerden gördüğü kötü muameleleri anlattıktan sonra aynen öyle söylüyordu: "Durum böyle, sevgili dostum: Almanlardan o derece nefret eder oldum ki, burada ölmektense, İngiliz darağacını tercih ederim."</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Duyduğu öfke ve fiziksel rahatsızlıkları onu Münih'e geri dönmek zorunda bırakmıştı. Doktor Rudolf von Hoesslin, çok etkileyici bir gerekçe ileri sürerek Bavyera' da bir dinlenme yurduna yatmasını şart koşuyordu: "Asla iyileşemeyeceğiniz bir krizin eşiğindesiniz, dinlenip geri kalan her şeyi unutmanız gerek. Aksi takdirde olacak tek şey, aklınızı kaçırmanız ya da sizi ömrünüzün geri kalanında işe yaramaz bir adama dönüştürecek bir sinir krizi geçirmenizdir."</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Roger, onun tavsiyesine kulak verdi. Birkaç gün boyunca hayatı öyle huzurlu bir dönem içine girmişti ki kendini hafiflemiş hissediyordu. Uyku ilaçlan onu günde on ya da on iki saat uyutuyordu. Sonra, bitmek bilmeyen bir kışın hâlâ soğuk olan sabahlarında, bir akçaağaç ve dişbudak ormanının içinde uzun yürüyüşlere çıkıyordu. Sigara ve içkiyi bıraktırmışlardı ona, vejetaryen rejimine uygun hafif yemekler yiyordu. Ne kitap okuyacak hali vardı ne de yazı yazacak. Kendini bir hayalet gibi hissederek, zihni bomboş, saatlerce öylece oturuyordu.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">1916 Mart ayı başlarında güneşli bir sabah, Robert Monteith onu bu uyuşukluktan ansızın çıkarmıştı. Konunun önemi nedeniyle Yüzbaşı, onu görmeye gelmek için Alman hükümetinden izin almayı başarmıştı. Hâlâ edindiği izlenimin etkisi altındaydı, kekeleyerek konuşuyordu:</span></p>

  <p class="P_css__And__Spacing_After__And__Spacing_Before"><span class="C_current__and__no_bold">"Bir koruma gelip beni Zossen Kampı'ndan alarak Berlin'e, Amirallik Dairesi'ne götürdü. Aralarında iki de general bulunan yüksek rütbeli subaylardan büyük bir grup beni orada bekliyordu. Bana şunu bildirdiler: 'İrlanda Geçici Komitesi, ayaklanmanın 23 Nisan günü yapılmasını kararlaştırmıştır.' Yani bir buçuk ay içinde."</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Roger yataktan fırlamıştı. Yorgunluğu bir anda yok olmuş gibi hissediyordu, kalbi şiddetle çalınan bir davula dönüşmüştü sanki. Konuşamıyordu.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">"Tüfekler, piyade ve topçu subayları, mitralyözler, mühimmat istiyorlar," diye devam etti Monteith, heyecandan şaşkın bir halde. "Gemi bir denizaltının koruması altında olacakmış. Silahlar Paskalya'daki pazar günü gece yarısı sularında, County Kerry'de Tralee Körfezi'ndeki Fenit'e ulaşmalıymış."</span></p>

  <p class="P_css__And__Spacing_After__And__Spacing_Before"><span class="C_current__and__no_bold">"Öyleyse Almanların silahlı harekâtını beklemeyecekler” diyebildi sonunda Roger. Katliam olacağını, Liffey'in sularını kızıla boyayacak oluk gibi kan akacağını düşünüyordu.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">"Mesajda sizin için bir talimat da vardı, Sir Roger," diye ekledi Monteith. "Yeni İrlanda Cumhuriyeti'nin büyükelçisi olarak Almanya'da kalmalıymışsınız."</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Roger, bitkin bir halde bir kez daha yatağa yığılmıştı. Arkadaşları, planlarını Alman hükümetinden önce ona bildirmemişlerdi. Üstelik, Patrick Pearse'le Joseph Plunkett'in hoşuna giden o şiddet eylemlerinin biriyle kendilerini ölüme yollarlarken onun burada kalmasını emrediyorlardı. Yoksa kendisine güvenmiyorlar mıydı? Bunun başka bir açıklaması yoktu. Alman istilasıyla eşzamanlı olarak yapılmayacak bir ayaklanmaya karşı olduğunu bildiklerinden, onun orada, İrlanda'da, kendilerine ayak bağı olacağını düşünüyorlar, bu isyanın ve bu kan gölünün büsbütün uzaklaştıracağı ve olanaksız kılacağı bir Cumhuriyet'in büyükelçisi olmak gibi tuhaf bir görevle, kollarını kavuşturmuş olarak burada kalmasını yeğliyorlardı.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Monteith, hiç sesini çıkarmadan bekliyordu.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">"Derhal Berlin'e gidiyoruz, Yüzbaşı," dedi Roger, yeniden toparlanarak. "Giyiniyorum, valizimi hazırlıyorum ve ilk trenle yola çıkıyoruz."</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Öyle de yapmışlardı. Roger, Doktor Rudolf von Hoesslin'e alelacele birkaç satırlık teşekkür yazmaya vakit bulabilmişti. O uzun yolculuk boyunca, arada bir Monteith'le fikir alışverişinde bulunmak için kısa aralar vererek, hiç durmadan kafa patlatıyordu. Berlin'e vardığında, hareket tarzını net olarak biliyordu artık. Kişisel sorunları ikinci planda kalmıştı. Öncelik, bütün enerjisini ve zekâsını arkadaşlarının istediklerini sağlamaya yönlendirmekteydi: Onlar tüfek, cephane ve askerî harekâtları ehil bir şekilde yönetebilecek Alman subayları istiyorlardı. İkincisi, silah yüküyle birlikte kendisi de İrlanda'ya doğru yola çıkmalıydı. Orada arkadaşlarını beklemeleri için ikna edebilirdi; biraz daha vakit kazanırlarsa, Avrupa'daki savaş ayaklanma için daha uygun koşullar yaratabilirdi. Üçüncüsü, İrlanda Tugayı'na yazılmış olan o elli üç kişinin İrlanda'ya gönderilmesini engellemeliydi. Kraliyet Donanması tarafından yakalanacak olurlarsa, İngiliz hükümeti onları "vatan haini" diye hiç düşünmeden idam ederdi. Monteith, ne yapmak istediğine tam bir özgürlük içinde kendisi karar verecekti. Onu tanıdığı kadarıyla, hayatını adamış olduğu dava uğruna arkadaşlarıyla birlikte ölmeye gideceğinden emindi.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Berlin'de her zamanki gibi Eden Oteli'ne yerleşmişlerdi. Ertesi sabah yetkililerle görüşmelere başladılar. Toplantılar, Amirallik Dairesi'nin o köhne ve çirkin binasında yapılıyordu. Yüzbaşı Nadolny onları kapıda karşılıyor, her zaman Şansölyelik'ten görevlilerin ve subayların bulunduğu bir salona götürüyordu. Yeni yeni yüzler eski tanıdıkların arasına karışıyordu. Daha ilk baştan, Alman hükümetinin ihtilalcilere danışmanlık yapmak üzere subay göndermeyi reddettiğini bildirmişlerdi onlara.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Buna karşılık silah ve cephane konusunu kabul etmişlerdi. Saatler ve günler boyunca, bunların saptanan yere belli bir tarihte varmalarının en güvenli yolunun ne olacağını hesaplayarak incelemelerde bulundular. En sonunda kargonun, hacizli bir İngiliz gemisiyken yenilenip boyanmış, Norveç bandırası taşıyacak Aud gemisiyle gönderilmesine karar verilmişti. Ne Roger ne Monteith ne de Tugay'daki askerlerden herhangi biri Aud'la yolculuk edeceklerdi. Bu konu tartışmalara yol açmıştı, ama Alman hükümeti boyun eğmedi: Gemide İrlandalıların bulunması, gemiyi Norveç bandıralı gibi gösterme hilesini tehlikeye atar, hile meydana çıkacak olursa Reich, uluslararası kamuoyu önünde zor durumda kalırdı. Bunun üzerine Roger’la Monteith, kendilerinin silahlarla aynı zamanda ama onlardan ayrı olarak İrlanda'ya gitmelerinin sağlanmasını istediler. Saatlerce süren öneriler ve karşı öneriler sırasında Roger, kendisi de oraya giderse, arkadaşlarını savaşın Alman tarafına meyletmesini beklemeye, çünkü o koşullar altında Ayaklanma'nın Alman donanması ve piyadesinin bir harekâtına paralel olarak düzenlenebileceğine ikna edebileceğini söyleyerek, onları razı etmeye çalışıyordu. En sonunda Amirallik Dairesi, Casement'la Monteith'in İrlanda'ya gitmelerini kabul etmişti. Bu yolculuğu bir denizaltıyla yapacaklar, Tugay'daki arkadaşlarının temsilcisi olarak yanlarında bir de asker götüreceklerdi.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Roger’ın, İrlanda Tugayi'nin Ayaklanma'ya katılmak üzere onlarla birlikte gitmesini reddetmesi, Almanlarla şiddetli çatışmalara girmesine neden olmuştu. Ama o, Tugay'daki askerlerin, dövüşerek ölme fırsatını bile bulamadan, apar topar idam edilmelerini istemiyordu. Onun yüklenebileceği bir sorumluluk değildi bu.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">7 Nisan günü, Alman kumandanlığı, gidecekleri denizaltının hazır olduğunu bildirmişti Roger'a. Yüzbaşı Monteith, Tugay'ı temsil etmek üzere Çavuş Daniel Julian Bailey'i seçmişti. Ona Julian Beverly adını taşıyan sahte kâğıtlar vermişlerdi. Kumandanlık, ihtilalcilerin elli bin silah istemiş olmalarına rağmen, yirmi bin tüfek, on mitralyöz ve beş bin merminin, belirtilen günde, gece saat ondan itibaren, Tralee Körfezi'ndeki Innistooskert Adası'nın kuzeyinde olacağını Casement'a doğrulamıştı: İki yeşil ışıkla kendini belli edecek olan bir kılavuz botu ya da sandalı gemiyi orada bekliyor olacaktı.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Ayın 7'sinden gidecekleri güne kadar, Roger gözünü kırpmamıştı. Kısa bir vasiyetname yazarak, ölecek olursa bütün yazışmalarının ve kâğıtlarının, "öbür dünyaya göçtükten sonra adımı temize çıkaracak bir anı kitabı" hazırlayabilmesi için, "olağanüstü adil ve soylu bir kişi olan" Edmund D. Morel'e verilmesini istedi.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Tıpkı Roger gibi, Ayaklanma'nın ingiliz Ordusu tarafından bastırılacağını sezinlemekte olan Monteith, yola çıkmak için sabırsızlıktan yerinde duramıyordu. Yakalanacak olurlarsa diye istemiş oldukları zehri Yüzbaşı Boehm'in kendilerine verdiği gün, birkaç saat boyunca baş başa konuşmuşlardı. Alman subay, bu zehrin Amazonlardan gelme curare] olduğunu anlatmıştı. Etkisini anında gösterirdi. "Curare benim eski bir tanıdığımdır," demişti Roger, gülümseyerek. "Gerçekten de Putumayo' dayken, uçları bu zehre batırılmış oklarıyla yerlilerin kuşları havada felce uğrattıklarını görmüştüm." Roger’la Yüzbaşı, daha sonra civardaki kneipe'lerden birinde bira içmeye gitmişlerdi.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">"Tugay'dakilerle vedalaşmadan, hiçbir açıklama yapmadan yola çıkmamızın, sizi de benim kadar üzdüğünü tahmin ediyorum," demişti Roger.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">"Bunun acısını vicdanımda her zaman taşıyacağım," diye başını sallamıştı Monteith. "Ama bu yerinde bir karar. Ayaklanma, bir haber sızması tehlikesini göze alamayacağımız kadar önemli."</span></p>

  <p class="P_css__And__Spacing_After__And__Spacing_Before"><span class="C_current__and__no_bold">"Ayaklanma'yı durdurabileceğime inanıyor musunuz?"</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Subay, olumsuz anlamda başını salladı.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">"İnanmıyorum, Sir Roger. Ama siz orada çok saygı gören bir kişisiniz, belki de gerekçeleriniz kabul görür. Her ne olursa olsun, İrlanda'da olanları anlamak zorundasınız. Çok uzun yıllardan beri buna hazırlanıyorlar. Yıllar demişim. Yüzyıllar desem daha iyiydi. Daha ne zamana kadar tutsak bir ulus olmayı sürdüreceğiz? Hem de yirminci yüzyılda. Üstelik, bu savaş sayesinde, İngiltere'nin İrlanda'da en zayıf olduğu anın bu olduğuna hiç kuşku yok."</span></p>

  <p class="P_css__And__Spacing_After__And__Spacing_Before"><span class="C_current__and__no_bold">"Ölümden korkmuyor musunuz?"</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Monteith omuzlarını silkti.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">"ölümle kaç kere burun buruna geldim. Güney Afrika'da, Boer Savaşı sırasında öyle çok kişinin ölümünü yakından gördüm ki. Herhalde hepimiz Ölümden korkarız. Ama ölmek var, ölmek var, Sir Roger. Vatanı için savaşırken ölmek de, ailesi ya da inancı uğruna ölmek kadar şerefli bir şey. Sizce de öyle değil mi?"</span></p>

  <p class="P_css__And__Spacing_After__And__Spacing_Before"><span class="C_current__and__no_bold">"Evet, öyle," diye başını salladı Casement. "Öyle bir durumda kalırsak, sindirilmesi zor olması gereken bu Amazon zehrini içmek yerine, umarım öyle ölürüz."</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Yola çıkmalarının arifesinde Roger, Peder Crotty'yle vedalaşmak için birkaç saatliğine Zossen'a gitti. Kampa girmemişti. Dominiken rahibini çağırtmış, artık yeşillenmeye başlamış olan köknar ve kayın ormanının içinde uzun bir yürüyüşe çıkmışlardı. Peder Crotty, Roger’ın kendisine gizli kaydıyla anlattıklarını, tek bir kere bile sözünü kesmeden, sessizce dinlemişti. Konuşmasını bitirince, Rahip onu kutsamış, sonra da uzun bir süre sessiz kalmıştı.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">"Ayaklanma'nın fiyaskoyla sonuçlanmaya mahkûm olduğunu düşünerek İrlanda'ya gitmek, intihar etmenin bir başka biçimi," demişti Rahip, sanki yüksek sesle düşünür gibi.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">"Ben Ayaklanma'yı engelleme niyetiyle oraya gidiyorum, Peder. Tom Clarke'la, Joseph Plunkett'le, Patrick Pearse'le, yöneticilerin hepsiyle konuşacağım. Bu fedakârlığın yararsız olduğunu düşünmeme neden olan gerekçeleri görmelerini sağlayacağım. Bağımsızlığı hızlandırmak yerine onu geciktirecektir. Hem de..."</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Gırtlağının düğümlendiğini hissederek sustu.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">"Neyiniz var, Roger? Biz dostuz, ben size yardım etmek için buradayım. Bana açılabilirsiniz."</span></p>

  <p class="P_css__And__Spacing_After__And__Spacing_Before"><span class="C_current__and__no_bold">"Aklımdan çıkaramadığım bir düşünce var kafamın içinde, Peder Crotty. Ailelerini korkunç misillemelere maruz bırakarak sefalet içinde geride bırakıp ölmeye giden o idealistlerle vatanseverler, hiç değilse ne yaptıklarının bilincindeler. Ama ben hep kimleri düşünüyorum, biliyor musunuz?"</span></p>

  <p class="P_css__And__Spacing_After__And__Spacing_Before"><span class="C_current__and__no_bold">1910 yılında, Patrick Pearse'in iki dilde eğitim yapan St. Enda's Okulu'nun bulunduğu, Dublin'in banliyösünde Rathfarnham Mahallesi'ndeki The Hermitage'da bir sohbet toplantısına gittiğini anlattı ona. Öğrencilerle konuştuktan sonra, son sınıf öğrencileri arasından Gaelce en iyi kompozisyonu yazana ödül olarak verilmesi için, Amazonlar'daki yolculuğundan saklamış olduğu bir nesneyi - Huitotoların üfleyerek ok atmakta kullandıkları bir kamışı- onlara bırakmıştı. Oradaki onlarca gencin, İrlanda düşüncesiyle nasıl kendilerinden geçtiklerini, İrlanda'nın tarihini, kahramanlarını, azizlerini, kültürünü hatırlarken gösterdikleri o vatanseverlik sevgisini ve Keklerin eski şarkılarını söylerken kapıldıkları o ilahî esrime duygusunu görmek, onu müthiş etkilemişti. Aynı zamanda, o ateşli vatanseverliğin yanı sıra, okulda egemen olan o derin Katolik ruhundan da etkilenmişti: Pearse, tıpkı kendisi, kardeşleri Willie'yle Margaret ve St. Enda's Okulu'nun öğretmenleri gibi, gençlerde de o iki duygunun birbirinin içinde erimesini ve yekvücut olmasını sağlamıştı.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">"O gençlerin hepsi, kendilerini ölüme atacaklar, top ateşiyle birer et yığınına dönüşecekler, Peder Crotty. Ellerinde kullanmasını bile bilmedikleri tüfeklerle ve tabancalarla ölecekler. Onlar gibi yüzlerce, binlerce masum insan, dünyanın en güçlü ordusunun toplarına, mitralyözlerine, subaylarına ve askerlerine meydan okuyacaklar. Sonuçta hiçbir şey elde etmemek için. Bu korkunç bir şey değil mi?"</span></p>

  <p class="P_css__And__Spacing_After__And__Spacing_Before"><span class="C_current__and__no_bold">"Elbette ki korkunç, Roger," diye başını salladı din adamı. "Ama belki de hiçbir şey elde edemeyecekleri doğru değildir."</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Yine uzun bir sessizlik olmuş, sonra duygulanarak, acı içinde, ağır ağır konuşmayı sürdürmüştü.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">"İrlanda, dinine son derece bağlı Hıristiyan bir ülke, bunu biliyorsunuz. Belki de işgal altında bir ülke olarak bu özel durumu nedeniyle, İsa'nın mesajına başkalarından daha açık olmuştur. Ya da Aziz Patrick gibi müthiş inandırıcı misyonerlerimiz ve havarilerimiz olduğundan, iman orada başka yerlerde olduğundan daha fazla kök salmıştır. Bizim dinimiz, Özellikle acı çeken insanlar içindir. Hor görülenler, açlık çekenler, yenilgiye uğrayanlar için. Bu iman, bizi ezen o güce rağmen, bir ülke olarak parçalanmamıza engel olmuştur. Bizim dinimizde en önemli şey şehitlik mertebesidir. Kendini feda etmek, kendini kurban etmektir. İsa da bunu yapmadı mı? Bedenleşerek en korkunç zulümlere maruz kaldı. İhanetlere, işkencelere uğradı, çarmıhta ölmeye mahkûm oldu. Bütün bunlar hiçbir işe yaramadı mı, Roger?"</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Roger, Pearse'ie Plunkett'i ve özgürlük savaşının bir yurttaşlık görevi olduğu kadar, Tanrı yolunda bir mücadele de olduğuna inanmış o gençleri hatırlamıştı.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">"Ne demek istediğinizi anlıyorum, Peder Crotty. Pearse'ie Plunkett gibi insanların, hatta gerçekçi ve pratik bir insan olarak tanınan Tom Clarke gibilerin, Ayaklanma'nın bir fedakârlık olduğunu bildiklerini ben de biliyorum. Kendilerini ölüme atarak, İrlandalıların bütün enerjilerini harekete geçirecek bir simge yaratacaklarından emin onlar. Ben onların bu özveri isteğini anlıyorum. Ama onların deneyiminden ve bilincinden yoksun olan insanları, sırf örnek olmak için katledileceklerini bilmeyen o gençleri peşlerinden sürüklemeye hakları var mı?"</span></p>

  <p class="P_css__And__Spacing_After__And__Spacing_Before"><span class="C_current__and__no_bold">"Dedim ya, onların yaptıklarına hayranlık duymuyorum, Roger," diye mırıldandı Peder Crotty. "Şehit düşmek, bir Hıristiyan'ın tevekkülle kabul ettiği bir şeydir, ulaşmak istediği bir emel değil. Ama Tarih, insanlığın bu şekilde, örnek davranışlar ve özveriler sayesinde ilerlemesini mümkün kılmamış mıdır? Her neyse, şu anda beni asıl kaygılandıran sizsiniz. Yakalanacak olursanız, savaşmaya fırsatınız olmaz. Vatana ihanetten yargılanırsınız."</span></p>

  <p class="P_css__And__Spacing_After__And__Spacing_Before"><span class="C_current__and__no_bold">"Ben bu işe girdim bir kere, Peder Crotty, ilkelerime bağlı kalıp işi sonuna kadar götürmek zorundayım. Size borçlu olduğum her şey için minnetimi asla yeterince gösteremem. Sizden beni kutsamanızı isteyebilir miyim?"</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Diz çökmüş, Peder Crotty onu kutsadıktan sonra kucaklaşarak vedalaşmışlardı.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Peder Carey ile Peder MacCarroll hücresine girdiklerinde, Roger, daha önce istemiş olduğu kâğıtla kalemi ve mürekkebi çoktan almış, hiç eli titremeden, hiç duraksamadan, iki kısa mektubu bir çırpıda yazmıştı bile. Biri kuzini Gertrude'a hitaben yazılmıştı, öteki de dostlarına yazdığı ortak bir mektuptu. Gee'ye yazdığı mektupta, onu ne kadar çok sevmiş olduğunu ve belleğinde onunla ilgili ne kadar güzel anıları olduğunu söyleyen duygu yüklü birkaç cümleden sonra, şöyle diyordu: "Aziz Stephen günü olan yarın, aradığım ölümü bulacağım. Umarım Tanrı hatalarımı bağışlar, dileklerimi kabul eder." Arkadaşlarına yazdığı mektup da aynı trajik havayı taşıyordu: "Hepinize en son mesajım, sursum corda</span><a id="ref_footnotebookmark_start_158_3"></a><span class="C_Comment_Content"><a href="#ref_footnotebookmark_end_158_3">[3]</a></span> <span class="C_current__and__no_bold">demek olacak. Hayatımı elimden alacak olanlara ve onu kurtarmaya çalışanlara en iyi dileklerimi sunuyorum. Onların hepsi artık benim kardeşlerim."</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Her zaman koyu renkler giyen cellat Mr. John Ellis, yanında kendini Robert Baxter olarak tanıtan, sinirli ve korkmuş görünen genç yardımcısıyla birlikte gelerek onun ölçülerini -boyunu, ağırlığını, boynunun ölçüsünü- almış, büyük bir doğallıkla, bunun darağacının yüksekliğini ve ipin sağlamlığını saptamak için yapıldığını açıklamıştı. Bir yandan yardayla ölçü alıp küçük bir deftere not ederken, bu işinin dışında, Rochdale'de berber olarak mesleğini sürdürdüğünü, müşterilerinin işiyle ilgili sırlan onun ağzından almaya çalıştıklarını, ama kendisinin bu konuda tam bir sfenks olduğunu anlatıyordu. Roger çekip gittiklerine memnun olmuştu.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Az sonra bir nöbetçi ona, sansür tarafından gözden geçirilmiş olan son mektup ve telgraflarını getirdi. Bunlar tanımadığı insanlardan geliyordu: Ona şans diliyorlar ya da hakaret ederek vatan haini olduğunu söylüyorlardı. Onlara şöyle bir göz atarken, uzun bir telgraf dikkatini çekmişti. Kauçuk tüccarı Julio C. Arana'dan geliyordu. Manaos'tan yollanmış, hatalarla dolu olduğunu Roger’ın bile fark edebildiği bir İspanyolcayla yazılmıştı. Ona "Putumayo'da işlediği, yalnızca İlahî Adalet tarafından bilinen günahlarını, insanlardan oluşan bir mahkemenin karşısında itiraf ederek adaleti yerine getirmesini" tavsiye ediyordu. "Sırf unvan ve servet sahibi olmak" amacıyla, "olayları uydurmakla ve asla gerçekleşmemiş bilinçsiz birtakım hareketleri doğrulasınlar diye Barbadosluları etkilemiş olmakla" suçluyordu onu. Telgraf şöyle sona eriyordu: "Sizi bağışlıyorum, ama sizin de adil davranarak, hiç kimsenin sizden daha iyi bilemeyeceği gerçekleri şimdi artık olduğu gibi ve içtenlikle açıklamanız gerekmektedir." "Bu telgrafı avukatları değil, kendisi kaleme almış," diye düşündü Roger.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Kendini sakin hissediyordu. Günler ve haftalar önce birdenbire ürpertiler geçirmesine ve sırtının buz gibi olmasına yol açan korkusu tamamen dağılmıştı. Patrick Pearse'in, Tom Clarke'ın, Joseph Plunkett'in, James Connolly'nin ve İrlanda'nın özgür olması için nisan ayındaki o hafta kendilerini feda etmiş olan bütün öteki yiğit insanların hiç kuşkusuz yaptıkları gibi, ölüme soğukkanlılıkla gideceğinden emindi. Kendini sorunlardan ve üzüntülerden arınmış, Tanrı'yla meselelerini yoluna koymaya hazır hissediyordu.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Peder Carey ile Peder MacCarroll, son derece ciddi bir tavırla gelerek, sevgiyle el sıkıştılar onunla. Peder MacCarroll, onu üç dört kez görmüş, ama çok az konuşmuştu. İskoçyalıydı; burnunda, yüzündeki ifadeye komik bir hava veren küçük bir tik vardı. Oysa Roger, Peder Carey'e kendini yakın hissediyordu. Thomas à Kem-pis'in Imitatio Christi adlı kitabını ona geri verdi.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">"Bunu ne yapacağımı bilemiyorum, siz birine hediye edin. Pentonville Hapishanesi'nde okumama izin verdikleri tek kitaptı o. Bana çok iyi arkadaşlık etti. Günün birinde Peder Crotty'yle iletişim kuracak olursanız, ona haklı olduğunu söyleyin. Thomas à Kempis, aynı onun bana söylediği gibi, bilgelikle dolu, yalın, evliya gibi bir adammış."</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Peder MacCarroll, Sheriff'in onun sivil giysileriyle uğraşmakta olduğunu, birazdan getireceğini söyledi. Hapishanenin deposunda kirlenip hırpalanmış, Mr. Stacey temizlenip ütülenmesiyle bizzat meşgul olmuştu.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">"O çok iyi bir adam," dedi Roger. "O da tek oğlunu savaşta kaybetmiş, acısından hayata küsmüş." Bir an durakladıktan sonra, artık Katolik dinine dönmesi üzerine yoğunlaşmalarını istedi.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">"Dönme değil, yeniden katılma," diye bir kez daha hatırlattı Peder Carey. "O kadar sevdiğiniz ve yakında yeniden göreceğiniz annenizin kararıyla, siz zaten her zaman Katoliktiniz, Roger."</span></p>

  <p class="P_css__And__Spacing_After__And__Spacing_Before"><span class="C_current__and__no_bold">O daracık hücre, içerideki üç kişiyle birlikte daha da daralmış gibi görünüyordu. Diz çökecek yer zorlukla bulabildiler. Yirmi otuz dakika boyunca dua ettiler, önceleri sessizce, daha sonra yüksek sesle, Babamız İsa duasıyla Meryem Ana duasını okuyorlar, duaların başını din adamları başlatıyor, sonunu Roger getiriyordu.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Sonra, Peder Carey Roger Casement'a günah çıkartsın diye, Peder MacCarroll çekildi. Din adamı yatağın kenarına oturmuş, Roger, gerçek ya da sözde günahlarını uzun uzadıya sayıp dökerken başlangıçta diz çökmeyi sürdürmüştü. Kendini tutmak için yaptığı bütün çabalara rağmen ilk hıçkırıkları duyulunca, Peder Carey onu yanına oturttu. Bu son tören böylelikle sürüp giderken, Roger konuştukça, açıkladıkça, hatırladıkça, sorular sordukça, gerçekten de annesine gittikçe daha yaklaştığını hissediyordu. Bir anlığına, Anne Jephson'ın o ince uzun siluetinin bedenselleşerek zindanın kırmızımsı tuğla duvarının içinde gözden kaybolduğu izlenimine kapılır gibi olmuştu.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Roger, hiç hatırlamadığı kadar çok ağlamıştı; gözyaşlarını tutmaya artık çalışmıyordu, çünkü onlarla birlikte gerginliklerinden ve acılarından kurtuluyor, yalnızca ruhu değil, aynı zamanda bedeni de daha hafiflemiş gibi geliyordu. Peder Carey, hiç sesini çıkarmadan ve kıpırdamadan, onun konuşmasını dinliyordu. Ara sıra bir soru soruyor, bir gözlemde bulunuyor, onu rahatlatacak kısa bir yorum yapıyordu. Günahlarının karşılığını bildirdikten ve bağışladıktan sonra onu kucakladı, "Evinize yeniden hoş geldiniz, Roger," dedi.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Çok kısa bir süre sonra hücrenin kapısı yeniden açıldı, peşinde Sheriff'le birlikte Peder MacCarroll girdi yine. Mr. Stacey koyu renkli giysisini, yakalı beyaz gömleğini, boyunbağıyla yeleğini, Peder MacCarroll da potinleriyle çoraplarını getirmişti. Old Bailey Mahkemesi onu darağacında idama mahkûm ettiği gün Roger’ın üstünde olan kıyafetti bu. Giysileri tertemiz yıkanmış ve ütülenmiş, ayakkabıları boyanıp parlatılmıştı.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">"Nezaketinize çok müteşekkirim, Sheriff."</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Mr. Stacey başını salladı. Yüzü şişkin ve her zamanki gibi kederliydi. Ama bu kez gözlerinin içine bakmaktan kaçınıyordu.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">"Bunları giymeden önce banyo yapabilir miyim, Sheriff? Bu iğrenç bedenimle onları kirletmek yazık olur."</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Mr. Stacey, bu kez yüzünde onunla suç ortaklığından gelen hafif bir tebessümle başını salladı. Sonra odadan dışarı çıktı.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Üçü yan yana sıkışarak o daracık yatağa oturabildiler. Kimi zaman susarak, kimi zaman dua ederek, bazen de konuşarak öylece oturdular. Roger onlara çocukluğundan, Dublin'deki ilk yıllarından, Jersey'den, İskoçya' da dayılarının yanında kardeşleriyle birlikte geçirdikleri tatillerden söz etti. Peder MacCarroll, İskoçya'daki tatillerinin o zaman çocuk olan Roger için Cennet'e benzediğini, yani bir saflık ve mutluluk dönemi olduğunu duyduğuna sevinmişti. Roger, annesiyle dayılarının kendisine öğretmiş oldukları çocuk şarkılarının bazılarını hafif sesle mırıldanarak söyledi, Yüzbaşı Roger Casement'ın keyfi yerinde olduğu zamanlar kendisiyle kardeşlerine anlattığı, Hindistan'daki o hafif süvarilerin kahramanlıklarıyla, ne hayallere kapıldığını da hatırlıyordu.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Sonra sözü onlara bırakarak, nasıl olup da din adamı olduklarını anlatmalarını istedi. Gönülde duyulan bir istekle mi girmişlerdi rahip okuluna, yoksa pek çok İrlandalı din adamının başına geldiği gibi, içinde bulundukları koşullar, açlık, yoksulluk, bir eğitime erişme isteği mi onları oraya itmişti? Peder MacCarroll, daha kendini bilmeden yetim kalmıştı. Çocuğu yanlarına alan yaşlı akrabaları, onu bölge kilisesinin küçük okuluna yazdırmışlar, orada onunla ilgilenen rahip de, doğuştan rahiplik yeteneğine sahip olduğuna ikna etmişti onu.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">"Buna inanmaktan başka ne yapabilirdim?" diye düşüncesini açıkladı Peder MacCarroll. "Doğrusu, rahip okuluna pek de inanarak girmemiştim. Tanrı'nın çağrısı sonradan, yüksek eğitimim sırasında geldi. İlahiyat beni çok ilgilendiriyordu. Hayatımı öğrenime ve eğitime adamayı isterdim. Ama, bilirsiniz ya, neye niyet, neye kısmet."</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Peder Carey'in durumuysa bambaşkaydı. Limerick' te hali vakti yerinde olan ailesi, yaptıklarından çok, sözde Katolik' ti, bu yüzden de kendisi dindar bir çevrede büyümemişti. Buna rağmen daha çok gençken içinde Tanrı çağrısını duymuştu, belki de bunda belirleyici olan bir olayı da hatırlıyordu. On üç on dört yaşlarındayken, bir Okaristi Kongresi'nde konuşan misyoner Peder Aloyssus'dan, yanlarında hayatının yirmi yılını geçirmiş olduğu rahiplerle rahibelerin Meksika ve Guatemala'nın el değmemiş ormanlarında gerçekleştirdikleri işleri dinlemişti.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">"O kadar iyi bir hatipti ki, gözlerimi kamaştırmıştı," dedi Peder Carey. "Onun yüzünden hâlâ bu işin içindeyim. Bir daha da onu ne gördüm ne de haberini aldım. Ama onun sesini, o coşkusunu, güzel konuşma yeteneğini, upuzun sakalını hâlâ hatırlarım. Adının Peder Aloyssus olduğunu da."</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Her zamanki basit yemeğini -etsuyu, salata ve ek-meği- getirmek için hücrenin kapısını açtıklarında Roger, saatlerden beri konuştuklarını fark etmişti. Akşamın alacakaranlığı sönmeye yüz tutmuş, küçük pencerenin kalın demirlerinde hafif bir güneş ışığı hâlâ parlasa da, artık gece olmaya başlamıştı. Yemeği geri çevirerek yalnızca küçük su şişesini alıkoydu.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">İşte o sırada, Afrika'ya yaptığı ilk gezilerinden birinde, Kara Kıtada'ki ilk yılında, adını unuttuğu bir kabilenin (acaba Bangiler miydi?) küçücük köyünde birkaç gece geçirdiğini hatırladı. Bir tercümanın yardımıyla köy sakinlerinden birkaçıyla sohbet etmişti. Böylelikle, topluluktaki yaşlıların, öleceklerini hissedince, üç beş parça eşyalarını bir çıkın yaparak, sessizce, hiç kimseyle vedalaşmadan, kimseye görünmemeye çalışarak ormanın içlerine sokulduklarını öğrenmişti. Sakin bir yer, bir gölün ya da ırmağın kıyılarında küçük bir kumsal, ulu bir ağaç gölgesi, kayalık bir tepe arıyorlardı. Hiç kimseyi rahatsız etmeden ölümü beklemek üzere oraya uzanıyorlardı.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">İki rahip, Carey ve MacCarroll, geceyi onun yanında geçirmeyi istiyorlardı ama Roger razı olmadı. Kendini iyi hissettiği, son üç aydaki halinden daha sakin olduğu güvencesini verdi onlara. Yalnız kalıp dinlenmeyi tercih ediyordu. Doğruydu da. Onun serinkanlılığını gören din adamları, ayrılıp gitmeye razı oldular.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Onlar çıkınca Roger, Sheriff'in bırakmış olduğu giyim eşyalarına uzun uzun bakakaldı. Garip bir nedenle, 21 Nisan gününün o ıssız sabahında, etrafı kuşların şakıdığı ağaçlarla çevrili, yapraklar, eğreltiotları ve rutubetle kaplı aşınmış taşlardan yapılma, McKenna Kalesi denilen o yusyuvarlak Kelt kalesinde yakalandığı zaman üstünde olan giysileri getireceğini sanmıştı. Aradan ancak üç ay geçmişti ama ona yüzyıllar geçmiş gibi geliyordu. Ne olmuştu o giysilerine acaba? Dosyalarının yanında onları da arşive mi kaldırmışlardı? Mr. Stacey'in ütülemiş olduğu, birkaç saat sonra içinde öleceği bu giysiyi, kendisini yargılayacak olan Mahkeme'nin karşısına doğru düzgün çıksın diye avukatı Gavan Duffy satın almıştı ona. Buruşmaması için giysiyi yatağındaki küçük şiltenin altına yaydı. Sonra da, kendisini uykusuz, uzun bir gecenin beklediğini düşünerek uzandı.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Az sonra, şaşılacak bir şekilde uykuya dalmıştı. Uzun saatler uyumuş olsa gerekti, çünkü hafifçe irkilerek uyandığında, hücrenin içi gölgelerle dolu olduğu halde, parmaklıklı küçük pencerenin dört köşeli çerçevesi içinde günün ışımaya başladığını fark etmişti. Rüyasında annesini gördüğünü hatırlıyordu. Kederli bir yüzü vardı, Roger bir çocuktu, annesini "Üzülme, yakında görüşeceğiz," diyerek avutuyordu. Kendini sakin, korkusuz, bu işin bir an önce bitmesine istekli hissediyordu.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Aradan çok geçmeden, ya da belki çok vakit geçmişti de kendisi ne kadar olduğunun farkında değildi, kapı açıldı, eşikte duran Sheriff -yüzü yorgundu, sanki hiç uyumamış gibi gözleri kan çanağına dönmüştü-, ona şöyle dedi:</span></p>

  <p class="P_css__And__Spacing_After__And__Spacing_Before"><span class="C_current__and__no_bold">"Yıkanmak istiyorsanız, şimdi olması gerekiyor."</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Roger başını salladı. Kararmış tuğlalardan yapılma o upuzun dehlizden banyolara doğru yürürlerken, Mr. Stacey, birazcık dinlenip dinlenlediğinİ sordu. Roger birkaç saat uyuduğunu söyleyince, şöyle mırıldandı: "Sizin hesabınıza sevindim." Sonra da, Roger o serin suyun fışkırarak bedenine değmesinin vereceği hoş duygunun beklentisi içindeyken, Mr. Stacey, aralarında Katolik ve Protestan din adamlarının da bulunduğu pek çok kişinin, ellerinde çarmıha gerilmiş İsa heykelcikleri ve ölüm cezası aleyhinde pankartlarla dua ederek, bütün geceyi hapishanenin kapısında geçirdiklerini anlattı. Roger kendini garip hissediyordu, sanki artık kendisi değildi de bir başkası onun yerini almıştı. Soğuk suyun altında epeyce kaldı. Özenle sabunlandı, her iki eliyle bedenini ovuşturarak durulandı. Hücreye geri döndüğünde, Peder Carey'le Peder MacCarroll yeniden gelmişlerdi bile. Dua ederek ve ellerindeki pankartları sallayarak Pentonville Hapishanesinin kapılarına birikmiş olan insanların sayısının, bir önceki gecekine göre çok arttığını söylediler ona. Bunların pek çoğu, mahalledeki İrlandalı ailelerin gittikleri küçük Holy Trinity Kilisesi'nin rahibi Peder Edward Murnaue tarafından oraya getirilmiş olan cemaat üyeleriydi. Ama aynı zamanda "vatan haini'nin idamı lehine tezahüratta bulunmakta olan bir grup da vardı. Roger, bu haberler karşısında kayıtsız kalmıştı. Din adamları, giyinmesi için hücrenin dışında beklediler. Ne kadar zayıfladığını görünce şaşırmıştı. Giysileri üstünden dökülüyor, ayakkabıları ayağına bol geliyordu.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Sonra yanında iki rahip, peşinde Sheriff ve silahlı bir nöbetçiyle, Pentonville Hapishanesi'nin şapeline gittiler. Burayı tanımıyordu. Tavanı kubbeli olan bu küçük ve karanlık yerde insanı rahat ettiren, huzurlu bir şey vardı. Peder Carey, ayin duasını yönetti, Peder MacCarroll da çömezliğini yaptı. Roger, içinde bulunduğu koşullar nedeniyle mi, yoksa hayatında ilk ve son kez şaraplı ekmeği rahibin elinden yiyeceği için mi olduğunu bilemeden, duygulanmış bir halde töreni izliyordu. "Bu benim ilk komünyonum ve ölümden önce son şaraplı ekmeğim olacak," diye düşündü. Şaraplı mayasız ekmeği aldıktan sonra da rahiplere bir şey söylemeye niyetlendi, ama sözcükleri bulamayınca, sessiz kalarak dua etmeye çalıştı.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Hücresine geri döndüğünde yatağının yanına kahvaltısını bırakmışlardı, ama hiçbir şey yemek istemedi. Saati sordu, işte bu kez söylemişlerdi ona saatin kaç olduğunu: Sabah saat sekiz kırk beşti. "Yirmi dakikam kaldı," diye düşündü. Neredeyse hemen aynı anda, Sheriff'le birlikte cezaevi yöneticisi, bir tanesi hiç kuşkusuz öldüğünü saptayacak hekim olan sivil giyimli üç kişi, Saray'dan bir görevli ve yanında genç yardımcısıyla cellat içeri girdiler. Oldukça kısa boylu ve güçlü kuvvetli bir adam olan Mr. Ellis de ötekiler gibi koyu renkli giysiler içindeydi, ama ceketinin kollarını daha rahat çalışabilmek için yukarı sıvamıştı. Nazik bir tavırla ve hırıltılı bir sesle, ellerini arkasına götürmesini rica etti, çünkü onları bağlaması gerekiyordu. Mr. Ellis, ellerini bağlarken, ona garip gelen bir soru sordu: "Acıtıyor muyum?" Roger, olumsuz anlamda başını salladı.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Peder Carey ile Peder MacCarroll, yüksek sesle uzun dualar okumaya koyulmuşlardı. Hapishanenin tanımadığı bölümlerinden, hepsi de boş olan merdivenlerden, koridorlardan, küçük bir avludan geçtikleri o uzun yürüyüş sırasında, her biri bir yanında ona eşlik ederken de dua etmeyi sürdürüyorlardı. Roger, arkalannda bıraktıkları yerleri zar zor fark ediyordu. O da dua ederek ötekilerin uzun dualarına karşılık veriyor, adımlarını sağlam bastığına, ne ağzından tek bir hıçkırık çıktığı ne de gözünden tek bir damla gözyaşı aktığı için sevindiğini hissediyordu. Arada bir gözlerini yumuyor, Tanrı'dan merhamet diliyordu, ama gözünün önüne gelen, yalnızca Anne Jephson'ın yüzüydü.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">En sonunda güneş ışığı içinde bir açıklığa çıktılar. Silahlı bir manga nöbetçi onları bekliyordu. Sekiz on basamaklı küçük bir merdiveni olan, ahşaptan dört köşeli bir sehpanın çevresine dizilmişlerdi. Hapishane yöneticisi, kuşkusuz idam kararını içeren, Roger’ın hiç dikkat etmediği birkaç cümle okudu. Sonra bir söyleyeceği olup olmadığını sordu. Roger olumsuz anlamda kafasını salladı, ama dişlerinin arasından, "İrlanda," diye mırıldandı. Din adamlarına doğru döndü, ikisi de onu kucakladılar. Peder Carey onu kutsadı.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Bunun üzerine Mr. Ellis yanma yaklaşarak, gözlerini bağlamak için eğilmesini rica etti, çünkü Roger ona göre fazla uzun boyluydu. Roger eğildi, cellat onu karanlığa gömen bandı gözlerine bağlarken, Mr. Ellis'in parmakları, ellerini bağlarken olduğu kadar sert, o kadar kendine hâkim değil gibi gelmişti ona. Roger'ı kolundan tutan cellat, takılmaması için yavaş yavaş basamaklan çıkartarak platforma doğru götürdü.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Birtakım hareketler ve rahiplerin dualarını duydu, en sonunda Mr. Ellis bir kez daha fısıldayarak başını eğmesini, biraz öne eğilmesini rica etti, please sir diyerek.</span></p>

  <p class="P_css__And__Spacing_After__And__Spacing_Before"><span class="C_current__and__no_bold">Öyle yaptığında ipi boynuna geçirmiş olduğunu hissetti. Mr. Ellis'in fısıltısını son kez duymaya fırsatı oldu: "Nefesinizi tutarsanız daha kolay olur, efendim." Onun dediğini yaptı.</span></p>
  <hr style="text-align:left; width:30%;" />

  <p class="P_Footnote"><span class="C_Comment_Content"><a href="../Text/Section0012.html#ref_footnotebookmark_start_158_1" id="ref_footnotebookmark_end_158_1">[1]</a></span> J. Cassandra: Yunan mitolojisinde Troia Kralı Priamos'un kızı. Kehanet yeteneğine sahip olmasına rağmen, yüz vermediği Apollon'un cezalandırması sonucu, onun uyarılarını kimse dikkate almayacaktır. (Ç.N.)</p>

  <p class="P_Footnote"><span class="C_Comment_Content"><a href="../Text/Section0013.html#ref_footnotebookmark_start_158_2" id="ref_footnotebookmark_end_158_2">[2]</a></span> (Lat) Olmazsa olmaz.(Ç.N.)</p>

  <p class="P_Footnote"><span class="C_Comment_Content"><a href="#ref_footnotebookmark_start_158_3" id="ref_footnotebookmark_end_158_3">[3]</a></span> Hıristiyanlarda Ökaristi duasının açılış kelimeleri olan ve karşısındakini cesaretlendirmek için söylenen "Sursum corda", Lâtince "Kalpler yukarı" anlamına gelir. (Ç.N.)</p>
</body>
</html>
