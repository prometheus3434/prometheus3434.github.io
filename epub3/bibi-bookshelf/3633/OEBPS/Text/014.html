<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title>.yedi.</title>
</head>

<body>
  <h1>.yedi.</h1>

  <p class="p8"><span class="t13">O</span>ğleden sonranın ilk saatlerinde Stramore'a vardık. Yağmur hâlâ yağıyordu ama sis dağılmıştı ve hava raporuna göre yağmur dinecek, hava açacaktı. Stramore kasabadan daha farklı bir yere benziyordu. Buradaki halk yıllarca balıkçılıkla hayatını kazanmıştı ama şimdilerde yat turizmi önem kazanmaktaydı. Dümen köşkündeki camsız pencereyle pencerenin tahta çer­çevesindeki kurşun izinin dışında Barry ve adamlarıyla savaştığımıza ilişkin herhangi bir ipucu yoktu. Ana dalgakırana tekneyi demirledik ve lastik bota binerek kıyıya çıktık. Çok önemli bir işim olduğundan Norah Murphy ile Binnie'ye liman müdürlüğüne gidip rapor vermem gerektiği bahanesini ileri sürerek onlarla rıhtımdaki bir barda buluşmak üzere yanlarından ayrıldım.</p>

  <p>Arka sokakların birinde bir telefon kulübesi bularak Meyer'in bana verdiği numarayı çevirdim. Telefonun neredeyse zil çalmadan hemen açılıp karşı taraftan Al Bowlly'nin <span class="t18">Everything I Have Is Yours</span> adlı şarkısını söyleyen sesini duymak oldukça şaşırtıcıydı doğrusu.</p>

  <p>«Randall'ların evi. Ben Bay Berger.»</p>

  <p>«Bay Berger?» dedim. «Sizin için taşıdığım malı sevketmek üzereyken bana sizinle bağlantı kurmam gerektiğini söylemiştiniz.»</p>

  <p>«Ah, evet,» dedi. «Her şey yolunda mı?»</p>

  <p>«Ne yazık ki değil. Başka bir tekne malları bizden aldı.»</p>

  <p>Sesinde en küçük bir öfke ya da düşkırıklığı olmamıştı.</p>

  <p>«Gerçekten de çok yazık olmuş. Bu konuda patronumla bağlantı kurmalıyım. Beni görmeye gelebilir misin?»</p>

  <p>«Ne zaman isterseniz.»</p>

  <p>«Tamam. Birkaç saatlik bir işim var. Üç buçukta seni bekleyeceğim.»</p>

  <p>Ahize Al Bowlly'nin sesini keserek kapandı. Telefon kulübesinden çıkarak rıhtıma geri döndüm. Onun bulunduğu yere gittiğimde albayın orada olup olamayacağını düşündüm. Böylelikle oldukça ilginç bir toplantı gerçekleştirilebilirdi. Norah Murphy ve Binnie'yle buluşmak üzere bara giderken aklımdan bunları geçiriyordum.</p>

  <p class="p10"><span class="t17">Z</span></p>

  <p>Şöminenin yanındaki küçük masalardan birine oturmuşlardı. Masanın üstünde bir tabak sandviç, bir kavanoz turşu ve iki büyük bardak bira vardı.</p>

  <p>«Peki, benim ne yapmam gerekiyor? Açlıktan ölmem mi?» diyerek masaya oturdum.</p>

  <p>Norah masanın üstünde duran küçük çıngırağı alarak çaldı ve kısa bir an sonra da orta yaşlarında hoş görünümlü bir kadın garson elinde bir tabak sandviçle yanımıza geldi.</p>

  <p>«Siz de onlar gibi bira mı içmek istersiniz, bayım?»</p>

  <p>«Evet,» dedim.</p>

  <p>Birayı da getirdikten sonra yanımızdan çekip gitti. Norah Murphy, «Memnun musun?» diye sordu.</p>

  <p>«Şimdilik evet.»</p>

  <p>«Meyer neler anlattı bakalım?»</p>

  <p>Şaşırmış gibi bir tavır takınmaya çalıştım. Norah Murphy bıkkınlıkla kaşlarını çattı.</p>

  <p>«Ah, hadi Vaughan. Ben dünkü çocuk değilim.»</p>

  <p>«Olmadığını biliyorum,» diyerek ellerimi pes edercesine havaya kaldırdım. «Tamam yakalandım, kabul ediyorum.»</p>

  <p>«Onu ne zaman göreceksin?» dedi, ben de bunu ona söyledikten sonra Norah kaşlarını çattı. «Niye o kadar geç?»</p>

  <p>«Bilmiyorum. Yapacak bazı işleri varmış. Aslında birkaç saat sonra göreceğim onu, bu o kadar da geç sayılmaz. Çok geç olmadan ona ulaşabileceğiz. Kiraladığı yer buradan yalnızca on mil ötede. Sizin tarafta işler nasıl?»</p>

  <p>«Oh, her şey yolunda. Ben de birkaç telefon ettim.» Saatine bir göz attı. «Doğrusunu istersen, şimdi gitmem gerekiyor. On beş dakika sonra bir albay beni okulun önünden alacak. Dün akşam karşımıza çıkanlar onun adamlarıydı. Buna çok sinirlendi.»</p>

  <p>«Tahmin edebiliyorum. Amcanı görebilecek misin?»</p>

  <p>«Emin değilim. Şu anda nerede olduğunu bilmiyorum. Ama sanıyorum onunla hiç olmazsa telefonda konuşmamı sağlarlar.»</p>

  <p>Bardağımı boşalttım, Binnie hiçbir şey söylemeden bardağımı alıp bara gitti ve yeniden doldurdu.</p>

  <p>Norah Murphy bir sigara aldı. Sigarasını yakarken konuştum.</p>

  <p>«Doğrusu bir doktor olarak sigara içmen beni şaşırtıyor.»</p>

  <p>Şaşırmış gibi bakarken, hafifçe kaşlarını çatmıştı. Ardından o ender ve boğuk kahkahalarından birini patlattı.</p>

  <p>«Amaan, Vaughan, eninde sonunda hepimiz ölmeyecek miyiz?»</p>

  <p>Bir an için onun iç dünyasının derinliklerine inmek istedim ama içinde bulunduğumuz koşullar buna hiç de elverişli değildi, hem ayrıca benim çok dikkatli davranmam gerekiyordu.</p>

  <p>«Her şey bittikten sonra ne yapacaksın?» diye sordum.</p>

  <p>«Bittikten sonra mı?» Boş gözlerle bana baktı. «Sen neden söz ediyorsun, Tanrı aşkına?»</p>

  <p>«Ama sizler kazanacaksınız, sen ve arkadaşların, yoksa kazanmayacak mısınız? Buna mutlaka inanmalısınız aksi halde savaşmanın hiçbir anlamı olmaz ki. Ben yalnızca her şey bitip normale döndükten sonra ne yapacağını öğrenmek istemiştim.»</p>

  <p>Orada öylece oturmuş bana bakıyor ve yanıt veremiyordu. Yavaşça başımı salladım.</p>

  <p>«Bana dayımı hatırlatıyorsun,» dedim.</p>

  <p>Binnie bira şişesini masanın üstüne koydu.</p>

  <p>«Ona ne diyorlardı, Binnie? Stradballa okul müdürüne?»</p>

  <p>«Stradballa Okul Müdürü, binbaşı.»</p>

  <p>Norah Murphy'e baktım ve yumuşak bir sesle konuştum.</p>

  <p>«O da işin hiçbir zaman bitmesini istememişti. İş onun tüm hayatıydı. Koyu renk yağmurluklar, <span class="t14">Thompson</span>'lar, gece yarıları saldırıları ve vahşet oyunu. Tüm bunlardan çok hoşlanıyordu, Norah, inan bana. Bu onun, hayatını yaşamak istediği tek yoldu, aynen senin gibi.»</p>

  <p>Yüzü kireç gibi olmuştu. Elleri titriyordu. Bakışlarında acı dolu bir ifade vardı. Yüzünü bana çevirdi.</p>

  <p>«Ben bir nedenden ötürü savaşıyorum, binbaşı. Gerekirse bu uğurda ölürüm ve bununla da gurur duyarım.» Ellerini masanın üstüne koyarak bana doğru uzandı. «Hayatında hiçbir şeye inandın mı, lanet olasıca, binbaşı? Ne için öldürdün?»</p>

  <p>«Yani kendimi kandıracak bahanem mi neydi demek istiyorsun?» Başımı salladım. «Ah, evet, doktor, hepimizin o tür bahanelerden birine gereksinimi var.»</p>

  <p>Arkasına yaslandı, elleri hâlâ titriyordu.</p>

  <p>«Randevuna geç kalacaksın,» dedim. «Gitsen iyi olur.»</p>

  <p>Kendini toparlamak istercesine derin bir soluk aldı ve ayağa kalktı.</p>

  <p>«Binnie'nin seninle gelmesini istiyorum.»</p>

  <p>«Bana güvenmiyor musun?»</p>

  <p>«Hayır güvenmiyorum. Ayrıca arkadaşın Meyer'in kaldığı yerin adresini ve telefon numarasını da istiyorum. Saat dörtte seni arayacağım. Ne olursa olsun, benden bir haber almadan sakın oradan ayrılayım deme,» diyerek Binnie'ye döndü. «Söylenenleri yapmasını sağlayacağından eminim, Binnie.»</p>

  <p>İkimizin arasında kaldığı için Binnie'nin sıkıntılı bir hali vardı. Bir gece önceki olaylardan sonra bana saygı duymaya başlamıştı. Ama öte yandan da Norah Murphy'i kendi saf duygularıyla seviyordu. Küçük Adam onu Norah'ı korumakla görevlendirmişti ve genç kadını korumak uğruna seve seve canını bile verebilirdi. Her şey bu denli basit ya da bu denli karmaşıktı. Norah Murphy onun yaşadığı çelişkilerin büyük bir bölümünü hissetmişti. Dudaklarını gerdi. Bir kâğıt parçasına Meyer'in adresini ve telefon numarasını yazıp uzattım.</p>

  <p>«Bay Berger'i iste,» dedim. «Eğer herhangi bir terslik olursa teknede buluşuruz.»</p>

  <p>Karşılık vermedi. Kâğıda bir göz attıktan sonra şömineye fırlattı ve odadan dışarı çıktı.</p>

  <p>«Çocukluğumda babamın çiftliğinde harika kızıl bir köpeğim vardı,» dedi Binnie.</p>

  <p>Bardağıma biraz daha bira koydum.</p>

  <p>«Öyle mi?»</p>

  <p>«Yandaki çiftlikteyse çok kötü bir dişi köpek vardı. Benimki ne zaman oraya gitse bu dişi köpek onu yara bere içinde bırakırdı. Böylesine vahşi bir köpek görmediğinden eminim.»</p>

  <p>Uzun bir sessizlikten sonra konuşmasını sürdürdü.</p>

  <p>«Öldüğü sabah süt kamyonuyla babam onu çiftlikten uzaklaştırırken bu dişi köpek bizim çiftliğin köşesinde yatıyordu. Orada bir haftadan fazla neredeyse hemen hemen hiç kıpırdamadan yattı durdu. Ağzına bir lokma yemek bile koymadı. Su da içmedi. Garip değil mi?»</p>

  <p>«Pek sayılmaz,» diye karşılık verdim. «Aslında çok basit. Nereden bakarsan bak sonuçta bir dişi işte. Hadi şimdi bu saçmasapan felsefi içerikli konuşmana bir son ver de git bize bir araba kirala bakalım. Seni burada bekleyeceğim.»</p>

  <p>«Merak etme, binbaşı,» dedi ifadesiz bir yüzle ve dışarı çıktı.</p>

  <p>Dışardan gelen rüzgârla birlikte masanın üstündeki kâğıt par­çası yere uçtu ve şöminenin alevleri hafifçe dalgalandı.</p>

  <p class="p10"><span class="t17">Z</span></p>

  <p>Adam öldürme nedenim neydi? Böyle demişti. Kota Baru'yu, cesetleri ve alevler içindeki insanları düşündüm. O günlerde her şey sıradan geliyordu ama artık öyle değildi. Sanki çok eski bir düşten gelen yankı gibiydi her şey. Sanki tüm onların hiçbiri olmamıştı.</p>

  <p>Şöminenin üstündeki saatin tıkırtılarını duyuyordum. Hiçbir nedeni olmadan birden midemin kasıldığını hissettim. Sanki öldürdüğüm o cesetlerin elleri midemin içinde dolaşıyordu. Birden Meyer'in kötü duygular derken neyi amaçladığını hissettim. Kasabanın garajında kiralık araba kalmamıştı ama Binnie eski bir Ford kamyoneti kiralamayı başarmıştı. Bunu büyük bir olasılıkla örgütün adını kullanarak gerçekleştirmişti ama ona sormadım.</p>

  <p>Kamyoneti o kullandı, ben de arkaya geçerek sigaramı içtim, bir yandan da dışarda yağan yağmura bakıyordum. Yeşil tarlalar, çiçekli güzel bahçeler, şirin küçük çiftlik evleriyle dolu bir yoldan geçiyorduk.</p>

  <p>Bana yol haritasını verdi. Randall'ların evini haritada buldum. Eve giden yol bir mil uzunluğundaydı ve yolun her iki yanı da ağaçlarla kaplıydı. Meyer gibi eski bir tilkinin saklanabileceği türden bir yerdi.</p>

  <p>Eve yaklaştığımızda Binnie'ye haber verdim. Yavaşladı. Eve giden yolun hemen yanıbaşındaki köşeye yeşil bir Vauxhall park etmişti. İçinde hiç kimse yoktu.</p>

  <p>Tanrı bilir neden ama içimde yine aynı tedirginlik duygusunu hissettim. Belki de başından sonuna dek hep yanlış bir hayat yaşamanın verdiği bir alışkanlıktı ama bir şeylerin yolunda gitmediğinden emindim. Elimi Binnie'nin omzuna koydum ve durmasını söyledim.</p>

  <p>Arabadan inip Vauxhall'ın yanına gittim. İçeriye baktım. Aracın kapıları kilitliydi ve içerde de her şey olağan görünüyordu. Civardaki ormandan kuş cıvıltıları duyuluyordu. Yağmurun altında kamyonetin yanına geri döndüm.</p>

  <p>«Ne oldu?» dedi Binnie.</p>

  <p>«Şu araba,» dedim. «Beni endişelendiriyor. Arabanın bozulmuş olabileceğini ve sahibinin de yardım çağırmaya gitmiş olabileceğini nedense hiç düşünemiyorum.»</p>

  <p>«Ama öte yandan,» dedi Binnie. «Eğer biri Meyer'in bulunduğu yere gitmek istiyorsa ve bunu çok sessiz yapmak... »</p>

  <p>«Doğru.»</p>

  <p>«Peki ne yapacağız?»</p>

  <p>Biraz düşündükten sonra ona ne yapacağımızı söyledim. Kamyonete bindim ve yoğun yağmurun altında çok yavaş bir şekilde ilerledim. Yüksek ağaçlardan ortalık kararmıştı. Sağa döndüm ve geniş balkonuyla Randall'ların evi karşıma çıktı. Ev, tahmin ettiğimden de büyüktü ama bakımsızlıktan da dökülüyordu.</p>

  <p>Kamyonetten inerken gök gürledi ve gökyüzü birden simsiyah oldu. Ortalık sanki gece yarısıymışçasına kararıvermişti. Basamakları çıktım. Hafifçe aralık olan ön kapıya vurdum.</p>

  <p>«Hey Meyer, orada mısın?» diye seslendim neşeli bir sesle.</p>

  <p>Bir karşılık gelmedi ama kapıyı açtığımda evin içinden bir yerden gelen Al Bowlly'nin sesini duyar gibi oldum. Söylediği şarkı <span class="t18">When That Man Is Dead And Gone</span> adında Adolf Hitler'e ithaf ettiği şarkıydı. Bu Al Bowlly'nin son yaptığı plaktı. Birkaç hafta sonra Londra'daki bombalı saldırıda ölmüştü.</p>

  <p>Müziğin geldiği yöne doğru yürürken bu düşüncelerimin hiçbiri içimin rahatlamasına neden olmamıştı. Müziğin sesini izliyordum.</p>

  <p>Holün ucundaki kapı ardına kadar açıktı. Kapının eşiğinde duraksadım. Odanın perdeleri kapalı olduğundan içerisi karanlıktı. Meyer teybin bulunduğu masanın yanındaki sandalyede oturuyordu. «Hey, Meyer,» dedim. «Ne yapıyorsun?»</p>

  <p>Yanına iyice yaklaştığımda onun sandalyeye sıkıca bağlı olduğunu farkettim. Yüzünü hafifçe kaldırdığımdaysa bomboş gözlerinin bana baktığını gördüm. Ölmüştü. Yanakları yanmıştı. Büyük bir olasılıkla çakmak ateşiyle yanmıştı. Dudaklarında köpük vardı. Uzunca bir zamandan beri kalbinden rahatsızdı. Neyin olup bittiği açıkça ortadaydı.</p>

  <p>Zavallı Meyer. Delikanlılığında Gestapo'dan kaçmış oysa şimdi de aynı kabalık ve acımasızlıkla öldürülmüştü. Ama bununla birlikte nedense öfkelenmemiştim, öç alma duygusunu hissetmiyordum.</p>

  <p>Tahmin ettiğim gibi birden odanın kapısı hızla kapandı. Dönüp baktığımda Tim Pat Keogh'u gördüm. Yanıbaşında ellerinde tabanca olan iki adam vardı.</p>

  <p>«Sürpriz, sürpriz!» dedi Tim Pat ve sonra da güldü. «Bugün şanslı gününde değilsin, binbaşı.»</p>

  <p>«Bunu ona yapmak zorunda mıydın?» dedim.</p>

  <p>«İnatçı keçi. Ateşleme pimlerinin nerede olduğunu bir türlü söylemedi.»</p>

  <p>Dostlarından biri yanıma gelip üstümü acemi bir şekilde aradı. İstesem bir çırpıda elindeki tabancayı alırdım ama buna hiç gerek yoktu.</p>

  <p>Geri çekilip, tabancasını cebine koydu ve üçü birden bana bakmaya başladı.</p>

  <p>«Binnie nerede, binbaşı?» diye sordu Tim Pat. «Yoksa gelirken onu kayıp mı ettin?»</p>

  <p>Birden odanın camları yerle bir olurken perdeler de hızla kenara çekildi. Binnie sol elinde tetiği çekmeye hazır <span class="t14">Browning</span>'iyle ortaya çıkmıştı.</p>

  <p>Odada yağmurun ve rüzgârın sesinden başka bir şey duyulmuyordu. Birden olanca gücüyle gök gürledi. Binnie soğuk bir sesle konuşuyordu.</p>

  <p>«Buradayım işte, orospu çocuğu.»</p>

  <p>Tim Pat derin bir soluk aldı.</p>

  <p>«Vay vay vay, şuna bakın hele.»</p>

  <p>Adamlardan diğeri hâlâ tabancasını elinde tutuyordu. Binnie birden tabancasını bıraktı ve ellerini kaldırdı.</p>

  <p>«Bay Meyer'e ne olmuş?»</p>

  <p>«Gel de bak,» dedim Meyer'in başını kaldırarak.</p>

  <p>Bir bakış yeterliydi. Delikanlının gözleri Belfast'taki akşam olduğu gibi birden öfkeyle parladı ve yüzünde vahşi bir ifade belirdi.</p>

  <p>«Bunu sen yaptın, öyle mi?» dedi boğuk bir sesle. «Hem de İrlanda için?»</p>

  <p>«Tanrı aşkına, Binnie,» diye karşı çıktı Tim Pat. «İnatçı keçi ağzını açmadı. Başka ne yapabilirdim ki?»</p>

  <p>Binnie bir kez daha bakışlarını Meyer'e çevirdi. Sonra yere çömelerek tabancasını aldı. Tam o sırada Tim Pat ve adamları da tabancalarına davrandılar.</p>

  <p>Dünyanın en iyi atışlarından biri bir zamanlar yarım saniye içinde .38'le yapılan atıştı. Bu atışı yapan kişiyle Binnie Gallagher arasında müthiş bir benzerlik olmalıydı. İlk kurşunu adamlardan birinin iki kaşı arasına, diğerini de başına sıkmıştı. Tim Pat yağmurluğunun cebinden ateş etti. Bir kurşun sağ kolunu paramparça ediverdi. Duvara doğru sendeledi, ağzını açtı ve öne doğru sendeleyerek kendini balkon kapısından dışarı attı.</p>

  <p>Binnie onun basamakların sonuna ulaşmasını ve çimlerin üstünde yürümesini bekledikten sonra insanın tek bir el ateş gibi hissedebileceği hızla üç el arka arkaya ateş etti. Bu arada Al Bowlly, <span class="t18">Moonlight On The Highway</span> adlı şarkısına geçmişti. Teybi kapattıktan sonra Binnie'nin yanından geçerek basamakları indim. Tim Pat yüzükoyun yerde yatıyordu. Onu çevirdim. Cebindeki tabancayı aldım. Bu Smith Wesson otomatik tabancasıydı. Tabancayı çıkardığımda bir kumaş parçası da beraberinde gelmişti.</p>

  <p>Binnie yanıma gelmiş <span class="t14">Browning</span>'ini dolduruyordu.</p>

  <p>«Bu sana bir ders olsun,» dedim. «Asla otomatik bir tabancayla cebinden ateş etme. Tabancanın kayıcı bölümü kumaşa takılacağından buradaki dostumuz gibi yalnızca tek bir kez ateş edebilirsin.»</p>

  <p>«İnsan her gün yeni bir şey öğreniyor,» dedi.</p>

  <p>Telefon çalmaya başladı. Hemen eve döndüm ve karanlıkta holdeki küçük masanın üstündeki telefonu buldum. Ahizeyi kaldırdım.</p>

  <p>«Randall'ların evi,» dedim.</p>

  <p>Karşı taraftan Norah Murphy'nin boğuk sesi duyuldu. «Kimsiniz?»</p>

  <p>«Vaughan.»</p>

  <p>«Meyer orada mı?»</p>

  <p>«Öyle sayılabilir. Ne yazık ki, karşı taraf bizden önce buraya gelmiş. Üç kişi birden.»</p>

  <p>Kısa bir an sessizlik oldu sonra Norah Murphy yeniden konuştu.</p>

  <p>«Sen iyi misin, yani ikiniz iyi misiniz?»</p>

  <p>«Evet,» dedim. «Binnie her zamanki etkileyici davranışlarıyla olayı çözümleyiverdi. Dostlarımızın umarım ölüm sigortaları vardır. Bu gerçekten de pahalıya patlayacak. Nerede buluşuyoruz?»</p>

  <p>«Teknede,» dedi. «On beş dakika içerisinde orada olacağım. Görüşmek üzere.»</p>

  <p>Telefonu kapattıktan sonra Binnie'ye döndüm.</p>

  <p>«Hadi Binnie. Stramore'a geri dönüyoruz.»</p>

  <p>Yağmurun altında ilerledik. Kamyonetin yanına vardığımızda duraksadım.</p>

  <p>«İyi misin? İstersen ben kullanayım.»</p>

  <p>«Ben kullanabilirim, binbaşı. Kendimi gayet iyi hissediyorum. Sen geç arkaya otur ve bir sigara yakıp keyfine bak.»</p>

  <p>Çiftlik evinden uzaklaşırken Binnie'nin direksiyonu tutan elleri kesinlikle titremiyordu.</p>

  <p>Yeşil Vauxhall park ettiği yerde duruyordu. Büyük bir olasılıkla birileri farkedinceye dek de orada öylece bekleyecekti. Stramore'a yaklaşmak üzereyken arka tekerlekte bir şey oldu. Binnie arabayı kenara çekti. Dışarı fırladık, lastik patlamıştı. Arabada kriko olmadığından lastiği nasıl değiştirebileceğimizi bilemiyorduk.</p>

  <p>Binnie patlak lastiğe öfkeyle bir tekme savurdu.</p>

  <p>«Şuna bir baksana. Arabayı veren adamı mahvedeceğim. Onu perişan edeceğim.»</p>

  <p>Sağnak yağmurun altında yan yana yürümeye başladık. Aslında arabanın lastiğinin patlaması beni pek üzmemişti. Düşünmek için zamana gereksinmem vardı. Çok önemli bir sorunla karşı karşıyaydım. Meyer, albaya bilgi sızdırıyordu. Tim Pat Keogh ve arkadaşları ona biraz zaman tanısalardı Meyer benimle konuşur konuşmaz hemen albayla bağlantı kuracaktı.</p>

  <p>Şimdi ben tek başıma kalmıştım. Albay koşullar ne olursa olsun benim orduyla kesinlikle bağlantı kurmamı istememişti. Olaya ne yönden bakarsam bakayım albayın bu koşullarda benimle bağlantı kurması gerekiyordu. Ben de bana verilen emirlerin bir kısmını gözardı etmek zorunda kalacaktım. Bir araba bizi alıncaya dek yanılmıyorsam yarım saat kadar yürümüştük. Bizi arabasına alan adam da Stramore'a gidiyormuş. Ama yolda birkaç çiftlikte işi gereği duracağını, dolayısıyla yolun biraz uzayacağını söyledi.</p>

  <p>Sonunda yaklaşık iki saat gecikerek Stramore'a vardık, arabadan indiğimizde saat altıyı geçiyordu. Limana gitmeden önce garaja gitmek zorundaydık. Binnie garajdan içeri girdi, ben onu dışarda bekledim. Beş dakika sonra yanıma geldiğinde sırıtıyordu.</p>

  <p>«Ne oldu?» dedim.</p>

  <p>İki sterlini gururla gösterdi. «Anlayışlı adammış,» dedi. «Gerçekleri görebilen biriymiş.»</p>

  <p>Adamın gerçekleri görebilmesinde <span class="t14">Browning</span>'in ne denli yardımcı olduğunu doğrusu düşünmeden edemedim ama beni ilgilendirmediği için de ağzımı açıp bir şey söylemedim. Dar ve taşlı yolda ilerledik. Rıhtıma yaklaşmıştık. Binnie telaşla kolumdan çekti.</p>

  <p>«Tekne yok.»</p>

  <p>Haklıydı ama dalgakıranın ucuna gittiğimizde Kathleen'in en uçtaki geniş taş basamakların yanında olduğunu gördük.</p>

  <p>«Neden böyle yaptı ki?» dedi Binnie.</p>

  <p>Karşılık beklemeden hızla basamakları indi. Orada yolunda gitmeyen bir şeyler vardı, bunu hissediyordum ama içgüdülerim bunun Frank Barry ve adamlarıyla bir ilgisi olmadığını söylüyordu.</p>

  <p>Beton iskelenin ucuna geldik.</p>

  <p>«Norah?» diye seslendim. «Orada mısın?»</p>

  <p>Aşağıdaki kamaradan sesi geliyordu.</p>

  <p>«Buradan kaç, Vaughan, kaç,» diye haykırdı.</p>

  <p>Ne var ki, kaçmak için çok geç kalmıştık. Çünkü tam o sırada birkaç tane Land-Rover dalgakıranda belirdi ve kısa bir an sonra da paraşütçü askerleri silahlarını bulunduğumuz tarafa çevirmiş arabadan iniyordu. Binnie'nin eli anında yağmurluğunun altına uzandı. Tabancasını çıkarmadan hemen uzanıp elini tuttum.</p>

  <p>«Sana daha önce de söylemiştim, kahramanlık gösterileri yok. Kimse kimsenin hesabını tutmuyor. Başka zaman tabancanı çekersin.»</p>

  <p>Bir kez daha yüzündeki o garip ifadeyle gözlerini kısarak bana baktı. Bu arada diğerleri de basamakları inmiş ve yanımıza gelmişlerdi bile.</p>

  <p>Bizi duvara dayayıp, bacaklarımızı hiç de kibar olmayan bir şekilde iki yana ayırdılar ve aramaya koyuldular. Görevli olan çavuş elbette <span class="t14">Browning</span>'i buldu ama ben temiz çıktım. Sonra da içlerinden biri konuşuncaya dek bekledik.</p>

  <p>«Pekâlâ, çavuş. Şimdi de onları bu yana çevir.»</p>

  <p>Genç bir paraşütçü yüzbaşı başında kırmızı beresi ve üstündeki kamuflaj üniformasıyla dümen köşkünün yanında duruyordu. Bir eliyle de <span class="t14">Browning</span>'i tutmaktaydı. Adamları da onun gibi giyinmişti. Norah kireç gibi bembeyaz bir yüzle onun yanındaydı.</p>

  <p>Yüzbaşı yumuşak görünümlü ama öfkelendiğinde ortalığı yerle bir eden insanlara benziyordu. Beni belli belirsiz bir merakla süzdü.</p>

  <p>«Siz Binbaşı Simon Vaughan'sınız değil mi?»</p>

  <p>«Evet, yüzbaşı.»</p>

  <p>«Dümen köşkünüz savaştan çıkmış gibi, binbaşı. Bir pencerenin camı tuzla buz olmuş, duvarda da bazı delikler var Bunları açıklayabilir misiniz?»</p>

  <p>«Çok yorucu ve güç bir yolculuktu,» dedim. «Hava raporunu dinlemediniz mi yoksa?»</p>

  <p>Omuzlarını silkti. «Bu koşullarda sizleri gözaltına almaktan başka yapacak bir şey yok.»</p>

  <p>Norah Murphy konuştu.</p>

  <p>«Ben Amerikan vatandaşıyım. Konsolosluktan birilerini görmek istiyorum.»</p>

  <p>«En kısa zamanda efendim,» dedi.</p>

  <p>Dalgakıranda bir başka araç daha belirdi. Aracın kapısının kapandığını duydum. Neşeli ve bana hiç de yabancı gelmeyen bir sesti işittiğim.</p>

  <p>«Neler oluyor, Stacey?»</p>

  <p>Yüzbaşı tüm ciddiyetini toplayarak hazırola geçip kendileri gibi giyinmiş albayı selamladı. Adamları da aynı şeyi yaptılar. Sol kalçasının üstünde tabancası duruyordu. Sol eline de albayların süs için taşıdıkları kamçıdan almıştı.</p>

  <p class="p9"><span class="t15">t</span></p>

  <p>&nbsp;</p>
</body>
</html>
