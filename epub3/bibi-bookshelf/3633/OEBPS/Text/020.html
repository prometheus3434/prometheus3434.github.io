<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title>.on üç.</title>
</head>

<body>
  <h1>.on üç.</h1>

  <p class="p8"><span class="t13">S</span>aat altıya on kala İspanyol Kalesine giden özel yolda ilerliyorduk. Kaçışın son bölümü tamamiyle olaysız geçmişti.</p>

  <p class="p8">Aslında Coleraine'de iki yol barikatıyla karşılaşmıştık ama herhangi bir sorun sözkonusu olmamıştı. Yağmur durmuştu ama hem havadaki nem oranının yüksekliğinden, hem de gökyüzündeki kara bulutlardan ötürü yağmurun bir süre daha yağacağını varsayıyordum. Evde yoğun bir sessizlik hüküm sürüyordu. Her taraf loştu. Araba avluya girdiğinde çevrede yoğun bir sessizlik vardı. Binnie arabayı durdurdu.</p>

  <p>İşte, buraya bir kez daha gelmiştik. Ama bu hem son kez olacaktı, hem de görevimiz eskisine oranla çok daha tehlikeliydi. Bir sigara yakıp Binnie'ye döndüm.</p>

  <p>«Başardık.»</p>

  <p>«Öyle görünüyor, binbaşı.»</p>

  <p>Başını direksiyonun üstüne dayadı. Garaj kapısı açıldı. Yavaşça konuştum.</p>

  <p>«Sakın aptalca bir şey yapmaya kalkışma. Vaughan ve Binnie Gallagher olarak bulunuyoruz burada. Bunu sakın unutma.»</p>

  <p>Başımı yavaşça çevirince Dooley ile üç adamının karşımda durduğunu gördüm. Dördünün de elinde hafif makinalı tüfek vardı.</p>

  <p>Birinci kattaki oturma odasına girdiğimizde Frank Barry elindeki konyak kadehiyle şöminenin yanıbaşında duruyordu. Neşeyle bize baktı.</p>

  <p>«Vay, vay, vay. Binnie seni hiç bu kadar şık görmemiştim. Hep böyle giyinmelisin.»</p>

  <p>«Norah nerede?» dedi Binnie yavaşça.</p>

  <p>«Ben hazır olduğum ve kendimi iyi hissettiğim zaman onu göreceksin. Cork neler söyledi, anlat bakalım.»</p>

  <p>«Duydun onu,» dedim. «Önce Norah, konuşmak sonra.»</p>

  <p>Bir an için karşı çıkacağını sandım ama Frank Barry omuzlarını silkerek Dooley'e bakıp başını salladı. Adam yandaki odaya gidip Norah'la birlikte geri geldi. Norah çok perişan görünüyordu. Yanağındaki yara sargı beziyle kapatılmıştı. Binnie'yi görünce donup kaldı. Kısa bir duraksamadan sonra bize doğru yaklaşmaya çalıştı. Ama Frank Barry onu engelleyerek genç kadını bir sandalyeye oturttu.</p>

  <p>«Tamam,» dedi. «Cork'a ne oldu?»</p>

  <p>«Bugün öğleden sonra öldü,» dedim.</p>

  <p>Barry şaşkınlıkla bana baktı.</p>

  <p>«Yalan söylüyorsun. Ölseydi haberim olurdu. En azından haberlerde söylerlerdi. O çok önemli biri.»</p>

  <p>«Plumbridge yakınlarında bir İngiliz askeriyle yaptığı kavgada vuruldu,» dedim. «Binnie'yle ben onu sınırı hemen geçtikten sonra Cumhuriyet'teki bir hastaneye kaldırdık.»</p>

  <p>«O hastaneyi bilirsin,» dedi Binnie. «Gleragh.»</p>

  <p>Barry ona kısa bir bakış fırlattıktan sonra yine bana döndü.</p>

  <p>«Devam et.»</p>

  <p>«Onu ameliyat ettiler ama öldü. İşte her şey bu kadar basit. Ama ölmeden önce bana senin bilmek istediğin şeyi söyledi.»</p>

  <p>Gözlerimi ayırmadan bana bakan Norah Murphy'e döndüm. Gözaltlarında siyah yuvarlak halkalar oluşmuştu.</p>

  <p>«Vicdanının rahat olmasını istediğini söyledi, Norah.»</p>

  <p>Norah Murphy yüzünü ellerinin arasına aldı. Barry sabırsızlıkla konuşmaya başlamıştı.</p>

  <p>«Hadi artık sadece gel. Mal nerede?»</p>

  <p>«Bu kadar çabuk değil. Bize bir söz vermiştin. Sana istediğin bilgiyi verirsek bizi serbest bırakacağını söylemiştin. Sözünü tutacağını nereden bilelim?»</p>

  <p>Kaşlarını hafifçe çatmış bana dik dik bakıyordu.</p>

  <p>«Garanti mi istiyorsun?»</p>

  <p>Birden güldü. Bu hiç de hoş bir şey değildi.</p>

  <p>«Sana neyi garanti edeceğimi söyleyeyim.»</p>

  <p>Norah'ı saçından yakalayıp başını arkaya doğru çekti.</p>

  <p>«Eğer her şeyi söylemezsen onun diğer yanağına da aynı işareti koyacağımı garanti ediyorum.»</p>

  <p>Norah'ın yüzündeki sargıyı çekince genç kadın acıyla haykırdı. Yaranın korkunç bir görünümü vardı. Heyecanla soluğumu tuttum.</p>

  <p>Binnie kendini tutamayarak Barry'nin üstüne saldırdı ve boğazını sıkmaya başladı. Dooley hemen Barry'nin yardımına yetişerek Binnie'nin başına silahıyla vurdu. Binnie yere düşünce Barry karnına bir tekme savurdu.</p>

  <p>«Pekâlâ,» dedi bana dönerek Barry. «Kararını ver artık. Bütün geceyi sana ayıramam.»</p>

  <p>«Magil adında buradan yaklaşık on mil ötede bir ada var,» dedim. «Cork altınla dolu gemiyi Horseshoe Körfezinde batırdığını söyledi. Eğer altınları gerçekten istiyorsan, yüzmek zorunda kalacağını söyledi.»</p>

  <p>«Lanet olasıca herif.» Başını arkaya atarak kahkahalarla gülmeye başladı. «Bu çok hem de çok komik.»</p>

  <p>«Böyle düşündüğüne sevindim,» dedim. «Ne var ki, ben bunda komik bir şey bulamamıştım doğrusu.»</p>

  <p>«Yakında bulacağından kuşkun olmasın,» dedi. «Altınları gidip sen çıkaracaksın, Vaughan. Anladın mı? Sualtı konusunda uzman olan da sensin zaten. Kathleen'i nasıl kullandığını gördüm.»</p>

  <p>«Peki sonra ne olacak?»</p>

  <p>Kollarını iki yana açtı.</p>

  <p>«Sonra da gitmene, hepinizin gitmesine izin vereceğim.»</p>

  <p>«Sözünü tutacağına ilişkin elimde bir garanti yok ki.»</p>

  <p>«Evet,» dedi. «Ama başka bir seçeneğin de yok değil mi?»</p>

  <p>Tabutuma son çiviyi de çakmıştı ya da bana öyle geliyordu. Düşüncelerim yüzümden belli olmalıydı, çünkü Barry bana baktıktan sonra korkunç bir kahkaha patlattı ve arkasını dönüp odadan çıktı. Hâlâ gülüyordu.</p>

  <p>Binnie'yi aşağıdaki hücrelerden birine götürürlerken, Dooley ve bir başkası beni üst kata çıkardı. Maun mobilyası ve pirinç yatağı olan odaya kilitledi.</p>

  <p>Valizim daha önce bıraktığım gibi aynı yerdeydi. Sanki kendi evime geri dönmüş gibiydim. Sıcak suyu açtım, kurşun geçirmez ceketimle kamuflaj üniformasından anında kurtuldum ve kendimi sıcak suyla doldurduğum küvetin içine attım. Orada yarım saat kalarak bir çözüm yolu bulmaya çalıştım. Nereden bakarsam bakayım bir karmasının içinde olduğumuz kesindi. Barry bir kez daha sözünü tutmamıştı. Şimdi sözünü tutacağını kim garanti edebilirdi ki? Konuyu düşündükçe benim kuyumu kazacağından emin olmaya başlıyordum. Öyle ya, suyun dibinden altınları çıkarsam bile yine benden kurtulmanın bir yolunu bulacaktı.</p>

  <p>Küvetin içinden çıktım. Kurulandım. Giyindikten sonra camı açarak dışarıya baktım. Barry bana daha önce camların önüne parmaklık koymanın hiçbir gereği olmadığını söylemişti. Bunun nedenini şimdi çok iyi anlıyordum. Avlunun dört bir yanındaki duvarlar alabildiğine yüksekti ve aşağı atlamak olanaksızdı.</p>

  <p>Kapı açıldı ve elinden hiç eksik etmediği <span class="t14">Sterling</span>'iyle Dooley eşikte belirdi. Başını iki yana salladı, ne demek istediğini anlayarak kapıdan çıktım. Bu kez nedense yanında hiç kimse yoktu. Kendimi çılgınca bir düşünceye kaptırarak üstüne saldırdım.</p>

  <p>Ama ne var ki, Dooley inanılmaz şekilde atak biriydi. Silahının kabzasıyla enseme vurdu. Güçlükle gülümsemeye çalıştım. Ama o taş gibi ifadesiz yüzde herhangi bir değişme olmadı. Hemen yerimde doğrularak basamakları inmeyi sürdürdüm. Çalışma odasına geldiğimizde Barry şöminenin yanındaki masaya oturmuş yemeğini yiyordu. Masanın üstündeki tepside şarap ve birkaç kadeh vardı. Başıyla kadehleri işaret etti.</p>

  <p>«Bir kadeh şarap alsana,» dedi.</p>

  <p>Şöminenin içindeki odunlar tatlı bir çıtırtıyla yanıyordu. Masanın üstündeki gümüş ve kristallerle duvardaki yağlı boya tablolar çevreye hoş bir hava vermişti.</p>

  <p>Masanın ucunda İngiliz Deniz Kuvvetleri Kumandanlığına ait kıyı şeridini gösteren bir harita açılmıştı. Kadehlere şarabı doldururken haritaya kısaca bir göz attım. Barry'e kadehini uzatırken bu davranışım karşısında şaşırdığını sanıyorum ama hiçbir şey söylemeden kadehi aldı.</p>

  <p>«Çok naziksin,» dedi.</p>

  <p>«İrlanda Cumhuriyeti'ne,» dedim, kadehimi kaldırarak.</p>

  <p>Başını arkaya atarak yüksek sesle güldü.</p>

  <p>«İnan bana Vaughan, senden hoşlanmaya başladım. Gerçekten de. Hoş bir espri anlayışın var. Ve bugünlerde bunu öyle kolay kolay herkeste bulamıyorsun. Herkesin inandığının tersine İrlandalılar buruk ve içine kapanık insanlardır.»</p>

  <p>«Bunca yağmurdan sonra,» dedim. «Başka nasıl olmalarını bekleyebilirsin ki? Evet, şimdi ne istiyorsun?»</p>

  <p>«Yapacağın işle ilgili bir iki şey söylemek istiyordum. Bu haritayı Kathleen'den getirttim. Görebildiğim kadarıyla da Horseshoe Körfezinde beş kulaçtan daha derin bir yer yok.»</p>

  <p>Haritaya baktım. «Evet, öyle gözüküyor.»</p>

  <p>«Her şey sandığımdan da kolay olacak,» dedi. «Yani çok derin olmayan bir suda işini daha kolay görebileceksin. Oksijen tüpüne ya da başka bir şeye gereksinimin olacağını sanmıyorum.»</p>

  <p>Beni deniyormuş gibi göründüğünü sezdiğim için dürüst davranmaya karar verdim.</p>

  <p>«Hayır, ben de sanmıyorum.»</p>

  <p>Yüzüne bir gülümseme yayıldı. «Doğruyu söyledin. Bu güzel işte.»</p>

  <p>«Annem her zaman doğruyu söylememi isterdi.»</p>

  <p>«Onun öğüdünü tuttuğuna sevindim.»</p>

  <p>Çekmecenin içinden küçük bir kitap çıkararak masanın üstünden bana doğru itti.</p>

  <p>«Bunu teknede dümenin yanında buldum. Bir de kendim bakayım istedim.»</p>

  <p>Bu dalgıçların kullanacağı türden bir kitapçıktı. Suyun derinliklerini, denizaltındaki hava basıncını ve daha pek çok şeyi içeriyordu.</p>

  <p>«Bu kitapta belirtilmeyen bir şey var, o da oksijen tüpümde yalnızca bir saatlik hava olduğu.»</p>

  <p>«O zaman sen de hızlı çalışmak zorunda kalacaksın, değil mi?»</p>

  <p>Yarım milyon değerindeki altının kaç tane külçe oluşturacağını hesaplamayı düşünmediği belli oluyordu. Çok fazla olabileceğini tahmin etmekle birlikte tümüyle kaç külçe olacağını bilmediğimden bunu ona söylemenin bir anlamı yoktu.</p>

  <p>«Pekâlâ, ne zaman gidiyoruz?» dedim.</p>

  <p>«Ben gitmiyorum,» dedi. «Dooley ile birkaç adamım daha sana eşlik edecek. Queen Elizabeth'den daha küçük bir tekneye asla binmem ben. Saat beşte buradan ayrılacak olursanız günün ilk ışıklarıyla birlikte orada olursunuz.»</p>

  <p>Malı çıkardığımda Dooley'in emirlerinin ne olacağını tahmin ettiğimden bu konuyu daha fazla düşünmek istemiyordum.</p>

  <p>«Bir küçük değişiklik yapmak zorundasın,» dedim. «Binnie de benimle gelecek.»</p>

  <p>Üzüntüyle başını iki yana salladı.</p>

  <p>«Hâlâ bana güvenmiyorsun, değil mi, dostum?»</p>

  <p>«Kesinlikle güvenmiyorum.»</p>

  <p>«Peki,» dedi neşeli bir sesle. «Bu eğer seni rahatlatacaksa Binnie de seninle gelsin.»</p>

  <p>«Cebindeki <span class="t14">Browning</span>'le mi?»</p>

  <p>«Ama bu biraz fazla olmuyor mu?»</p>

  <p>Masaya geri dönerek kadehlerimizi yeniden doldurdu.</p>

  <p>«Eh, artık hemen hemen işin sonuna geldik sayılır, öyle değil mi, Vaughan. Kadehimizi neyin şerefine kaldıralım?»</p>

  <p>«Elbette senin,» dedim ve tüm kadeh kaldırmaların en eskisi olan, «Umarım İrlanda'da ölürsün,» sözünü İrlanda dilinde söyledim.</p>

  <p>Bu sözlerime güleceğini sanmıştım ama Barry buruk bir şekilde gülümsedi.</p>

  <p>«İyi bir kadeh kaldırmaydı, Binbaşı Vaughan. Çok duygusaldı.»</p>

  <p>Dördüncü Francis gibi gururla baktı ve kadehini bir kez daha kaldırdı. «İrlanda Cumhuriyeti'ne.»</p>

  <p>İşte tam o sırada Barry'nin kendisi ne denli ciddiye aldığını farkettim.</p>

  <p>Dooley beni yukarıya yatak odama götürdü ve kapıyı bir kez daha üstüme kilitledi. Sigaramı içerek pencerenin yanında durdum ve dışarıya baktım. Bu, eski bir İrlanda geleneğiydi. Yağmur yeniden başlamıştı. Denizi göremeyişime karşın kokusunu duyabiliyordum. Hafifçe aydınlanmaya başlayan gecede Horseshoe Körfezinin sularını görebiliyordum. Denizin altı oldukça soğuk olmalıydı. Ve batan bir gemiden başka bir şey de yoktu. Çok yalnız olacaktım...</p>

  <p>İçimdeki Kelt damarı yeniden kabarmıştı. Birden ürperdim. Kapı açıldı. Başımı çevirip baktığımda Binnie'nin odaya itildiğini gördüm. Üstünde eski bir kot pantolon ve balıkçı yaka bir kazak vardı. Ayağındaysa hâlâ paraşütçü çizmeleri.</p>

  <p>«Seni nereye kapatmışlardı?» dedim. «Albayla birlikte bodrum katındaydım.»</p>

  <p>«Albay nasıl, iyi mi?»</p>

  <p>«Gördüğüm kadarıyla evet. Bütün bunlar ne demek oluyor binbaşı?»</p>

  <p>«Dooley ve birkaç kişiyle birlikte Kathleen'le Magil Adasına gitmem gerekiyor. İstediklerini yerine getirdikten sonra beni haklayacaklarını düşündüğümden Barry'e sen yanımda olmazsan asla gitmeyeceğimi söyledim.»</p>

  <p>«Bunu kabul etti, öyle mi? Ama neden?»</p>

  <p>«Birkaç nedenden ötürü. Öncelikle hiç olmazsa bir süre için, benim mutlu olmamı istedi.»</p>

  <p>«Peki ya ikinci neden?»</p>

  <p>«Dooley'in ikimizle de başa çıkabileceğini düşünmüş olabilir.»</p>

  <p>Hâlâ gergin olduğunu görüyordum. Ama konuştuğunda sesi alabildiğine sakindi.</p>

  <p>«Peki biz bu konuda ne yapacağız?»</p>

  <p>«Birçok şey bilinmeyen unsurlara bağlı olduğundan ne yapacağımıza ilişkin hiçbir fikrim yok. Örneğin acaba ikimizden birinin dümenin başına geçmemize izin verecekler mi?»</p>

  <p>«Bu o kadar önemli mi?»</p>

  <p>Dümen köşkündeki harita masasının yanındaki gizli bölmeyi anlattım.</p>

  <p>«Ne olursa olsun,» diyerek sürdürdüm konuşmamı.</p>

  <p>«O tabancalardan birini ele geçirme şansını yakaladığını hissettiğin an kesinlikle duraksama ve silahı al. Silahların tümü de susturuculudur.»</p>

  <p>En sevdiği konu olmasına karşın teknik ayrıntılar nedense onu hiç ilgilendirmiyordu.</p>

  <p>«Peki ya bizi kesinlikle dümen köşkünden uzak tutarlarsa, o zaman ne olacak? O tabancaların yanına yaklaşamazsak, ne yapacağız?»</p>

  <p>«Peki,» dedim. «Sözgelimi denizin altındaki batık gemiden iki kez su yüzüne çıktığımı var say bir an için. Üçüncü kez dalmaya indiğimde onları şaşırtacak bir şey yap. Bu arada ben de geminin diğer yanından suyun üstüne çıkarım ve onlar farkına varmadan da dümen köşküne girerim.»</p>

  <p>Binnie bunları bir süre düşündükten sonra başını onaylarcasına yavaşça salladı.</p>

  <p>«Fazla bir seçeneğimiz olduğunu sanmıyorum, binbaşı, yanılmıyorum değil mi? Ya sonra?»</p>

  <p>«Dur bakalım telaşa gerek yok. Bunun sonrası falan diye bir şey olmayacak. Ama öte yandan dikkatimi çeken bir şey oldu. Erin'in Oğullarının sayıları gittikçe azalıyor. Norah'ın kapısında önceleri iki nöbetçi vardı şimdi bir tane.»</p>

  <p>Norah'ın adını duyunca yüzü sararıp, gözleri nemlendi.</p>

  <p>«Onu görebildin mi?» dedi.</p>

  <p>Başımı salladım. «Hayır.»</p>

  <p>«Yüzüne dikkat ettin mi, binbaşı? Nasıl da acı içindeydi.»</p>

  <p>Yatağın ucundaki pirinç ayaklığı sıkıca tuttu.</p>

  <p>«Tanrım, ona bu kadar acı çektirdiği için Barry asla elimden kurtulamayacak.»</p>

  <p>Yüzündeki ifadeden bunu gerçekleştireceğini anladım. İspanyol Kalesinin hemen aşağısındaki küçük limana virajlı bir yoldan iniliyordu. Bizi eski bir Ford kamyonetine bindirmişlerdi. Araç durduğunda kendimizi uzun ve taş bir dalgakıranda bulduk. Arkamızda uzanan kayalar o denli yüksekti ki, artık İspanyol Kalesini göremiyorduk.</p>

  <p>Bu küçük koyun ucunda tahtadan yapılmış küçük bir kulübe vardı. İçinde askeri eğitim teknesinin bulunabileceğini düşünüyordum ama kulübenin tahta kapıları kapalı olduğundan içeriyi göremiyordum. Kathleen taş basamakların ucunda kıyıya bağlanmış duruyordu. Dooley bizleri tekneye doğru itekledi.</p>

  <p>Arkadaşı çoktan tekneye binmişti bile. O iriyarı, kızıl saçlı ve uzun sakalı olan bir adamdı. Ayağına balıkçı çizmeleri geçirmişti. Güverteye atladım. Tam o sırada Plumbridge'den beri kullandığımız Land-Rover rıhtımda durdu ve Frank Barry araçtan indi.</p>

  <p>«Her şey yolunda mı?» diye seslendi. «McGuire bu suları avucunun içi gibi bildiğinden tekneyi onun kullanmasını istiyorum. Seni fazla yormak istemiyoruz, binbaşı.»</p>

  <p>Demek hazırladığın oyun buymuş, diye geçirdim içimden.</p>

  <p>«Sen nasıl istersen öyle olsun, Barry.»</p>

  <p>Keyifle gülümsedi.</p>

  <p>«Böyle düşüneceğini biliyordum. Şimdi de sıra sürprizde. Norah da sizi geçirmek için geldi.»</p>

  <p>Genç kadını iteleyerek Land-Rover'dan dışarı sürükledi. Norah sendeliyordu. Binnie saldıracakmış gibi ileri atılınca Dooley hemen silahına davrandı. Tam o sırada teknenin motorları çalıştı ve McGuire pencereden başını uzatarak demiri çekmemizi söyledi.</p>

  <p>Güçlükle gülümseyerek yağmurun altında duran Norah Murphy'e baktım. O kadar perişan ve yorgun görünüyordu ki, Barry onu tutmasaydı yere düşecekti.</p>

  <p>Birden karanlığın içinde gözden kayboldular ve McGuire hızı arttırdı. Denize açıldık.</p>

  <p class="p9"><span class="t15">t</span></p>

  <p>&nbsp;</p>
</body>
</html>
