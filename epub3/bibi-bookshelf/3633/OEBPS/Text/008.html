<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title>.bir.</title>
</head>

<body>
  <h1>.bir.</h1>

  <p class="p8"><span class="t13">I</span>ç avluda birini öldürmek için hazırlık yapıyorlardı. Bu da günlerden pazartesi olduğu anlamına gelirdi, çünkü pazartesileri infaz günüydü. Hücrem binanın diğer tarafında olmasına karşın tüm olaya tanık olacak tutukluların bulunduğu hücrelerden gelen tedirgin seslerin artık ne anlama geldiğini biliyordum. Az sonra davullar çalacaktı ve bu da komutanın hoşuna gidiyordu.</p>

  <p>Derin bir sessizlikten sonra biri ateş diye bağırdı. Ardından da davullar yeniden çalmaya başladı. Öldürülen adamın cesedi infaz yerinden uzaklaştırılırken davullar sanki bir korteje eşlik ediyormuşçasına gümbürdüyordu. Hayatımda gördüğüm en kötü yer olan Skiathos'ta bile komutan tüm ayrıntılarla ilgilenmekten çok hoşlanırdı. Ege Denizindeki bir adadaki Türk kalesinde üç bin siyasi tutukluyla beni koruyacak dört yüz kişilik bir tabur vardı.</p>

  <p>Bir aydan beri buradaydım ve dört haftanın ne denli uzun olduğunu öğrenmiştim. Ayrıca diğer tutukluların mahkemeye bile çıkarılmadan iki yıl boyunca burada tutuklu olduklarını öğrendiğimde içinde bulunduğum durum daha da güçleşmişti. Avluya çıkarıldığımız bir gün, tutuklulardan biri bana bu adanın adının aslında Yunanca olduğunu ve verimsiz toprak anlamına geldiğini söyleyince doğrusu hiç şaşırmamıştım.</p>

  <p>Hücremdeki demir parmaklıkların arasından gördüğüm kara, sisli ve sıcak havada ufukta görünen bir toz lekesi gibiydi. Arasıra çok uzaklardan bir gemi geçerdi. Yunan Donanması buradan geçecek tüm gemilere belli bir mesafe bırakarak gitmeleri doğrultusunda bir talimat verdiğinden gemiler bir nokta gibi görünürdü. Başımı iyice uzatıp sola çevirdiğimde kayaları, sağa çevirdiğimde de çalılarla kaplı boş araziyi görüyordum. Bunun dışında yerdeki saman yığınının üstünde yatmaktan başka yapacak bir şey yoktu. Her şeyin birden değiştiği o mayıs sabahı da yine aynı şeyi yapıyordum.</p>

  <p>Öğle yemeğinin getirilmesi için daha üç saat olmasına karşın birden hiç beklenmedik bir şekilde kilitte bir anahtar döndü, kapı açıldı ve teğmenlerden biri içeri girdi. Ayağıyla hafifçe bana dokundu.</p>

  <p>«Ayağa kalksan iyi olur, dostum. Seni görmek isteyen biri var.»</p>

  <p>Beni görmek isteyen kişi içeri girerken yerimden bir ok gibi fırladım. Elli yaşlarında gösteren bu adam orta boylu, geniş omuzlu biriydi. Bembeyaz bıyıkları ve mavi gözleri vardı. Başına ince hasır bir şapka takmış, krem rengi takım elbise giymiş, eline de bir baston almıştı. Orduda üst subaylardan biri olmalıydı ya da bir zamanlar öyleydi. Ben zaten hayatımda hiçbir şeyden asla yüzde yüz emin olamam. Ayrıca insanın eski bir askeri tanıması zaman alırdı.</p>

  <p>Hazırol durumuna geçmek üzereyken gülümsedi.</p>

  <p>«Rahat, binbaşı, rahat.»</p>

  <p>Yüzünü buruşturarak hücreye bir göz gezdirdi sonra da bastonuyla köşedeki çöp kutusunu karıştırdı.</p>

  <p>«Başına gerçekten de büyük bir bela açmışsın.»</p>

  <p>«Atina'daki İngiliz Elçiliğinden mi geliyorsunuz?» diye sordum.</p>

  <p>Hücrenin içindeki tek tabureyi aldı, tozunu sildi ve oturdu.</p>

  <p>«Atina'dakilerin sana bir yararı olmaz, Vaughan. Albaylar seni denemeye karar verinceye dek burada kök salacaksın. Bu konuyla ilgilenen kişilerle konuştum. Şansın varsa on beş yılla paçayı kurtarabileceğini söylüyorlar. Belki de yirmi.»</p>

  <p>«Çok teşekkür ederim. Doğrusu beni çok rahatlattınız.»</p>

  <p>Cebinden bir paket sigara çıkararak bana doğru fırlattı.</p>

  <p>«Ne bekliyordun ki? Ayaklanmalar için silah sağladın, boş kumsallara gece yarısı harekât düzenledin. Daha ne istiyorsun?»</p>

  <p>Başını iki yana salladı. «Sen kimsin Tanrı aşkına? Yoksa şu soyları tükenen romantiklerden misin?»</p>

  <p>«Keşke öyle olabilseydim,» dedim. «Ama eğer buradan çıkabilirsem Lefkoşe'de beni bekleyen beş bin sterlini alabileceğim.»</p>

  <p>Başını salladı. «Anlıyorum.»</p>

  <p>Pencerenin yanındaki duvara yaslanarak ona baktım. «Siz kimsiniz?»</p>

  <p>«Adım Ferguson,» dedi. «Albay Harry Ferguson, Kraliyet Ulaşım Birliğinden.»</p>

  <p>Ferguson nedense İngiliz Ordusunun bu önemli bölümüne mensup birine hiç benzemiyordu.</p>

  <p>«Simon Vaughan,» dedim kendimi tanıtarak. «Ama bunu bildiğinizden eminim.»</p>

  <p>«Doğru,» diye karşılık verdi. «Az sonra seni ne denli iyi tanıdığımı kanıtlayacağım.»</p>

  <p>«Bundan eminim,» diye karşılık verdim alaycı bir sesle.</p>

  <p>«Pekâlâ,» dedi iki eliyle bastonunun topuzunu tutarak. «Akademide notların oldukça yüksekmiş, Kore'de teğmen olarak savaştın. Bu iyi siciline karşın bir süre sonra Çin'de tutuklanarak bir yıl hapis yattın.»</p>

  <p>«Bravo.»</p>

  <p>«Dosyanda yazılanlara bakılırsa tutuklulara uygulanan beyin yıkama yöntemlerine var gücünle karşı çıkmışsın. Bununla birlikte, bu tür yöntemlere karşı çıkmana rağmen tartışmalarda Marksist diyalektiği kullanma eğilimi gösterdiğin de yazılı dosyanda.»</p>

  <p>«Eveet, eskilerin de dediği gibi,» dedim. «Yaşam, insanların peşinden koştuğu eylemler demetidir. Bu görüşe kimse karşı çıkamaz.»</p>

  <p>«Kore Savaşından sonra Savaş Bölümü için yazdığın Devrimci Savaşımlara Yeni Bir Görüş Açısı adlı kitabını çok beğendim. Kitap piyasaya çıktığı günlerde şimşekleri üstüne çekmişti. Mao'dan yaptığın alıntılar elbette bazı kişileri tedirgin etmişti ama görüşlerinde haklıydın.»</p>

  <p>«Genellikle hep haklı olurum,» dedim. «Bu oldukça tedirgin edici bir duygu. Nedense çok az insan gerçeği görebiliyor.»</p>

  <p>Ben sanki hiçbir şey söylememişim gibi o konuşmasını bıraktığı yerden sürdürdü.</p>

  <p>«Yazdığın bu kitap devrimci hareketler gibi yıkıcı güçlerle başa çıkma konusunda seni uzmanlaştıracak Ordunun Haberalma Servisine geçmene neden oldu. Malaya'daki komünistler, Kenya'da altı ay boyunca Mau Mau'nun izini sürmen, sonra da Kıbrıs ve EOKA. Ayrıca sırtında bir de kurşun deliği var.»</p>

  <p>«Hiç de fena değil.»</p>

  <p>«Sonra da Borneo ve Endonezyalılarla savaş Oradaki isyancıları denetledin ve elde ettiğin büyük başarıdan da çok hoşnut oldun.»</p>

  <p>«Elbette,» diye karşılık verdim. «Hoşnut oldum, çünkü bizler de gerillaların istediği gibi dövüşmüştük. Aslında başka çıkış yolumuz yoktu.»</p>

  <p>«Çok haklısın ama şimdi de sıra en büyük trajediye geldi, 1963 Martına. Kota Baru ve çevresi komünist gerillalarla kuşatılmıştı. Sana oraya gidip bölgeyi komünistlerden kurtarman emredilmişti.»</p>

  <p>«Evet, ama bunu başaramadığımı kimse söyleyemez,» dedim acı bir sesle.</p>

  <p>«Gazeteler sana Selengar Canavarı adını takmışlardı, değil mi? Sorguya çekilen ve sonra da işkence edilen tutuklulara öldürme emrini veren adam, ha? Sanırım seni madalyaların kurtardı hem o günlerde, hem de hapse düştüğün sırada. Ama elbette psikiyatristlerin katkısını da unutmamalıyız. Hiç olmazsa işine son vermediler.»</p>

  <p>«Elimizden geleni yaptık işte.»</p>

  <p>«Peki, daha sonra neler yapmışız, bir bakalım. Yemen ve Umman ordularında paralı askerlik. Sudan'da da aynı şeyi üç ay yapmışsın. Başına bir şey gelmediği için şanslısın. 1966 yılından bu yana da çoğu yasal olan silah tüccarlarının yanında çalıştın. Birçok tüccarın yanısıra Thwaite ve Simpson, Franz Baumann, Mackenzie Brown ve Julius Meyer ile çalıştın.»</p>

  <p>«Bunda bir terslik yok ki, bunlar son derece doğal. İngiltere hükümeti silah imalatı ve satışından yılda milyonlarca sterlin kazanıyor.»</p>

  <p>«Doğru ama onlar silahları gece yansı bir başka ülkeye kaçırıp düşman hükümetlere satmaya çalışmıyorlar.»</p>

  <p>«Saçmalama!» dedim. «Onlar yıllardan beri bunu yapıyor.»</p>

  <p>Güldü ve eliyle dizine vurdu.</p>

  <p>«Lanet olsun, Vaughan ama senden hoşlandım. Gerçekten hoşlandım.»</p>

  <p>«Ne, Selengar Canavarından mı?»</p>

  <p>«Hiçbir şeyden haberim olmadığını mı sanıyorsun benim? Yapma Tanrı aşkına. Orada neler olup bittiğini çok iyi biliyorum ben. Hem de gerçekten nelerin olup bittiğini. Sana Kota Baru'daki son teröristi de öldürmen emredilmişti, sen de sana söyleneni yerine getirdin. Belki biraz acımasızca yaptın tüm bunları ama yine de görev görevdir. Amirlerin derin bir soluk aldıktan sonra da seni kurtlara yem yapmak istediler.»</p>

  <p>«Beni görevimi yerine getirmenin verdiği o mutluluk duygusuyla baş başa bırakarak.»</p>

  <p>Gülümsedi. «Buraya kadar çok iyi anlaştığımızı düşünüyorum. Babanı tanıdığımı söylemiş miydim?»</p>

  <p>«Sanıyorum söyledin,» dedim. «Ama ben doğrusunu istersen, albay, neyin peşinde olduğunla daha fazla ilgileniyorum.»</p>

  <p>«Gelip benim yanımda çalışmanı istiyorum. Karşılığında da seni buradan çıkaracağım. Geçmişinde artık herhangi bir pürüz yok.»</p>

  <p>«Her şey bu denli basit öyle mi?»</p>

  <p>«Yunanlıların suyuna gitmeyi bilirsen, onlarla anlaşmak inan bana çok kolaydır.»</p>

  <p>«Peki, karşılığında benden ne istiyorsun?»</p>

  <p>«Oh, bu çok basit,» diye karşılık verdi. «Kuzey İrlanda'daki <span class="t14">IRA</span>'yı bizim adımıza denetlemeni istiyorum.»</p>

  <p>Bu insanın yelkenlerini suya indirecek nitelikte bir açıklamaydı. Ona kuşkuyla baktım.</p>

  <p>«Dalga mı geçiyorsun?»</p>

  <p>«Senden daha yetenekli birini düşünemiyorum. Olaya şöyle bakmaya çalış. Gerillalar, Marksistler, anarşistler ve her türlü devrimcilere karşı yıllarca Haberalma Servisinde çalıştın. Onların beyinlerinin, kafalarının nasıl işlediğini artık çok iyi biliyorsun. Savaş nerede olursa olsun sen her zaman kendini güvende hisseden birisin, çünkü işini çok iyi biliyorsun. Acımasız ve çetin cevizsin. İstedikten sonra elinden hiçbir şey kurtulmaz.»</p>

  <p>«Konunun hiç bu kadar çekici olabileceğini düşünmemiştim.»</p>

  <p>«Ayrıca bir iki tane de çok önemli özelliğin var ki, bunları yadsıman olası değil. Annen sayesinde İrlanda dilini çok iyi konuşuyorsun. Ayrıca <span class="t14">IRA</span> için seyyar kıta emrini veren şu dayın da sözkonusu.»</p>

  <p>«Michael Fitzgerald,» dedim. «Stradballa Okulunun müdürü.»</p>

  <p>Bir kaşını kaldırdı. «Damarlarında biraz İrlanda kanı dolaşması da senin başka bir avantajın sayılır.»</p>

  <p>«Yani o köylü kafaların içerisinde olup bitenleri anlayabilmemi kolaylaştıracak mı bu saydığın özelliklerim?»</p>

  <p>Kesinlikle pes etmek niyetinde olmadığı anlaşılıyordu.</p>

  <p>«Elbette. Aksi düşünülemez.» -</p>

  <p>«Ama onlar da bizi son yedi yüz yıldan beri uzaklaştırmaya çalışıyorlar.»</p>

  <p>Bir kez daha kaşlarını kaldırdı sesi hafifçe boğuk çıkıyordu.</p>

  <p>«İlginç bir yaklaşım, Vaughan. Bu konuda hangi tarafı tuttuğunu doğrusu çok merak ediyorum.»</p>

  <p>«Ben taraf tutmam,» dedim. «Artık böyle bir şeyi asla yapmam. Benden tam olarak ne istediğini söyle yeter. Eğer bana uyarsa kabul ederim.»</p>

  <p>«Eğer uymazsa on beş yıl daha burada oturup bekleyeceksin, öyle mi?» Başını iki yana salladı. «Bundan hiç de emin değilim, binbaşı. Hem de hiç.»</p>

  <p>Sigara paketinden bir sigara daha aldım. «Peki, albay, şimdi bana her şeyi baştan sona anlat.»</p>

  <p>«Ordu <span class="t14">IRA</span>'yla savaşıyor. Her şey bu denli basit işte.»</p>

  <p>«Ya da karmaşık.»</p>

  <p>«Doğru. Birliklerimizi ilk kez 1969 yılında harekete geçirdiğimizde amacımız Katolik azınlığı korumaktı.»</p>

  <p>«Peki, sonra ne oldu?»</p>

  <p>«Terörde artış... Filistin, Kıbrıs ve Aden'de terör tırmandı. Terör tırmanırken, daha önceden planlanmış cinayetler ve bombalı saldırılar savunmasız sivil halka ordudan daha çok zarar verdi.»</p>

  <p>«Terörizmin amacı terör yaratmaktır,» dedim. «Ancak böylelikle küçük bir ülke bir krallığı ele geçirebilir. Bu, Michael Collins'in sık sık kullandığı bir cümleydi.»</p>

  <p>«Evet. <span class="t14">IRA</span>'nın kendi içinde de bölünmesiyle her şey daha zorlaştı. Bunların bir bölümü kendilerinin yasal olduğunu ileri sürüyor ve hareket özgürlüğüne sahip olduklarını düşünüp politik açıdan solu destekliyorlar.»</p>

  <p>«Ne kadar sol?»</p>

  <p>«Olabildiğince. Diğer bölümüyse katıksız nasyonalist. Onlara Geçici Birlik, Kışkırtıcılar ya da Bölücüler diyebilirsin. Ama bunlar tüm fiziksel eylemlerden sorumlu olduklarını ileri sürüyorlar.»</p>

  <p>«Peki, öyle değiller mi?»</p>

  <p>«Her zaman değil. Yasal olan <span class="t14">IRA</span>, kendilerine uyduğu zaman şiddetten yana bir tutum sergilemekte. Ayrıca bir de hizipçiler var. Karşılarına çıkan herkesi öldürmek isteyen fanatikler. Erin'in Oğulları(*) adında Frank Barry'nin liderliğinde olan bir grup bunlar.»</p>

  <p>«Ya diğer grup, Ulster Gönüllü Ekibi?»</p>

  <p>«Adlarını anmaya bile gerek yok,» dedi belirgin bir tonla. «Onlar her şeyi denetimleri altına almak isterlerse inan bana bir iç savaş çıkar ve bu iç savaş öylesine kanlı olur ki, ipin ucunu bir daha yakalamak mümkün olmayabilir. Şu anda yapılacak tek şey terörü ortadan kaldırmaktan başka bir şey değil. Bu da ordunun görevidir. Daha sonraki olayları çözümlemek de politikacıların görevidir.»</p>

  <p>«Askeri Haberalmanın yapamadığını ben nasıl yapacağım?»</p>

  <p>«Her şey ya da hiçbir şey. <span class="t14">IRA</span>'nın silah satın alabilmek için paraya gereksinimi var. Beş hafta önce bu konuda bir girişimde bulundular.»</p>

  <p>«Ne oldu?»</p>

  <p>«Belfast'tan Glasgow'a giden posta gemisi bir gece yarım düzine militan tarafından kaçırıldı.»</p>

  <p>«Kimler kaçırdı? Kışkırtıcılar mı?»</p>

  <p>«Hayır, onları beş yıldan beri aradığımız biri yönetiyordu. Eskilerden biri. Hayattaysa şimdi altmış yaşlarında olmalı. Michael Cork. İri yapılı olmasına karşın nedense ona Küçük Adam diyorlar. On yedi ya da on sekiz yaşında bir kez tutuklanmış, sonrasında sicili tertemiz. Uzun bir süre Amerika'da yaşamış ama ne var ki, onun neye benzediğine ya da nasıl biri olduğuna ilişkin en küçük bir bilgimiz bile yok.»</p>

  <p>«Peki, posta gemisine ne oldu?»</p>

  <p>«Cork ve adamları kaptanı etkisiz hale getirip gemideki yarım milyon sterlin değerindeki külçe altınları aldılar.»</p>

  <p>«Ve gecenin karanlığında gözden kayboldular öyle mi?»</p>

  <p>«Pek değil. Ertesi sabah Rathlin Adası yakınlarında Kraliyet Deniz Kuvvetlerine bağlı bir gemiyle karşılaştılar ama yoğun sisin altında kaçmayı başardılar. Geminin kaptanı onların battığını sanmış.»</p>

  <p>«Başka bir yerde görülmüşler mi?»</p>

  <p>«Rathlin'in güney kıyısında bir sahil kasabası olan Stramore yakınlarındaki bir kumsalda lastik bir bot bulundu. Ve bu olayı izleyen hafta sonuna doğru da kıyıya çarpan birkaç ceset.»</p>

  <p>«Michael Cork'un kurtulduğunu düşünüyorsun, değil mi?»</p>

  <p>«Kurtulduğundan eminiz. Aslında bizlere haber veren İrlanda Enstitüsünün sayesinde ne olduğunu tam olarak biliyoruz. Cork' tan başka kurtulan olmadı. Stramore yakınlarında kıyıya çıkmış ve her zamanki gibi yine izini kaybettirmiş.»</p>

  <p>Pencereye yaklaşıp karşımda uzanan mavi Ege Denizine baktım.</p>

  <p>«O kadar çok parayla istediği her şeyi yapabilir.»</p>

  <p>«Yetkililerle bağlantı kurabilecek kadar sağduyu sahibi Londra'lı bir silah tüccarı işe el koymuş bile.»</p>

  <p>«Kim? Tanıyor muyum?»</p>

  <p>«Julius Meyer. Bir zamanlar onun adına birçok iş üstlendiğinden eminim.»</p>

  <p>«Meyer ha?» Yüksek sesle güldüm. «İşte sana bir sahtekâr müşteri daha. Onu neden seçmişler ki?»</p>

  <p>«Adı kötüye çıkmış biri olduğu kesin,» dedi albay. «Başının yeterince belaya girdiğini hepimiz biliyoruz. Geçen yıl Bask militanlarına silah sattığı için gazetelere manşet olmuştu. Bu konuyla ilgilenen kişiler başları sıkıştığında onu hatırlamış olmalılar.»</p>

  <p>«Doğru, onu neden seçtikleri böylelikle ortaya çıkıyor,» dedim. «Peki, ben nerede devreye giriyorum.»</p>

  <p>«Eskiden ne yapmışsan şimdi de aynısını yapacaksın. Bu bağlamda Meyer'in adamıymış gibi davran, kimse senin varlığına karşı çıkmayacaktır. Senden kuşkulanmak kimsenin aklına gelmez.»</p>

  <p>«Ah, çok teşekkür ederim. Peki ya benden paralı asker gibi davranmam istenirse? Ya da bazı silahların tesliminde talimat vermem? Bu tür şeyler bazen olur, bilirsin.»</p>

  <p>«Umarım olur. Kulaklarını dört açıp duyabileceğin her şeyi duymanı istiyorum senden Vaughan, çünkü biz o altınları geri istiyoruz. Hiçbir şey olmamışçasına sanki kendi mallarıymış gibi altınları bankaya yatırmalarına izin veremem. Senin en önemli görevin altınların nerede olduğunu bulmak olacaktır.»</p>

  <p>«Başka?»</p>

  <p>«Örgüt, isimler, yerler ve kişilerle ilgili öğrenebileceğin her türlü bilgiye gereksinimimiz var. Cork'u ele geçirmenin bizler için ne denli önemli olduğunu söylemeye gerek bile duymuyorum.»</p>

  <p>«Ele geçirmek derken neyi kastediyorsun?»</p>

  <p>«Bana boşuna zaman harcatma,» dedi buz gibi bir sesle. «Neyi kastettiğimi sen de bal gibi biliyorsun. Cork ve arkadaşları oyun oynamak istiyorlarsa sonucuna katlanmak zorundadırlar.»</p>

  <p>«Anlıyorum. Peki, Meyer ne zaman devreye girecek?»</p>

  <p>«O tam bir işbirliği içerisinde olacak. Gerektiğinde Kuzey İrlanda'ya gidecek ve her zaman için yanında olacak.»</p>

  <p>«Bunu nasıl basardın? Hatırlayabildiğim kadarıyla Meyer hiçbir zaman ortalıkta görünmekten hoşlanmazdı.»</p>

  <p>«Silah ticaretindeki lisansını yenilemek konusunda küçük bir sorun çıkmıştı,» dedi albay. «Ah, bu arada altını önemle çizmek istediğim bir konu var. Hak ettiğin ücretin yanısıra rütbene göre makul bir maaş da alacaksın. Ama yasal olarak bordroda gözükmeyeceksin.»</p>

  <p>«Bir başka deyişle işler istediğin gibi gitmezse beynine kurşun yemiş hendekte yatan sıradan bir ceset olacağım, öyle mi?»</p>

  <p>«Aynen.» Kararlı bir şekilde yerinden kalktı ve şapkasını düzeltti. «Bu konuda yeterince konuştuk. Yarım saat sonra vali beni buradan aldıracak. Atina'ya geri dönüyorum. Evet, kararın ne? Biraz hareket mi yoksa bir on beş yıl daha böyle mi yaşamak istiyorsun?»</p>

  <p>«Başka bir seçeneğim var mı ki?» dedim.</p>

  <p>«Akıllıca bir karar,» diyerek gülümsedi ve kapıya vurdu. «O zaman buradan çıksak iyi olacak.»</p>

  <p>«Şimdi mi?»</p>

  <p>«Atina'dan gelirken imzalanmış tahliye kararlarını da yanıma almıştım.»</p>

  <p>«Demek teklifini kabul edeceğimden bu denli emindin, ha?»</p>

  <p>Omuzlarını silkti. «Olayları benim bakış açımla değerlendirdiğini düşünelim istersen.»</p>

  <p>Anahtar kilidin içinde dönünce kapı açıldı, çavuş selam verdi ve geçmemiz için kenara çekildi.</p>

  <p>Albay kapıya doğru giderken, «Bir şey daha var,» dedim.</p>

  <p>«Ne?»</p>

  <p>«Kraliyet Ulaşım Birliği demiştin değil mi?»</p>

  <p>Hoş bir şekilde gülümsedi.</p>

  <p>«Sevgili Simon, o servisin en önemli bölümüdür. Bunu hemen anlayacağını düşünmüştüm Hadi çıkalım buradan, artık uçağa binmemiz gerek.»</p>

  <p>Evet! Simon, bakalım daha neler olacak? Ben hücrede çevreme bakınırken o koridorda hızla ilerliyordu. Önümde uzanan manzara pek net sayılmazdı ama başka seçeneğim de yoktu. Basamakların ortasında sabırsızlıkla geri dönüp bana seslendi. Hücreden dışarı çıktım ve kapı arkamdan hızla kapandı.</p>

  <p class="p9"><span class="t15">t</span></p>

  <p>&nbsp;</p>
</body>
</html>
