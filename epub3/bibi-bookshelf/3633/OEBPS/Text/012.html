<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title>.bes.</title>
</head>

<body>
  <h1>.bes.</h1>

  <p class="p8"><span class="t13">R</span>ıhtıma indiğimde Oban'ın büyük bir bölümü sis altındaydı ve bir yandan da sağnak yağmur yağıyordu. Kerrera'nın ötesindeki sular kabarmıştı ve hava koşulları daha da kötüye gidecek gibiydi. Dalgakırandan yaklaşık elli metre uzaktaydım. Birden bir taksinin dalgakırana yaklaştığını ve içinden Meyer'in çıktığını gördüm.</p>

  <p>Bana el sallamadı. Yalnızca suyun kenarına giden taş basamakları inip beklemekle yetindi. Lastik bota atladım ve onu almak için motoru çalıştırdım.</p>

  <p>Siyah şapkası ve Burberry yağmurluğu, bir kolunun altına sıkıştırdığı paketi, diğer elindeki evrak çantasıyla içinde bulunduğumuz ortama hiç de uymuyordu.</p>

  <p>«Şu şey, güvenilir mi?» dedi lastik bota endişeyle bakarak.</p>

  <p>«Hiç kuşkun olmasın,» dedim elindeki evrak çantasını alırken.</p>

  <p>Kolunun altındaki paketi sıkıca tutarak lastik bota atladı ve botun başına geçip oturdu. Tekneye doğru ilerlerken Meyer başını çevirip ona baktı.</p>

  <p>«Memnun musun?»</p>

  <p>«Bundan iyisi can sağlığı.»</p>

  <p>«Adı Kathleen değil mi? Fena görünmediğini söylemeliyim.»</p>

  <p>«Ben de bu yüzden seçtim ya zaten,» dedim.</p>

  <p>Tekneye atladık, merdivene doğru gittim. Meyer'in tekneye binmesine yardım ederken yağmur iyice artmıştı. Islanmamak için kamara iskelesine sığınarak ilerledi. Ben de arkasından salona girdim.</p>

  <p>«Kahvaltı ister misin?» dedim Meyer şapkasını ve yağmurluğunu çıkarırken.</p>

  <p>«Kahvaltı mı?» Bana şaşkınlıkla baktı.</p>

  <p>«Öğle olmak üzere.»</p>

  <p>«Bu sabah geç kalktım.»</p>

  <p>Omuzlarımı silktim.</p>

  <p>«Peki, bari çay iç.»</p>

  <p>Teknenin mutfağına giderek çaydanlığı ateşe koydum. Al Bowlly, <span class="t18">It's All Forgotten Now</span> adlı şarkıyı söylemeye başlamıştı bile. Salona geri döndüğümde Meyer masaya oturmuş en sevdiği Hollanda purolarından birini yakmış, önündeki teypten gelen Al Bowlly'nin sesini hayranlıkla dinliyordu.</p>

  <p>«Dostlarımız ne zaman gelecekler?»</p>

  <p>Saatime bir göz attım.</p>

  <p>«Bir saat içinde burada olurlar. Sen geciktin. Ne oldu?»</p>

  <p>«Tam çıkarken albay geldi, ben de zorunlu olarak bir sonraki uçağa bindim.»</p>

  <p>«Ne istiyormuş?»</p>

  <p>«Son bir bilgi vermek istemiş, hepsi bu. Kendisine herhangi bir gereksinimimiz olur diye düşündüğünden bugün öğleden sonra Kuzey İrlanda'ya gidiyor.»</p>

  <p>Kaynayan suyun sesini duyunca mutfağa geri döndüm. Meyer de arkamdan gelerek mutfağın kapısına dayanıp beni izlemeye koyuldu.</p>

  <p>«Belki yaşlandım, belki artık yorgunum, belki de dün gece iyi uyuyamadım ama içimde bir sıkıntı var.»</p>

  <p>Fincanlarımıza biraz süt koyduktan sonra çayları doldurdum, çayın üstüne de bolca miktarda Jameson ekledim. Ve Meyer'e fincanını uzattım.</p>

  <p>«Söylemeye çalıştığın ne, Meyer?»</p>

  <p>«Bu konuda olumlu hissetmiyorum, Simon.»</p>

  <p>«Söylediğin gibi aşırı yorgunsun, hepsi bu.»</p>

  <p>Başını iki yana salladı. «Beni tanırsın. Bu tür şeylere karşı altıncı hissim her zaman haklı çıkar. Bugüne dek hiç yanılmadı. İlk kez on yedi yaşımdayken 1938 yılında yine böyle hissetmiştim.»</p>

  <p>«Biliyorum,» dedim. «Bunu anlatmıştın. Gestapo gelip seni tutuklamadan yarım saat önce Münih'ten ayrılmıştın. Eniştenle teyzen seni dinlemediği için de Dachau kampında ölmüşlerdi.»</p>

  <p>Elini hızla havaya kaldırınca çayını döktü.</p>

  <p>«Benimle dalga geçme, Simon. Casablanca'daki olaya ne dersin, peki? Eğer beni dinlemeyip bir sonraki uçağa kalsaydın ikimizi de tutuklayacaklardı.»</p>

  <p>«Pekâlâ, altıncı hissinin çok iyi çalıştığını kabul ediyorum.»</p>

  <p>Yanından geçerek salona doğru gittim.</p>

  <p>«Albaya bu konuda hiç de iyi şeyler hissetmediğini söylemeye çalıştın mı?»</p>

  <p>Çaresizlikle omuzlarını silkti. Masada karşıma geçip otururken, «Böylesi durumlarla neden karşı karşıya kalıyoruz, Simon? Bu çılgınlık.» dedi.</p>

  <p>«Çünkü fazla bir seçeneğimiz yok. Her şey bu denli basit işte. Senden istediğim şeyi getirdin mi?»</p>

  <p>«Paketin içinde,» diyerek beraberinde getirdiği paketi açmaya başladı.</p>

  <p>«Mal nerede?»</p>

  <p>«<span class="t14">Lahti</span>'ler kıçtaki kamarada. Şu andaysa <span class="t14">Uzi'</span>lerin üstünde oturuyorsun.»</p>

  <p>Paketi açtıktan sonra yassı karton kutuyu açtım. Kutunun içinde çocukların plastik oyuncaklarına benzeyen <span class="t14">ARI 7</span> adında plastik patlayıcılar vardı. Bunların yanısıra patlama cihazları. Ayrıca aradaki bir başka kutunun içindeyse cephane ile <span class="t14">Mauser</span> otomatik tabancayla soğan şeklinde bir tüfek namlusu duruyordu.</p>

  <p>«Şu lanet olasıca, tam müzelik bir parça,» dedi Meyer namluyu elime alıp incelerken. «Bunu bulmakta ne denli güçlük çektiğimi asla tahmin edemezsin.»</p>

  <p>«Biliyorum,» dedim. «Ama bu bugüne dek imal edilen susturuculu tüfeklerin en iyisi.»</p>

  <p>Kutuyu alıp ayağa kalktım.</p>

  <p>«Hadi yukarıya çıkalım. Sana bir şey göstermek istiyorum.»</p>

  <p>Güverteye çıktığımızda yağmur daha da artmıştı. Dümen köşküne doğru gidip kutuyu harita masasının üstüne koydum. Masanın altına uzandım ve küçük düğmeye bastım. Bir kapak açıldı ve içinde <span class="t14">Mark IIS Sten</span> tüfeği ortaya çıktı. Beraberinde de tüfek şarjörü vardı.</p>

  <p>«Bu da bir tür ilerleme sayılır,» dedim. «Dün akşam bununla uğraştığım için o kadar geç yattım.»</p>

  <p><span class="t14">ARI 7</span>'yi cephane ve patlama cihazlarıyla birlikte arkadaki rafa koydum. <span class="t14">Mauser</span>'i doldurdum, onu da yerleştirdim ve düğmeye basıp kapağı kapattım.</p>

  <p>«Çok güzel,» dedi Meyer.</p>

  <p>«Hazırlıklı olmak kadar güzel bir şey yoktur.»</p>

  <p>Meyer saatine bir göz attı. «Az sonra gitmeliyim. Bir araba kiraladım. Abbotsinch'ten akşam uçağıyla Belfast'a geçeceğim.»</p>

  <p>«Sonra ne yapacaksın?»</p>

  <p>Omuzlarını silkti. «Doğruca kiraladığım eve gidip senden bir haber bekleyeceğim.»</p>

  <p>«Evin nerede olduğunu göstersen iyi edersin » Haritamı çıkardım.</p>

  <p>«İşte burada,» dedi Meyer. «Tam bu yolda, Stramore'dan yaklaşık on mil ötede. Randall Cottage. Küçük bir ormanın hemen yanıbaşındaki çiftliğin orada. Biraz yıkık dökük ama yine de fena sayılmaz. Al işte bu da telefon numarası.»</p>

  <p>Kolay ezberlenebilecek bir numaraydı. Kâğıdı küçük bir top haline getirip pencereden dışarı attım.</p>

  <p>«Emlakçıya ne dedin?»</p>

  <p>«Yazar olduğumu. Belfast'ın beni artık yormaya başladığını, sessiz ve sakin bir yer aradığımı. Ha, aklında olsun adım Berger.»</p>

  <p>Başımı salladım. «Bence her şey yolunda gibi.»</p>

  <p>Bir süre önümüzde uzanan denize baktı. «Gerçekten de bu akşam karşıya geçebilecek misin? Hava pek iyi değil.»</p>

  <p>«Tahminlere göre akşam saatlerinde hava düzelecekmiş, düzelmese bile merak etme, başaracağız. Bu tekne oldukça sağlam bir tekne. Her şeye göğüs gerebilecek bir yapıya sahip.»</p>

  <p>Birden sesler duyuldu.</p>

  <p>«Kathleen, hey.»</p>

  <p>Norah Murphy ile Binnie Gallagher dalgakıranda taksinin hemen yanıbaşında duruyordu.</p>

  <p>«Beni kıyıya götür,» dedi Meyer. «Sonra da yoluma koyulsam iyi olacak. Zorunlu olmadıkça artık o kızla konuşmak istemiyorum.»</p>

  <p>Paltosunu ve şapkasını almak için aşağı indi, döndüğündeyse Al Bowlly'i evrak çantasına yerleştiriyordu. Güverteye çıkmasına yardım ettim. Takma motoru çalıştırdım. Meyer'in yüzü solmuştu.</p>

  <p>«Bak. Her şey yolunda gidecek, tasalanma. Sana söz veriyorum.»</p>

  <p>«Öyle mi?» dedi. «öyleyse neden kendimi bir tabutun içinde gibi hissediyorum, dersin?»</p>

  <p>Onu rahatlatabilecek herhangi bir şey aklıma gelmiyordu. Artık, dalgakıranın sonundaki basamaklara iyice yaklaşmıştık. Lastik botu bağlarken Meyer, taksinin yanında bekleyen Norah Murphy ve Binnie'nin yanına gitti. Delikanlının üstünde geçen gece Belfast'ta giydiği aynı giysi vardı oysa Norah Murphy mavi bir kazak, pantolon ve lastik çizmeler giymişti.</p>

  <p>Ben onların yanına yaklaşırken Meyer bana döndü.</p>

  <p>«Simon, ben de Dr. Murphy'den sizlerle birlikte olamayacağım için özür diliyordum. Acele etmek zorundayım yoksa uçağımı kaçıracağım.»</p>

  <p>«Yakında görüşmek üzere,» dedim ve elini sıktım.</p>

  <p>Meyer hiç zaman yitirmeden taksiye atladı. Şoför Binnie'ye çantasını uzattıktan sonra araba yola koyuldu.</p>

  <p>Norah Murphy tasasız bir sesle, «Yine buluştuk, binbaşı,» dedi.</p>

  <p>«Öyle anlaşılıyor.»</p>

  <p>Lastik bota binmek için taş basamakları indim. Binnie de elinde çantası arkamdan geliyordu. Çok mutlu görünmüyorsa da anlık bir duraksamadan sonra bota bindi ve geçip arka tarafa oturdu.</p>

  <p>Norah Murphy de yanıma gelip oturdu. Yola koyulduğumuzda kadın sıradan bir tavırla konuşmaya başlamıştı.</p>

  <p>«Kötü bir akşam yaşayacağız. Tekne dayanıklı mı?»</p>

  <p>«Hiç tekne yolculuğu yaptın mı?»</p>

  <p>«Teyzelerimden biri emekli bir deniz kaptanıyla evliydi. Cape Cod yakınlarında bir evde otururlardı.»</p>

  <p>«O zaman başka şeyleri bilmen gerek. Kathleen oldukça iyi bir tekne.»</p>

  <p>«Peki gücü, ne kadar?»</p>

  <p>«Penta benzin motoruna sahip. İki pervanesi var. Tam hızla yaklaşık yirmi beş deniz mili yapabiliyor. Radarı, otomatik dümeni, derinlik göstergesi var.»</p>

  <p>Motoru durdurdum. Norah Murphy ipe tutunarak bottan tekneye çıktı. Binnie hiç de çevik biri gibi davranmıyordu. Yüzündeki ifadedense iyi bir gece geçirmediği anlaşılıyordu. Sudan çıkmış bir balık gibiydi. Aslında onun daha önce hiç tekneye binmediğini düşünüyordum. Siyah paltosunu çıkardığında yaşından daha da genç görünmüştü. Binnie'nin giyimi her zaman tuhaftı, gömleği bir beden büyük olur, kravatınıysa hiçbir zaman iyi bağlayamazdı.</p>

  <p>Norah Murphy, Binnie'nin paltosunu asmak için salondaki dolaplardan birini açtı ve dolabın içinde neopren giysiyi, paletleri ve oksijen tüpünü gördü.</p>

  <p>Bir kaşını kaldırarak bana doğru döndü. «İşler sarpa sararsa dalacağını sakın söyleme.»</p>

  <p>«Başarabilirsem seni de yanıma alırım. Söz veriyorum.»</p>

  <p>El çantasını masanın üstüne koyarak açtı ve içinden Binnie'nin <span class="t14">Browning</span> otomatik tabancasını çıkardı. Gözlerini hafifçe kısarak bana baktı. Tabancayı bir süre elinde tuttuktan sonra da bankın üstünde oturan Binnie'ye uzattı.</p>

  <p>«Lanet olsun, Vaughan,» dedi huysuzlukla. «Seni ne zaman ciddiye alacağımı bir türlü kestiremiyorum. Sürekli gülümsüyorsun. Doğrusu, bu normal değil.»</p>

  <p>«Dünyanın çok komik olduğunu kabul etmek zorundasın, hayatım,» dedim. «İnsan her an gülecek bir şey bulabiliyor.»</p>

  <p>Geminin mutfağına gidip Jameson şişesiyle üç bardak aldım. Geri döndüğümde Norah Murphy sigara içen Binnie'nin karşısına geçmiş oturuyordu.</p>

  <p>«Viski ister misiniz?» dedim. «Ne yazık ki, sizlere bundan başka İkram edeceğim bir şey yok.»</p>

  <p>Norah başını evet anlamında sallarken Binnie viski istemedi.</p>

  <p>Tekne biraz sallıyordu. Binnie'nin yüzü iyice sararmıştı. Açık denize çıktığımızda kendini nasıl hissedeceğiniyse ancak Tanrı bilirdi.</p>

  <p>«Mal nerede?» diye sordu Norah Murphy. Söyledim. Başını salladı. «Peki ne taşıyoruz?»</p>

  <p>«Elli adet tanksavar topu ve elli adet hafif makinalı tüfek.»</p>

  <p>Yerinde doğruldu. Kaşlarını çatmıştı.</p>

  <p>«Neler oluyor burada. Ben daha fazlasını bekliyordum. Hem de çok daha fazlasını.»</p>

  <p>«Bu boydaki bir tekne için söylediklerin olanaksız,» dedim. «Şu <span class="t14">Lahti</span>'ler 20 metre uzunluğunda neredeyse. Kıçtaki kamaradalar. Git de kendi gözlerinle gör. Senin birinci sınıf siparişlerini yerine getirmek için iki üç kez karşıya gidip gelmek gerekir.»</p>

  <p>Kıçtaki kamaraya gitti. Bir süre sonra geri geldi, yerine oturdu ve viski bardağını eline aldı.</p>

  <p>«Başka bir şey daha var,» dedim. «Eğer kışkırtılırsak ya da bu tekne aranırsa kaçmayacaksınız. Gemiyle birlikte batmaktan yana olan kaptanlardanım ben. Tüm bunları şurada oturan delikanlıya da anlatırsan çok sevinirim. Kimsenin kahramanlık taslamasını istemiyorum.»</p>

  <p>Zavallı Binnie'nin söylediklerime tepki gösterecek hali bile kalmamıştı. Birden yerinden kalktı ve dümen köşküne doğru gitti.</p>

  <p>«Ne yazık ki, deniz ona göre değil,» dedi Norah Murphy. «Yola ne zaman koyulacağız.»</p>

  <p>«Düşündüğümden biraz daha geç yola çıkmaya karar verdim. Beşte ya da altıda. Havanın biraz düzelmesini bekleyelim.»</p>

  <p>«Kaptan sensin. Dostun Meyer'e ne oldu? Onu bir daha görecek miyiz?»</p>

  <p>«Zamanı geldiğinde sanırım görürsünüz.»</p>

  <p>Binnie sendeleyerek içeri girdi, düşmemek için duvara dayanıyordu.</p>

  <p>«Aldırma, Binnie,» dedim. «Kaptan Nelson'un da her denize çıkışında midesinin bulandığını söylerler. Bunun seni rahatlatmadığını biliyorum ama idare ediver işte.»</p>

  <p>Beni duymazlıktan gelerek kıçtaki kamaraya doğru yürüdü. Dümen köşküne gitmek üzere yerimden kalktım. Norah Murphy yolumu kesti. Çok öfkeli görünüyordu.</p>

  <p>«Gerçek bir piçkurusu olarak mı doğdun, Vaughan yoksa böyle olabilmek için çok mu çalıştın?»</p>

  <p>Tekne birden kuvvetlice sallanınca Norah dengesini yitirerek kollarımın arasına düştü. Ben de herkesin o sırada yapabileceği şeyi yaparak onu öptüm. Bu çok kusursuz bir öpüşme olmamıştı ama ben daha kötülerine de tanık olmuştum doğrusu.</p>

  <p>Onu bıraktığımda, omuzlarını silkti sonra da dudaklarını alaycı bir tavırla büzdü.</p>

  <p>«Orta karar, binbaşı,» diyerek görüşünü belirtti.</p>

  <p>«Söyle bakalım bana, kim şimdi bir piçkurusu gibi davranıyor, ha?» diyerek dümen köşküne doğru hızlı adımlarla yürüdüm.</p>

  <p class="p10"><span class="t17">Z</span></p>

  <p>Akşamüstü saat altı civarında kıyıdan ayrıldık. Hava düzelmemesine karşın daha da kötülememişti. Motoru çalıştırdığımda dümen köşkünün kapısı açıldı ve Norah Murphy içeri girdi.</p>

  <p>Yanıma gelerek, «Hava raporunu aldın mı?» dedi.</p>

  <p>«Endişelenecek bir şey yok. Yağmurla birlikte biraz da rüzgâr olacak. Rathlin Adasında hafif sis varmış.»</p>

  <p>«Bu işimize yarayabilir,» dedi. «Dümene geçebilir miyim?»</p>

  <p>«Daha sonra. Binnie nasıl?»</p>

  <p>«Yatıyor. Gidip baksam iyi olacak. Sonra yine gelirim.»</p>

  <p>Kapıyı kapatarak dışarı çıktı. Tekneyi liman girişinden çıkararak Firth yönüne çevirdim.</p>

  <p>Tekne dalga yüzünden sallanırken direk ucunun ışığı da ritmik bir şekilde bir sağa bir sola sallanıyordu. Hızı on iki deniz miline indirdim ve alacakaranlıkta yol almaya başladık. Motorların homurtusu gecenin sessizliğini bozuyordu. Norah Murphy geri döndüğünde saat on bire yaklaşmıştı. Kapı yavaşça açıldı ve Norah elinde bir tepsiyle içeri süzüldü. Kahvenin ve bir şeyin daha kokusunu alabiliyordum. Bu kızarmış beykının o nefis kokuşuydu.</p>

  <p>«Özür dilerim, Vaughan,» dedi. «Uyuyakalmışım. Sana kahve ve beykınlı sandviç getirdim. Neredeyiz?»</p>

  <p>«Doğu tarafında Islay var. Yağmurun arasından ışıkları görülüyor.»</p>

  <p>«İstersen nöbeti ben alırım.»</p>

  <p>«Gerek yok. Otomatik pilota bağlarım.»</p>

  <p>Rotayı kontrol ettim, sonra da dümeni kilitledim. Sandviçimi almak için arkaya döndüğümdeyse onu beni izler buldum.</p>

  <p>Kaşlarını nedense hafifçe çatmıştı.</p>

  <p>«Seni bir türlü anlayamıyorum, Vaughan. Tek bir dakika bile, ah işte şimdi tamam, anladım diyemiyorum.»</p>

  <p>«Ne gibi?»</p>

  <p>Bir sigara yakarak bakışlarını gecenin karanlığına çevirdi.</p>

  <p>«Selengar Canavarı'nı demek istiyorum.»</p>

  <p>«Ah, o benim en güzel rolümdü,» dedim. «İnan bana, MGM bile bundan iyisini yapamazdı.»</p>

  <p>Onu bir kez daha öfkelendirmiştim.</p>

  <p>«Tanrı aşkına, hiç ciddi olamaz mısın sen?»</p>

  <p>«Pekâlâ. Söyle bakalım ne öğrenmek istiyorsun? Kanlı ayrıntıları mı?»</p>

  <p>«Tatsız ya da can sıkıcı olması önemli değil, önemli olan gerçekler. Gerçekleri öğrenmek istiyorum.»</p>

  <p>«Gerçek nedir ki?» diye sordum ve birden hiçbir nedeni olmadan boğazımın kuruduğunu farkettim. Hemen birkaç yudum kahve içtim. Ağzım yanmıştı ama aldırmadım. Sonra da fincanımı masanın üstüne bıraktım. «Tamam, ama bunu sen istedin.»</p>

  <p>Dümenin önündeki yüksek tabureye oturdum, otomatik dümen mekanizmasını kestim ve yeniden dümeni aldım.</p>

  <p>«Kota Baru civarında Borneo denen bir yer 1963 yıllarında tümüyle teröristlerin elindeydi ve bunların birçoğu da Çinli komünistlerdi, yani yerel halk değildi sözkonusu olan. Tüm bölgede korkunç bir terör estiriyorlardı. Köyleri kasabaları yakıp yıkıyorlar, diğerlerine gözdağı vermek için her iki kişiden birini hunharca herkesin önünde öldürüyorlardı.»</p>

  <p>«Ve seni de bu işe karıştırdılar... »</p>

  <p>«Bu tür olaylarda uzman olmam gerektiği için bölgeyi teröristlerden kurtarmadan ve denetim altına almadan geri dönmememi söylediler.»</p>

  <p>«Emrettiler, öyle mi?»</p>

  <p>«Yazılı olarak değil sözle. Başlangıçta şansımız yaver gitmedi. İki ya da üç köyü yerle bir etmişler ve ellinin üstünde kadın, erkek ve çocuğu katletmişlerdi. Sonunda da Kota Baru'daki bir kiliseyi yakıp içindeki dört rahibeyle on sekiz genç kıza tecavüz ettikten sonra onları da öldürdüler. Bunlar benim öğrenebildiklerimdi.»</p>

  <p>«Peki, sen ne yaptın?»</p>

  <p>«Şanslıydım. Aralarındaki muhbirlerden biri Selengar'da Hui Li adındaki bir tüccarın komünist ajanı olduğunu söyledi. Ben de onu tutukladım. Konuşmamakta direnince de onu Dyak'lara gönderdim.»</p>

  <p>Norah Murphy'nin yüzünde herhangi bir korku ifadesi yoktu. Konuştuğundaysa sesi oldukça sakindi.</p>

  <p>«İşkence etmeleri için onu Dyak'lara verdin, değil mi?»</p>

  <p>«Dyak'lar genellikle çok ikna edici kişilerdir. Ancak birkaç saat dayanabildi sonra da örgütün nerede saklandığını bülbül gibi söyledi bana.»</p>

  <p>«Sen de gidip onları yakaladın, değil mi?»</p>

  <p>«Hemen değil ama zaman İçerisinde evet. İki kişilik gruplara ayrılmışlardı, ancak sonunda onların tümünü yakalamayı başardık.»</p>

  <p>«Tutukladığın kişileri vurduğun söylentileri ortaya çıkmıştı, doğru muydu bu?»</p>

  <p>«Yalnızca son takip sırasında, ikinci grupla başım derde girdiğinde. Tutuklulara süre tanırdım.»</p>

  <p>«Anlıyorum,» dedi başını hafifçe sallayarak. «Peki, ya Bay Hui Li'ye ne oldu?»</p>

  <p>«Kaçmaya çalışırken vuruldu.»</p>

  <p>«Buna inanmamı mı bekliyorsun?»</p>

  <p>Güldüm. «İşin acı ve ironik yanı da bu söylediğimin tamamiyle gerçek olması. Onu kıyıya götürüp yargılamaya hazırlanıyordum ve bir gece önce kaçmayı başardı.»</p>

  <p>Kısa bir sessizlik oldu. Camlardan birini açarak temiz deniz havasını içime çektim.</p>

  <p>«Bak, benim ona yaptıklarımı o da bana yapabilirdi. Terörizmin amacı terör yaratmaktır, bu Michael Collins'in ağzından düşürmediği bir cümleydi, ama ne ki bunu ilk kez Lenin söylemiş olduğu için bu cümle tüm komünist elkitaplarının birinci sayfasında yer almaktadır. İnsan ancak aynı tür ateşle ateşe karşılık verebilir.»</p>

  <p>«Kendini mahvettin,» dedi o ana dek hiç duymadığım sevecen ve ilgili bir sesle. «Çok aptalsın, her şeyi bir kenara attın. Mesleğini, şerefini, her şeyi ve ne için, Tanrı aşkına?»</p>

  <p>«Ben yalnızca yapılması gereken şeyi yaptım,» dedim. «Malaya, Kenya, Kıbrıs ve Aden'de. Oralardaki her şeyi gördüm. Devrim adına masum insanların öldürülmesinden bıkmıştım. İşim bittiğinde, Kota Baru'da terör de bitmişti. Artık hiç kimse hiçbir zaman küçük kızları hunharca öldürmeyecek. Bunun elbette bir bedeli olacaktı.»</p>

  <p>Sesimdeki duygusallık ve ellerimin hafifçe titremesine ben bile şaşırmıştım. Ayağa kalktım ve onu kaba bir tavırla kendime doğru çektim.</p>

  <p>«Dümene geçmek istiyordun. Tamam, al işte hepsi senin. Bu rotadan sapma ve beni üç saat sonra uyandır. Hava değişmeden önce.»</p>

  <p>Kolumu tuttu. «Çok üzüldüm, Vaughan, gerçekten çok üzüldüm.»</p>

  <p>«Her şeyin üstesinden gelindiğini öğrenmesi için insanın uzun yaşaması gerekiyormuş,» dedim. «Bunu öğrendim.»</p>

  <p>Ya da söylediğimi sandım aşağıya inerken. Belki de yeterince tekrarlarsam bu söylediklerime kendim de inanabilirim bir gün.</p>

  <p class="p10"><span class="t17">Z</span></p>

  <p>Salondaki sandalyelerden birinin üstünde uyumuşum ve uyandığımda saat sabahın üçü olmuştu. Binnie kıç taraftaki kamarada horluyordu. Başımı kamaradan içeri uzattığımda onun sırtüstü yattığını gördüm. Kravatını çözmüş, ağzınıysa neredeyse bir karış açmıştı. Onu orada öylece bırakarak dümen köşküne gittim.</p>

  <p>Güvertede yürürken soğuk deniz havası yağmurla birlikte yüzüme çarptı. Dümen köşkünün kapısını açtım. Norah Murphy dümenin başında ayakta duruyordu. Yüzü pusulanın ışığında aydınlanmaktaydı.</p>

  <p>«Nasıl gidiyor?» dedim.</p>

  <p>«İyi. Yarım saat içinde denizin sığlaşacağını sanıyorum.»</p>

  <p>«Dümene ben geçeyim.»</p>

  <p>Geçmem için yana çekildi. Geçerken bedeni benimkine değmişti.</p>

  <p>«İstesem de uyuyabileceğimi sanmıyorum.»</p>

  <p>«Peki,» dedim. «O zaman biraz çay yap ve buraya gel. İlginç bir şeyler olabilir. Ayrıca radyodan hava durumunu da dinle.»</p>

  <p>Hızı arttırdım, doğudan gelen kötü hava koşullarıyla sanki yarış ediyor gibiydik. Dalgalar yükseldiğinden Kathleen bir ceviz kabuğu gibi sallıyordu. Görüş alanı daralmıştı. Norah Murphy aşağıda mutfakta oyalanıyor olmalıydı. Ama geri döndüğünde çayın yanısıra beykınlı sandviçler de getirmişti.</p>

  <p>«Hava raporu o kadar kötü değil,» dedi. «Rüzgâr hafifleyecek, yağmursa belli aralıklarla yağacakmış.»</p>

  <p>«Başka?»</p>

  <p>«Gün ağarırken biraz sis görülecekmiş ama endişe edilecek bir şey yok.»</p>

  <p>Tepsiden bir sandviç aldım.</p>

  <p>«Sence endişe edilecek bir şey yok, Binnie'yi düşünmüyorsun.»</p>

  <p>Bu söylediklerimden hoşlanmadığını farketmiştim ama öfkesine hakim oldu ve tepsideki çay fincanlarından birini uzattı.</p>

  <p>«Artık uyanmış salonda oturuyor. Ona yiyecek bir şeylerle çay verdim. Yakında düzeleceğinden eminim.»</p>

  <p>«Umarım düzelir. Ona ihtiyacımız olacak.»</p>

  <p>«Sana Binnie Gallagher'den biraz söz edeyim, Binbaşı Vaughan,» dedi Norah Murphy. «1969 Ağustosunda Belfast'ta gerçekleşen ayaklanma sırasında Falls Sokağı ateşe verilmiş ve o bölgede yaşayan her Katolik ailenin peşine düşülmüştü. Bu aileler Michael Cork'un yönetimindeki küçük bir <span class="t14">IRA</span> grubu tarafından korunmuştu.»</p>

  <p>«Küçük Adam burada da mı devreye girmişti? Ve Binnie de onun grubundaki elemanlardan biriydi?»</p>

  <p>«Müthiş etkilendiğini sakın söylemeye kalkma.»</p>

  <p>«Ah, ama etkilendim,» dedim. «O adamlar o akşam çok iyi bir iş yapmışlardı. Annem olsaydı harika bir işti derdi. Binnie onlardan biriydi, öyle mi? O zamanlar on altı yaşında falan olmalı.»</p>

  <p>«O günlerde o bölgede yaşayan teyzesinin yanında kalıyordu Binnie. Teyzesi ona rahmetli kocasının savaş hatırası olan eski tabancasını vermiş ve Binnie de Küçük Adam'ı aramak için yollara koyulmuş. O korkunç gecede de Küçük Adam'ın sağ kolu olmuş, hâlâ da öyledir. Onun en çok güvendiği adamıdır Binnie.»</p>

  <p>«Tüm bu anlattıkların da Binnie'nin neden o büyük adamın yeğenine eşlik ettiğini açıklıyor.»</p>

  <p>Norah Murphy iki sigara yakarak birini bana uzattı.</p>

  <p>«Peki, Amerikalı nasıl oldu da bu işlerin içine karıştı?»</p>

  <p>«Çok basit. Babam yaklaşık on yedi yıl İngiliz hapislerinde yattı. Serbest bırakıldığında ben on üç yaşındaydım. Amerika'daki Michael Amcamın yanına gidip Amerika'ya iltica ettik. Yeni bir hayat, yeni bir başlangıç diye düşünüyorduk ama ne ki, babam için artık çok geç kalınmıştı. Serbest bırakıldığında artık iyice hasta bir adam olmuştu. Üç yıl sonra da öldü.»</p>

  <p>«Ve sen de onları asla bağışlamadın?»</p>

  <p>«Babamı asabilirlerdi.»</p>

  <p>«Babanın bıraktığı yerden devam etmeye karar verdin?»</p>

  <p>«Bizlerin de özgür olmaya hakkı var,» dedi. «Ulster halkı uzun yıllar önce milliyetçiliklerini unuttu.»</p>

  <p>Bu ilk iki cümle kötü bir siyasi broşürden alınmış gibiydi ama kimbilir belki de gerçekten öyleydi.</p>

  <p>«Dinle,» dedim. «1969 Ağustosunda olanlar çok kötü şeylerdi, zaten bu yüzden ordu işe karıştı. Katolik azınlığın haklarını korumak için yani. <span class="t14">IRA</span> eski numaralarını yapmaya başlayınca kadar da ordu görevini başarıyla yerine getiriyordu.»</p>

  <p>«Bu söylediklerini dayın duysaydı acaba ne derdi, inan bana çok merak ediyorum.»</p>

  <p>«Stradballa'nın okul müdürü mü?» dedim. «Binnie'nin vazgeçemediği kahramanı mı? Hiçbir şekilde çocukların zarar görmesine dayanamayan şu aziz mi? Böyle biri yok. O bir efsane. Hiçbir devrimci lider onun yaptığı gibi yapıp da hayatta kalamaz.»</p>

  <p>«Ne söylemeye çalışıyorsun?»</p>

  <p>«Diğer birçok şeyin yanısıra ahlaki açıdan da bence biraz karanlık bir davranış sözkonusu. Birçok İngiliz askerinin yanında en azından kırk kişinin öldürülmesine ne diyeceksin? Polise bilgi sızdırdığı varsayılan yetmiş sekiz yaşındaki bir kadının öldürülmesinden sorumlu. Bazı şeyleri aşırı abartıyorsunuz.»</p>

  <p>Pusula dolabının ışığında genç kadının sağ elini yumruk yapıp iyice sıktığını gördüm.</p>

  <p>«Devrimsel içerikli savaşlarda bu tür şeyler olur,» dedi. «Başka seçenek yoktur.»</p>

  <p>«Binnie'ye bunları anlatmayı denedin mi?» dedim. «Yoksa onun tüm kalbiyle devrimin tertemiz ellerle gerçekleşeceğine olan inancından haberin yok mu senin? Ben onu Kelly'nin Yerinde gördüm, unuttun mu? Eğer sen onu durdurmasaydın o iki adamı öldürecekti. Çünkü onların yaptıklarını midesi kaldırmamıştı.»</p>

  <p>«Binnie bir idealistin» dedi. «Bunun da kötü bir yanı yok. Hiç düşünmeden İrlanda için canını verebilir.»</p>

  <p>«İrlanda için yaşayabilirse bence çok daha hoş bir şey olur,» dedim. «Tabii bu yalnızca benim kişisel görüşüm,» diye de ekledim.</p>

  <p>«O zaman neden senin görüşlerine kulak versin ki?» dedi öfkeyle. «Tanrı aşkına, sen kendini ne sanıyorsun, Vaughan? Sen bir iki sterlin uğruna Binnie'yi kendi saflarına çekmeye çalışan bir hainsin, başarısız adamın tekisin.»</p>

  <p>«Bu benim işte,» dedim. «Simon Vaughan. Dostunuz ve silah satıcınız.»</p>

  <p>Kendimi zorlayarak gülümsedim. Norah Murphy'nin buna dayanamayacağını biliyordum.</p>

  <p>«Seni küstah seni,» dedi öfkeyle. «Hiç olmazsa Binnie ve benim gibi insanlar bu uğurda bir şeyler yapmaya uğraşıyor, bir savaş veriyoruz.»</p>

  <p>«Biliyorum,» dedim. «Ülkede cesetten geçilmiyor.»</p>

  <p>Gözleri öfkeyle parlayarak yanıma iyice yaklaştı ve boğuk bir şekilde fısıldadı.</p>

  <p>«Hiçbir şey yapmamaktan iyidir. Eskiye dönmektense Belfast'ın alevler içinde yanmasını görmeyi yeğlerim.»</p>

  <p>Geçerli hiçbir nedenim olmamakla birlikte birden Norah' ın kalbinin derinliklerinde onu tedirgin eden bir şeylerin olduğunu hissettim.</p>

  <p>Yavaşça, «Eski neydi, Norah?» dedim. «Anlat bana.»</p>

  <p>Yüzünde yumuşak ama boş bir anlam oluştu. Sesi değişti. Artık bir Amerikalıdan çok bir Belfast'lı gibi konuşmaya başlamıştı.</p>

  <p>«Babamı son olarak serbest bıraktıklarında artık başına bela açmak istemediği için Amerika'ya gitmeye hazır oluncaya dek ortadan yok olmuştu. Defalarca evimize gelip onu aradılar.»</p>

  <p>«Kimler?»</p>

  <p>«B. uzmanları. Bir akşam annemi sorguya çekerlerken içlerinden biri beni arka bahçeye götürdü. Barakada silah bulunduğundan emin olduğunu söyledi.»</p>

  <p>Birden sanki biri mideme yumruk atmış gibi hissettim kendimi.</p>

  <p>«Silah var mıydı?» diye sordum.</p>

  <p>«On üç yaşında olduğumu unutma,» dedi. «Eski bir çuvalın üzerine beni zorla yatırdı. İşini bitirdiğinde de kimse bana inanmayacağı için bu olup bitenleri başkalarına anlatmamın bir yararı olmayacağını söyledi. Bununla da yetinmeyip ailemi tehdit etti. Olacaklardan sorumlu olamayacağını söyledi... »</p>

  <p>Uzun bir sessizlik oldu, sadece cama çarpan yağmurun sesi duyuluyordu.</p>

  <p>«Bütün bunları ilk kez sana anlattım, Vaughan. Artık her şeyi biliyorsun. Üstelik rahip bile değilsin. Garip değil mi?» dedi.</p>

  <p>Boğuk bir sesle konuştum.</p>

  <p>«Çok üzüldüm.»</p>

  <p>«Üzüldün mü?» dedi öfkeyle haykırarak. «Tanrının yardımıyla onların tümünü cehenneme yollayacağım, Vaughan. Bana yapılanı ancak böyle ödeyebilecekler, anlıyor musun?»</p>

  <p>Sendeleyerek dışarı çıkarken kapıyı hızla çarptı. Bir kez daha insanlık adına ümitsizliğe kapılmıştım. Ama öte yandan da yıllarca önce bir gece Belfast'ta evinin arka bahçesinde ırzına geçilen küçük bir kız çocuğunun görüntüsü beni kişisel olarak ilgilendirmiyor ve üzmüyordu.</p>

  <p>Bir sigara yaktım. Kibriti tam sol taraftaki açık camdan dışarı fırlatmak üzere hafifçe döndüğümde Binnie'nin bir hayalet gibi orada durduğunu gördüm. Yüzünde ve bakışlarında acı dolu bir ifade vardı. Bakışları beni o denli tedirgin etmişti ki, böylesi acıyı bir daha görmemeyi diledim içimden. Yanına yaklaşarak onu yeniden hayata getirmeyi ümit edercesine elimi omzuna koydum. Başını kaldırıp bana boş gözlerle baktıktan sonra dönüp güvertede gözden kayboldu.</p>

  <p class="p10"><span class="t17">Z</span></p>

  <p>Rathlin Adasına saat sabahın dördünde vardık. Kötü hava koşulları ve görüş alanının daralması yüzünden fenerin yanıp sönen ışığını güçlükle görebiliyordum. Buradan itibaren artık düşman sularında sayılırdık. Norah Murphy ve Binnie'ye son bilgileri vermek zorundaydım.</p>

  <p>İkisi de kendini tamamiyle toparlamış gibiydi. Binnie'nin ona tüm konuşmamızı dinlediğini söylediğini hiç sanmıyordum. Rotamızı kurşun kalemle işaret ettim.</p>

  <p>«Şimdi buradayız. On dakika sonra Grag Adasının çevresini dolaşacağız ve sonra da kıyıya yaklaşmaya başlayacağız. Kayalıkların arasındaki kanal açık bir şekilde belirtilmiştir ve sular orada bir hayli derindir.»</p>

  <p>«Lanetli Geçit,» dedi Norah Murphy. «Öyle değil mi?»</p>

  <p>Başımı evet anlamında salladım.</p>

  <p>«İspanyol bandıralı büyük gemilerden birinin bu geçitten geçtiği söylentisi herkesçe bilinmekte. Eski kayıtlara göre de cesetler suda haftalarca yüzmüş.» Saatime baktım. «Saat dördü yirmi geçiyor. Beşte orada olmalıyız. Günün ilk ışıkları beş on beş civarında atıyor, bu da bize oraya gitmek için bir hayli zaman veriyor. Sizinkilerin zamanında orada olacağını ümit etmekten başka bir işimiz kalmadı artık,» dedim.</p>

  <p>«Olacaklar,» dedi Norah Murphy.</p>

  <p>«Geçite girdiğimizde güvertenin ışıklarını söndüreceğim, dolayısıyla ikinizin de sinyalleri görebilmeniz için pruvada olmanızı istiyorum. İki saniyelik aralarla göreceğiniz kırmızı ışık ya da sis düdüğünün üç kez çalınması görüş alanının çok kötü olduğu anlamındadır.»</p>

  <p>Görüş uzaklığının kötü olduğu şimdiden belli oluyordu. Güverteyle birlikte diğer ışıkları da söndürsem o kadar büyük bir tehlikeyle karşılaşacağımızı sanmıyordum. Artık iyice yaklaşmıştık. Gecenin karanlığında bir ışık görebilme umuduyla baktım ama sis ve yağmurdan bir şey görebilmek olanaksızdı. Yan pencerelerden birinden başımı dışarı uzattığımda uzaklardan gelen sis düdüğünün üç kez çalındığını duydum.</p>

  <p>Binnie kapıda belirdi.</p>

  <p>«Duydun mu, binbaşı?»</p>

  <p>Başımı evet anlamında salladım ve kendi sis düdüğümüzle aynı sinyali yineledim. Binnie'ye pruvaya geri dönmesini söyledim. Sis düdüğü bir kez daha duyuldu. Bu kez iyice yaklaşmıştı. Çeyrek mil daha gitmemiz gerektiğini bildiğim için bu yakından gelen düdük sesine doğrusu çok şaşırmıştım. Kararlaştırıldığı gibi sis düdüğümüzle bir kez daha karşılık verdim. Ama aynı anda belki de uzun yıllar çok kötü koşullarda yaşamanın verdiği deneyimle ya da tamamiyle içgüdüsel bir şekilde bazı şeylerin yolunda gitmediğini hissettim. Elbette artık çok geç kalınmıştı. Kısa bir an sonra bir projektör bizi aydınlattı ve birkaç motor sesi duyuldu. Ve bir askeri tekne yolumuzu kesti.</p>

  <p>Solgun ışıkta beyaz bir bayrağın dalgalandığını gördüm ve hemen ardından da başlarımızın üstünde kurşunlar uçuşmaya başladı.</p>

  <p>İçgüdüsel bir şekilde yere çömelirken tekne bize çarptı. Köprüde duran bir subay megafonla bağırıyordu.</p>

  <p>«Sizin tekneye geliyorum. Teknenizi durdurun yoksa sizi batırırım.»</p>

  <p>Aynı anda da Norah Murphy kapıda belirdi. «Ne yapacağız?» dedi.</p>

  <p>«Bunun böyle olacağını tahmin etmeliydim.»</p>

  <p>Motoru durdurdum, güvertenin ışıklarını yaktım ve bir sigara aldım. Binnie de güverteye çıkmış, açık pencerenin önünde duruyordu.</p>

  <p>«Kahramanlık gösterileri istemiyoruz, delikanlı. Bunu sakın aklından çıkarma. Hiçbir şey kazanılmadı.»</p>

  <p>Subay tekneye geldi. Kraliyet Donanmasına ait bir makinalı tüfek yerine elinde ateş etmeye hazır 1921 model bir <span class="t14">Thompson</span> tabancası vardı. Yanında görevli biri daha duruyordu.</p>

  <p>Norah Murphy, «Aman Tanrım,» diye tısladı. «Bu Frank Barry.»</p>

  <p>Bu adı daha önce de duymuştum. Skarthos'daki hücremde albay bana <span class="t14">IRA</span>'yla ilgili bilgiler verdiğinde duymuştum. Bunlar fanatik gruplar olup Frank Barry'nin Erin'in Oğulları adlı terör örgütüne mensuptular.</p>

  <p>Güverteye dayandı ve sırıtarak Norah Murphy'e baktı.</p>

  <p>«Hem de her zamankinden daha da yakışıklı. Sana iyi akşamlar dilerim, Norah Murphy.»</p>

  <p>Binnie birden ani bir hareket yapınca Barry sakin bir sesle ona döndü.</p>

  <p>«Senin yerinde olsam bir daha yerimden kıpırdamazdım, sevgili Binnie. Aksi halde Tim Pat senin icabına bakar.»</p>

  <p>«Dostların mı, Binnie?» dedim.</p>

  <p>«Dostlar mı?» diye karşılık verdi Binnie acı dolu bir sesle. «Onları bir elime geçirebilsem, binbaşı inan bana hiç gözlerinin yaşına bakmadan öldürürdüm.»</p>

  <p class="p9"><span class="t15">t</span></p>

  <p>&nbsp;</p>
</body>
</html>
