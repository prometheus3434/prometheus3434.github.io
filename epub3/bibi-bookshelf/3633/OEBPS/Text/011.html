<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title>.dört.</title>
</head>

<body>
  <h1>.dört.</h1>

  <p class="p8"><span class="t13">B</span>asamakları inip sokağa çıktığımızda yanımızdan hızla bir Land-Rover geçti. Bunu hemen arkasından bir diğeri izledi. Ciplerin içinde askerler vardı. Bunlar sert görünümlü, kırmızı bereli ve her an ateş etmeye hazır paraşütçü askerleriydi. Bir anda sisin arasında gözden kayboldular. Binnie tiksintiyle yere tükürdü.</p>

  <p>«Şu Allanın cezalarına bak hele. Onları öldürmek için her şeyimi verebilirdim.»</p>

  <p>«Ama ölen sen olurdun,» dedim. «İnan bana onlar ne yaptıklarının çok iyi bilincinde. Bu şeffaflaşma yöntemini Aden'de mükemmelleştirdiler. Her arabanın içindeki elemanlar bir diğer arabanın içindeki elemanlardan sorumludur ve eğer ateş açılacak olursa her biri anında tetiği çekebilecek düzeydedir.»</p>

  <p>«Lanet olası Naziler,» dedi.</p>

  <p>Başımı iki yana salladım.</p>

  <p>«Hayır, değiller, Binnie. Onların büyük bir bölümü senin yaşında ve çok pis bir işi ellerinden geldiğince iyi yapmaya çalışıyorlar.»</p>

  <p>Kaşlarını çattı. Açıklamam nedense onun susmasına neden olmuş gibiydi. Norah Murphy hiçbir şey söylemedi ve duraksamadan hızlı adımlarla yürümeyi sürdürdü. Birkaç dakika içinde ana caddeye gelmiştik. Caddenin karşısında Viktorya dönemini anımsatan sarı tuğladan inşa edilmiş bir kilise vardı. Kiliseden ışık geliyordu. Orgun sesi neredeyse tüm caddeyi kaplamıştı. İnsanlar ikişer üçer gruplar halinde kapıdan çıkıyorlardı. Ama her çıkan önce sağnak yağmura şöyle bir bakıyor, duraksıyor sonra da yoluna devam ediyordu. Karşı kaldırıma geçerken bir rahip kiliseden çıktı. Şemsiyesini açmaya çalışırken basamakların başında durdu. Cübbesinin üstüne siyah bir yağmurluk giymişti, uzun boyluydu ve yüzünün görünmesini zorlaştıran geniş kenarlı bir şapka takmıştı. Şemsiyesini açıp basamakları inmeye başladı sonra da birden durdu.</p>

  <p>«Dr. Murphy?» diye seslendi. «Siz misiniz?»</p>

  <p>Norah Murphy hızla sesin geldiği yana döndü.</p>

  <p>«Merhaba, Peder Mac,» dedikten sonra alçak bir sesle ekledi. «Fazla kalamayacağım. Az önce gördüğüm kadın onun cemiyetinin üyesi de,» dedi bizlere.</p>

  <p>Binnie ve ben kapının kenarına doğru ilerledik ve doktor Murphy de rahibin şemsiyesinin altına girdi. Rahip bizlere bir bakış fırlatarak başını salladı. Altmış yaşlarında kibar birine benziyordu. Norah Murphy rahibin şemsiyesini tutarken gözlüğünü çıkarıp temizlemeye başladı. Norah da bu arada onunla konuşuyordu.</p>

  <p>Rahip sonunda gözlüğünü taktı ve başını salladı.</p>

  <p>«İyi, sevgili yavrum, çok iyi,» dedi ve yağmurluğunun cebinden bir paket çıkardı. «Onu bir daha görmeye gittiğinde lütfen bu paketi ver ve sabaha onu görmeye gideceğimi söyle.»</p>

  <p>Hafifçe şapkasına dokundu sonra da sisin içinde gözden kayboldu. Norah Murphy onu arkasından izledi ve sonra da dönerek paketi bana fırlattı. Bunu hiç beklemediğim için paketi az kalsın yere düşürüyordum.</p>

  <p>«Dört bin sterlin, Binbaşı Vaughan.»</p>

  <p>İki elimle paketi tarttım. «Kilisenin taraf tuttuğunu bilmiyordum,» dedim.</p>

  <p>«Tutmuyor.»</p>

  <p>«Peki öyleyse o adam kimdi?»</p>

  <p>Binnie yüksek sesle gülünce Norah Murphy de gülümsedi.</p>

  <p>«O, Michael Cork'tu, Binbaşı Vaughan,» dedi yumuşak bir sesle ve sonra da yürüdü.</p>

  <p>Bu kesinlikle olağanüstü bir şeydi. Paket cebime sığamayacak kadar kalın olduğu için onu yağmurluğumun ön tarafına sıkıştırdım, yağmurluğumu ilikledim ve Norah Murphy'i izlemeye koyuldum. Binnie yanımda yürüyordu. Norah Murphy dört yolun küçük bir alanda birleştiği oldukça kalabalık bir köşede durup bizi bekledi. İnsanların büyük bir bölümü solumuzdaki süpermarketten çıkıyordu. Marketin içinden müzik sesi gelmekteydi.</p>

  <p>Çoğu özel arabalardan oluşan yoğun sayılabilecek bir trafik de vardı. Sis lambalarını yakmış yolda ağır ağır ilerliyorlardı. Herhangi büyük bir sanayi kentindeki gibi sıradan bir caddeydi burası, bir tek şeyin dışında. Alanın hemen karşısında beton ve camdan yapılmış çağdaş görünümlü bir polis merkezi vardı. Polis merkezinin girişinde Kuzey İskoçyalı, uçaksavar ceketleri ve şapkaları giymiş makinalı tüfekli askerler duruyordu. Girişin hemen yanıbaşındaysa kum torbaları vardı.</p>

  <p>Norah Murphy sırtını parmaklıklara dayayıp yüzünü avuçlarının arasına aldı.</p>

  <p>«Belfast işgal altında, binbaşı. Nasıl, bu görünüm hoşunuza gitti mi?»</p>

  <p>«Daha kötülerini de gördüm,» diye karşılık verdim. Telaşla yürüyen iki adam köşeden hızla dönünce Binnie'ye çarptılar. Binnie de adamları öfkeyle geri itti.</p>

  <p>«Önünüze baksanıza,» dedi öfkeyle adamlardan birinin kolunu tutarak. Binnie'ye çarpan aşağı yukarı onun yaşlarında dar yüzlü, vahşi bakışlı bir delikanlıydı. Başında eski bir fötr şapka vardı. Sağ elinde bir evrak çantası tutuyordu. Binnie'ye karşı koymaya çalıştı. Kendisinden çok daha farklı bir görünümü olan arkadaşıysa uzun boylu, iri yapılıydı. Yağmurluk giymiş, başına da bez bir şapka takmıştı. Kırk yaşlarında olmalıydı. Hırçın bir yüz ifadesi vardı.</p>

  <p>Arkadaşını kenara çekti ve arkalarını dönerek geldikleri gibi yine aynı telaşla yollarına devam ettiler.</p>

  <p>«Bir sorun mu var?» dedi Norah Murphy.</p>

  <p>Binnie onu kolundan yakalayarak başını salladı.</p>

  <p>«İriyarı olanı Gerry Lucas'dı. Öbürünü tanımıyorum. Brady'den ikisi de.»</p>

  <p><span class="t14">IRA</span>'nın Geçici Birlik bölümünün üyelerinin Belfast için kullandığı takma addı bu. Bu adı duyan herkes oradan telaşla uzaklaşırdı. Ne var ki, biz bunu yapmak için geç kalmıştık.</p>

  <p>Birkaç araba yaya geçidinin hemen ilerisinde park etmişti. Beş altı yaşlarındaki küçük bir kızın elinden tutan eşarplı bir kadın çocuk arabasıyla karşı kaldırıma geçiyordu. Onun hemen arkasındaysa aynı şemsiyeyi paylaşan genç bir çift vardı.</p>

  <p>Karşı kaldırıma geçmiş olan Lucas ve arkadaşı park etmiş bir arabanın arkasında kısa bir an duraksadılar. Lucas burada <span class="t14">Schmeisser</span> makinalı tüfeğini yağmurluğunun altından çıkardı ve yaylım ateşine başladı.</p>

  <p>Aynı anda da genç arkadaşı koşarak caddeye çıktı ve elindeki evrak çantasını yağmurun altında polis merkezine doğru fırlattı.</p>

  <p>İkisi de çılgınlar gibi koşarak yan sokaklarda gözden kayboldular. Caddede o denli yoğun bir panik yaşanıyordu ki, Kuzey İskoçyalı askerler bir türlü ateş açmaya cesaret edemiyordu.</p>

  <p>Evrak çantası bir saniye sonra patladı. Aynı anda da binanın önünde nöbet tutan makinalı tüfekli askerler bir anda paramparça olup çevreye dağıldı. Binanın tüm camları bir kar fırtınası gibi caddeye yağıyordu:</p>

  <p>İnsanlar bağırıp çağırarak koşarken, bazılarının elleri, yüzleri ve dizleri kan içindeydi. Yaya geçidinin hemen yanıbaşındaki arabalardan biri ateş aldı.</p>

  <p>Norah Murphy tamamiyle refleks diyebileceğim bir şekilde alana doğru koştu. Binnie ve ben de onu izledik. Camları paramparça olmuş bir pencereden yüzü kan içinde kalmış bir adam çıkmaya çalışıyordu. Dışarı çıkmasına yardım ettim, adam sırtüstü yuvarlanarak yere düştü.</p>

  <p>Yaya geçidinden çocuk arabasıyla birlikte geçmekte olan kadın, park etmiş ikinci arabanın kaportasının üstünde üstü başı kan içinde yatıyordu. Görünüşünden ölmüş olduğu anlaşılıyordu. Onun arkasındaki şemsiyeli genç çiftse yolun diğer ucunda bir hendeğe yuvarlanmışlardı. İnsanlar çevrelerini sarmıştı. Çocuk arabasına mucizevi bir şekilde hiçbir şey olmamıştı. Ama arabaya yaklaşıp içine baktığımda bebeğin durumunu anlatacak bir sözcük bulamıyordum. Olanların İçinde tek olumlu şey, ölümün bir anda gelmesiydi.</p>

  <p>Norah Murphy hendeğin kenarında küçük kızın yanına diz çökmüştü. Küçük kız, kardeşinin arabasına doğru seğirtti. Her tarafı kan içindeydi ama hiç olmazsa yaşıyordu. Norah çantasını açarak bir şırınga çıkardı. Birlikler polis merkezinden birlikte yavaşça dışarı çıkarken o da küçük kıza iğne yapıyordu.</p>

  <p>«Polis bölgeyi kordon altına almadan buradan uzaklaş, Binnie,» dedi sakin bir sesle. «Binbaşıyı da yanına al. Artık o kaybedemeyeceğimiz kadar değerli. Kelly'nin Yerine git. Seninle sonra orada buluşuruz.»</p>

  <p>Binnie kısa bir an çocuğa baktı. Sonra beni çok şaşırtan bir hareket yaparak uzanıp çocuğun elini avuçlarının İçine alarak okşadı.</p>

  <p>«Piçkuruları,» dedi alçak sesle.</p>

  <p>Karşı taraftan gelen bir panzer alanı geçti ve caddeyi kapattı.</p>

  <p>«Hadi uzaklaş buradan, Binnie,» dedi Norah Murphy.</p>

  <p>Onu kolundan çekip ayağa kaldırdım. Binnie kısa bir an çocuğa baktıktan sonra arkasını dönerek tek bir şey söylemeden hızlı adımlarla karşıya geçip yürüdü. Ben de onu izledim. Hızla dar bir sokağa saptıktan sonra koşmaya başladı. Ben de koşarak onu izliyordum.</p>

  <p>Koşarak birçok sokak ve cadde geçtikten sonra üzerinde bir köprü olan küçük ve dar bir kanala ulaştık. Köprünün sonunda tahta bir kapı vardı. Ve kapının üstünde de «Kelly'nin Yeri» yazıyordu. Binnie kapıyı açıp içeri girdi ben de onu izledim. Küçük bir avluya girmiştik. Binanın duvarında içerisini aydınlatan bir lamba vardı. Burası her haliyle gerçek bir sığınağa benziyordu.</p>

  <p>Binnie arka kapıya vurdu. Kısa bir süre sonra da basamaklarda bir ayak sesi duyuldu ve Binnie yavaşça fısıldadı. «Benim, Binnie.»</p>

  <p>Kilit çekilerek kapı açıldı. Gözleri görmeyen oldukça yaşlı bir kadın kapıda belirdi. Sırtına bir şal almıştı.</p>

  <p>«Benim, Bayan Kelly,» dedi Binnie. «Yanımda da bir arkadaşım var.»</p>

  <p>Bayan Kelly elini Binnie'nin yüzüne yaklaştırdı, kısa bir an delikanlının yüzünü avuçlarının arasına aldı, sonra da hiçbir şey söylemeden ama gülümseyerek arkasını dönüp içeri girdi. Mutfağa giden yolun sonundaki kapıyı açtığında Lucas ve bombayı atan delikanlı masanın yanında yan yana ayakta duruyordu. Lucas'ın elinde <span class="t14">Schmeisser</span>, arkadaşının elindeyse <span class="t14">.45 Webley</span> her an tetiği çekmeye hazır duruyordu.</p>

  <p>«Eee, buna ne diyorsunuz bakalım?» dedi Binnie. «Eskilerin dediği gibi fareler sonunda saklanacak bir delik bulmuşlar.» Yere tükürdü. «Kadınları ve çocukları doğrusu çok güzel hallettiniz.»</p>

  <p><span class="t14">Webley</span> tabancalı delikanlının yüzü öfkeden kıpkırmızı kesilmişti.</p>

  <p>«Sana söylemiştim,» dedi. Lucas gözlerini Binnie'den ayırmadan ona bir tokat attı.</p>

  <p>«Kapa çeneni Riley ve Binnie'yi dinle. Aksi halde sana yine vurmak zorunda kalacağım. Yanındaki kim?»</p>

  <p>«Seni hiç ilgilendirmez.»</p>

  <p>«Ya ilgilendirdiğine karar verirsem?»</p>

  <p>«Bana aldırmayın,» diyerek araya girdim.</p>

  <p>İlk kez Lucas o çelik gibi sükûnetini bozup öfkeyle bana baktı.</p>

  <p>«Allanın cezası bir İngiliz, değil mi?»</p>

  <p>«Ya da Valera gibi bir İrlandalı,» dedi. «Bu senin görüş açına bağlı.»</p>

  <p>«Buraya Küçük Adam'ın bazı işleri için geldi,» dedi Binnie. «Cork'un kendisi için, o yüzden bu işe burnunu sokmasan iyi edersin.»</p>

  <p>Kısa bir an birbirlerini tedirginlikle süzdüler sonra da yaşlı kadın aralarına girerek masanın üstüne bir demlik koydu. Lucas masadan öfkeyle uzaklaştı. Ben de duvarın yanına oturup bir sigara yaktım. Binnie'ye de bir tane ikram ettim ama istemedi. Yaşlı kadın Binnie'yle bana bir fincan çay ikram ettikten sonra dönüp diğerlerine de çaylarını verdi.</p>

  <p>«Galiba konuşacak fazla bir şeyi yok,» dedim.</p>

  <p>«Konuşamaz,» diye karşılık verdi Binnie. «Hem kör, hem de dilsiz.»</p>

  <p>Gözlerini boşluğa dikti, yüzünde acı dolu bir ifade belirmişti. Yaralı çocuğu düşündüğünü tahmin ediyordum.</p>

  <p>«Dayımın okul binasından dışarı çıkarken çocuklara zarar verilmemesi gerektiğini ve Tan'lara da erkek gibi savaşmaları gerektiğini söylediğini unuttun mu yoksa?» dedim.</p>

  <p>Kaşlarını çatarak bana baktı.</p>

  <p>«N'olmuş yani?»</p>

  <p>Yumuşak bir sesle konuştum.</p>

  <p>«Zaman değişti, öyle değil mi, Binnie?»</p>

  <p>Ayağa kalkıp odanın diğer yanına doğru gitti ve sırtını bana dönerek oturdu.</p>

  <p>Sanıyorum dış kapı vuruluncaya kadar aradan iki saat geçmişti. Binnie dahil olmak üzere hepsi tabancalarını çektiler ve yaşlı kadının kapıya doğru gitmesini beklediler. Norah Murphy içeri girince duraksadı. Gözlerini kısarak Lucas'a baktıktan sonra çantasını masanın üstüne koydu.</p>

  <p>«Ben de bir çay içerim, anneciğim,» dedi arkasından gelen Bayan Kelly'e İrlanda dilinde.</p>

  <p>İlk karşılaşmamızda olduğu gibi enerjikti. Sanki karşılaştığımızdan bu yana olağandışı hiçbir şey olmamış gibiydi ama yağmurluğunun etekleri kan içindeydi. Bu kadını gerçekten duygulandıran bir şeyin olup olmadığını düşündüm.</p>

  <p>«Neler oldu?» dedi Binnie.</p>

  <p>«Ambulans gelinceye dek yaralılara elimden geldiğince yardımcı olmaya çalıştım.»</p>

  <p>«Kaç ölü var?» dedi Lucas.</p>

  <p>«Beş,» dedi ve bana döndü. «Şimdi bir sigara içerim, binbaşı.»</p>

  <p>«Ya askerlerden?» Genç Riley gözlerini iri iri açmış masada öne doğru uzanmıştı. «Kaç asker ölmüş?»</p>

  <p>Norah Murphy ona uzattığım kibritten başını çevirdi ve kibriti üfledi.</p>

  <p>«Sen kimsin?» diye sordu.</p>

  <p>«Dennis Riley, efendim,» dedi alçak bir sesle.</p>

  <p>«Peki, Dennis Riley, bundan sonraki gösterini yapmadan önce biraz çalışsan iyi olacak. Bu akşamki skor bir anne, iki çocuk ve yeni nişanlanan on sekiz yaşında bir çiften oluşuyordu. Ne yazık ki, hiçbir asker ölmedi.»</p>

  <p>Riley sandalyesine çökercesine oturdu.</p>

  <p>Binnie belli belirsiz bir sesle, «O küçük kız, öldü mü?» dedi.</p>

  <p>«Ne yazık ki, evet.»</p>

  <p>Lucas ve Riley'e döndü. Yüzüne barda gördüğüm aynı ifade gelmişti.</p>

  <p>«Şimdi de kadınlar ve çocuklar, öyle mi?» Masayı tekmeledi.</p>

  <p>Elindeki tabanca şans eseri ateş almamıştı.</p>

  <p>«Piçkuruları, bunun hesabını ödeteceğim size.»</p>

  <p>Tam ateş ederken Norah Murphy elini tutunca kurşun tavana isabet etti. Norah onu tokatladı. Binnie şaşkın ve garip bir ifadeyle döndü. Norah onu omuzlarından yakalayıp inatçı küçük bir çocuğu sarsıyormuşçasına sarstı.</p>

  <p>«Olan oldu bir kere, Binnie. Bu şekilde kavga etmenin bizlere bir yararı olmaz.»</p>

  <p>Lucas parmağı tetikte sırtını duvara dayamış duruyordu. Masa devrildiğinde yere düşen tabancasını almak için eğilmişti Riley.</p>

  <p>«Buradan bir an önce gitmemizde yarar var,» dedi Norah Murphy. «Hiç zaman yitirmeden hepimiz gitmeliyiz. Mutlaka birileri silah sesini duymuştur.» Bayan Kelly'e döndü. «Afedersiniz, anneciğim.»</p>

  <p>Yaşlı kadın gülümseyerek onun yüzünü okşadı. «Hep birlikte buradan nasıl çıkabileceğiz?» diye sordum.</p>

  <p>Norah Murphy omuzlarını silkti. «Dağılacağız. Doğal olarak bunu yapmak zorundayız. Sen de binbaşı kendi başının çaresine baksan iyi olacak. Buraya gelirken kanalın üstündeki küçük köprüyü gördün mü?»</p>

  <p>«Evet.»</p>

  <p>«Köprüyü geç, kanalın yanındaki dar yoldan birkaç yüz metre ilerle. Bu yol seni Delph Lane'e çıkaracaktır. Oradan yarım mil kadar gittikten sonra kendini kentin ortasında bulacaksın.»</p>

  <p>«Neden önce onun gitmesi gerekiyor?» dedi Lucas.</p>

  <p>&nbsp;Norah Murphy adamı duymazdan geldi ve Binnie'ye döndü.</p>

  <p>«Ayrı ayrı gitmek zorundayız.»</p>

  <p>«Peki ama sana bir şey olursa bunu Michael Cork'a nasıl açıklayabilirim? Yeğeninin başına bir şey gelsin istemez.»</p>

  <p>Bu çok ilginç bir açıklamaydı doğrusu. Norah Murphy bu sözlere gülümsedikten sonra bana döndü.</p>

  <p>«Hadi artık git, binbaşı.»</p>

  <p>Yaşlı kadın yolu göstermek için önüme geçti, kapının eşiğinde durarak, «Yaşasın İrlanda,» dedim, sonra da kapıyı yavaşça kapayarak hole çıktım.</p>

  <p>Bayan Kelly dış kapıyı açtı. Yağmur olanca hızıyla devam ediyordu.</p>

  <p>Yağmurluğumun yakasını kaldırdım.</p>

  <p>«Her şey için teşekkürler.»</p>

  <p>Yaşlı kadının yüzünde sanki bir şeyleri anlamamış gibi garip, tedirgin ve belirsiz bir ifade oluştu. Görmeyen bakışlarını üstümde gezdirdi, eliyle hafifçe yüzüme dokundu, parmağını ağzımın çevresinde dolaştırdı.</p>

  <p>Bir süre sonra da beni arkamdan hafifçe iteleyerek kapıyı kapattı.</p>

  <p class="p10"><span class="t17">Z</span></p>

  <p>Köprünün kenarında beni saklayabilecek bir çalı yığını buldum. Sigara içemiyor dumanın beni ele vermesinden korkuyordum.</p>

  <p>Bundan daha kötü yerlerde de bulunmuştum. Değişik ülkelerde, daha sıcak iklimlerde ama her zaman aynı durumda. Tedirgin ve dikkatli ayak seslerini duydum ve hemen ardından da karanlık yoldan iki kişi belirdi. Bunlar Binnie ve Norah'dı. Yaya geçidinin basamaklarını çıkarlarken sokak lambasının sayesinde onları gayet net görebiliyordum. Ayak sesleri kısa bir an çevreye yayıldıktan sonra kayboldu. Beklememi sürdürüyordum. İnsan beyninin nasıl çalıştığı gerçekten de ilginçti. Bu sağnak yağmur bana muson yağmurlarını anımsatmıştı. Borneo ve Kota Baru'da yerle bir olmuş kasaba ve köyler, yanan insan etinin çıkardığı o korkunç koku, sağnak yağmur ve çocuk cesetleri. Onlar da bu akşam alanda öldürülen küçük kız ve kardeşi gibi bir nedenden ötürü öldürülmüşlerdi. Birçok yerde hep aynı hikâye yaşanıyordu.</p>

  <p>Birkaç dakika sonra yere bir taş atıldı ve ortaya çıktılar. Lucas onlardan önde gidiyordu. Sokak lambasının altında bir an için durdu sonra da büyük bir olasılıkla toprağı denemek için yaya geçidinin basamaklarını tırmandı. Riley karanlıkta kısa bir an duraksadı. Çok yakınımdaydı. Bağırmasına hiç olanak tanımadan ona arkadan saldırıp yavaşça yere yatırdım. Cebindeki tabancasını, fötr şapkasını aldım ve tetiği çektim. Sonra da köprüye doğru yürüdüm. Lucas köprünün ortasına gelmişti.</p>

  <p>«Kıçını kıpırdat, Dennis,» dedi.</p>

  <p>Basamakları çıktım. Lucas içgüdüsel bir şekilde bazı şeylerin yolunda gitmediğini hissetmişti. Hızla başını çevirip bana baktı.</p>

  <p>«Ee, kendini nasıl hissediyorsun, Lucas?» dedim.</p>

  <p>Tam yağmurluğunun cebinden silahını çıkarmaya çalıştığı sırada sağ omzuna ateş ettim. İki el daha ateş ettikten sonra Lucas başı öne düşmüş bir halde köprünün kenarına yığılmıştı. Yağmurluğu ateş almış alevler çıkmaya başlamıştı. Uzanarak cesedi doğrulttum ve başına fötr şapkayı taktım. Sonra da yürümeye koyuldum.</p>

  <p class="p9"><span class="t15">t</span></p>

  <p>&nbsp;</p>
</body>
</html>
