<?xml version="1.0" encoding="utf-8"?>
<!DOCTYPE html>

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
		<title>Hayvan Deyip de Geçme</title>
		<link href="../Styles/main.css" rel="stylesheet" type="text/css"/>

	</head>
	<body class="chapter" epub:type="chapter">
    <div>
		<h1><span epub:type="pagebreak" id="page35" title="35"></span>Serçe Avı</h1>
		<p class="unindent"><span class="first-letter">D</span>ostum avukat Orhan Apaydın bir konuşmamız sırasında,</p>
		<p>–Ben de bikez edebiyatçı olmuştum, dedi.</p>
		<p>–Nasıl? diye sordum.</p>
		<p>Şöyle anlattı:</p>
		<p>“İlkokulun, sanırım üçüncü sınıfındaydım. Büyükdere’de oturuyorduk. Pazar günleri kırlara çıkar, oynardık. En büyük eğlencemiz de sapanla taş atmaktı. Yine bir pazar, kırlarda Burhan’la –ağabeyisi Burhan Apaydın– oynuyorduk. Kuş avlamaya kalkıştık. Lastik sapanla taş atıyorduk kuşlara, ama bitürlü vuramıyorduk. Birden önümüzdeki ağaçtan bir serçe sürüsü parlayıp havalandı. Burhan, sapanın meşinine taşı yerleştirdi. Nişanlayıp gerdi sapanı, taşı fırlattı. Pat... Serçelerden biri yere düşmüştü. Burhan da, ben de şaşakalmıştık. Sanki, hiç böyle bir sonuç beklemiyorduk. Koştuk, yerde çırpınan serçeciğin yanına gittik. Serçenin çırpına çırpına kendini ordan oraya attığını görünce ikimiz birden ağlamaya başladık. Zavallı serçe uçamıyordu, bizden kaçmaya çalışıyor, kaçamıyordu, ölemiyordu da... Zaman uzadıkça uzuyordu. Bu korkunç işkence belki biriki dakika sürdü ama, bana zaman hiç bitmeyecekmiş gibi uzun gelmişti. Serçe çırpınıyor, biz hâlâ hıçkıra hıçkıra ağlıyorduk. Sonunda çırpınması dindi, serçe ölmüştü. Ama biz ağlıyorduk. Suç aygıtımız olan sapanı fırlatıp attım. Burhan elleriyle toprağı kazıp serçeye mezar yaptı. Gözyaşları içinde serçeyi mezarına gömdük. İçimizi çeke çeke, hiç konuşmadan eve döndük.</p>
		<p>Ertesi gün okulda öğretmenimiz, istediğimiz konuda bir kompozisyon yazmamızı söyledi. Ben çok etkisinde kaldığım işte bu olayı yazmıştım. Öğretmenimiz, benim kompozisyonumu çok beğendi, çok övdü. İşte yaşamımdaki tek edebiyatçılığım budur.”</p>
	</div>
</body>
</html>