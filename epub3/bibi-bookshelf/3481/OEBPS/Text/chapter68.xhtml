<?xml version="1.0" encoding="utf-8"?>
<!DOCTYPE html>

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
		<title>Hayvan Deyip de Geçme</title>
		<link href="../Styles/main.css" rel="stylesheet" type="text/css"/>

	</head>
	<body class="chapter" epub:type="chapter">
    <div>
		<h1><span epub:type="pagebreak" id="page117" title="117"></span>Zıpzıp Selim’in Vefası</h1>
		<section class="italik">
			<section class="italik">
				<p>Şair Ümit Yaşar Oğuzcan, başından geçen bir olayı şöyle anlattı:</p>
			</section>
		</section>
		<p class="unindent">“<span class="first-letter">A</span>nkara’dan Istanbul’a gelmiştim. Istanbul’da da işlerim iyi gitmemişti. Sıkıntılı günler yaşıyordum. İyi günlerimde hiç eksik olmayan dostlarım, o sıkıntılı günlerimde beni hiç arayıp sormuyorlardı. Ben de, zor koşullarda olduğumdan onları arayıp sormuyordum; onların beni aramalarını istiyordum. Ama insanların vefasızlığından karamsar, küskün olmuştum.</p>
		<p>Bomonti’de bir evin dördüncü katında oturuyorduk. Evimde iki kanaryam vardı. Bigün, bizim komşu çocukları kapımı çaldı. Üç dört çocuktular: Öndekinin avucunda yaralı bir serçe yavrusu vardı.</p>
		<p>–Amca, biz bu serçe yavrusunu kedinin ağzından aldık. Daha iyice uçmasını beceremediğinden kedi kapmış. Sizin kuş sevdiğinizi biliyoruz. Acaba bu yaralı serçe yavrusunu alıp tedavi eder misiniz?</p>
		<p>Kuşu aldım. Yarasını ilaçladım. Bir boş kafes vardı evde, ona koydum. Üç dört gün sonra serçe iyi olmuştu. Ama belki de kedinin kapmasından sonra olacak, suratı biçimsiz, çirkin, ama sevimli bir kuştu. Bana öyle alışmıştı ki, yemini, suyunu verirken sanki konuşmak istercesine cıvıl cıvıl öterdi. Her sabah yatağımdan kalkıp banyoya giderken onun kafesi önünden geçerdim. Hemen ötmeye başlardı. Ben kafesini açar onu omzuma koyardım. Banyoda yüzümü yıkarken de, alışmıştı artık, ya omzumda ya başımda dururdu. Banyodan çıkınca da onu kafese koymazdım, evin içine bırakırdım.</p>
		<p><span epub:type="pagebreak" id="page118" title="118"></span>Adını Selim koymuştum. Ama iki oğlum; zıpzıp zıpladığı için, ona Zıpzıp diyorlardı. Böylece adı Selim, lakabı da Zıpzıp, Zıpzıp Selim oldu.</p>
		<p>Sabahları omzuma gelmeye öyle alışmıştı ki, onu almadan geçecek gibi olsam, kafesin içinde çırpınır, kendini ordan oraya atar, acı acı öterdi.</p>
		<p>Bigün evde yalnızdım. Bir ilkyaz öğlesiydi. Zıpzıp Selim kafesindeydi. Kafes de balkon camının önündeydi. Balkona bir sürü serçe kuşu geldi. Orda oynaşıp ötüşüp durdular. Kafesteki Zıpzıp Selim’e baktım, üzünçle dışarda oynaşan, uçuşan, ötüşen türdeşlerini seyrediyordu. Üzünçlü olduğunu söylüyorum, gerçekten böyle olduğunu bildiğimden değil, ama bana öyle gelmişti. Öyle acıdım ki Zıpzıp Selim’e, onun yeri dışarısıydı, çünkü o bir kafes kuşu değildi. Uçmalı, eşleşmeli, çiftleşmeli, yavrulamalıydı. Kafesten alıp balkona bıraktım. Bisüre öbür serçelere katılamadı. Baktım, uçmuyor, gitmiyor, elimle itip kışkışladım. Uçtu gitti. Akşam çocuklar gelince, Zıpzıp Selim’i bıraktığım için çok üzüldüler. Onlara, onu hapsetmeye hakkımız olmadığını anlatmaya çalıştım.</p>
		<p>Ertesi sabah uyanmış, banyoya yıkanmaya gidiyordum. Zıpzıp Selim’in boş kafesi önünden onu anarak geçmiştim ki, balkonun camı çıt çıt vurulmaya başladı. Önce aldırmadım. Ama camın vurulması sürüyordu. Başımı çevirip bakınca ne göreyim, bizim Zıpzıp Selim, her sabahki gibi kendisini omzuma alayım diye, balkonun camını vurup durmuyor mu! O günlerde insanlardan, dostlarımdan öyle vefasızlık görmüştüm ki, bir serçenin bu vefası karşısında çok duygulandım, ağlamaya başladım. Eşim uyanıp geldi. O da olup biteni görünce ağladı. Sonra çocuklar geldi.</p>
		<p>Bizim Zıpzıp Selim, kendisini alayım diye hâlâ cama vuruyordu gagasıyla. Öyle çirkindi ki yüzü, hemen onu tanımıştık.</p>
		<p><span epub:type="pagebreak" id="page119" title="119"></span>Çocuklarım, Zıpzıp Selim’i içeri almam için üstelediler. Almadım. Onun içerde eşsiz ve kafeste yaşaması mutsuzluğu olacaktı. O nasıl olsa özgürlüğüne alışacak, bizi unutacaktı. Ama acı duyan bizdik, çünkü Zıpzıp Selim’i hiç unutmayacaktık.</p>
		<p>Yine kovalayıp kaçırdım, uçurdum Zıpzıp Selim’i. Bi daha hiç görünmedi.”</p>
	</div>
</body>
</html>