<?xml version="1.0" encoding="utf-8"?>
<!DOCTYPE html>

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
		<title>Hayvan Deyip de Geçme</title>
		<link href="../Styles/main.css" rel="stylesheet" type="text/css"/>

	</head>
	<body class="chapter" epub:type="chapter">
    <div>
		<h1><span epub:type="pagebreak" id="page21" title="21"></span>Hayvanlar Takımı</h1>
		<p class="unindent"><span class="first-letter">1</span>930 yıllarında, Istanbul’da, Mevlânakapı’yla Şehremini arasında biyerde oturuyorduk. Beş dönümlük bir bahçemiz vardı. Kedimizle köpeğimiz, bir arada büyüdükleri için arkadaş olmuşlardı. Sebze ektiğimiz bahçemizin biyanında da tavuklarımız vardı. Bir de eşeğimiz vardı. Eşeğin adını Çelebi koymuştum. Çelebi, çok sevimli bir eşekti. Kediyle köpek, zaman zaman Çelebi’nin sırtına çıkar, orda uyuklarlardı. Hele köpek, Çelebi’yle oynamak ister, üstüne atılacakmış gibi Çelebi’nin burnuna doğru havlardı. Çelebi, hiç oralı olmazdı.</p>
		<p>Tavuklarımızdan kuluçka olanlar civciv çıkarınca, bahçemizin üstünde çaylaklar dönüp dururlardı. Çaylaklardan biri, civciv kapmak için dalış yaparsa, ana tavuk civcivlerini uyarmak için, herkesin bildiği uyarı sesleri çıkarırdı. O zaman civcivler biyerlere kaçıp saklanırlar, sinip gizlenirlerdi. Ana tavuk bu uyarı seslerini çıkarınca, kediyle köpek nerde olurlarsa olsunlar, tavuğun yardımına koşarlardı. Kendileri civciv kapıp yemedikleri gibi, üstelik onları ana tavukla birlikte çaylağa karşı korurlardı. Ana tavuk, kanatlarını açıp kabararak, havada dönen çaylağa doğru sıçrarken, biyandan da kedi miyavlar, köpek havlardı. Tavuk, kedi, köpek, saldırgan çaylağa karşı bir savunma korosu olarak birleşirlerdi. Savunma bu kadarla kalmazdı. Çelebi de, ayağından iple bağlı olduğu demir kazıktan kurtulmaya çalışırken, biyandan da anırarak savunma korosuna katılırdı. Çelebi, tavuğun korkuyla gıdaklamasından, kedinin miyavlamasından, köpeğin havlamasından bir tehlike olduğunu anlardı. Ama onların yardımına koşamazdı. Çünkü ayağından demir kazığa bağlıydı.</p>
		<p>Bigün yine tavuğun uyarı gıdaklaması, yardımına koşup gelen kedinin miyavlaması, köpeğin havlaması, hep birlikte <span epub:type="pagebreak" id="page22" title="22"></span>başlamıştı. Çelebi de anırıp duruyordu. Bir de baktım, bir ayağına bağlı zinciri şangırdatarak arkadaşlarına doğru koşuyor. Zincirin ucunda da demir kazık sürünüyor.</p>
		<p>Demek Çelebi zorlana zorlana, kazığı sökmüş çıkarmış. Çelebi, arkadaşlarının yanına gelince kulaklarını dikti, o da arkadaşları gibi başını havaya kaldırıp çaylağa doğru anırmaya başladı. Herzamankinden daha bir yiğitçe anırıyordu.</p>
	</div>
</body>
</html>