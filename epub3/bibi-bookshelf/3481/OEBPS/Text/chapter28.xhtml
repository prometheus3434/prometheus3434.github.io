<?xml version="1.0" encoding="utf-8"?>
<!DOCTYPE html>

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
		<title>Hayvan Deyip de Geçme</title>
		<link href="../Styles/main.css" rel="stylesheet" type="text/css"/>

	</head>
	<body class="chapter" epub:type="chapter">
    <div>
		<h1><span epub:type="pagebreak" id="page50" title="50"></span>Bobicik</h1>
		<p class="unindent"><span class="first-letter">K</span>öpekler, kendilerini seven insanları, daha uzaktan seziyorlar sanırım.</p>
		<p>Bir gece geç saatlerde, konuk olduğumuz bir dostumuzun evinden dönüyorduk. Hiçbir sevgi belirtisi göstermediği halde karımın arkasına bir sokak köpeği takıldı. Alışkın olduğu yerden uzaklaşmaması için hayvanı kovaladım. Kaçmadı. Yere yapıştı. Biz yürüyünce yine arkamızdan geldi. Taş atar gibi yaptım. Ne yaptıksa köpeği uzaklaştıramadık. Evimizin kapısına dek geldi.</p>
		<p>Biz bir apartmanın üçüncü katında otururuz. Ertesi sabah kapıyı açınca, gece arkamıza takılan köpeği, kapı önündeki paspasa yatmış bulduk. Sarı, iri bir sokak köpeğiydi. Kovduk, kovaladık, gitmedi. Kapıcıyı çağırdık, o da köpeği çıkaramadı. Boylu boyunca taşlara yapışıyordu. Sonunda kapıcı, boynuna ip bağlayıp sürüyerek dışarı çıkarabildi.</p>
		<p>Köpek, apartmanın arkasındaki arsadan ayrılmadı. Biz de ona pencereden ekmek attık. Aradabir de yemek artıklarını, kemikleri, artık ekmekleri götürüp veriyorduk. Öyle sevilmek isteyen zavallı bir hali vardı ki, buyüzden adını Bobicik koyduk. Başka apartmanlardakiler de Bobicik’e yiyecek vermeye başladılar. Özellikle mahallenin çocukları Bobicik’i çok seviyorlardı.</p>
		<p>Bobicik dişiydi. Her altı ayda bir, dört beş yavru doğuruyordu. Yani yurtlandığı o arsada Bobicik’in geniş bir ailesi vardı. Kendi ailesinden başka, oraların bütün erkek köpekleri de Bobicik için arsaya doluşuyorlardı. Bu durum ister istemez kimi komşuları tedirgin etti. Bobicik’i belediyeye şikâyet ettiler. Bunun üzerine belediye görevlileri Bobicik’i öldürmek için ona zehirli etler atmaya başladılar. Bu zehirli etlerden öbür <span epub:type="pagebreak" id="page51" title="51"></span>köpekler öldü, ama her ne yapıldıysa Bobicik ölmedi. Zehirli et atıldığı halde, öbür köpeklerin ölüp de neden Bobicik’in ölmediğini kimse anlayamıyordu. Bunun gizi neydi? Bunun nedenini bilmek için, Bobicik’i yakından tanımak, onun kişiliğini bilmek gerekirdi. Bu zavallı sokak köpeğinin önüne, yiyecek herhangi bişey konulsa, ne kadar aç olursa olsun, yavruları yiyip doymadan kendisi yemezdi. Yalnız yavruları da değil, orda konuğu olan erkek köpekler de karınlarını doyurmadan Bobicik yemezdi. Ancak onlardan artan olursa yerdi. Kendisi de yedikten sonra yine yiyecek artarsa, onu da arsanın toprağını eşeleyerek, aç kalacağı zaman yemek için toprağa gömerdi.</p>
		<p>Bobicik, kendisini öldürmek için atılan zehirli etleri de, tokgözlülük edip başka köpeklere buyur ettiğinden, yavruları ölüyor, konukları olan erkek köpekler ölüyor, ama o sağ kalıyordu. Bikaç ay sonra Bobicik yeniden yavrular doğuruyor, yurtlandığı arsaya erkek arkadaşlar getiriyordu.</p>
		<p>Dört beş yıl uğraşıldı, ama Bobicik ne yapıldıysa zehirlenemedi. Bigün Bobicik’in kuyruğunun ucunun kesilmiş olduğunu gördüm. Ne olduğunu sorup öğrendim. O gün Bobicik’e yine zehirli et atmışlar. Ya konukları azmış yada atılan et çokmuş; Bobicik de o zehirli etten yiyip zehirlenmiş.</p>
		<p>Bobicik’in zehirlendiğini öğrenen mahallenin çocukları, onu ölümden kurtarmak için yardımına koşmuşlar, ellerinden geleni yapmışlar. Bu arada, ezilmiş sarımsaklı yoğurt yedirerek, kuyruğunun ucunu kesip kanını akıtarak Bobicik’i ölümden kurtarmışlar. O kez de ölümü atlatan Bobicik, bütün mahalle çocuklarının sevgilisi olmuştu. Ama yine de zehirlenip öldürülmekten kurtulamadı. Yeniden yavrulamaya vakti kalmamıştı. O gün konukları da yokmuş. Karnı da aç olacak ki, önüne atılan zehirli eti, toprak altına saklamamış, hepsini yemiş. Zavallı Bobicik öldü. Ölümüne hepimiz üzüldük. Ama ençok üzülen mahallenin çocuklarıydı.</p>
	</div>
</body>
</html>