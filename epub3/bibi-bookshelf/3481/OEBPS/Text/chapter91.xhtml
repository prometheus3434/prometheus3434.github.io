<?xml version="1.0" encoding="utf-8"?>
<!DOCTYPE html>

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
		<title>Hayvan Deyip de Geçme</title>
		<link href="../Styles/main.css" rel="stylesheet" type="text/css"/>

	</head>
	<body class="chapter" epub:type="chapter">
    <div>
		<h1><span epub:type="pagebreak" id="page147" title="147"></span>Sülün, Muhabbetkuşu, Maymun</h1>
		<section class="italik">
			<section class="italik">
				<p>Hayvanlara aşırı sevgisi olduğunu yazan Safa Ay, mektubunda bize üç anısını anlatıyor:</p>
			</section>
		</section>
		<p class="unindent">“<span class="first-letter">E</span>skiden Çaycuma-Bartın bölgesinde pekçok sülün yaşardı. Yazık ki, şimdi kalmadı. İnsafsız avcılar, bu güzel kuşların kökünü kazıdılar. Oysa bu güzelim süslü yaratıklar, yaşadıkları bölgeyi turistleri çeken bir yeryüzü cennetine çevirebilirlerdi. Çocukluğumda sülünleri tutup satarlardı. Bu satılan sülünlerin çoğunun başı yaralı bereli olurdu. Neden böyle olduğunu kendim de sülün beslemeye başlayınca anladım. Sekiz sülün satın almıştım. Bunları kaçmasınlar diye üstü kapalı, geniş biyerde besliyordum. Sülünler uçup kaçmak istedikçe, başlarını kapatıldıkları yerin sert tavanına vurup yaralanıyorlardı. Bunun üzerine onlara yumuşak bezden bir tavan yaptım. Sülünler çok yabanıl yaratıklardır, hiç insana alışmazlar; insana değil, birbirlerine bile alışmazlar. Sülünlerim bir yıl kadar yaşadılar. Sonra birer ikişer ölmeye başladılar. Son ölen ikisini, bu işin ustası bir öğretmene içlerini doldurtup sakladım.</p>
		<p>Muhabbetkuşu denilen peruşlar da besledim. O zaman muhabbetkuşunun Istanbul’da tek üretici ve satıcısı vardı. Bitane satın alacaktım, ama satıcı, bunların tek olunca isteksiz olduğunu söyledi. Eşiyle birlikte aldım. Güzelliğine doyulmaz, kıravat iğnesi gibi, canlı bir renk cümbüşü bir çift muhabbetkuşu... Bu çiftin biri öldü. Eşi ölünce tek kalan muhabbetkuşu çok durgunlaştı. Bilenler, ‘Karşısına bir ayna koy, yeniden isteklenir,’ dediler. Ayna koydum kafesine. Aynada kendini görünce, artık yalnız olmadığını sanıp, hiç de güzel olmayan sesiyle ötmeye başladı. Ne yazık ki, onu bigün kafesinde bir renkli tüy yığını olarak buldum, sıçan parçalamıştı.</p>
		<p><span epub:type="pagebreak" id="page148" title="148"></span>Maymun da besledim. Albona adlı bir İtalyan gemisinin kaptanından aldığım maymunum vardı. Çok yaramazdı. Evden giderken, onu bir masanın ayağına zincirlemek zorunda kalırdım. Yoksa bütün evi allak bullak ederdi. Bigün yine maymunumu, masanın ayağına boynundan zincirlemiştim. Sürükleye sürükleye masayı, tuvalet aynasının önüne dek getirmiş. Aynanın önüne geçip, tarakla taranmış, ne kadar kolonya, losyon, esans varsa, hepsini sürünmüş. Makyaj gereçleriyle de, pudralanıp, dudaklarını boyayıp süslenmiş. Eve gelip maymunu öyle görünce çok güldüm, ama yaramazlığına artık dayanamayacağım için, onu meraklı bir dostuma hediye ettim.”</p>
	</div>
</body>
</html>