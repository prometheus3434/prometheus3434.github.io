<?xml version="1.0" encoding="utf-8"?>
<!DOCTYPE html>

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
		<title>Hayvan Deyip de Geçme</title>
		<link href="../Styles/main.css" rel="stylesheet" type="text/css"/>

	</head>
	<body class="chapter" epub:type="chapter">
    <div>
		<h1><span epub:type="pagebreak" id="page99" title="99"></span>Köpekler Üstüne</h1>
		<section class="italik">
			<p>İlya Ehrenburg</p>
		</section>
		<p class="unindent"><span class="first-letter">B</span>eş yılda <em>İnsanlar, Yıllar, Yaşamlar</em> adlı kitabımı yazdım. Bu kitapta hem kendi yaşamımı, hem de tanıdığım kimi kişileri anlatmaya çalıştım. Şimdi de Yunost (Gençlik) dergisi okurlarına köpeklerden söz etmek istiyorum. Neden köpeklere değgin konuşmak istediğimi sorarsanız, ilkin köpekleri çok severim de ondan... Bu da ne bir üstünlük, ne bir eksikliktir. Kimisi atları sever, kimisi kedileri, kimileri de hiçkimseyi... Bana gelince, çocukluğumdanberi köpeklere bayılırım.</p>
		<p>Bizde, bu köpek sevgisini pek de iyi saymayanlar var. Ama bence bir insan “Köpoğlu” diye söverken, yada “Faşist itleri!”, “Faşist köpekler!” diye yazarken, yalnız kendi fantezisinin yoksunluğunu, aşırı kurumluluğunu göstermekten başka bişey yapmış olmaz. Hiçbir zaman hiçbir köpek –hatta faşistlerin terbiye ettikleri bile– Hitlercilerin canavarlıkta vardıkları yere varamamışlardır. Köpekler konuşabilselerdi, aralarında konuşurlarken kendi cinslerinin kötülerini cellatlık eden insanlarla bir tutar, yani böylelerine “İnsanoğlu insan!” derlerdi.</p>
		<p>Londra köpekleri beni hep şaşırtmıştır. Ama hepsinin de soylu ve şımartılmış olmalarından değil, sokaklarda gezinirlerken çok terbiyeli oldukları için... Orda tasmalı köpek göremezsiniz. Londra’da, köpekler bağımsız dolaşırlar, sanki köpekler için bir özgürlük anlaşması yapılmış gibi... Bakarsınız, kimileyin birbirleriyle yolda tanışırlar, kimileyin de birbirlerine aldırmadan geçip giderler. Bağımsızlıklarını göstermek için, geri dönüp de sahiplerine bir göz atmazlar bile... Ama bir de baktınız, yol arabalardan tıkalı, binlerce araba tıkış tıkış, geçiş kapalı; işte o zaman sahibi kımıldamadıkça köpek de <span epub:type="pagebreak" id="page100" title="100"></span>kımıldamaz. Herhalde köpeklerin anlayışına göre, rasyonalizm, özgürlükçülüklerine aykırı düşmüyor.</p>
		<p>Çehov köpekleri çok severdi. Gençliğinde “Kaştanki” adlı bir öykü yazmıştı. Melihova’da, zağar türünden iki köpeciği vardı. Birinin adını “Brom”, öbürünün adını da “Kinin” koymuştu. Köpeklerin adlarının, yazarın hekimliğinin bir belirtisi olduğu söylenirdi. Kurpin, Çehov’un yumuşak gülümseyişiyle, “Ne iyi millettir şu köpekler...” dediğini anımsıyor.</p>
		<p>Gerçekten de köpekler iyi yaratıklardır. Leningrat’ın kuşatılması sırasında, Gruzdev adlı bir edebiyatçının kaniş türü iki köpeği vardı. Açlıktan zayıflamışlardı. Bigün Gruzdev’in eşi eve kocasının ve kendisinin iki günlük ekmek tayınını getirmişti; yarım kilo, kara, ıslak, çamura benzer ekmek... İç odadan telefon çalmıştı. Kadın koştu, epiyce konuştu telefonda. Birden girişteki masaya ekmeği bırakmış olduğunu anımsadı. Koşup geldi. İki köpek de, ağızlarının suyu akarak büyülenmiş gibi ekmeğe gözlerini dikmiş, bakıp duruyorlar, ama ekmeğe dokunmamışlar bile...</p>
		<p>Savaşta, cephede biçok kahraman köpek görmüştüm. Puanter adlı bir haber köpeği, makineli tüfek ateşi altında ön siperlerden komutanın yerine haber pusulalarını iletirdi. Bir de İskoçya çoban köpeği vardı. Sıhhiyeciydi. Karlı kış olduğundan, ak gizlenme gömleği giydirip salarlardı. Bu köpek savaş alanını dolaşır, bir yaralı bulunca yanına yatardı. Sırtına bağlı sepette, sargı, ilaç, yiyecek ve votka bulunuyordu. Yaralıya ilk yardımı yaptıktan sonra, gider, hastabakıcıyı bulur, yaralının yanına getirirdi.</p>
		<p>Yaralılar, köpek koşulu kızaklarla savaş alanından sık sık geriye taşınırdı. Kızak taşıyıcı Eskimo köpekleri arasında ikisi birbirine düşmandı. Ama iş sırasında, kızakla yaralı taşırken hiç kavga etmezler, yavaş yavaş kızağı çekerlerdi. Ama koşumları çıkarılır çıkarılmaz hemen kavgaya tutuşurlardı.</p>
		<p>Savaşın son yılında Almanlar madenden kabı olmayan mayınlar kullanmaya başlamışlardı. Mayın arama aygıtlarının <span epub:type="pagebreak" id="page101" title="101"></span>işini köpekler görmeye başladı. Köpekler, koku almayla olacak, mayının yerini seziyorlardı. Belki, mayın gömmek için yeni açılmış toprağın kokusunu alıyorlardı. Ama hiç yanılmazlar, hemen gömülü mayını bulur, yanına oturur, istihkâmcının gelmesini beklerlerdi.</p>
		<p>1945 yazında, Leningrat’taki kuşatmayı yaşamış, orduda iş görmüş ve sağ kalabilmiş olan köpeklerin sergisi düzenlenmişti. Bu sergideki kahramanlar arasında, dörtbinden çok mayın bulmuş olan bir kahraman köpek de vardı. Bir kulağı kopuktu, bir mayın patlamasında ucuz kurtulmuştu. Kendisini dikkatle seyredenlere şaşkın şaşkın bakıyor, aradabir de esnemekten kendini alamıyordu. Leningrat kuşatmasını yaşamış köpeklerin sahipleri onbeş kişiydiler. Köpek sahibi yaşlı kadınların mı, yoksa küçük avlu köpeklerinin mi daha çok sıskalaşmış olduğunu söylemek zordu.</p>
		<p>Kapitalist dünyada, köpeklerini delicesine seven zengin kişiler için dolaşan saçma sapan söylenceyi yalanlamak isterim. Sözde bu zenginler, köpeklerini tapar gibi severlermiş. 1940 yılının haziranında Paris’teyken, Fransa hükümetinin ihanetine uğramış olan Paris halkının kenti boşaltıp gidişini seyretmiştim. İlk önce zengin mahalleleri boşalmıştı. Ölü sokaklarda zengin sahiplerinin kaçarken salıverdiği, çok iyi cins köpekler başıboş dolaşıyorlardı. Zenginler kaçtıktan sonra, işçi mahallelerinde oturanlar da evlerini bırakıp yollara düştüler. Kenti bırakıyorlardı. Kimileri, el arabalarıyla eşyalarını taşıyorlardı. Bunların aralarında, koyunlarında köpeciklerini de götüren biçok yaşlıyla çocuk da gördüm.</p>
		<p>Savaş yıllarına dönelim. Bizim Buzu adlı köpeğimiz hiç de korkak değildi. Ama Almanların Moskova’yı bombardımanlarından birinde karım, Buzu’yu apartmanın dokuzuncu katındaki evimizde bırakmıştı. Çünkü önceleri köpeklerin sığınağa girmeleri yasaklanmıştı. Biz sığınaktayken, Almanların bombardımanıyla çarpan hava dalgası zavallı Buzu’yu bayıltmıştı. <span epub:type="pagebreak" id="page102" title="102"></span>Eve döndüğümüzde ayılttık. Bu korku Buzu’da kaldı. Bundan sonra ne zaman top gürültüsü duysa korkuyla pencerelere bakardı. Hatta zafer kazanıldıktan sonraki şenliklerde bizim topçuların top atışlarında pencereye bakarak hırlardı. Karımla ben, pencereye yaklaşacak olsak, bizi pencereden uzaklaştırmak için yapmadığını bırakmazdı. Top ateşinden hiç de iyi bişey çıkmayacağına inanmış olan Buzu, bizi pencereden kovmaya çalışırdı.</p>
		<p>İyi cins olsun olmasın, köpeklerin hepsi de kendince güzeldir. Bence o pek cins sayılmayan avlu köpekleri, cins köpekler denli tek yanlı değildir. İskoçya çoban köpeği, bir sığır yada koyun sürüsünü, çoban olmadan otlatmayı becerebilir. Dalga geçen bir ineği sevecenlikle sürüsüne döndürür, yolunu şaşırmış koyunu arayıp bulur, sürüye katar. Newfoundland cinsi köpekler de suda boğulanları kurtarır. Fransız yazarı Simenon’un başını derde sokan böyle bir Newfoundland cinsi köpeği vardı. Simenon, bir tatilini Marn nehrinde dubayla gezinerek geçirmekteydi. Köpeği de yanındaydı. Marn’da yüzmeye pekçok kişi geliyordu. Birisi suya girecek olsa, Simenon’un köpeği suya dalar, o yüzen adamı zorla kıyıya çıkarırdı.</p>
		<p>Türlü cinsten teriye cinsi köpekler, porsukları yada köstebekleri avlamak için toprağı kazıp çukur açmakta uzman insan gibidirler.</p>
		<p>Yukarda anlattığım Buzu –ki bizim ikinci Buzu’muzdu– İskoç teriyesiydi. Birinci Buzu ise, basit bir sokak köpeği yada bizim köpek uzmanlarımızın incelikle söyledikleri gibi metis cinsiydi. Annesi İskoç teriyesi, babası spanyeldi. Yüzünü annesinden almıştı, uzun kulakları da babasınındı. Benimle birlikte Paris’te yaşıyordu. Pek güzel, neşeli bir köpekti ama, insanlarınkine benzer eksiklikleri vardı, pek övüngendi, kimileyin hırsızlık da yapardı. Benimle, tasmalı olarak gezinirken, kendini kabadayı gösterir, kocaman köpeklere saldırırdı. Ama tasmasız olarak saldım mı, sesi soluğu kesilir, terbiyeli köpek <span epub:type="pagebreak" id="page103" title="103"></span>olur, korka çekine büyük köpeklerin uzaklarından dolaşır geçerdi. Birinci katta oturuyordum. Buzu arasıra sokağa fırlar, at eti satılan kasap dükkânına koşardı. Kasaba türlü cambazlıklar yapar, fır döner, sonunda ona da etten bir pay düşerdi. Kimileyin akşam yemeğimizi yediğimiz lokantada bütün masaları dolaşır, yemek yiyenlere bakar, elbette onları koklardı. Çiftleri hiç sevmezdi. Çünkü kendi duygularıyla dopdolu olan çiftleri kendisi için duygulandırmak umudu yoktu. Tek başına oturmuş, etli yemeğini yiyen birini araştırıp bulur, ona yaltaklanarak sokulurdu. Öyle sevimlilikler yapardı ki duygulanan adam da Buzu’ya bir parça et vermeden edemezdi. O adam, biraz sonra armut yerken boşu boşuna Buzu’yu çağırıp dururdu. Buzu gitmezdi, çünkü meyve sevmezdi.</p>
		<p>Monparnas bulvarında gezinirken Buzu önden koşar, kahveye girer, tostların hazırlandığı tezgâhın önünde çabuk çabuk sirk numaralarını yapardı. Bir dilimcik jambon kaparak dışarıya fırlar, neye gecikiyorsun gibilerden beni bekliyormuş gibi görünmeye çalışırdı. Numaralarının kesin etkisine inanırdı. Bigün, dostum Çek ressamı Şima evime iki dişi İskoç teriyesi getirmişti. Buzu, konuklarını selamlamaya yeltendi ama, onlar pek faziletli hanımlar rolünde, Buzu’nun davranışını kınayıp hırlamaya başladılar. O zaman Buzu, önlerinde salta durdu. Bigün de boş odada topla oynarken, topu gardırobun altına yuvarlanmıştı. Odaya girdiğimde, Buzu’nun gardırobun önünde, topu arka ayakları arasında, ordan çıkarılmayı beklediğini gördüm.</p>
		<p>Bir başka hileci köpek olan Monah’ı da tanımıştım. 1916 yazında, bikaç ay Fransa’nın güneyinde, Ez kasabasında yaşamıştım. Hergün öğle yemeğimize bodur, biçimsiz bir köpek gelirdi. Adını Monah, yani papaz koyduk. Gözleri kurnaz kurnaz bakardı. Tüyleri papaz giysisini andırırdı. Bigün sokakta giderken Monah’ı gördüm. Çağırdım. Başını öte yana çevirdi, bana yüz vermedi. Yanında yürüdüğü kadın ona “Biju” diye <span epub:type="pagebreak" id="page104" title="104"></span>sesleniyordu. Sonradan Monah’ın üçüncü sahibini de buldum. Öğrendim ki, bu köpek üçüncü sahibinin evinde geceliyor, gündüzleriyse biyerlere kaçıyordu. Elbette zengin bir evin köpeği olsa böyle diplomat olamazdı.</p>
		<p>Bütün köpekler sahiplerini coşkuyla karşılarlar. Kimi köpekler de eve gelen sahiplerini bir hediyeyle karşılamak istediklerinden, terlik, gazete gibi şeyler getirirler. Kızımın, kaniş cinsi Çuka ve Ugolyok adlı iki köpeği böyle yapardı. Prag’da tanıdığım Miltseva adlı bir Çek kadınının spanyel cinsi köpeği, sahibini bir hediyeyle karşılamaya çok meraklıydı. Hediye olarak getirecek bişey bulamazsa, uzun kulağını ağzına alıp hediye diye sahibine yada evin konuğu olan bana kulağını getirirdi.</p>
		<p>Bizim Çuka çok sevecen ve hamarattı. Kızım İrina, Çuka’ya biçok numara öğretmişti. Çuka, yemek odasına, cıgara, kibrit, gazete getirirdi, kapıyı kapardı. Kimileyin Çuka’dan hiçkimse bişey istememişken, kokusunu duyduğu sucuktan kendisine de verilsin diye, durup dururken kapıyı kapar yada içerden bir gazete getirirdi. Şimdi gülünç bir sahne hatırlıyorum. Bir konuğumuz, sesini alçaltarak son olaylardan söz etmeye koyulmuştu ki, birden Çuka kapıyı çat diye kapatınca, konuğumuz şaşkınlık içinde kalmıştı.</p>
		<p>Çuka’nın oğlu Ugolyok çok duyguluydu. Üzüntülü birisini gördü mü –savaş yıllarında üzüntüler çoktu– hemen önüne oturur, kuyruğunu sallayarak sevecenlikle gözlerini diktiği üzüntülü insanı avutmaya çalışırdı.</p>
		<p>Köpeklerin işitme yetisi de insanı şaşırtacak ölçüdedir. Benim İskoçya kolisi Tayga’m, arabamızın klakson sesini üçyüz metreden tanıyabilirdi. Arabamızın klaksonunu duyar duymaz, avlu kapısını açtırmak için, hemen yazlığımızın bekçisinin evine koşardı. Bizim arabanın klakson sesiyle başkalarınınki arasında nasıl bir ayrım olduğunu bitürlü anlayamazdım. Ama Tayga’m bunu bal gibi anlardı.</p>
		<p><span epub:type="pagebreak" id="page105" title="105"></span>Köpeğin yaşamı kısadır. Ünlü palyaço ve hayvan terbiyecisi V. L. Durov’un yaşamı süresince biçok köpeği olmuştu. 20’li yılların sonlarında, köpeklerinden birinin matematikçi rolü oynadığını anımsıyorum. Durov, “Üç, dört daha ne eder?” deyince köpek, yedi sayısı yazılı küpü, “Sekiz eksi beş” der demez de köpek üç sayısı yazılı küpü getirirdi. Bikez Durov seyircilerine, “Köpek, saymasını bilmez ama, çok dikkatlidir, yüzümden anlar. Siz de yüzüme dikkatlice bakarsanız, köpek, gerekli küpün yanından geçerken yüzümün aldığı değişikliği görürsünüz,” demişti. Ünlü artist bu numarayı dört kez tekrarladı ama, seyircilerden hiçbiri onun yüzündeki değişikliğin ayırdına varamadı. Ama köpek, yüzdeki bu değişikliği anlayabiliyordu.</p>
		<p>Bizde köpekleri gezdirmek oldukça zordur. Ara sokakları, ıssız avluları seçmek gerekir. <em>Fırtına </em>adlı romanımı bitirdiğim gün bana bir İskoç teriyesi yavrusu hediye ettiler. Bu köpeğe, romandaki kadın kahramanın adını verdim: Mado. Bigün bir ara sokaktan geçerken “Mado” diye köpeğime seslendim. Bir kadın kızgınlıkla, “Ayıp değil mi köpeğini böyle bir adla çağırıyorsun!” diye çıkıştı bana. <em>Fırtına </em>romanının yazarı olduğumu açıklamaktan çekindim. Bişey söylemeden tasmasını Mado’nun boynuna geçirdim. İskoçya teriyeleri, kısacık bacaklı, ama boyları uzun köpeklerdir. Kadın, “Bundan biçimsiz köpek bulamadın mı!” diye sataşmasını sürdürüyordu. Kendimi tutamayarak, “Sen kendini çok mu biçimli sanıyorsun Bayan Karga?” dedim.</p>
		<p>Selyam teriyeleri neşeli olur. 1950 yılının yazında Londra’ dayken, bana verilen yolluk parama kıyıp bir selyam yavru satın almıştım. Adı Timothy’ydi. Biz adına, Timothy’nin Rusçası Timoşa dedik. Dönecektik. Uçak yolculuğunda nasıl davranacağını bilmediğimden eczaneye gidip muşamba istedim. Satıcı kadın, “Oğlan için mi, yoksa kız için mi?” diye sordu. Ben, “Hepsi bir, nasıl olsa olur...” deyince satıcı kadın <span epub:type="pagebreak" id="page106" title="106"></span>sertçe, oğlan için mavi, kız için pembe muşamba alındığını anlattı. Mavi muşamba aldım. Uçakta, Timoşa dizlerimdeydi. Zavallı, gördüklerinden şaşkına dönmüştü, muşambaya hiç gerek kalmadı. Uçaktan inerken, tıkanan kulaklarını ayaklarıyla açmaya çalışıyordu. Neşeli bir köpekti ama, yazık ki bir yaşındayken, acıklı bir biçimde, avludaki sıçan zehirini yiyerek öldü. Dostum İgor Montaque, beni avutmak için, Londra’dan başka bir selyam gönderdi.</p>
		<p>Kimi okurlar, “Bu yaşlı yazar aklını mı kaçırdı da hep köpeklerden söz ediyor...” diye şaşabilirler. “Köpeklerin yararı da ne,” diyebilirler. Bu akıl hocaları, kendi yalın felsefelerini Turgenyev’in Bazarov’undan değil, beybabalarından öğrenip benimsemişlerdir. Köpeklerin yararları çoktur, diye yazımı sürdürebilirdim ama, bu yararların en önemlisini söylemekle yetineyim. Köpek insanın iyi dostudur. Köpekler –pekaz bile olsa– çocukların ve delikanlıların insan olmasına yardım ederler. İnsan olmak da pek öyle kolay bişey değildir; bu, bütün derslerin sınavlarından en yüksek notları alarak olgunluk diplomasını elde etmekten bile zordur.</p>
		<p class="right">Aylık “Yunost” dergisi, Aralık 1966 </p>
		<p class="right">(Çeviren: Starostov, Lel Nikolayeviç)</p>
	</div>
</body>
</html>