<?xml version="1.0" encoding="utf-8"?>
<!DOCTYPE html>

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
		<title>Hayvan Deyip de Geçme</title>
		<link href="../Styles/main.css" rel="stylesheet" type="text/css"/>

	</head>
	<body class="chapter" epub:type="chapter">
    <div>
		<h1><span epub:type="pagebreak" id="page88" title="88"></span>Hayvanları Koruma Derneği Üyeleri</h1>
		<section class="italik">
			<p>Tiyatro oyuncusu Şahin Tek anlattı:</p>
		</section>
		<p class="unindent">“<span class="first-letter">G</span>ezginci tiyatro olarak Anadolu’da ilçe ilçe dolaşıyorduk. İş bağlamak için K. ilçesine gitmiştim. Bizim tiyatro da o gece ilde oyun veriyordu. Ben ilçede, şu işle, bu işle uğraşırken, il’e giden son otobüsü de kaçırmışım. Han odasında gecelemek istemiyordum. İşim acele olduğundan bir ayak önce il’e gitmek istiyordum. Orda tanıştığım birisi, geceyarısından sonra bir kaptıkaçtının il’e gideceğini söyledi. O kaptıkaçtıyı özel olarak tutanlar, bir çayhanedelermiş. Beni o çayhaneye götürdü. Yoğun cıgara dumanını, bulutlaşmış insan soluğunu yara yara içeri girdim. Tavandan iple bir lüks lambası sarkıyor. Bitevi bir homurtuyla gürültü çıkaran lüks lambası, çayhanenin toprak tabanını bir ışık dairesiyle aydınlatıyor. Göz kamaştırıcı bu çiğ ışık dairesinin dışındakiler karanlıkta kaldıklarından seçilemiyor. O çiğ lüks ışığına, ışık çemberinin dışındaki karanlığa gözüm alışınca, nasıl biyerde olduğumu anlamaya çalıştım. Tam ışık çemberinin ortasına toprak tabandan iki karış kadar yüksek, tahtadan bir yükselti koymuşlar. Çapı iki metre kadar olan bu yuvarlak yükseltinin çevresinde, kısa bacaklı hasır iskemlelere oturmuş, bitakım karanlık yüzlü erkekler... Hepsi de bıyıklı: Posbıyık, pisbıyık, palabıyık, karabıyık, kaytanbıyık, badembıyık, fare kuyruğu bıyık... Sakalları da uzamış. Kimisinin gözü kanlanmış. Fosur fosur içtikleri cıgaraların dumanları, çiğ lüks ışığında tül tül dalgalanarak, eğrilip bükülerek halka halka tavana doğru ağıyor.</p>
		<p>Bana da aralarında bir hasır iskemle verdiler. Oturdum. Ne olacak diye merakla gözlüyorum. Çiğ lüks ışığının aydınlattığı yuvarlak tahta üzerine, tüyleri yoluk, boyunları ve bacakları uzun iki horoz bıraktılar. Horozlar kapıştı. Kimsede ses yok... Yalnız tepemizdeki lüks lambasının hep o bitevi, <span epub:type="pagebreak" id="page89" title="89"></span>kızgın homurtusuyla, dövüşen horozların kanat çırpışlarının, gaga vuruşlarının sesleri duyuluyor. Yarım saat kadar sürdü bu horoz dövüşü. Kızıl tüylü Hint horozu öbürünü kaçırdı. Horozu yenildiği için çok kızan bir adam, yenik ve bitik olan kan içindeki yaralı beyaz horozu bacağından tuttuğu gibi hızla yere çarptı. Hayvancık yerde biriki debelendi, çırpındı, kanat çırptı, son sesini çıkardı, sonra kaskatı kesildi.</p>
		<p>Hasır iskemlelerde oturan karanlık yüzlü adamların ellerinde kâğıt liralar döndü dolaştı; elli liralar, yüz liralar, beşyüz liralar... Dövüşçü horozlar üzerine bahse girmişlerdi. Bahsi kazananlar, kazandıkları paraları cüzdanlarına yerleştirdiler. Sonra, başka iki dövüşçü horoz çıkardılar tahta yükseltinin üzerine, daha sonra beş altı çift horoz daha dövüştü. Paralar, ellerden ellere dönüp dolaştı.</p>
		<p>Nerdeyse sabah olacaktı. Kalktılar. Kaptıkaçtıya bindiler. Ben de aralarındaydım. Araba yola düzüldü. Hiç durmamasıya horoz dövüşü üzerinde konuşuyorlardı. Kimisi, eski dövüşçü horozunu övüyor, kimisi eskiden yapılmış horoz dövüşlerini anlatıyordu. Dövüşte beyni parçalanan, barsakları dışarı çıkan, ama yine de dövüşten kaçmayan horozlar anlatılıyordu.</p>
		<p>Onlar anlatırken ben baygınlıklar geçiriyordum. Onların konuşmalarına hiç katılmadığım için, kim olduğumu merak etmişlerdi. </p>
		<p>Yenik horozunu yere çarpıp öldüren adam,</p>
		<p>–Siz ne iş yaparsınız? diye sordu.</p>
		<p>–Tiyatrocuyum. Ya siz? diye sordum.</p>
		<p>–Ben, dedi, bizim ildeki Hayvanları Koruma Derneği Başkanıyım. İşte bu arkadaşlar da derneğimizin üyeleri...</p>
		<p>Minibüsü dolduran horoz dövüşüne meraklılarla horoz dövüştürenleri gösteriyordu.</p>
		<p>Sabahleyin il’e vardık. Ertesi gün, durumu öğrendim. O ilin valisi horoz dövüşünü yasaklamış. Horoz dövüşüne düşkün olanlar da, Hayvanları Koruma Derneği kurup, daha rahat, daha güvenli olarak horoz dövüşünü sürdürüyorlarmış.”</p>
	</div>
</body>
</html>