<?xml version="1.0" encoding="utf-8"?>
<!DOCTYPE html>

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
		<title>Hayvan Deyip de Geçme</title>
		<link href="../Styles/main.css" rel="stylesheet" type="text/css"/>

	</head>
	<body class="chapter" epub:type="chapter">
    <div>
		<h1><span epub:type="pagebreak" id="page18" title="18"></span>Güveni Kötüye Kullanan Köpek</h1>
		<p class="unindent"><span class="first-letter">H</span>ani ağızlarında gazete, çanta, sepet taşıyan köpekler vardır. Çocukluğumdanberi böyle bir köpeğimin olmasını isterdim.</p>
		<p>Teğmen olarak Muratlı’da bir askeri birlikte görev almıştım. Kışlayla talim alanı arası yarım saat sürerdi. Her sabah bölüğümü talim alanına götürürken bölüğün arkasına bisürü köpek takılırdı. Bu köpeklerden en irisini kendime alıştırdım. Kına kızılı parlak tüyleri vardı. Bu köpeği yavaş yavaş eğitmeye başladım. Epiy uğraştım, ama bir ay kadar sonra köpek, ağzına verdiğim talimnameyi taşıyordu artık.</p>
		<p>Ağzında talimnameyi taşıyan köpeğin arkamdan gelmesinden pek böbürlenirdim. Herkese caka satardım.</p>
		<p>Teftiş günü, kolordudan bir general de gelmişti. Birliğimizi teftişe çok iyi hazırlamıştık. Yalnız bişeyi unutmuşuz, bölüğün ardına takılan köpekleri... Onları teftişten önce gözden uzaklaştırmamız gerekirdi.</p>
		<p>Birliğimiz kışlanın önüne çıkınca köpekler de herzamanki gibi orda toplandılar. Koşuşup oynaşmaya başladılar. O gün, herzamankinden de coşkundular. Ortalığı toza dumana katıyorlardı. Yalnız benim kına kızılı tüylü köpeğim pek ciddiydi. Görevini yapmak için yanı başımda bekliyordu. Öbür itlere hiç uymuyordu. Elimdeki talimnameyi, herzamanki gibi ağzına vermemi bekliyordu. Ama ben talimnameyi o gün köpeğimin ağzına verip vermemekte ikircimliydim. Bir köpeğin dişleri arasında talimname taşıması, üstlerimin hoşuna gider miydi, gitmez miydi? Belki de köpeği bile eğittiğimi görüp beğenirlerdi. İçimden, köpeğe talimname taşıtıp bir gösteri yapmak geliyordu. Ama ya üstlerim kızarsa diye de çekiniyordum. Sonunda köpeğe talimnameyi vermemeye karar verdim. Bölük, talim alanına doğru yürüyüşe geçince, benim köpek de her sabah alıştığı gibi, ille de talimnameyi dişleri arasına almak için üstüme atılmaya <span epub:type="pagebreak" id="page19" title="19"></span>başladı. Köpek, o sabah neden talimnameyi vermediğimi anlamamıştı. İlle de görevini yapmak istiyordu. Bütün subayların gözleri üstümdeydi. Ben bölüğün önünde giderken, iri bir köpeğin kuyruğunu sallayarak üstüme başıma atlayıp durması hiç de güzel bir görüntü değildi. Ben talimnameyi korumak, kaptırmamak için havaya kaldırdıkça, bunu bir oyun sanan köpek, büsbütün coşuyor, üstüme sıçrayıp atlıyordu. Başkalarına göre durumum belki çok gülünçtü, ama bana sorulursa gerçekten çok zor durumdaydım. Köpekle baş edemeyeceğimi anlayınca, talimnameyi köpeğin ağzına verdim. Artık ne olursa olsun diyordum. Üstlerim, belki de köpeği nasıl eğittiğimi görür de beğenirlerdi. İyi bir gösteri yapmış olacaktım.</p>
		<p>Köpek, talimnameyi dişlerinin arasına alınca hiç beklenmedik bişey oldu. Herzaman, talimname ağzında, arkamdan uslu uslu gelen o köpek, o gün talimnameyi kapınca bir coşsun, bir coşsun... Talimnameyi herzamanki gibi kendisine kolayca vermediğime mi kızdı, yoksa kendisiyle oynadığımı mı sandı, artık ne olduğunu anlayamadım, ama köpek, ağzındaki talimnameyle oynamaya başladı. Oynadıkça coştu, coştukça azdı... Talimnameyi dişleriyle, pençeleriyle paramparça ediyordu. Ben yakalamak, talimnameyi kurtarmak için arkasından koştukça o kaçıyor, kaçtıkça da talimnameyi daha çok parçalıyordu. Kaçarken kaçarken talimnameyi ağzından yere bırakıyor, sonra bir saldırışta yeniden kapıyordu. O gün de çok sert bir rüzgâr vardı. Talimnameyi paramparça etti. Her bir parça rüzgârda savrulmaya başladı. Parça parça yapraklar havada ak kuşlar gibi uçuşuyordu. O iki üçyüz sayfalık talimname sanki iki üçbin sayfa olmuştu. Havada o denli çok kâğıt parçaları uçuşmaktaydı.</p>
		<p>Talimnameyi dört ay ağzında uslu uslu taşıyan köpek o gün neden öyle yapmıştı? O gün şakacılığı mı tuttu, öbür köpekler mi onu coşturdu, hiç anlayamadım.</p>
		<p>O günkü teftişin nasıl geçtiğini söylemem, artık gereksizdir sanırım.</p>
	</div>
</body>
</html>