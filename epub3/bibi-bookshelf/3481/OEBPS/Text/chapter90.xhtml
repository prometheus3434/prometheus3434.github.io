<?xml version="1.0" encoding="utf-8"?>
<!DOCTYPE html>

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
		<title>Hayvan Deyip de Geçme</title>
		<link href="../Styles/main.css" rel="stylesheet" type="text/css"/>

	</head>
	<body class="chapter" epub:type="chapter">
    <div>
		<h1><span epub:type="pagebreak" id="page146" title="146"></span>Ana Kekliğin Kurnazlığı</h1>
		<section class="italik">
			<p>Polis memuru Menderes Tayfundağı başından geçen bir olayı bize şöyle yazmış:</p>
		</section>
		<p class="unindent">“<span class="first-letter">D</span>enizli’nin bir köyündenim. Bizim oralarda keklik avına çıkardık. Keklik avının şöyle bir biçimi vardır: Kekliği daha palazken yakalar, kafeste büyütürüz. Av mevsimi gelince, içinde keklik olan kafesi, ormanda uygun olan bir dala asarız. Kafesteki keklik ormanda o güzel havada ötmeye başlar. Onun ötüşlerini duyan keklikler kafesin çevresine doluşurlar. İşte o zaman, hazır tuttuğumuz tüfeklerimizle keklikleri vururuz.</p>
		<p>Lise öğrencisiydim. Arkadaşlarla keklik palazı yakalamak için ormana gitmiştik. Ormanda bir ana keklikle, on onbeş kadar da palazını bir arada gördük. Palazları yakalamak için üzerlerine doğru gidince, ana keklik bizden kaçtı; ama öyle beceriksizcesine kaçmaya çalışıyordu ki, kanadı kırıkmış, topalmış izlenimi veriyordu. Uçamıyor, düşe kalka gidiyordu. Bu durumda, palazları nasıl olsa yakalayacağımıza göre, ilkin şu topal, kanadı kırık ana kekliği yakalayalım diye arkasına düştük. Biz tam yakalayacakken kanatlarını sürüyerek, topallayarak kaçıyor. Yine sokuluyoruz, tam tutacağız, yine sürüklene topallaya gidiyor. Böyle böyle bizi arkasından epiyce koşturduktan sonra pırr diye uçtu. Ana kekliği kaçırdık, hiç olmazsa palazlarını alalım diye eski yerlerine gittik ki, o zamana kadar, palazlar da herbiri biyana kaçıp gitmişler. Bulamadık. Aradan on onbeş dakika geçmişti ki, havada ana kekliği gördük. Az ilerimize yere kondu. Ötmeye başladı. Ana kekliğin sesini duyan palazlar ordan burdan çıkıp analarının çevresini sarıverdiler. Ana keklik, palazlarını kanatlarının altına aldı. Altına girmeyenleri de gagalayarak kanadının altına soktu. O zaman, ana kekliğin sakatmış gibi görünerek, yavrularını korumak için bizi kandırdığını anladık ve keklik avından vaz geçtik.”</p>
	</div>
</body>
</html>