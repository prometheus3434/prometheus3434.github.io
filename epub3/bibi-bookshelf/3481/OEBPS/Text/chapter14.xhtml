<?xml version="1.0" encoding="utf-8"?>
<!DOCTYPE html>

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
		<title>Hayvan Deyip de Geçme</title>
		<link href="../Styles/main.css" rel="stylesheet" type="text/css"/>

	</head>
	<body class="chapter" epub:type="chapter">
    <div>
		<h1><span epub:type="pagebreak" id="page27" title="27"></span>Cankurtaran Köpek</h1>
		<p class="unindent"><span class="first-letter">M</span>oskova’da İbrahim Ejder adında bir rejisörle arkadaş olmuştuk. Moskova’ya ikinci gidişimde, İbrahim Ejder’in eşinin öldüğünü duydum. Başsağlığı dilemek için, bir arkadaşla birlikte İbrahim Ejder’in yazlık evine gittik. Rejisörün evi, yolla orman arasındaydı. Eşi öleli bir hafta olmuştu.</p>
		<p>Konuşma arasında İbrahim Ejder, karısının bir sincabı olduğunu söyledi. Cenaze evden çıktıktan sonra sincap hiç görünmemiş. Oysa o zamana dek evden pek uzaklara gitmezmiş. Evin arkasındaki ormana gitse bile, ençok bir saat sonra dönermiş.</p>
		<p>Öbür arkadaş,</p>
		<p>–Sincap, sahibinin öldüğünü anladı mı demek istiyorsun? diye sordu.</p>
		<p>İbrahim Ejder,</p>
		<p>–Bilemem, dedi, kesin bişey söyleyemem, ama Aşkabat’taki olayı dinledikten sonra, hayvanlarda olağanüstü bir seziş gücü olduğuna inanıyorum.</p>
		<p>–Sözünü ettiğiniz Aşkabat’taki olay nedir? diye sordum. </p>
		<p>Anlattı. Ben de İbrahim Ejder’in ağzından olayı aktarıyorum:</p>
		<p>“Aşkabatlıyım. Bir tatilde dinlenmek için Aşkabat’a gitmiştim. Aşkabat’ta iki komşumuzun birbirleriyle mahkemelik olduklarını öğrendim. Komşularımızdan biri kürekle öbür komşumuzun üstüne yürümüş. Araya girip ayırmışlar. Kavganın nedenini bilen yoktu. Ben orda bulunduğum sırada duruşmaları vardı. Merak edip mahkemeye gittim. </p>
		<p>Yargıç davalıya,</p>
		<p>–Niçin komşuna kürekle saldırdın? diye sordu.</p>
		<p>Davalı,</p>
		<p>–O da benim köpeğimi yaralamıştı... dedi,</p>
		<p><span epub:type="pagebreak" id="page28" title="28"></span>Yargıç bu kez,</p>
		<p>–Hiç, bir köpek için insan komşusuyla kavga eder mi? dedi.</p>
		<p>Davalı,</p>
		<p>–O köpek, bildiğiniz köpeklerden değildir... dedi.</p>
		<p>Yargıç,</p>
		<p>–Ya nasıl köpekmiş o? diye sordu.</p>
		<p>Adam da anlattı:</p>
		<p>‘İkinci çocuğum daha iki aylıktı. Çocuk beşiğinde uyur, köpek de onun yanından hiç ayrılmazdı. Bir yaz sabahı ben yatakta gazete okurken, karım ağlayarak beşikle birlikte çocuğun yok olduğunu söyledi. Evin heryanını aradık, yoktu... Bahçeye çıkınca bir de baktık, beşik bahçede, köpek de yanında... Çocuk, beşiğin içinde uyuyor.</p>
		<p>Beşiği alıp içeri getirdik. Ama o gece, köpek yine içinde çocukla beşiği bahçeye taşıdı. Köpeği dövüp dışarı attık. Kapıyı da kapadık. Hava sıcak olduğundan pencere açıktı. Gece bir gürültüyle uyandık. Bir de baktık, açık pencereden eve giren köpek, beşikle içindeki çocuğu dışarı çıkarmaya çalışıyor. Köpeği yine dövüp attık dışarıya.</p>
		<p>Sabaha karşı korkunç bir gürültü oldu. Sanki yer yerinden oynadı. Kendimden geçmişim. Aradan nice zaman geçti, bilemiyorum. Kendime geldiğimde yıkıntılar arasında yeraltındaydım. Yaralı olduğumu anladım. Saatlerce orda kaldım. Havasızlıktan boğulacak gibiydim. Yukardan tıkırtılar, sesler gelmeye başladı. Sanki birisi eliyle üstümdekileri eşeliyordu. Köpeğimin iniltilerini duyuyordum. Bir delik açıldı, ışık geldi, hava geldi. O delikten köpeğimin ayağı göründü. Onun yardımıyla o yıkıntıdan çıkıp kurtuldum. Çıkınca köpek beni bırakmadı. Dişleriyle paçamdan çekiştirerek biyere götürdü. Orda inleyip, devinip duruyordu. Gösterdiği yeri eşeleyip kazdım. Ordan da kızımı çıkarıp kurtardım. O büyük depremde kimsenin kimseye yardım edecek durumu yoktu. Köpeğimin <span epub:type="pagebreak" id="page29" title="29"></span>yardımıyla karımı da, annemi de toprağın altından sağ çıkardım. Bu kez küçük çocuğu aramaya başladık. Köpek de ortadan kaybolmuştu. Yıkıntıların arasında çocuğu bulamadık. Bahçeye çıktık, beşik orda... Köpek de yanında. Çocuğum da beşiğin içinde... Demek, depremden önce çocuğumu dışarı çıkarmış. Büyük depremde ailemizi sağlıkla kurtaran bu köpektir. O günden sonra köpeğimizi soframıza aldık, onu hiç ayırmadık. Komşum, işte bu köpeği öldürmek istedi. Ben de köpeğimi kurtarmak için kürekle üstüne yürüdüm. Ama arada komşum, köpeğimi yaralamıştı.’”</p>
		<p>Rejisör İbrahim Ejder, bu olayı anlattıktan sonra,</p>
		<p>–Mahkemede bu konuşmayı dinledikten sonra, dedi, hayvanlarda olağanüstü bir seziş gücü olduğuna inandım. Kimbilir bizim sincap da kendisini çok seven karımın öldüğünü anladı da, ondan çekip ormana gitti, bi daha eve dönmedi.”</p>
	</div>
</body>
</html>