<?xml version="1.0" encoding="utf-8"?>
<!DOCTYPE html>

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
		<title>Hayvan Deyip de Geçme</title>
		<link href="../Styles/main.css" rel="stylesheet" type="text/css"/>

	</head>
	<body class="chapter" epub:type="chapter">
    <div>
		<h1><span epub:type="pagebreak" id="page129" title="129"></span>Bir Adayı Farelerden Kurtaran Kediler</h1>
		<section class="italik">
			<p>“The Montreal Star” dergisinin 15 Temmuz 1972 tarihli haftalık ekinde, yazar Wilmon Menard, farelerle kedilere değgin şu ilginç olayı yazıyor:</p>
		</section>
		<p class="unindent">“<span class="first-letter">W</span>alter Williams adlı Ontario’lu (Kanada) bir diş hekimi 1902 yılında, yirmisekiz yaşındayken Tahiti’ye gitti. Oradaki diplomalı tek dişçiydi. Polinezya Kralı Pomare’nin dostu olmuştu. Kral Pomare, bütün ailesinin ve soyluların dişlerine Dr. Williams’ın bakmasını buyurmuştu. O günlerde altın kaplama diş çok modaydı. Kral, prensler ve prensesler, hepsi de, güldüklerinde, altın kaplamalı dişlerinin görünmesini çok istiyorlardı. Dr. Williams, bunca emeğine karşılık saraydan hiç para almamıştı. Bigün Kral Pomare, dostu Dr. Williams’ı saraya apsent içmeye çağırdı, ona şöyle dedi:</p>
		<p>–Bunca yıldır dişlerimize altın kapladın, ama borcumuzdan hiç söz etmezsin. Tahiti krallarının hazineleri herzaman tamtakırdır, ama adaları boldur. Borcumuza karşılık, sana Tahiti’nin yirmibeş mil kuzeyindeki Tetiaroa adalarını bağışlıyorum.</p>
		<p>Tetiaroa, en büyüğü iki mil uzunluğunda olan bir düzine kadar ada takımıydı. Toplam yüzeyi, altıbin dönüm tutuyordu. Bol hindistancevizi yetişirdi. Ne yazık ki, bu güzelim mercan adalarında binlerce saldırgan sıçan vardı. Bunlar, adalara yiyecek getiren gemilerle gelmiş olacaklardı. Adalardaki hurmaları, hindistancevizlerini yiyip tüketiyorlardı, ağaçları bile kemirip kurutuyorlardı.</p>
		<p>Ben 1915’te, onbeş yaşımdayken babamla birlikte Tahiti’ye gittiğimde, Dr. Williams bütün bunları bize anlatmıştı.</p>
		<p>Dr. Williams, Tahiti’den adalarına sıçan zehiri yolladı, ama zehir bir işe yaramadı. Çünkü sıçanlar zehiri yemiyorlardı. <span epub:type="pagebreak" id="page130" title="130"></span>Büsbütün azmışlardı, insanlara bile saldırıyorlardı. Dr. Williams, evinde ne yapacağını düşünürken, iri kedisi kucağına sıçradı. Kediyi kucağından atınca, kedinin tırnakları çıplak ayağını çizip kanattı. İşte o zaman Williams’ın kafasında bir şimşek çaktı. Hemen bisikletine atlayıp başkent Papeete’e gitti. Orda sokaklar kedi doluydu. Muayenehanesinin kapısına şöyle bir ilan astı:</p>
		<p>‘İki franga kedi alınır. Getir kediyi, al parayı!’</p>
		<p>Yerliler kısa zamanda ikiyüz kedi getirdiler. Dr. Williams, iyice acıksınlar da, sıçanlara saldırsınlar diye, onları aç bıraktı. Kafeslere koyduğu kedileri adalara taşıdı. Mercan adaları, deliler gibi heryana koşuşan kedilerle birdenbire canlanmıştı. Adalarda üçbin kadar sıçan olduğu sanılıyordu. İkiyüz kedi, üçbin kemiricinin kıyımına girişti. Bu kanlı savaştan sonra adalarda sıçan kalmadı. Kediler sıçanları yalnız yemek için değil, düşmanlıklarından da parçalıyorlardı. Kediler kısa sürede üreyip üç kat çoğaldılar. İşte o zaman, sıçan da tükendiğinden, aç kalan kediler kıtlık ve açlıkla karşı karşıya kaldılar. Üremesinler diye balıkçılar kedi yavrularını denize atıyorlardı ama, buna karşı kediler de yavrularını kaya aralarına saklamaya başlamışlardı. Açlıktan kediler canavarlaşmışlardı.</p>
		<p>Bisüre sonra, kediler azaldılar, ama tükenmediler. Sanki doğum denetimi yapmış gibi, belli bir sayıda dengede kaldılar. Yaşayabilmek için de, o zamana dek yemedikleri böcekleri yemeye, balık avına başladılar. Denizin çekilişinde ortaya çıkan gölcüklerdeki balıkları yakalayıp yediler. O günden bugüne dek, Tetiaroa’nın yabanıl kedileri, hem artıp eksilmeden belli sayıda kalmasını becerdiler, hem de adalardaki sıçanları belli sayıda tutmayı başardılar. Üstelik balıkçılar da, çok balık avladıklarında, kayalıklara dizilen renk renk kedilere biraz balık verirlerdi. Çok ürün olunca da hindistancevizlerini kırıp, yemeleri için kedilere atarlardı. Bu kediler hiçbir zaman evcilleşmediler.</p>
		<p><span epub:type="pagebreak" id="page131" title="131"></span>Ünlü İngiliz romancısı Somerset Maugham, ünlü Fransız ressamı Paul Gauguin’in yaşamını incelemek için bu adaya geldi ve burda <em>Ay ve Altı Peni</em> adlı romanını yazdı.</p>
		<p>Bu deneyimden şu sonuç çıktı: Bir köpeğin öleceği zor koşullarda, bir kedi yaşamasını becerebilir. Bunun nedeni, belki de kedilerin yabanıllaşmaya köpeklerden daha eğilimli olmalarıdır.</p>
		<p>Ünlü sinema oyuncusu Marlon Brando, Dr. Williams’ın üvey kızı Kaliforniyalı Majorie Doran’dan, 1966 ağustosunda, Tetiaroa adalarının üçte ikisini, ikiyüzellibin dolara satın aldı. Marlon Brando bu adaları, düşünürler, yazarlar, sanatçılar için dinlenme yeri yapmayı düşünmüştür.”</p>
	</div>
</body>
</html>