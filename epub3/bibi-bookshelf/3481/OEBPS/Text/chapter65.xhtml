<?xml version="1.0" encoding="utf-8"?>
<!DOCTYPE html>

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
		<title>Hayvan Deyip de Geçme</title>
		<link href="../Styles/main.css" rel="stylesheet" type="text/css"/>

	</head>
	<body class="chapter" epub:type="chapter">
    <div>
		<h1><span epub:type="pagebreak" id="page114" title="114"></span>Geç Kalan Özgürlük</h1>
		<section class="italik">
			<p>Muhasebeci Muzaffer Özkolçak anlattı:</p>
		</section>
		<p class="unindent">“<span class="first-letter">B</span>ir zamanlar, Aynalıçeşme’de, evini işyeri olarak da kullanan bir komisyoncunun yanında çalışıyordum. İlkyaz başlarıydı. Kapıcı, patrona kafesiyle bir saka kuşu hediye etmişti. Patron, bu hediyeye çok sevindi. Sakanın özgür doğa kuşu olduğu üzerine çok şeyler söyledimse de, sözlerim sakanın salıverilmesine yaramadı. Sakanın yerine hiç olmazsa kafes kuşu olan kanarya alalım diye boşu boşuna diller döktüm.</p>
		<p>Zavallı saka ilk günler, kendini kafesin tellerine çarptı, kapısına vurup durdu. Sonra sonra, o da tutsaklığına alıştı mı nedir, ötmeye başladı, yem verirken bizden kaçmıyordu.</p>
		<p>Yaz geçti, güz bitti. Kışın soğuklarıyla birlikte saka da değişti, bozuldu, ötmez oldu, yemini isteksiz yiyordu. Bikaç gün sonra, güzel sakanın hastalandığı anlaşıldı. Özgürlüğüne kavuşamadan ölecek diye çok üzülüyordum.</p>
		<p>Dışarda kar vardı. Sakayı bırakayım da, özgür olarak başının umarına baksın diye düşündüm. Kafesin kapısını açıp sakayı pencereden bıraktım. Uçtu, karşıdaki ağacın karlı dalına kondu. Ama ordan başka yere gitmiyordu. Elimle ürkütüp uçurmak istedim, uçmadı. Bu kez, neden bu karlı, soğuk havada onu dışarı bıraktım diye pişmanlık duyarak daha çok üzüldüm. Belki yine kafesine girerdi. Kafesi bahçeye getirdim. Kapısını açtım. Sakanın kafesine girmesi için uzun süre uğraştım, ama başaramadım. İşlerimi yapmak için içeri girdim.</p>
		<p>Akşam oldu, hava alacakaranlıktı. Evime gidecektim. Birden saka aklıma geldi. Bahçeye inip baktım. Kafeste bir küçük karaltı gördüm. Evet, saka kafesine girmiş, tüneğine çıkmıştı. Tüneğinde kıpırdamadan duruyordu. Kafesi elime alınca, tünekteki saka düştü. Zavallıcık kafesine girip sığınmış, ama orda çoktan ölmüştü.”</p>
	</div>
</body>
</html>