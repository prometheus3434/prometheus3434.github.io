<?xml version="1.0" encoding="utf-8"?>
<!DOCTYPE html>

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
		<title>Hayvan Deyip de Geçme</title>
		<link href="../Styles/main.css" rel="stylesheet" type="text/css"/>

	</head>
	<body class="chapter" epub:type="chapter">
    <div>
		<h1><span epub:type="pagebreak" id="page69" title="69"></span>Bir Güvercin Avcısı</h1>
		<p class="unindent"><span class="first-letter">C</span>ezaevinin ayrı bir bölüğünde iki odalı biyerde dört tutukluyduk. Bir de küçük bahçemiz vardı. Bahçeye güvercinler dolardı. Kurumuş ekmek artıklarını ıslatıp güvercinlere verirdim.</p>
		<p>Tutuklulardan biri, güvercin avcılığına başlamıştı. Sağlam olsun diye iki kat yaptığı makara ipliğine, ucunu kıvırdığı bir toplu iğne bağlıyordu. Olta iğnesi gibi, iğnenin kıvrık ucuna bir mısır tanesi geçirirdi. Böylece hazırladığı güvercin oltasını bahçeye atardı. Güvercinlerden biri mısırı kapıp yutunca iğne hayvanın gırtlağına takılırdı. O zaman avcı, ipi sağa sağa güvercini çekip alıyordu. Tuzağa tutulan zavallı güvercin, iğnenin ucundaki mısır tanesini bile yiyemiyordu. Avcı, güvercinin başını kesip o mısır tanesini çıkarıyor, başka bir güvercine olta yemi olarak kullanıyordu.</p>
		<p>Avcı, günde iki üç, kimi daha da çok güvercin avlıyordu. Sonra onları kesip, pişirip yiyordu.</p>
		<p>Güvercin yemek bizde töre değildir. Onun için güvercin avı bana çok üzünç veriyordu. Güvercin avcısına, cezaevindeki dostlarımız olan, bizi oyalayıp eğlendiren güvercinleri avlamaması için rica ettim. Sertçe sordu:</p>
		<p>–Neden?</p>
		<p>–Yazık hayvancıklara, dedim.</p>
		<p>–Bana daha çok yazık, dedi, ben güvercinlerden önce gelirim. Onlardan önce kendimi düşünmek zorundayım.</p>
		<p>Cezaevinde parasız yemek verildiğini söyledim. Bu kez,</p>
		<p>–Bana protein gerekli, et yemeliyim! dedi.</p>
		<p>–Ben senin için tavuk alayım, tavukları kes ye, güvercinleri tutma! dedim.</p>
		<p>–Olur, dedi.</p>
		<p><span epub:type="pagebreak" id="page70" title="70"></span>Cezaevi yönetmeni babacan bir adamdı. Bahçede bikaç tavuk bulundurmamıza izin verdi. Ziyarete gelen bir arkadaşıma üç tavukla bir horoz aldırdım. Horozla tavuklar gelince, ilgimiz güvercinlerden onlara kaydı. Sabah akşam, tavukların yemlerini, sularını veriyordum. Onlar bana alıştı, ben de onlara alıştım. Sabahleyin uyanır uyanmaz onlara koşuyordum bakmaya... Tavukları almıştım ama, kestirememiştim. Protein düşkünü tutuklu da, tavuk kesilmediği için güvercin avını sürdürüyordu. Nasıl kestirebilirdim bu tavuklardan birini? Onlarla aramızda bir yakınlık doğmuştu. Biyanda hiç tanışım olmayan bisürü güvercin, biyanda aramızda sıkı bir tanışlık kurulmuş olan tavuklar... Bitürlü kıyıp da kestirtemiyordum tavuklarla horozu. Oysa tavuk eti yemeyi severim. Ama etini yediğim tavukları görmemiştim, bilmiyordum. Oysa bunlar avucumdan yem yiyorlardı. Aramızda bir alışveriş olmuştu. Sanki benden onlara, onlardan bana bişeyler geçmişti. İçlerinden biri kesilirse, sanki benden bişey eksilecekmiş gibi geliyordu. Ama, ne olursa olsun, verdiğim sözü tutmam gerekiyordu. Cezaevinin o küçük bahçesini de tavuk çiftliğine çevirmeye hakkım yoktu.</p>
		<p>Tavuklardan birini kesebileceklerini söyledim. Kesilirken görmemek, bağırışlarını duymamak için de cezaevinin revirine gittim. Döndüğümde tavuk çoktan kesilmiş, ayıklanmış, tencerede kaynamaktaydı. Bahçenin basıla basıla sertleşmiş toprağı üzerinde kesilen tavuğun tüyleri uçuşmaktaydı. Kanı, toprağı boyamıştı. Ağır bir suçluluk duydum. Güvercinleri kurtarmak için tavukları kestirmek; kötü bir pazarlıktı bu... Kalan iki tavukla horozu kestirmedim. Güvercin avcısı protein almak için yine güvercin avlamaya başladı.</p>
		<p>Bikaç gün sonra horozun gül ibiği morarıp kararmaya başladı. Tavukların ibikleri de öyle oldu. Sünepeleştiler. Yemeden içmeden kesildiler. İki üç gün içinde, hastalıktan ardarda öldüler.</p>
	</div>
</body>
</html>