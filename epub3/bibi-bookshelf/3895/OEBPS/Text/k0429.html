<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1 class="sigil_not_in_toc" style="text-align: right;"><b>28</b></h1>

  <h1 id="sigil_toc_id_28" style="text-align: right;"><b>Gece Yarısı</b></h1>

  <div class="blok">
    <p class="girdisiz">Kaç defa yarım kaldım<br class="1" />
    aşkta, rahat bir ölümle...</p>

    <p class="ortala">•John Keats•</p>
  </div>

  <p>"Marisa, uyan. Yere inmek üzereyiz," dedi Lord Asriel.</p>

  <p>Niyet gemisi güneyden yaklaşırken bazalt kaleni üzerinde parlak bir şafak söküyordu. Her yanı tutulmuş olan Mrs. Coulter gözlerini kederle açtı; hiç uyumamıştı. İnecekleri pistin üzerinde süzülen melek Xaphania'yı görebiliyordu. Araç surlara yönelirken melek yükseldi ve dönerek kuleye doğru seğirtti.</p>

  <p>Gemi iner inmez Lord Asriel dışarı atladı ve Mrs. Coulter’ı görmezden gelerek koşup, batıdaki gözlem kulesinde bekleyen Kral Ogunwe'ye katıldı. Uçan araçla ilgilenmek için hemen toplanan teknisyenler de ona aldırış etmediler. Kimse çaldığı gemiyi kaybetmesini sorgulamadı. Sanki Mrs. Coulter görünmez olmuştu. Mrs. Coulter üzüntü içinde adamant kuledeki odaya doğru yollandı. Oraya vardığında, bir emir eri kendisine yiyecek ve kahve getirmeyi önerdi.</p>

  <p>"Hazırda ne varsa," dedi Mrs. Coulter. "Teşekkür ederim. Ah, bu arada," diye ekledi adam gitmek üzere dönerken, "Lord Asriel'in aletiyometristi, Mr .. ."</p>

  <p>"Mr. Basilides mi?"</p>

  <p>"Evet. Müsaitse bir dakikalığına buraya gelebilir mi?"</p>

  <p>"Şu anda kitapları üzerinde çalışıyor hanımefendi. Uygun bir zamanda gelmesini rica ederim."</p>

  <p>Mrs. Coulter temizlendi ve kalan son temiz gömleğini giydi. Pencereleri sarsan soğuk rüzgar ve gri sabah ışığı içini ürpertiyordu. Titremesini durdurmasını umut ederek demir sobaya kömür ekledi, ama üşüme hissi derisinde değil, iliklerindeydi.</p>

  <p>On dakika sonra kapı çalındı. Soluk yüzlü, kara gözlü aletiyometrist omzundaki bülbül ciniyle birlikte içeri girdi ve hafifçe eğilerek selam verdi. Bir an sonra da emir eri, bir tepsi üzerinde ekmek, peynir ve kahve ile geldi.</p>

  <p>"Geldiğiniz için teşekkür ederim Mr. Basilides," dedi Mrs. Coulter. "Size bir şeyler ikram edebilir miyim?"</p>

  <p>"Kahve alırım, teşekkür ederim."</p>

  <p>"Lütfen söyleyin bana," dedi Mrs. Coulter kahve doldururken, "çünkü olan biteni takip ettiğinizden eminim: Kızım yaşıyor mu?"</p>

  <p>Adam duraksadı. Altın maymun Mrs. Coulter’ın koluna yapıştı.</p>

  <p>"Yaşıyor," dedi Basilides dikkatle, "ama aynı zaman da..."</p>

  <p>"Öyle mi? Ah, lütfen, ne demek istiyorsunuz?"</p>

  <p>"O ölüler dünyasında. Bir süre için aletin bana ne dediğini yorumlayamadım: İmkânsız geliyordu. Ama hiç kuşku yok. O ve oğlan ölüler dünyasına gitti ve hayaletlerin çıkması için bir pencere açtılar. Ölüler açık havaya çıkar çıkmaz, tıpkı cinler gibi dağılıp gittiler. Onlar için en hoş, en arzu edilir son bu gibi. Aletiyometre bana, ölümün sonunun geleceğini söyleyen bir kehanete kulak misafiri olduğu için kızın bunu yaptığını söyledi. Bunun, kendisinin başarması gereken bir görev olduğunu düşünmüş. Sonuç olarak, artık ölüler dünyasından çıkmanın bir yolu var."</p>

  <p>Mrs. Coulter’ın nutku tutulmuştu. Yüzüne vuran duyguları göstermemek için sırtını dönüp pencereye gitti. Sonunda konuştu:</p>

  <p>"Peki, canlı olarak çıkabilecek mi? Ama hayır, bunu öngöremezsiniz. O ..o nasıl- acaba...?"</p>

  <p>"Sıkıntılı, acı çekiyor, korkuyor. Ama yanında oğlan ve iki Gallivespian casus var ve hepsi hâlâ bir arada."</p>

  <p>"Ya bomba?"</p>

  <p>"Bomba onu incitemedi."</p>

  <p>Mrs. Coulter aniden tükendiğini hissetti. Uzanıp aylarca, senelerce uyumak istiyordu. Dışarıda, bayrak direğindeki halat rüzgarla saklıyor, takırdıyordu. Ekinkargaları surların üzerinde dönerek gaklıyordu.</p>

  <p>"Teşekkür ederim," dedi Mrs. Coulter aletiyometriste dönerek. "Çok minnettarım. Onun hakkında yeni bir şey öğrenirseniz bana da iletir misiniz? Nerede olduğunu, ne yaptığını?"</p>

  <p>Adam eğildi ve odadan çıktı. Mrs. Coulter portatif yatağa uzandı, ama ne kadar uğraşırsa uğraşsın, gözlerini kapalı tutamıyordu.</p>

  <p>"Siz bundan ne çıkarıyorsunuz Sayın Kral?" dedi Lord Asriel.</p>

  <p>Gözlem kulesindeki teleskoptan batı göğündeki bir şeye bakıyordu. Ufkun bir karış üzerinde, havada asılı duran bir dağa benziyordu ve bulutlarla çevriliydi. Çok çok uzaklardaydı. Aslında, o kadar uzaktaydı ki, bir kol boyu uzaklıkta tutulan başparmak tırnağından daha büyük gözükmüyordu. Ama ortaya çıkalı çok olmamıştı ve hiç kıpırdamadan asılı duruyordu.</p>

  <p>Teleskop dağı yakına getirdi, ama başka detaylar görünmüyordu: Ne kadar büyütülürse büyütülsünler, bulutlar hâlâ buluta benziyordu.</p>

  <p>"Bulutlu Dağ," dedi Ogunwe. "Ya da siz ne diyorsunuz? Savaş Arabası mı?"</p>

  <p>"Dizginler de Naip'in elinde. Bu, Metatron, iyi saklanıyor. Sözde yazmalarda ondan bahsediliyor: Eskiden insanmış, Yeret oğlu Hanok, Adem'den altı nesil sonra. Ve şimdi krallığa o hükmediyor. Sülfür gölünün yakınında buldukları ve casusluk etmek için Bulutlu Dağ'a giren melek doğru söylüyorsa, daha fazlasını da yapmayı planlıyor. Bu savaşı o kazanırsa, insan hayatına doğrudan müdahale etmeyi düşünüyor. Bir düşün Ogunwe, daimi bir Engizisyon: Yüksek Disiplin Divanı’nın hayal edebileceklerinden daha beter, her dünyadan casuslar ve hainlerle dolu ve dağı havada tutan zekâ tarafından bizzat yönetilen bir şey... En azından eski Otorite geri çekilecek zarafeti gösteriyordu; sapkınları yakmak ve cadıları asmak gibi pis işleri rahiplerine bırakıyordu. Bu yeni Otorite çok, çok daha kötü olacak."</p>

  <p>"Eh, cumhuriyeti istila ederek başlamış," dedi Ogunwe. "Bakın! O duman mı?"</p>

  <p>Bulutlu Dağ’dan gri bir şey kopuyordu, mavi göğe ağır ağır yayılan bir lekeydi bu. Ama duman olamazdı: Bulutları çekiştiren rüzgara karşı hareket ediyordu.</p>

  <p>Kral dürbününü gözlerine yaklaştırdı ve ne olduğuna baktı.</p>

  <p>"Melekler," dedi.</p>

  <p>Lord Asriel teleskopun başından ayrıldı ve eliyle gözlerini gölgeleyerek doğruldu. Yüzlercesi, binlercesi, on binlercesi vardı. Öyle ki göğün o kısmı yarı yarıya kararmıştı, ama her an daha fazlası uçarak, gelmeye devam ediyordu.</p>

  <p>Lord Asriel, İmparator K'ang-Po'nun sarayının çevresinde, günbatımında halkalar çizen milyarlarca mavi sığırcıktan oluşan sürüleri görmüştü, ama hayatı boyunca böyle engin bir çokluk görmemişti. Uçan varlıklar toparlanıyorlar, sonra kuzeye ve güneye doğru ağır ağır akıyorlardı.</p>

  <p>"Ah! Peki, şu ne?" dedi Lord Asriel işaret ederek. "Rüzgar değil."</p>

  <p>Dağın güney ucundaki bulut çalkalanıyor, güçlü rüzgarlarla uzun ve lime lime buhar kümeleri süzülüyordu.</p>

  <p>Ama Lord Asriel haklıydı: Hareket içeriden geliyordu, dışarıdaki havadan kaynaklanmıyordu. Bulut kaynayıp çalkalandı ve sonra bir anlığına aralandı.</p>

  <p>Orada bir dağdan fazlası vardı, ama onlar bunu yalnızca bir anlığına gördüler: Sonra bulut, görünmez bir elin çektiği perdeymiş gibi, kaynayarak geri döndü ve onu sakladı.</p>

  <p>Kral Ogunwe dürbününü indirdi.</p>

  <p>"O dağ değil," dedi. "Silah mevzileri gördüm..."</p>

  <p>"Ben de. Her şey karman çorman. Bulutun içinden görebiliyor mu acaba? Bazı dünyalarda bunu yapabilen makineler var. Ama onun ordusu söz konusu olunca, eğer sahip olduğu tek şey o meleklerse..."</p>

  <p>Kral yarı hayret, yarı ümitsizlikle kısa bir çığlık attı. Lord Asriel dönüp adamın kolunu kavramış, etini neredeyse kemiğine kadar morartmıştı.</p>

  <p>"Onlarda bu yok!" dedi Ogunwe'nin kolunu şiddetle sarsarak. "Onların bedeni yok!"</p>

  <p>Elini arkadaşının kaba yanağına dayadı.</p>

  <p>"Sayımız ne kadar az olursa olsun," diye devam etti, "ömrümüz ne kadar kısa, gözlerimiz ne kadar zayıf olursa olsun -onlarla karşılaştırıldığında, yine de daha güçlüyüz. Bizi kıskanıyorlar Ogunwe! Nefretlerini besleyen bu, eminim. Bizim sapasağlam, güçlü mü güçlü, aziz toprağa böylesine uyumlu, kıymetli bedenlerimize sahip olmaya can atıyorlar! Ve eğer onları kuvvetle ve kararlılıkla püskürtürsek, o sonsuz çoklukları elimizin tersiyle sisleri süpürür gibi süpürebiliriz! Bundan daha fazla güçleri yok!"</p>

  <p>"Asriel, bin ayrı dünyadan müttefikleri var. Bizim gibi canlı varlıklar."</p>

  <p>"Biz kazanacağız."</p>

  <p>"Ya kızınızı aramak için o melekleri göndermişse?"</p>

  <p>"Kızım!" diye bağırdı Lord Asriel coşkuyla. "Dünyaya böyle bir çocuk getirmek şaşırtıcı, değil mi? Tek başına zırhlı ayıların kralına gidip krallığını pençelerinden çekip almak yeter sanırsın -ama ölüler dünyasına inip sakin sakin hepsini dışarı çıkarmak!.. Bir de o oğlan var; o oğlanla tanışmak istiyorum; elini sıkmak istiyorum. Bu isyanı başlattığımızda nasıl bir işe giriştiğimizi biliyor muyduk? Hayır. Ama onlar biliyorlar mıydı -Otorite ve Naip’i olan Metatron- kızım işe karıştığında, neye bulaştıklarını onlar biliyorlar mıydı?"</p>

  <p>"Lord Asriel," dedi kral, "kızın gelecek için önemini anlıyor musunuz?"</p>

  <p>"Dürüst olmak gerekirse, hayır. Basilides’i görmek istememin sebebi bu. Nereye gitti bu adam?"</p>

  <p>"Leydi Coulter'a. Ama adam bitkin düştü; biraz dinlenmeden daha fazla çalışamaz."</p>

  <p>"Önceden dinlenmeliydi. Onu çağırtın, olmaz mı? Ah, bir şey daha: Lütfen Madam Oxentiel'den rica edin, ilk uygun zamanda kuleye gelsin. Ona baş sağlığı dilemeliyim."</p>

  <p>Madam Oxentiel Gallivespianların ikinci kumandanıydı. Şimdi, Lord Roke'un sorumluluklarını üstlenmesi gerekecekti. Kral Ogunwe eğildi ve kumandanını gri ufku taramak üzere yalnız bıraktı.</p>

  <p>Gün boyunca ordu toplanmaya devam etti. Lord Asriel 'in ordusundaki melekler Bulutlu Dağ'ın üzerinde uçarak bir açıklık aradı, ama başarılı olamadılar. Hiçbir şey değişmedi. Buluta girip çıkan başka melek olmadı.</p>

  <p>Sert rüzgarlar bulutları çekiştiriyordu ve bulutlar durmaksızın yenileniyor, bir an bile aralanmıyorlardı. Güneş soğuk mavi gökyüzünü aştı ve sonra güneybatıya ilerleyip bulutları yaldızladı, dağı saran buharları bej ve kızıl, kayısı ve turuncu tonlara boyadı. Güneş battığında bulutlar içten içe, hafif hafif ışıldıyordu.</p>

  <p>Lord Asriel'in isyanını destekleyen halkların bulunduğu her dünyada savaşçılar yerlerine yerleşmişti artık; makinistler ve zanaatkarlar hava araçlarına yakıt ikmali yapıyor, silahları dolduruyor, görüş alanlarını ve ölçümleri kalibre ediyordu. Karanlık çöktüğünde destek kuvvetler geldi ve memnunlukla karşılandılar: Kuzeydeki soğuk arazide sessizce, ayrı ayrı, tek başlarına yürüyerek birçok zırhlı ayı geldi -sayıları çoktu ve kralları da aralarındaydı. Bundan kısa süre sonra, pek çok cadı klanından ilki geldi, karanlık gökyüzü uzun süre onların çam dallarının arasında fısıldayan rüzgarın sesiyle doldu.</p>

  <p>Kalenin güneyindeki ova, uzaktan gelenlerin kamplarını gösteren binlerce ışıkla parlıyordu. Daha da ötede pusulanın gösterdiği dört ayrı yönde, casus melek grupları yorulmak bilmeden devriye geziyor ve nöbet tutuyordu.</p>

  <p>Lord Asriel gece yarısı adamant kulede oturmuş, Kral Ogunwe, melek Kaphania, Gallivespian Madam Oxentiel ve Teukros Basilides ile konuşuyordu. Aletiyometrist konuşmayı yeni bitirmişti. Lord Asriel ayağa kalktı, odayı aşıp pencereyi kapadı ve batı göğünde asılı duran Bulutlu Dağ'ın uzak parıltısına baktı. Diğerleri sessizdi. Biraz önce öyle bir şey duymuşlardı, öyle ki, Lord Asriel'in yüzü solmuş, titremeye başlamıştı ve buna nasıl tepki vereceğini hiçbiri bilemiyordu.</p>

  <p>Sonunda Lord Asriel konuştu.</p>

  <p>"Mr. Basilides," dedi, "çok yorulmuş olmalısınız. Gösterdiğiniz çabalara minnettarım. Lütfen bizimle birlikte biraz şarap alın."</p>

  <p>"Teşekkür ederim lordum," dedi aletiyometrist.</p>

  <p>Adamın elleri titriyordu. Kral Ogunwe altın rengi Tokay şarabı doldurdu ve kadehi ona uzattı.</p>

  <p>"Bu ne anlama gelecek Lord Asriel?" dedi Madam Oxentiel’in berrak sesi.</p>

  <p>Lord Asriel masaya döndü.</p>

  <p>"Eh," dedi, "savaşa katıldığımızda, yeni bir hedefimiz olacağı anlamına geliyor. Kızım ve bu oğlan bir şekilde cinlerinden ayrı düşmüşler ve hayatta kalmayı başarmışlar; cinleri bu dünyada bir yerde -yanlış özetliyorsam düzeltin Mr. Basilides- ve Metatron onları yakalamaya kararlı. Cinleri ele geçirirse, çocukların onları takip etmesi gerekecek. Ve eğer o iki çocuğu kontrol edebilirse, gelecek onun olur. Sonsuza dek. Görevimiz açık: Cinleri ondan önce bulmalıyız ve kızla oğlan onlarla bir araya gelene dek güvende tutmalıyız."</p>

  <p>Gallivespianların önderi konuştu: "Bu iki kayıp cin ne biçiminde?"</p>

  <p>"Henüz sabitlenmiş değiller madam," dedi Teukros Basilides. "Her şekle bürünebilirler."</p>

  <p>"Bu durumda," dedi Lord Asriel, "özetlemek gerekirse: Bizlerin cumhuriyetimizin, bütün bilinçli varlıkların kaderi... hepimizin kaderi kızımın yaşamasına ve iki çocuğun cinlerinin Metatron'un eline geçmemesine bağlı, öyle mi?"</p>

  <p>"Öyle."</p>

  <p>Lord Asriel tatmin olmuş gibi içini çekti. Sanki uzun, karmaşık bir hesaplamanın sonuna gelmiş ve mantıklı gelen bir sonuca beklenmedik bir biçimde varmıştı.</p>

  <p>"Pekala," dedi ellerini açıp masaya koyarak. "O zaman savaş başladığında şunu yapacağız. Kral Ogunwe, siz kaleyi savunan tüm orduların komutasını alacaksınız. Madam Oxentiel, siz halkınızdan olanları dört bir yana göndererek kızla oğlanı ve iki cini arayacaksınız. Bulduğunuzdaysa, çocuklar cinleriyle bir araya gelene dek canınız pahasına koruyacaksınız onları. Bu noktada, oğlanın bir başka dünyaya güvenlik için kaçabileceğini inanıyorum."</p>

  <p>Madam Oxentiel başını salladı. Sert, gri saçları lamba ışığında paslanmaz çelik gibi parlıyordu. Lord Roke'tan ona kalan mavi şahin kapının yanındaki tüneğinde kanatlarını açıp kapadı.</p>

  <p>"Şimdi, Xaphania," dedi Lord Asriel. "Bu Metatron denen varlıkla ilgili neler biliyorsunuz? Eskiden insandı: Bir insanın fiziksel gücüne sahip mi hâlâ?"</p>

  <p>"Ben sürüldükten uzun zaman sonra başa geçti," dedi melek. "Onu hiç yakından görmedim. Ama gerçekten güçlü, her açıdan güçlü olmasa krallığa hükmedemezdi. Çoğu melek teke tek dövüşmekten kaçınır. Metatron ise dövüşe memnunlukla katılır ve kazanır."</p>

  <p>Ogunwe, Lord Asriel'in aklına bir fikir geldiğini görebiliyordu. Dikkati aniden başka yöne dönmüş ve gözleri bir an için odağını yitirmişti, sonra, aşırı bir odaklanmıştık haliyle bulunduğu ana döndü.</p>

  <p>"Anlıyorum,” dedi. "Son olarak Xaphania, Mr. Basilides bize patlattıkları bombanın dünyaların altında bir uçurum açmakla kalmayıp, her şeyin yapısını çok derinden sarstığını, öyle ki her yerde çatlaklar ve kırıklar açıldığını söyledi. Yakınlarda bir yerde, o uçurumun kıyısına inen bir yol olmalı. O uçurumu aramanızı istiyorum.”</p>

  <p>"Ne yapacaksınız?" dedi Kral Ogunwe haşin bir sesle.</p>

  <p>"Metatron'u yok edeceğim. Ama benim oynadığım rol sona ermek üzere. Yaşaması gereken kızım. Görevimiz, krallığın tüm güçlerini ondan uzak tutup daha güvenli bir dünyaya gitmesi için ona bir fırsat tanımak -hem onun hem oğlanın hem de cinlerinin."</p>

  <p>"Ya Mrs. Coulter?" dedi kral.</p>

  <p>Lord Asriel eliyle alnını ovuşturdu.</p>

  <p>"Onun rahatsız edilmesini istemiyorum," dedi. "Onu rahat bırakın ve elinizden geliyorsa koruyun. Ama... Belki de ona haksızlık ediyorum. Başka ne yapmış olursa olsun, beni şaşırtmaktan hiç vazgeçmedi. Ama bizim neyi, neden yapmamız gerektiğini hepimiz biliyoruz: Lyra cinini bulup kaçana kadar onu korumalıyız. Cumhuriyetimiz, sırf onun bunu yapmasına yardım etmek amacıyla kurulmuş bile olabilir. Eh, işimizi elimizden geldiğince iyi yapalım o zaman.”</p>

  <p>Mrs. Coulter yan odada, Lord Asriel'in yatağında yatıyordu. Diğer odada sesler duyunca kıpırdandı, henüz derin bir uykuya dalmamıştı. Kesintili uykusundan huzursuzluk ve büyük bir özlem duygusuyla uyandı.</p>

  <p>Yanındaki cini doğrulup oturdu, ama Mrs. Coulter kapıya yaklaşmak istemiyordu. İşitmek istediği, sözler değil, yalnızca Lord Asriel'in sesiydi. İkisinin de sonunun geldiğini düşünüyordu. Hepsinin sonunun geldiğini düşünüyordu.</p>

  <p>Diğer odanın kapısının kapandığını duydu ve kendini doğrulmaya zorladı.</p>

  <p>"Asriel," dedi sıcak neft ışığına girerek.</p>

  <p>Adamın cini alçak sesle hırladı: Altın maymun onu yatıştırmak için başını iyice eğdi. Lord Asriel büyük bir haritayı tutuyordu, arkasına bakmadı.</p>

  <p>"Asriel, bize, hepimize ne olacak?" dedi Mrs. Coulter bir sandalyeye oturarak.</p>

  <p>Lord Asriel ellerini gözlerine bastırdı. Yüzü yorgunluktan perişan görünüyordu. Oturup dirseğini masaya dayadı. İki cin de kıpırtısızdı: Maymun sandalyenin sırtına çökmüştü ve kar leoparı Lord Asriel’in yanında dimdik, tetikte oturmuş, gözünü kırpmadan Mrs. Coulter'ı izliyordu. "Duymadın mı?" dedi Lord Asriel.</p>

  <p>"Pek azını duydum. Uyuyamadım, ama dinlemedim de. Lyra nerede, bilen var mı?"</p>

  <p>"Hayır."</p>

  <p>Lord Asriel kadının ilk sorusunu hâlâ yanıtlamamıştı ve yanıtlamayacaktı da, Mrs. Coulter biliyordu.</p>

  <p>"Evlenmeliydik,’’ dedi Mrs. Coulter "ve kızımızı birlikte yetiştirmeliydik."</p>

  <p>Bu öylesine beklenmedik bir yorumdu ki, Lord Asriel gözlerini kırpıştırdı. Cini, gırtlağının arkasından olabilecek en yumuşak hırlamayı çıkardı ve pençelerini uzatarak Sfenks gibi oturdu. Lord Asriel yanıt vermedi.</p>

  <p>"Hiçlik fikrine dayanamıyorum Asriel," diye devam etti Mrs. Coulter. "Ne olursa olsun, ama hiçlik olmasın. Acının daha kötü olacağını düşünürdüm -sonsuza dek işkence görmenin- bunun çok daha kötü olduğuna inanırdım. Ama bilinçli olduğun sürece, böylesi daha iyi olurdu, değil mi? Hiçbir şey hissetmemekten, yalnızca karanlığa karışmaktan ve bunun sonsuza dek sürmesinden daha iyi, ne dersin?"</p>

  <p>Lord Asriel’e düşen yalnızca dinlemekti. Gözlerini onunkilere dikmişti ve bütün dikkati ondaydı; yanıt vermesine gerek yoktu. Mrs. Coulter yine konuştu:</p>

  <p>"Geçen gün, o ve benim hakkımda öylesine acı konuştuğunda. .. Ondan nefret ettiğini düşündüm. Benden nefret etmeni anlayabiliyordum. Ben senden hiç nefret etmedim, ama anlayabiliyordum... Benden neden nefret edebileceğini görebiliyordum. Ama Lyra'dan neden nefret ettiğini anlayamıyordum.”</p>

  <p>Lord Asriel başını yavaşça çevirerek gözlerini kaçırdı, sonra yine ona döndü.</p>

  <p>"Svalbard’da, dağın zirvesinde bizim dünyamızdan ayrılmadan hemen önce tuhaf bir şey söylediğini hatırlıyorum," diye devam etti. "Dedin ki: Benimle gel, Toz’u sonsuza dek yok edelim. Bunu söylediğini hatırlıyor musun? Ama kastettiğin bu değildi. Tam tersini kastettin, değil mi? Şimdi anlıyorum. Gerçekte ne yaptığını neden söylemedin bana? Aslında Toz’u korumaya çalıştığını neden söylemedin? Bana gerçeği söyleyebilirdin."</p>

  <p>"Gelip bana katılmanı istedim," dedi Lord Asriel boğuk ve alçak bir sesle "ve bir yalanı tercih edeceğini düşündüm. "</p>

  <p>"Evet," diye fısıldadı Mrs. Coulter, "ben de öyle sanıyordum."</p>

  <p>Yerinde duramıyordu, ama ayağa kalkacak gücü de yoktu. Bir an bayılacak gibi hissetti, başı döndü, sesler soldu, oda karardı, ama duyuları hemen, öncekinden de amansızca geri döndü ve durumda değişen bir şey yoktu.</p>

  <p>"Asriel..." diye mırıldandı.</p>

  <p>Altın maymun çekinerek elini kar leoparının pençesine uzattı. Lord Asriel tek kelime etmeden izliyordu; Stelmaria da kıpırdamadı, leopar gözlerini Mrs. Coulter’a dikmişti.</p>

  <p>"Ah, Asriel, biz ne olacağız?" dedi Mrs. Coulter yine. "Her şeyin sonu mu bu?"</p>

  <p>Lord Asriel konuşmadı.</p>

  <p>Mrs. Coulter düşünde hareket eden biri gibi ayağa kalktı, odanın köşesinde duran sırt çantasını aldı ve içindeki tabancaya uzandı. Sonra ne yapacağını kimse bilmiyordu, çünkü o anda koşarak merdiveni tırmanan birinin ayak sesleri geldi.</p>

  <p>Adam, kadın ve iki cin dönüp, içeri giren emir erine baktı. Emir eri nefes nefese konuştu:</p>

  <p>"Affedersiniz, lordum -iki cin- doğu kapısından biraz uzakta görüldüler -kedi biçiminde- nöbetçi onlarla konuşmaya, içeri getirmeye çalıştı, ama onlar yaklaşmadılar. Daha bir dakika önce..."</p>

  <p>Lord Asriel tamamen değişerek doğrulup oturdu. Bir anda yüzündeki bitkinlik silinmişti. Ayağa fırladı ve paltosunu kaptı. Mrs. Coulter'ı görmezden gelerek paltoyu omuzlarına attı ve emir erine hitap etti:</p>

  <p>"Madam Oxentiel'e hemen söyle. Şu emri yay: Cinler tehdit edilmeyecek, korkutulmayacak, hiçbir şekilde zorlanmayacak. Onları gören herkes ilk önce..."</p>

  <p>Mrs. Coulter geri kalanım duyamadı, çünkü Lord Asriel koşarak merdivenleri yarılamıştı bile. Onun adımları da solduğunda, neft lambasının hafif hışırtısından ve dışarıdaki vahşi rüzgarın inlemesinden başka ses kalmadı.</p>

  <p>Mrs. Coulter’ın gözleri cininin gözlerini buldu. Altın maymunun yüzünde, otuz beş senelik hayatları boyunca gördüğünden daha hassas, daha karmaşık bir ifade vardı.</p>

  <p>"Pekala," dedi Mrs. Coulter. "Başka yol göremiyorum. Sanırım... Sanırım biz..."</p>

  <p>Maymun onun ne demeye çalıştığını hemen anladı. Mrs. Coulter’ın göğsüne atıldı ve kucaklaştılar. Sonra Mrs. Coulter kürk astarlı ceketini buldu ve odadan sessizce çıkıp karanlık merdivenleri inmeye başladılar.</p>
</body>
</html>
