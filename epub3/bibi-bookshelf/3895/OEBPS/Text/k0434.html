<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1 class="sigil_not_in_toc" style="text-align: right;"><b>33</b></h1>

  <h1 id="sigil_toc_id_33" style="text-align: right;"><b>Marzipan</b></h1>

  <div class="blok">
    <p class="girdisiz">Tatlı bahar, tatlı günlerle, güllerle dolu<br class="1" />
    ve yanında tatlı dolu bir kutu...</p>

    <p class="ortala">•George Herbert•</p>
  </div>

  <p>Ertesi sabah Lyra, Pantalaimon'un ona geri dönüp nihai şeklini gösterdiği ve Lyra'nın buna bayıldığı bir düşten uyandı, ama şimdi şeklin ne olduğuna dair en ufak fikri yoktu.</p>

  <p>Güneş doğalı çok olmamıştı ve hava tazeydi. İçinde uyuduğu küçük, saz damlı kulübenin, Mary'nin evinin açık kapısından güneş ışığını görebiliyordu. Bir süre yattığı yerden dinledi. Dışarıda kuşlar ve cırcırböceği gibi öten böcekler vardı. Mary uykusunda sessizce nefes alıp veriyordu.</p>

  <p>Lyra doğrulup oturdu ve çıplak olduğunu gördü. Bir an kızdı, ama sonra, yere bırakılmış temiz kıyafetler gördü: Mary'nin gömleklerinden biri ve etek diye beline bağlayabileceği yumuşak, hafif, desenli, uzunca bir kumaş parçası. Giyindi. Gömleğin içinde kayboluyordu ama en azından giyinikti.</p>

  <p>Kulübeden çıktı. Pantalaimon yakındaydı: Bundan emindi. Onun konuşup güldüğünü duyabiliyordu neredeyse. Bu, onun güvende olduğu ve hâlâ bir şekilde bağlantılı oldukları anlamına geliyor olmalıydı. Lyra'yı affedip geri döndüğünde saatler boyunca konuşacaklar, birbirlerine her şeyi anlatacaklardı...</p>

  <p>Will hâlâ ağacın altında uyuyordu, tembel şey. Lyra onu uyandırmayı düşündü, ama yalnız olursa ırmakta yüzebilirdi. Eskiden, tüm Oxford çocukları ile Chervrell ırmağında yüzmeye giderdi mutluluk içinde, ama Will'le farklı olurdu. Düşünürken bile kızarıyordu.</p>

  <p>Bu yüzden, inci renkli sabahta tek başına suyun başına indi. Irmak kenarındaki sazların arasında balıkçıla benzeyen uzun, ince bir kuş vardı ve tek bacak üzerinde kıpırdamadan duruyordu. Lyra kuşu ürkütmemek için sessizce, yavaşça yürüdü, ama kuş ona sudaki bir daldan daha fazla ilgi göstermedi.</p>

  <p>"Pekala," dedi Lyra.</p>

  <p>Giysilerini kıyıda bıraktı ve ırmağa girdi. Isınmak için hızla yüzdü ve sonra sudan çıktı, titreyerek kıyıda büzüldü. Normalde Pan kurulanmasına yardım ederdi: Balık olmuş, suyun altından ona mı gülüyordu acaba? Yoksa böcek olmuş, onu gıdıklamak için giysilerin içine mi saklanmıştı? Ya da bir kuş? Yoksa diğer cinle birlikte bambaşka bir yerdeydi ve Lyra aklından uçup gitmiş miydi?</p>

  <p>Güneş ısınmıştı. Lyra kısa zamanda kurudu. Mary'nin bol gömleğini giydi ve kıyıda düz taşlar görünce, yıkamak üzere kendi giysilerini almaya gitti. Ama birinin bunu çoktan yaptığını gördü: Hem kendi giysileri hem de Will'inkiler güzel kokulu bir çalının esnek dallarına serilmişti ve hemen hemen kurumuşlardı.</p>

  <p>Will kıpırdanıyordu. Lyra yakına oturdu ve usulca seslendi.</p>

  <p>"Will! Uyan!"</p>

  <p>"Neredeyiz?" dedi Will hemen. Bıçağa uzanarak doğruldu .</p>

  <p>"Güvende," dedi Lyra bakışlarını kaçırarak. "Giysilerimizi yıkamışlar. Belki de Dr. Malone yapmıştır. Seninkileri getireyim. Kurumuş sayılırlar..."</p>

  <p>Giysileri Will'e uzattı ve sırtını dönüp onun giyinmesini bekledi.</p>

  <p>"Irmakta yüzdüm," dedi Lyra. "Pan'ı aramaya gittim, ama sanırım saklanıyor."</p>

  <p>"Bu iyi bir fikir. Yüzmek, demek istiyorum. Üzerimde senelerin kiri birikmiş gibi hissediyorum... Ben aşağı inip yıkanacağım."</p>

  <p>Will yokken Lyra köyde dolaştı, ama bilmediği bir tür görgü kuralını ihlal etmemek için çok dikkatli bakmaktan kaçındı. Gördüğü her şey ilgisini çekiyordu. Evlerin bazıları çok eski, bazıları oldukça yeniydi, ama hepsi aynı şekilde, tahta, kil ve sazdan yapılmıştı. Kaba denebilecek hiçbir tarafları yoktu. Her kapı, pencere çerçevesi ve alınlık zarif oymalarla kaplıydı, ama desenler tahtaya oyulmuş değildi: Sanki tahtayı doğal olarak bu şekilde büyümeye ikna etmişlerdi.</p>

  <p>Lyra baktıkça, tıpkı aletiyometredeki anlam katmanları gibi, köyde farklı farklı düzen ve özen işaretleri gördü. Zihninin bir parçası her şeyi çözmek, benzerlikten benzerliğe, alete bakarken yaptığı gibi anlamdan anlama sıçramak için can atıyordu, ama bir başka parçası yollarına devam etmeden önce burada ne kadar kalabileceklerini merak ediyordu.</p>

  <p>Eh, Pan geri dönene kadar hiçbir yere gitmiyorum, dedi kendi kendine.</p>

  <p>Biraz sonra Will ırmaktan döndü ve sonra Mary evden çıkıp kahvaltı etmelerini önerdi. Kısa süre sonra Atal da geldi ve köy canlandı. Tekerlekleri olmayan iki küçük <i>mulefa</i> yavrusu evlerinin kenarından eğilip eğilip bakıyordu. Lyra da aniden dönüyor, doğrudan onlara bakarak çocukların yerlerinden sıçramasına, dehşetle kahkahalar atmalarına sebep oluyordu.</p>

  <p>"Tamam artık," dedi Mary, biraz ekmek ve meyve yiyip, nane cayma benzer sıcak bir şeyden içtikten sonra.</p>

  <p>"Dün çok yorgundunuz ve dinlenmekten başka şey yapamazdınız. Ama bugün ikiniz de daha canlı görünüyorsunuz ve öğrendiğimiz her şeyi birbirimize anlatmamız gerektiğini düşünüyorum. Epey zamanımızı alacak. Bunu yaparken ellerimizi çalıştırsak da olur. Bu yüzden, bir işe yarayalım ve ağ onaralım."</p>

  <p>Bir yığın sert, katranlı ağı ırmak kıyısına taşıdılar ve çimenlerin üzerine yaydılar. Mary ağın yırtıldığı yerlere yeni bir sicim parçası bağlamayı gösterdi. İhtiyatlıydı, çünkü Atal kıyı boyundaki başka ailelerin büyük sayılarda tualapinin denizde toplandığını gördüğünü söylemişti ve herkes köyden hemen kaçmaya hazırdı; ama bu arada işler sürmeliydi.</p>

  <p>Böylece, dingin ırmağın kenarında güneş altında oturup çalıştılar. Lyra, uzun zaman önce, Pan'la birlikte Jordan Koleji'nin Dinlenme Odası'na bir göz atmaya karar vermelerinden başlayarak hikâyesini anlattı.</p>

  <p>Gelgit dalgaları kabardı ve çekildi ve tualapiden hâlâ işaret yoktu. Akşamın geç saatlerinde, Mary Will ile Lyra'yı ırmak kıyısında yürüyüşe çıkardı. Ağların bağlandığı direklerin yanından, geniş tuzlu bataklıkların içinden geçip denize doğru gittiler. Gelgit bitmişken oraya gitmek güvenliydi, çünkü beyaz kuşlar yalnızca deniz kabardığında karanın içlerine kadar geliyordu. Mary çamurun üzerindeki sert patikada başı çekiyordu. <i>Mulefa</i>nın yaptığı pek çok şey gibi, bu da çok eski ve bakımlıydı, doğaya dayatılmış bir şeyden çok doğanın bir parçası gibi görünüyordu.</p>

  <p>"Taş yolları onlar mı yapmış?" dedi Will.</p>

  <p>"Hayır. Sanırım, bir şekilde, yollar onları yapmış," dedi Mary. "Demek istediğim, üstünde gidebilecekleri bir sürü düz sert yüzey olmasa, tekerlekleri kullanmayı asla öğrenmezlerdi. Sanırım bunlar, eski yanardağlardan akan lavlar.</p>

  <p>"Yani, yollar onların tekerlek kullanmasını mümkün kılmış. Başka şeyler de bir araya gelmiş. Örneğin, tekerlek ağaçlarının kendileri ve vücutlarının şekli -omurgalı değiller, belkemikleri yok. Bizim dünyalarımızda uzun zaman önce, talihli bir tesadüf eseri, belkemiği sahibi olmak işleri biraz kolaylaştırmış olmalı, böylece, hepsi merkezi omurga temelli, farklı farklı şekiller gelişmiş. Bu dünyada ise, tesadüf diğer yönde olmuş ve baklava şekli başarı kazanmış. Omurgalılar da var elbette, ama çok değil. Örneğin yılanlar var. Burada yılanlar önemli. <i>Mulefa</i> onlara göz kulak oluyor ve onları incitmemeye çalışıyor.</p>

  <p>"Her neyse, kendi şekilleri, yollar ve tekerlek ağaçları bir araya gelerek, bunu mümkün kılıyor. Bir sürü küçük tesadüf bir araya gelmiş. Hikâyede senin rolün ne zaman başlıyor Will'"</p>

  <p>"Benim için de bir sürü küçük tesadüf oldu," diye başladı Will gürgen ağacının altındaki kediyi düşünerek. Oraya otuz saniye önce ya da sonra gelse, kediyi asla göremeyecekti, pencereyi asla bulamayacaktı, Cittâgazze'yi ve Lyra'yı asla keşfedemeyecekti; bütün bunların hiçbiri olmayacaktı. En baştan başladı ve yürürken onu dinlediler. Çamurlu düzlüklere ulaştıklarında, Will babasıyla dağın tepesinde savaştıkları noktaya gelmişti.</p>

  <p>"Sonra cadı onu öldürdü..."</p>

  <p>Bunu gerçekten anlamamıştı. Cadının kendini öldürmeden önce söylediklerini anlattı: John Parry'ye âşıktı ve adam onu küçük görmüştü.</p>

  <p>"Ama cadılar çok haşin," dedi Lyra.</p>

  <p>"Ama kadın ona âşıksa..."</p>

  <p>"Eh," dedi Mary, "aşk da haşindir."</p>

  <p>"Ama babam annemi seviyordu," dedi Will. "Anneme babamın onu hiç aldatmadığını söyleyebilirim."</p>

  <p>Will'e bakan Lyra, Will âşık olursa, onun da böyle olacağını düşündü.</p>

  <p>Ilık havada akşamın usul sesleri asılıydı: bataklıktaki sonsuz şıpırtı ve emme sesleri, böcek çıtırtıları, martı ötüşleri. Gelgit dalgaları iyice çekilmişti, bu yüzden kumsal boylu boyunca açığa çıkmış, parlak güneş altında ışıldıyordu. Kumların üst tabakasında bir milyar minik çamur yaratığı yaşıyor, besleniyor ve ölüyordu. Minik kalıplar, nefes delikleri ve görünmez hareketler, tüm manzaranın yaşamla kıpır kıpır olduğunu gösteriyordu.</p>

  <p>Diğerlerine nedenini söylemeden Mary uzak denize baktı ve ufukta beyaz yelken aradı. Göğün mavisinin denizin hemen üzerinde solduğu yerde yalnızca puslu bir pırıltı vardı. Deniz pusun, ışıldayan havada kıvılcımlanmasına sebep oluyordu.</p>

  <p>Mary, Will ile Lyra'ya kumların hemen üzerindeki nefes borularına bakarak, belli bir kabuklu türünü nasıl bulacaklarını gösterdi. <i>Mulefa</i> onlara bayılıyordu, ama kumların üzerinde yürüyerek onları toplamaları zordu. Mary kıyıya her geldiğinde onlardan olabildiğince çok topluyordu. Şimdi, üç çift el ve gözle, bir ziyafet hazırlayacaklardı.</p>

  <p>Her birine birer bez torba verdi ve hikâyenin bir sonraki kısmını dinlerken çalıştılar. Torbalarını doldururlarken Mary, belli etmeden, onları bataklığın kıyısına geri götürdü, çünkü deniz yine kabarıyordu.</p>

  <p>Hikâye uzun sürdü; o gün ölüler dünyasına kadar gelemeyeceklerdi. Köye yaklaşırlarken Will Mary'ye Lyra'yla birlikte insanların üç taraflı doğalarını nasıl keşfettiklerini anlatıyordu.</p>

  <p>"Biliyorsunuz," dedi Mary, "kilise -eskiden ait olduğum Katolik Kilisesi- cin sözcüğünü kullanmazdı, ama Aziz Pavlus ruh ve can ve bedenden bahseder. Bu yüzden, insan doğasının üç taraflı olması o kadar da tuhaf değil."</p>

  <p>"Ama en iyisi beden," dedi Will. "Baruk ve Balthamos öyle dedi. Melekler bedenleri olmasını diliyorlar. Meleklerin, bizim neden dünyadan daha fazla zevk almadığımızı anlamadıklarını söylediler. Bizim etimize ve bizim duyularımıza sahip olsalar kendilerinden geçerlermiş. Ölüler dünyasında..."</p>

  <p>"Oraya geldiğimizde anlatırsın," dedi Lyra ve Will'e gülümsedi. Öylesine tatlı bir bilgi ve coşku gülümsemesiydi ki, Will duyularının karman çorman olduğunu hissetti. Will de ona gülümsedi ve Mary oğlanın yüzündeki ifadenin, bir insan yüzünde gördüğü en kusursuz güven ifadesi olduğunu düşündü.</p>

  <p>Artık köye varmışlardı ve akşam yemeğinin hazırlanması gerekiyordu. Bu yüzden Mary diğer ikisini ırmak kıyısında oturup, dalgaların kabarmasını izlemeye bıraktı ve ateşin başında Atal'a katıldı. Arkadaşı topladıkları kabukluları coşkuyla karşıladı.</p>

  <p><i>Ama Mary,</i> dedi, <i>tualapi kıyı boyundaki komşu köyü yok etti, sonra bir sonrakini, bir sonrakini. Daha önce bunu hiç yapmamışlardı. Normalde bir tanesine saldırırlar ve sonra denize dönerler. Ve bugün bir ağaç daha devrildi...</i></p>

  <p><i>Olamaz! Nerede?</i></p>

  <p>Atal sıcak pınardan çok uzak olmayan bir koruluktan bahsetti. Mary oraya daha üç gün önce gitmiş ve hiçbir sorun görememişti. Dürbünü aldı ve gökyüzüne baktı.</p>

  <p>Gerçekten de, gölge zerreciklerinin akışı güçlenmişti. Irmak kıyılarının arasında kabaran gelgit dalgaları ile karşılaştırma götürmez bir hızda ve yoğunlukta akıyorlardı.</p>

  <p><i>Ne yapabilirsin?</i> dedi Atal.</p>

  <p>Mary sorumluluk yükünün, kürek kemikleri arasına ağır bir el gibi çöktüğünü hissetti, ama kendini hafifçe doğrulmaya zorladı.</p>

  <p><i>Onlara hikâyeler anlatabilirim,</i> dedi.</p>

  <p>Akşam yemeğinden sonra üç insan ve Atal, Mary'nin evinin dışında sıcak yıldızların altındaki halıların üzerine oturdular. Çiçek kokulu gecede tok karınlarla, rahatça oturup Mary'nin hikâyesini dinlediler.</p>

  <p>Mary, Lyra ile karşılaşmasından hemen öncesiyle başladı. Kara Madde araştırma grubunda yaptığı işi ve fon krizini açıkladı. Para için ne kadar çok, araştırma için ne kadar az zaman harcadığını anlattı!</p>

  <p>Ama Lyra'nın gelişi her şeyi değiştirmişti, hem de çok kısa bir sürede: Birkaç gün içinde, kendi dünyasından tamamen ayrılmıştı.</p>

  <p>"Bana söylediğin gibi yaptım," dedi. "Gölgelerin bilgisayar aracılığıyla benimle konuşmasını sağlayan bir program yaptım -program, bir dizi talimat demektir. Gölgeler bana ne yapmam gerektiğini söylediler. Melek olduklarını söylediler ve -şey..."</p>

  <p>"Eğer bilimadamıysan," dedi Will, "bunu söylemeleri iyi olmamıştır herhalde. Meleklere inanmıyor olabilirdin."</p>

  <p>"Ah, ama onlardan haberim vardı. Eskiden rahibeydim. Fiziğin Tanrı'yı yücelterek yapılabileceğini düşünüyordum. Sonra Tanrı olmadığını ve zaten fiziğin daha ilginç olduğunu anladım. Hıristiyan dini çok güçlü ve ikna edici bir hata, o kadar."</p>

  <p>"Rahibe olmaktan ne zaman vazgeçtin?” dedi Lyra.</p>

  <p>"Çok iyi hatırlıyorum," dedi Mary, "hatta günü gününe, saati saatine. Fiziğim iyi olduğu için üniversitedeki kariyerime devam etmeme izin verdiler. Doktoramı bitirdim, ders vermeye başlayacaktım. Sizi dünyadan soyutlayan tarikatlardan biri değildi. Aslında, rahibe gibi bile giyinmiyorduk. Ağırbaşlı giyinmemiz ve haç takmamız yeterliydi. Bu yüzden, parçacık fiziği konusunda hem ders verecek hem de araştırma yapacaktım.</p>

  <p>"Konumla ilgili bir konferans vardı. Gelip bir tez okumamı istediler. Konferans Lizbon'daydı ve oraya daha önce hiç gitmemiştim. Aslında, İngiltere'den hiç çıkmamıştım. Tüm bu süreç -uçak yolculuğu, otel, parlak güneş ışığı, çevremde bir sürü yabancı dil, konuşacak olan ünlü insanlar, kendi tezimi düşünmek ve beni dinlemek için gelip gelmeyeceklerini merak etmek, çok heyecanlanıp konuşamamak hakkında endişelenmek... Ah, öyle heyecanlıydım ki, anlatamam.</p>

  <p>"Çok da masumdum -bunu hatırlamalısınız. Hep iyi bir küçük kız olmuş, ayinlere düzenli olarak gitmiştim, ruhani yaşama eğilimim olduğunu düşünüyordum. Tüm yüreğimle, Tanrı'ya hizmet etmek istiyordum. Tüm hayatımı almak ve bu şekilde sunmak istiyordum," dedi ellerini bir araya getirerek, "dilediğini yapsın diye İsa'ya sunacaktım onu. Sanırım kendimi çok beğeniyordum. Çok fazla. Hem kutsal hem de akıllıydım. Hah! Bu, ah, yedi sene öncesinin 10 Ağustos'una, saat dokuz buçuğa kadar sürdü."</p>

  <p>Lyra dikkatle dinleyerek doğrulup oturdu ve dizlerine sarıldı.</p>

  <p>"Tezimi okumamı takip eden akşamdı," diye devam etti Mary "ve çok iyi gitmişti. Bazı ünlü insanlar beni dinlemiş ve soru sorulduğunda, işi berbat etmeden yanıt verebilmiştim. Feci rahatlamıştım ve keyifliydim... Gurur da duyuyordum, elbette.</p>

  <p>"Her neyse, bazı meslektaşlarım biraz ötedeki kıyı restoranına gidiyordu. Beni de davet ettiler. Normalde bir bahane uydururdum, ama bu sefer, eh, yetişkin bir kadınım, diye düşünmüştüm, önemli bir konuda tez sundum ve tezim iyi karşılandı. Ayrıca, iyi dostlar arasındaydım... Hava da çok ılıktı, sohbetler ilgimi çeken konular üzerineydi ve hepimizin neşesi yerindeydi. Birazcık gevşeyebilirim, diye düşünmüştüm. Başka bir tarafımı keşfediyordum, bilirsiniz, şarabın ve ızgara sardalyanın tadından, tenimdeki sıcak havanın hissinden, fonda çalan müziğin ritminden hoşlanan bir tarafımı. Keyfini çıkarıyordum. Yemeğimizi yemek üzere bahçede oturuyorduk. Bir limon ağacının altına yerleştirilmiş uzun bir masanın basındaydım. Yanımda, çarkıfelek çiçekleriyle kaplı bir tür çardak vardı. Yanımdaki kişi, diğer yanındakiyle konuşuyordu ve... Karşımda konferansta bir iki kez gördüğüm bir adam vardı. Onu fazla tanımıyordum; İtalyandı ve başkalarından da duyduğum bir çalışması vardı. Çalışmasından bahsetmesinin ilginç olacağını düşündüm.</p>

  <p>[?]"Herneyse, benden biraz daha büyüktü ve yumuşak siyah saçları vardı, kapkara gözleri, zeytin gibi bir teni vardı. Saçı sürekli alnına düşüyor ve eliyle yavaşça düzeltiyordu…"</p>

  <p>Mary hareketi kendi kendine yaptı. Will onun hatırasını çok iyi sakladığını düşündü.</p>

  <p>"Yakışıklı değildi." diye devam etti. Çekici veya kadın avcısı da değildi. Eğer öyle olsaydı, utangaç olan ben onunla nasıl konuşacağımı bilmezdim. Fakat tatlıydı, zekiydi ve komikti, ve orada, limon ağacının altında, lamba ışıklarında, çiçek kokuları, ızgara yiyecekler ve şarap eşliğinde oturmak ve konuşmak, gülmek, onun beni güzel bulduğunu ummak çok kolaydı. Rahibe Mary Malone, flört ediyor! Yeminlerime ne olmuştu? Hayatımı İsa'ya falan adamaya ne olmuştu?[?]</p>

  <p>"Eh, bilmiyorum şaraptan mıydı, yoksa kendi aptallığımdan mı, yoksa sıcak havadan, limon ağacından ya da başka bir şeyden mi... Ama yavaş yavaş, kendimi doğru olmayan bir şeye inandırmışım gibi gelmeye başlamıştı. Bir başkasının sevgisi olmadan iyi, mutlu ve halimden memnun olduğuma inandırmıştım kendimi. Âşık olmak Çin gibiydi: Orada olduğunu bilirsiniz, ilginç olduğundan da kuşkunuz yoktur, başkaları oraya gitmiştir, ama siz hiç gitmeyeceğinizi bilirsiniz. Tüm hayatımı Çin'e hiç gitmeden geçirmiştim, ama fark etmezdi, çünkü Çin dışında, ziyaret edecek koca bir dünya vardı.</p>

  <p>"Sonra biri bana tatlı bir şey uzattı ve aniden aslında Çin'e gittiğimi fark ettim. Deyim yerindeyse, Çin'e gitmiştim. Ama unutmuştum. Tatlı şeyin tadı hatırlatmıştı -sanırım marzipan dedikleri şeydi- badem ezmesi," diye açıkladı şaşkın şaşkın bakan Lyra’ya.</p>

  <p>"Ah, Marchpane!" dedi Lyra ve geri kalanını dinlemek için rahatça arkasına yaslandı.</p>

  <p>"Her neyse..." diye devam etti Mary. "Tadını hatırlamıştım ve genç bir kızken, onu ilk tattığım zamana geri döndüm.</p>

  <p>"On iki yaşındaydım. Bir arkadaşımın evindeki partideydik, bir doğum günü partisi. Disko vardı -bir tür kayıt cihazında müzik çaldıkları ve insanların dans ettiği bir yer," diye açıkladı Lyra’nın şaşkınlığını görünce. "Genelde kızlar birlikte dans eder, çünkü oğlanlar onları dansa kaldıramayacak kadar utangaçtır. Ama bu oğlan -onu tanımıyordum- beni dansa kaldırdı ve böylece ilk dansı ettik, sonra da bir sonrakini ve sohbet etmeye başladık. Birinden hoşlanmanın nasıl olduğunu bilirsiniz, hemen anlarsınız. Eh, ben ondan çok hoşlanmıştım. Ve konuşmaya devam ettik. Sonra doğum günü pastası geldi. O bir parça marzipan aldı ve nazikçe ağzıma koydu. Gülümsemeye çalıştığımı, kızardığımı ve aptal gibi hissettiğimi hatırlıyorum. Sırf bu yüzden, marzipanla dudaklarıma nazikçe dokunduğu için ona âşık oldum."</p>

  <p>Mary bunu söylerken, Lyra bedenine tuhaf bir şey olduğunu hissetti. Saç köklerinde tuhaf bir kıpırdanma olmuştu: Daha hızlı solumaya başlamıştı. Hiç macera trenine binmemişti, öyle bir deneyime yaklaşmamıştı bile, ama binmiş olsa, göğsündeki duyguyu tanırdı: Aynı anda, hem heyecan hem korku hissediyordu ve neden olduğuna dair en ufak fikri yoktu. Vücudunun diğer parçaları da etkilendikçe duygu sürdü, derinleşti ve değişti. Orada olduğunu bilmediği büyük bir evin anahtarlarını bulmuştu sanki bir şekilde içinde olan bir ev ve anahtarı çevirdikçe binanın derinliklerinde, karanlıkta başka kapıların da açıldığını, ışıkların yandığını hissediyordu. Dizlerine sarıldı ve nefes almaya bile cesaret edemeden titreyerek oturdu. Mary sözlerine devam ediyordu:</p>

  <p>"Sanırım o partideydi, başkasında da olabilir, ilk defa öpüştük. Bir bahçedeydik ve içeriden müzik sesi geliyordu. Ağaçların arasındaki sessizlikte ve serinlikte. İçim sızlıyordu -bedenim onu özlüyordu ve onun da aynı şekilde hissettiğini anlayabiliyordum. Ama ikimiz de harekete geçemeyecek kadar utanıyorduk. Hemen hemen. Ama birimiz bekleneni yaptı ve sonra hiç zaman geçmeden -kuantum sıçrayışı gibiydi, aniden- öpüşüyorduk ve ah, Çin'den de öteydi, cennetti.</p>

  <p>"Yarım düzine kez daha görüştük, o kadar. Sonra taşındılar ve onu bir daha görmedim. Öylesine tatlı, öylesine kısa bir dönemdi... Ama olmuştu işte. Biliyordum. Çin'i görmüştüm."</p>

  <p>Çok tuhaftı: Lyra onun ne anlatmaya çalıştığını çok iyi biliyordu, ama yarım saat önce buna dair hiç fikri yoktu. Ve içindeki tüm kapıları açık, tüm odaları aydınlık olan o zengin ev sessizce, umutla bekliyordu.</p>

  <p>"O akşam, saat dokuz buçukta, Portekiz'deki o restoran masasında," diye devam etti Mary, Lyra'nın içinde süren sessiz dramdan bihaber, "biri bana bir parça marzipan verdi ve tüm anılarım geri geldi. Şöyle düşündüm: Gerçekten de hayatımın geri kalanını bu duyguyu yaşamadan mı geçireceğim? Dedim ki: Ben Çin'e gitmek istiyorum. Orası hazineler, gariplikler, sırlar ve coşkuyla dolu. Doğrudan otele dönersem, dualarımı edip, rahibe günah çıkarıp, bir daha baştan çıkmamaya söz verirsem, birisine bir faydam dokunur mu? Ben üzüldüğüm için bir başkasının durumu düzelir mi?</p>

  <p>"Yanıt geldi -hayır. Kimseye faydam dokunmazdı. Endişelenecek, kınayacak, iyi bir kız olduğum için beni kutsayacak kimse yoktu, kötü olduğum için beni cezalandıracak kimse de yoktu. Cennet boştu. Tanrı öldü mü, yoksa baştan beri Tanrı yok muydu, bilmiyordum. Her durumda, özgür ve yalnız hissettim. Mutlu muydum, yoksa mutsuz mu, bilmiyordum, ama çok tuhaf bir şey olmuştu. Ve bu muazzam değişim, marzipanı ağzıma attığımda, daha onu yutmadan gerçekleşmişti. Bir lezzet -bir anı- bir deprem...</p>

  <p>"Onu yutup da masanın karşısında oturan adama baktığımda, adamın bir şeyler olduğunu anladığını gördüm. Orada, o anda ona söyleyemezdim; benim için bile hâlâ çok tuhaf ve mahremdi. Ama daha sonra, karanlık kumsalda yürüyüşe çıktık. Ilık gece rüzgarı saçlarımı karıştırıyordu ve Atlantik çok uslu davranıyordu -küçük, sessiz dalgalar ayaklarımızı yalıyordu...</p>

  <p>"Haçı boynumdan çıkardım ve denize attım. Hepsi buydu. Bitti. Gitti.</p>

  <p>"İşte, rahibeliği bu şekilde bıraktım," dedi.</p>

  <p>"O adam, kafatasları hakkındaki keşfi yapan mıydı?" dedi Lyra dikkatle.</p>

  <p>"Ah -hayır. Kafatasçı adam Dr. Payne'di, Oliver Payne. O çok daha sonra geldi. Hayır, konferanstaki adamın adı Alfredo Montale'ydi. O çok farklıydı."</p>

  <p>"Onu öptün mü?"</p>

  <p>"Şey," dedi Mary gülümseyerek, "evet, ama o gece değil."</p>

  <p>"Kiliseden ayrılmak zor muydu?" dedi Will.</p>

  <p>"Bir açıdan öyleydi, çünkü herkes büyük hayal kırıklığına uğradı. Başrahibe'den rahiplere, ebeveynlerime kadar herkes -altüst oldular ve kızdılar... kendilerinin tutkuyla inandığı bir şey, benim inanmadığım bir şeyi sürdürmeme bağlıymış gibi hissettim.</p>

  <p>"Ama başka bir açıdan kolaydı, çünkü mantıklı geliyordu. İlk defa, bir şeyi doğamın yalnızca bir parçasıyla değil, her şeyimle yaptığımı hissettim. Bu yüzden, bir süre yalnız hissettim, ama sonra alıştım."</p>

  <p>"Onunla evlendin mi?" dedi Lyra.</p>

  <p>"Hayır. Kimseyle evlenmedim. Biriyle yaşadım -Alfredo'yla değil, bir başkasıyla. Onunla yaklaşık dört sene yaşadım. Ailem çok utandı. Ama sonra, birlikte yaşamazsak daha mutlu olacağımıza karar verdik. Bu yüzden, yalnızım. Birlikte yaşadığım adam dağcılıktan hoşlanırdı ve bana tırmanmayı öğretti. Ben de dağlarda yürüyüş yapıyorum ve... Bir de işim var. Eh, işim vardı. Bu yüzden, yalnız ama mutluyum. Anlıyor musun?"</p>

  <p>"Oğlanın adı neydi?" dedi Lyra. "Partideki?"</p>

  <p>"Tim."</p>

  <p>"Neye benziyordu?"</p>

  <p>"Ah... İyi biriydi. Hatırladığım tek şey bu."</p>

  <p>"Sizin Oxford'da seni ilk gördüğümde," dedi Lyra, "bilimadamı olmanın sebeplerinden birinin, iyi ve kötü hakkında düşünmek zorunda olmaman olduğunu söylemiştin. Rahibeyken iyi ve kötü hakkında düşünüyor muydun?"</p>

  <p>"Hımm. Hayır. Ama ne düşünmem gerektiğini biliyordum: Kilise bana ne düşünmemi öğretmişse onu düşünmeliydim. Bilim yaparken ise, bambaşka şeyler hakkında düşünmeliydim. Bu yüzden, kendi adıma, onlar hakkında hiç düşünmem gerekmiyordu."</p>

  <p>"Ama şimdi düşünüyor musun?" dedi Will.</p>

  <p>"Sanırım düşünmek zorundayım," dedi Mary içten bir yanıt vermeye çalışarak.</p>

  <p>"Tanrı'ya inanmaktan vazgeçtiğinde," diye devam etti Will, "iyiliğe ve kötülüğe inanmaktan da mı vazgeçtin?"</p>

  <p>"Hayır. Ama bizim dışımızda bir iyi güç ve bir kötü güç olduğuna inanmaktan vazgeçtim. Ve iyilik ile kötülüğün, insanların yaptığı şeylere verilmiş isimler olduğuna inanmaya başladım, kendi başlarına var olan şeyler değil. Tek söyleyebildiğimiz, bu iyi bir iştir, çünkü birilerine faydası dokunuyor, ya da bu kötüdür, çünkü birini incitiyor. İnsanlar, basit etiketlerle tanımlanamayacak kadar karmaşık."</p>

  <p>"Evet," dedi Lyra kararlılıkla.</p>

  <p>"Tanrı'yı özledin mi?" diye sordu Will.</p>

  <p>"Evet," dedi Mary, "hem de çok. Hâlâ özlüyorum. En çok özlediğim de, evrenin bütünü ile bir olma hissi. Eskiden Tanrı’yla bu şekilde bir olduğumu hissederdim ve o orada olduğu için de onun tüm yaratımları ile birdim. Ama eğer o yoksa o zaman..."</p>

  <p>Bataklıkların oradan bir kuş bir dizi alçalan notayla, hüzünlü hüzünlü öttü. Ateşteki közler devrildi; çimenler gece esintisiyle hafif hafif sallanıyordu. Atal kedi gibi uyukluyordu. Tekerlekleri yanında, çimenlerin üzerinde yatıyordu, bacaklarını bedeninin altına almış, gözlerini yarı kapamıştı. Dikkati yarı burada, yarı başka yerdeydi. Will sırtüstü yatmış, yıldızlara bakıyordu.</p>

  <p>Lyra ise, o tuhaf şey olduğundan beri hiç kıpırdamamıştı. İçindeki o duyguları, yeni bilgilerle dolu, dökme korkusuyla dokunmaya cesaret edemediği kırılgan bir bardak gibi koruyordu. Ne olduğunu, ne anlama geldiğini, nereden geldiğini bilmiyordu: Bu yüzden dizlerine sarılarak kıpırtısızca oturdu ve kendini heyecanla titremekten alıkoymaya çalıştı. Yakında, diye düşündü, yakında bileceğim. Çok yakında öğreneceğim.</p>

  <p>Mary yorulmuştu: Hikâyeleri tükenmişti. Kuşkusuz yarın yenilerini bulabilirdi.</p>
</body>
</html>
