<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1 class="sigil_not_in_toc" style="text-align: right;"><b>37</b></h1>

  <h1 id="sigil_toc_id_37" style="text-align: right;"><b>Kum Tepeleri</b></h1>

  <div class="blok">
    <p class="girdisiz">Ruhum, ebedi hayat arama,<br class="1" />
    Muhtemel Diyarı’nı tara.</p>

    <p class="ortala">•Pindar•</p>
  </div>

  <p>Ertesi gün Will ile Lyra, yalnız kalma arzusuyla yine tek başlarına dolaşmaya çıktılar. Pek az konuşuyorlardı. Mutlu bir kazayla düşünme yetilerini yitirmişler gibi, sersemlemiş görünüyorlardı. Yavaş hareket ediyorlardı; gözleri baktıkları yere odaklanmıyordu.</p>

  <p>Bütün günü yabanıl tepelerde geçirdiler ve akşam sıcağında altın-gümüş koruluklarını ziyaret ettiler. Konuştular, yıkandılar, yediler, öpüştüler, mutlulukla kendilerinden geçmiş bir halde uzanıp duyuları kadar karışık seslerle birbirlerine mırıldandılar ve aşkla eridiklerini hissettiler.</p>

  <p>Akşam yemeğini Mary ve Atal'la paylaştılar, ama pek az konuştular. Sıcak bir akşam olduğundan, deniz kıyısına yürümeye karar verdiler. Orada esintinin daha serin olabileceğini düşünüyorlardı. Irmak boyunca gezine gezine, ay ışığında parlayan geniş kumsala indiler. Gelgit dalgaları dönüyordu.</p>

  <p>Kum tepelerinin dibindeki yumuşak kumlara uzandılar ve sonra ilk kuş ötüşünü duydular.</p>

  <p>Aynı anda başlarını çevirdiler, çünkü bu dünyaya ait bir yaratığın sesine benzemiyordu. Yukarıda bir yerden, karanlığın içinden, narin bir şakıma geliyordu. Sonra, bir başka yönden, bir başka şakıma ona yanıt verdi. Will ile Lyra sevinçle ayağa fırladılar ve kuşları görmeye çalıştılar, ama tek seçebildikleri alçaktan süzülen, sonra yine yukarı fırlayan, bir yandan da son derece değişken bir şarkıyla, zengin, akışkan çınlamalarla şakıdıkça şakıyan iki karanlık şekildi.</p>

  <p>Ve sonra, ilk kuş kanatlarıyla bir kum perdesi kaldırarak önlerine kondu.</p>

  <p>"Pan?.." dedi Lyra.</p>

  <p>Pan güvercin şeklindeydi, ama koyu renkliydi ve ay ışığında seçilmesi zordu. Yine de, beyaz kumların üzerinde açıkça görülebiliyordu. Diğer kuş şakımaya devam ederek yukarıda halkalar çiziyordu. Sonra o da yere doğru uçup diğerine katıldı: Bir güvercin daha, ama bu inci beyazıydı ve koyu kırmızı tüylerden bir sorgucu vardı.</p>

  <p>Will kendi cinini görmenin nasıl bir şey olduğunu anladı. Kuş kumlara inerken yüreğinin sıkıştığını ve gevşediğini hissetmişti. Bu duyguyu hiç unutmayacaktı. Altmıştan fazla sene geçecekti ve yaşlı bir adamken, bazı duyguları eski parlaklığı ve tazeliği ile hissetmeye devam edecekti: altın-gümüş ağaçların altında Lyra'nın elindeki meyveyi onun dudaklarına götürmesini; dudaklarına bastırdığı sıcak dudaklarını; ölüler dünyasına girerken, onun haberi olmadan cininin yırtılıp alınmasını; ve ayın aydınlattığı kum tepelerinin kenarında, cini ona döndüğünde duyduğu tatlı doğruluk duygusunu.</p>

  <p>Lyra onlara doğru gidecek oldu, ama Pantalaimon konuştu.</p>

  <p>"Lyra," dedi, "dün gece Serafina Pekkala bizi ziyaret etti. Bize bir sürü şey anlattı. Çingenleri buraya getirmek üzere döndü. Farder Coram ve Lord Faa geliyor. Yakında burada olurlar..."</p>

  <p>"Pan," dedi Lyra huzursuzluk içinde, "ah, Pan, sen mutlu değilsin -ne oldu? Ne oldu?”</p>

  <p>Pan değişti ve kar beyazı bir ermin biçiminde kumların üzerinde Lyra'ya doğru süzüldü. Diğer cin de değişti -Will, yüreğinde küçük bir sıkışma olarak hissetti bunu- ve kedi oldu.</p>

  <p>Will'e doğru gelmeden konuştu. "Cadı bana bir ad verdi," dedi. "Daha önce bir ada ihtiyacım olmamıştı. Bana Kirjava dedi. Ama dinleyin, şimdi bizi dinleyin..."</p>

  <p>"Evet, dinlemelisiniz," dedi Pantalaimon. "Bunu açıklamak zor."</p>

  <p>Cinler birbirlerine yardımcı olarak, Serafina'nın anlattığı her şeyi açıkladılar. Çocukların kendi doğasıyla ilgili açıklamasıyla başladılar: hiç bilmeden, cinleriyle birliklerini bozmadan onlardan ayrılma gücü edinerek cadılara benzediklerini.</p>

  <p>"Ama hepsi bu değil," dedi Kirjava.</p>

  <p>Pantalaimon ise, "Ah, Lyra, bizi affet,” dedi. "Ama sana neler öğrendiğimizi anlatmamız gerek...”</p>

  <p>Lyra şaşırmıştı. Pan ne zaman affedilme ihtiyacı duymuştu ki? Will’e baktı ve onun da kendisi kadar şaşırdığını gördü.</p>

  <p>"Anlatın bize," dedi Will. "Korkmayın."</p>

  <p>"Toz hakkında," dedi kedi cin. Will kendi doğasının bir parçasının ona hiç bilmediği şeyler anlattığını duyunca şaşırdı. "Ne kadar Toz varsa, uçup gidiyor ve gördüğünüz uçurumda kayboluyordu. Bir şey Toz'un oraya akmasını engelledi, ama..."</p>

  <p>"Will, o altın ışık!" dedi Lyra. "Uçurumun içine akıp kaybolan ışık... O Toz muydu? Gerçekten Toz muydu?"</p>

  <p>"Evet. Ama sürekli daha fazlası sızıyor," diye devam etti Pantalaimon.</p>

  <p>"Ve sızmaması gerek. Hepsinin sızıp gitmemesi çok Önemli. Dünyada kalmalı ve yok olmamalı, çünkü aksi halde iyi olan her şey solup ölecek."</p>

  <p>"Ama geri kalanı nereden gidiyor?" dedi Lyra.</p>

  <p>İki cin Will'e ve bıçağa baktılar.</p>

  <p>"Her pencere açtığımızda," dedi Kirjava -ve Will yine o küçük heyecanı hissetti; o benim ve ben oyum- "ne zaman biri, biz ya da eski Lonca üyeleri, dünyalar arasında pencere açsa, bıçak dışarıdaki boşluğu kesiyordu. Uçurumun içindekiyle aynı boşluğu. Hiç bilmiyorduk. Kimse bilmiyordu, çünkü kenarı görülemeyecek kadar ince. Ama Toz'un dışarı sızmasına yetecek kadar geniş. Pencereyi kapasalar çok sızıntı olmazdı, ama hiç kapatılmamış binlerce pencere var. Yani, bunca zamandır bir Toz dünyalardan dışarı, hiçliğe sızıyordu."</p>

  <p>Will ile Lyra yavaş yavaş kavradılar. Bu kavrayışla savaştılar, onu ittirdiler, ama tıpkı gökyüzüne akan ve yıldızları söndüren gri ışık gibiydi: Araya koydukları her engeli aşıyor, her kapının altından, ona karşı çektikleri her perdenin kenarlarından sızıyordu.</p>

  <p>"Her pencere," diye fısıldadı Lyra.</p>

  <p>"Her biri -hepsi kapatılmalı, Öyle mi?" dedi Will.</p>

  <p>"En son pencereye dek," dedi Pantalaimon, Lyra gibi fısıldayarak.</p>

  <p>"Ah, olamaz," dedi Lyra. "Hayır, bu doğru olamaz..."</p>

  <p>"Yani, kendi dünyamızdan ayrılıp Lyra'nınkinde kalmalıyız," dedi Kirjava, "ya da Pan ile Lyra kendi dünyalarından ayrılıp bizimkinde kalmalı. Başka seçenek yok.” Sonra kasvetli gün ışığı tüm ağırlığıyla çöktü.</p>

  <p>Lyra haykırdı. Pantalaimon'un gece attığı baykuş çığlığı onu işiten bütün küçük yaratıkları korkutmuştu, ama Lyra'nın şimdiki tutkulu feryadının yanında o hiçti. Cinler şok içindeydi. Onların tepkisini gören Will, nedenini anladı: Gerçeğin geri kalanını bilmiyorlardı, Will ile Lyra'nın öğrendiği şeyi bilmiyorlardı.</p>

  <p>Lyra öfke ve ıstırapla titriyor, yumruklarını sıkarak ileri geri yürüyor ve gözyaşlarıyla ıslanmış yüzünü, bir yanıt arıyormuş gibi, bir o yana bir bu yana çeviriyordu. Will ayağa fırladı ve onun omuzlarını kavradı, Lyra'nin gerginliğini ve titremesini hissetti.</p>

  <p>"Dinle," dedi, "Lyra, dinle. Babam ne demişti?"</p>

  <p>"Ah," diye bağırdı Lyra başını iki yana sallayarak, "dedi ki -ne dediğini biliyorsun- oradaydın Will, sen de duydun!"</p>

  <p>Will onun oracıkta, o anda acıdan öleceğini sandı.</p>

  <p>Lyra kendini Will'in kollarına attı ve omuzlarına yapışıp tırnaklarını onun sırtına batırarak, yüzünü onun boynuna gömerek ağlamaya başladı. Will'in tek işittiği, "Hayır... hayır... hayır..." sözleri idi.</p>

  <p>"Dinle," dedi yine, "Lyra, tam olarak hatırlamaya çalışalım. Bir çıkış yolu olabilir. Bir boşluk olabilir."</p>

  <p>Lyra'nın kollarını nazikçe indirdi ve onu oturmaya zorladı. Korkan Pantalaimon hemen Lyra'nın kucağına süzüldü. Kedi cin çekinerek Will'e yaklaştı. Henüz birbirlerine dokunmamışlardı, ama Will elini onun üzerine koydu ve kedi yüzünü onun parmaklarına yasladı, sonra narince kucağına çıktı.</p>

  <p>"Dedi ki..." diye başladı Lyra yutkunarak, "insanların diğer dünyalarda, etkilenmeden biraz zaman geçirebileceklerini söyledi. Bu mümkün. Biz de yaptık, değil mi? Ölüler dünyasına gitmek için yaptığımız şey dışında, hâlâ sağlıklıyız, değil mi?"</p>

  <p>"Biraz zaman geçirebilirler, ama uzun zaman değil," dedi Will. "Babam kendi dünyasından, benim dünyamdan on sene boyunca uzak kaldı. Onu bulduğumda ölmek üzereydi. On senecik."</p>

  <p>"Ama ya Lord Boreal? Sir Charles? O bayağı sağlıklıydı, değil mi?"</p>

  <p>"Evet, ama unutma, o her dilediğinde kendi dünyasına dönüp, yine sağlıklı olabiliyordu. Sen onu ilk orada, senin dünyanda gördün. Kimsenin bilmediği gizli bir pencere bulmuş olmalı."</p>

  <p>"Eh, bunu biz de yapabiliriz!"</p>

  <p>"Yapabiliriz, ama..."</p>

  <p>"Bütün pencereler kapatılmalı," dedi Pantalaimon.</p>

  <p>"Hepsi."</p>

  <p>"Ama nereden biliyorsun?" diye sordu Lyra.</p>

  <p>"Bir melek söyledi," dedi Kirjava. "Bir melekle karşılaştık. Bütün bunları bize o anlattı. Başka şeyler de anlattı. Bu doğru Lyra."</p>

  <p>"Nasıl bir melekmiş bu?" dedi Lyra tutkuyla, kuşkulanarak.</p>

  <p>"Dişi bir melek," dedi Kirjava.</p>

  <p>"Ben dişi melek diye bir şey duymadım. Belki yalan söylemiştir."</p>

  <p>Will bir başka olasılığı düşünüyordu. "Tüm diğer pencereleri kapadığımızı düşün," dedi "ve ihtiyacımız olduğunda bir tane açtığımızı ve çabucak geçip hemen kapadığımızı -bu güvenli olurdu, değil mi? Toz'un kaçması için fazla zaman tanımasak?"</p>

  <p>"Evet!"</p>

  <p>"Kimsenin bulamayacağı bir yerde açardık," diye devam etti Will, "ve yalnızca ikimiz bilirdik..."</p>

  <p>"Ah, bu işe yarayabilir! Eminim yarar!" dedi Lyra.</p>

  <p>"Bir dünyadan diğerine geçebiliriz ve sağlıklı kalırız. . ."</p>

  <p>Ama cinler huzursuzdu. Kirjava, "Hayır, hayır," diye mırıldanıyordu. "Heyulalar..." dedi Pantalaimon. "Melek bize Heyulalardan da bahsetti."</p>

  <p>"Heyulalar mı?" dedi Will. "Savaşta ilk defa Heyula gördük. Onlara ne olmuş?"</p>

  <p>"Şey, onların nereden geldiğini öğrendik," dedi Kirjava. "En kötüsü de bu: Onlar uçurumun çocukları gibi. Ne zaman bıçakla pencere açsan, bir Heyula yaratıyorsun. Sanki uçurumun küçük bir parçası dışarı süzülüp, dünyaya giriyormuş gibi. Cittâgazze dünyası onun için Heyulalarla doluydu; orada açık bıraktıkları onca pencere yüzünden."</p>

  <p>"Ve Toz'la beslenerek büyüyorlar,” dedi Pantalaimon. "Bir de, cinlerle. Çünkü Toz ve cinler benzer; en azından yetişkin cinler öyle. Ve Heyulalar beslendikçe büyüyüp güçleniyor..."</p>

  <p>Will yüreğinde ağır bir dehşet hissetti. Aynı dehşeti hisseden ve Will'i rahatlatmak isteyen Kirjava onun göğsüne yaslandı.</p>

  <p>"Yani bıçağı kullandığım her seferinde,” dedi Will, "ama her seferinde, bir Heyula yarattım, öyle mi?" Mağarada bıçağı tekrar döverken Iorek Byrnison'un söylediklerini hatırladı: Bıçağın kendi başına ne yaptığını bilmiyorsun. Senin niyetin iyi olabilir. Bıçağın da kendi niyeti var.</p>

  <p>Lyra'nın ıstırapla irileşmiş gözleri onu izliyordu.</p>

  <p>"Ah, yapamayız Will." dedi. "İnsanlara bunu yapamayız -başka Heyulalar salıveremeyiz, neler yaptıklarını gördükten sonra olmaz!"</p>

  <p>"Tamam," dedi Will cinini göğsüne bastırıp ayağa kalkarak. "O zaman yapmamız gereken -birimizin yapması gereken- ben senin dünyana gelirim ve..."</p>

  <p>Lyra onun ne diyeceğini biliyordu. Onun, daha tanımaya bile başlamadığı güzel, sağlıklı cine sarılmasına baktı ve annesini düşündü. Will'in de onu düşündüğünü biliyordu. Onu terk edip, ne kadar zamanları kalmışsa, onu Lyra'yla geçirmek -bunu yapabilir miydi? Will Lyra'yla yaşayacaktı belki, ama Lyra onun kendi kendiyle yaşayamayacağını biliyordu.</p>

  <p>"Hayır," diye bağırdı, ayağa fırlayıp Will'e yaklaşarak. Oğlanla kız çaresizlik içinde birbirlerine sarılırken, Kirjava ile Pantalaimon kumların üzerinde bir araya geldiler.</p>

  <p>"Ben yapacağım Will! Biz senin dünyana geleceğiz ve orada yaşayacağız! Ben ve Pan, hastalansak da önemli değil -biz güçlüyüz, iddiaya girerim uzun zaman dayanırız- muhtemelen senin dünyanda iyi doktorlar da vardır -Dr. Malone bilir! Ah, böyle yapalım!"</p>

  <p>Will başını iki yana sallıyordu. Will onun yanaklarında ışıldayan gözyaşlarını gördü.</p>

  <p>"Sence buna dayanabilir miyim Lyra?" dedi. "Ben günbegün büyüyüp güçlenirken senin hastalanmanı, solup gitmeni ve sonunda ölmeni izleyerek mutlu olabilir miyim? On sene... Bu hiçbir şey demek. Çabucak gelip geçer. Yirmilerimizde oluruz. O kadar da uzakta değil. Bir düşün Lyra, sen ve ben büyümüşüz, yapmak istediğimiz onca şeyi yapmaya yeni yeni hazırlanıyoruz... ve sonra... her şey sona eriyor. Sence, sen öldükten sonra yaşamaya dayanabilir miyim? Ah, Lyra, tıpkı senin Roger'ı takip etmen gibi, hiç düşünmeden senin peşinden ölüler dünyasına gelirim. Ve iki yaşam boş yere harcanmış olur, benim hayatım da seninki gibi boşa gider. Hayır, tüm hayatımızı birlikte geçirmeliyiz, güzel, uzun ve dolu dolu yaşamlarımız olmalı ve onları birlikte geçiremeyeceksek, biz... biz ayrı yaşamalıyız."</p>

  <p>Lyra dudağını dişleyerek, Will'in dalgın bir ıstırap içinde ileri geri yürümesini izledi.</p>

  <p>Will durdu ve dönerek devam etti: "Babamın söylediği bir şey daha vardı, hatırlıyor musun? Semavi cumhuriyeti olduğumuz yerde kurmamız gerektiğini söyledi. Bizim için başka yer olmadığını söyledi. Kastettiği buydu, şimdi anlayabiliyorum. Ah, çok acı. Lord Asriel'den ve onun yeni dünyasından bahsettiğini düşündüm, ama bizi kastediyordu, seni ve beni kastediyordu. Kendi dünyalarımızda yaşamak zorundayız..."</p>

  <p>"Aletiyometreye soracağım," dedi Lyra. "O bilir. Neden daha önce aklıma gelmedi, bilmiyorum."</p>

  <p>Bir eliyle yanaklarını silerek yere oturdu ve diğer eliyle sırt çantasına uzandı. Onu her yere götürüyordu: Sonraki senelerde, Will onu düşündüğünde, hep omzundaki küçük çantasıyla gözlerinin önüne getirecekti. Lyra, Will'in bayıldığı hızlı hareketiyle, saçlarını çabucak kulaklarının arkasına attı ve siyah kadife bohçayı çıkardı.</p>

  <p>"Görebiliyor musun?" dedi Will. Ay parlaktı, ama aletin üstündeki simgeler çok küçüktü.</p>

  <p>"Nerede olduklarını biliyorum," dedi Lyra. "Ezberledim. Şimdi sus..."</p>

  <p>Bağdaş kurdu ve eteğini bacaklarının üzerine çekti.</p>

  <p>Will tek dirseğine yaslanarak izledi. Beyaz kumlardan yansıyan parlak ay ışığı Lyra'nın yüzünü aydınlatıyor, sanki içindeki bir başka parlaklığı dışarı çekiyordu.</p>

  <p>Lyra'nın gözleri ışıldıyordu ve yüzünde öyle ciddi, öyle dalgın bir ifade vardı ki, benliğinin her zerresi aşkla dolu olmasa, Will ona o anda yine âşık olabilirdi.</p>

  <p>Lyra derin bir nefes aldı ve çarkları çevirmeye başladı. Ama birkaç saniye sonra durdu ve aleti çevirdi.</p>

  <p>"Yanlış yer," dedi kısaca ve yine başladı.</p>

  <p>Onu izleyen Will, âşık olduğu yüzü açıkça görebiliyordu. Ve onu çok iyi tanıdığından -mutluyken, çaresizken, umutluyken ve üzgünken onu incelediğinden- yolunda gitmeyen bir şey olduğunu görebiliyordu. Lyra'nın çabucak takınabildiği açık konsantrasyon ifadesinden eser yoktu. Bunun yerine, üzerine yavaş yavaş mutsuz bir şaşkınlık çöküyordu. Gözleri hızla ve kararlılıkla kaymak yerine, simgeler üzerinde neredeyse rast gele dolaşıyordu.</p>

  <p>"Bilmiyorum," dedi başını iki yana sallayarak, "neler olduğunu bilmiyorum... Çok iyi biliyorum, ama ne demek istediğini anlayamıyorum..."</p>

  <p>Derin, titrek bir nefes aldı ve aleti çevirdi. Ellerinde tuhaf ve hantal görünüyordu. Fare biçimindeki Pantalaimon onun kucağına çıktı ve siyah pençelerini kristale dayayarak teker teker simgelere baktı. Lyra bir çarkı, sonra bir başkasını çevirdi, aleti tepetaklak etti ve sonra perişan halde Will'e baktı.</p>

  <p>"Ah, Will," diye bağırdı, "yapamıyorum! Beni terk etti!"</p>

  <p>"Şşş,” dedi Will, "endişelenme. Onca bilgi hâlâ içinde bir yerde. Sakin ol ve onu bul. Zorlama. Öylesine oraya süzül ve ona dokun..."</p>

  <p>Lyra yutkundu, başını salladı ve gözlerini öfkeyle bileğine sildi. Sonra, tekrar tekrar derin nefes aldı, ama Will onun çok gergin olduğunu görebiliyordu. Ellerini Lyra'nın omuzlarına koydu ve onun titrediğini hissedince sıkı sıkı sarıldı. Lyra geri çekildi ve yine denedi. Bir kez daha simgelere baktı, bir kez daha çarkları çevirdi, ama eskiden kolaylıkla ve özgüvenle tırmandığı o görünmez anlam basamakları orada değildi. Hiçbir simgenin anlamını bilmiyordu.</p>

  <p>Dönüp Will'e sarıldı ve çaresizlik içinde konuştu.-</p>

  <p>"İşe yaramıyor -bilemiyorum- sonsuza dek gitti -yapmam gereken onca şey için, ona ihtiyaç duyduğumda gelmişti- Roger'ı kurtarmak için, sonra ikimiz için -ve şimdi yok, artık her şey bitti, beni terk etti... bundan korkuyordum, çünkü çok zor olmuştu- onu doğru düzgün göremediğimi ya da parmaklarımın tutulduğunu falan düşünmüştüm, ama öyle değilmiş; güç beni terk ediyormuş, solup gidiyormuş... Ah, gitti Will! Onu kaybettim! Bir daha asla dönmeyecek!"</p>

  <p>Çaresizlik içinde kendini bırakarak ağladı. Will'in elinden, ona sarılmaktan başka hiçbir şey gelmiyordu.</p>

  <p>Onu nasıl teselli edeceğini bilmiyordu, çünkü haklı olduğu açıktı.</p>

  <p>Sonra iki cin tüylerini kabartarak yukarı baktı. Will ile Lyra da bunu sezerek, onların bakışlarını izlediler ve gökyüzüne baktılar. Bir ışık onlara doğru geliyordu: kanatları olan bir ışık.</p>

  <p>"Gördüğümüz melek," dedi Pantalaimon tahmin yürüterek.</p>

  <p>Doğru tahmin etmişti. Oğlan, kız ve iki cin onun yaklaşmasını izlerken, Xaphania kanatlarını iyice açtı ve kumlara doğru süzüldü. Balthamos'la geçirdiği onca zamana rağmen, Will bu karşılaşmanın tuhaflığına hazırlıklı değildi. Melek bir başka dünyanın ışığıyla parlayarak onlara doğru gelirken, Will ve Lyra sıkıca el ele tutuştular. Giyinik değildi, ama bunun anlamı yoktu: Bir melek ne tür giysi giyebilir ki zaten? diye düşündü Lyra. Yaşlı mı, yoksa genç mi olduğunu anlamak güçtü, ama yüzünde ciddi ve sevecen bir ifade vardı. Hem Will hem de Lyra, melek onların yüreklerinin içini biliyormuş gibi hissetti. "Will," dedi melek, "senden yardım istemeye geldim."</p>

  <p>"Yardım mı? Ben sana nasıl yardım edebilirim?"</p>

  <p>"Bıçağın açtığı pencereleri nasıl kapayacağımı göstermeni istiyorum."</p>

  <p>Will yutkundu. "Sana gösteririm," dedi, "karşılığında, sen bize yardım eder misin?"</p>

  <p>"İstediğin şekilde değil. Neden bahsettiğinizi görebiliyorum. Hüznünüz havada izler bırakmış. Bu teselli olmayacak, ama inanın bana, ikileminizden haberi olan her varlık işlerin başka türlü olabilmesini diliyor: Ama en güçlü olanların bile boyun eğmesi gereken kaderler vardır. Bunu değiştirmenize yardım etmek için yapabileceğim hiçbir şey yok."</p>

  <p>"Neden..." diye başladı Lyra ve sesinin zayıf, titrek olduğunu fark etti, "neden artık aletiyometreyi okuyamıyorum? Neden bunu bile yapamıyorum? Gerçekten iyi yapabildiğim bir şeydi bu ve artık o da yok -hiç var olmamış gibi kayboluverdi..."</p>

  <p>"İnayetle okuyordun," dedi Xaphania ona bakarak, "ve çalışarak bu yetiyi yine kazanabilirsin."</p>

  <p>"Ne kadar sürer?"</p>

  <p>"Bir ömür."</p>

  <p>"O kadar uzun..."</p>

  <p>"Ama bir ömür süren düşünce ve çabadan sonra, okumaların daha da iyi olacak, çünkü bilinçli anlayıştan gelecek anlamlar. Bu şekilde edinilen inayet, serbestçe gelen inayetten daha derin, daha eksiksiz olur. Dahası, bir kez onu kazanınca, bir daha asla kaybetmezsin."</p>

  <p>"Tam bir ömür boyu diyorsun, değil mi?" diye fısıldadı Lyra. "Koskoca, uzun bir ömür? Yalnızca... yalnızca... birkaç sene değil...”</p>

  <p>"Evet, öyle diyorum," dedi melek.</p>

  <p>"Peki, tüm pencereler mi kapatılmak zorunda?" dedi Will. "En sonuncusuna kadar?"</p>

  <p>"Şunu anlamalısınız," dedi Xaphania. "Toz sürekli değildir. Hep aynı olan sabit bir miktarda değildir. Toz'u bilinçli varlıklar yaratır -düşünerek, hissederek, ölçüp biçerek, bilgelik kazanıp başkalarına aktararak onu devamlı yenilerler.</p>

  <p>"Dünyalarınızdaki herkesin bunu yapmasına yardım ederseniz, onların her şeyin nasıl işlediğini, kendilerini ve başkalarını bilmesine ve anlamasına yardım ederseniz, onlara zalim değil nazik, aceleci değil sabırlı, aksi değil neşeli olmanın yolunu gösterirseniz, ve her şeyden öte, zihinlerini açık, özgür ve meraklı tutmayı öğretirseniz... O zaman bir pencereden akıp gideni yenilemeye yetecek kadar fazla Toz üretirler. O zaman bir pencere açık kalabilir."</p>

  <p>Will heyecanla titriyordu. Zihni tek bir konuya atladı: kendi dünyası ile Lyra'nın dünyası arasında açık kalacak yeni bir pencereye. Bu onların sırrı olacaktı, her dilediklerinde pencereden geçebilecekler, bir süre diğerinin dünyasında yaşayacaklar ve hiçbir dünyada sürekli yaşamadıklarından cinleri sağlıklı kalacaktı. Ve birlikte büyüyebileceklerdi ve belki, çok daha sonra, iki dünyanın da gizli vatandaşı olan çocukları olabilirdi. Bir dünyadaki bütün öğretileri diğerine taşıyabilirler, bir sürü iyilik yapabilirlerdi...</p>

  <p>Ama Lyra başını iki yana sallıyordu.</p>

  <p>"Hayır," dedi sessiz bir feryatla, "yapamayız Will..."</p>

  <p>Will aniden onun ne düşündüğünü anladı ve aynı acılı sesle ekledi: "Hayır, ölüler..."</p>

  <p>"Pencereyi onlar için açık tutmalıyız! Zorunluyuz!"</p>

  <p>"Evet, aksi halde..."</p>

  <p>"Ve onlara yetecek kadar Toz yaratmalıyız Will, ki pencere açık kalabilsin..."</p>

  <p>Lyra titriyordu. Will ona sarılırken çok küçük hissetti.</p>

  <p>"Ve eğer bunu yaparsak," dedi Will titreyerek, "hayatlarımızı doğru düzgün yaşayabilirsek ve bunu yaparken onları düşünürsek, harpilere anlatacak bir şeylerimiz olur. İnsanlara bunu anlatmalıyız Lyra."</p>

  <p>"Gerçek hikâyeler, evet," dedi Lyra, "harpilerin dinlemek istediği gerçek hikâyeler. Evet. İnsanlar ömürlerini doldurduğunda, eğer onlara anlatacak bir şeyleri olmazsa, ölüler dünyasından asla ayrılamazlar. Onlara bunu açıklamalıyız Will."</p>

  <p>"Ama yalnız..."</p>

  <p>"Evet," dedi Lyra, "yalnız."</p>

  <p>Yalnız sözcüğü üzerine, Will içinden bir yerden büyük bir öfke ve ümitsizlik dalgasının yükseldiğini hissetti. Sanki zihni bir okyanustu ve büyük bir sarsıntıyla çalkalanıyordu. Hayatı boyunca yalnızlık çekmişti ve şimdi yine yalnız kalmak zorundaydı, sahip olduğu bu son derece kıymetli nimet geri alınacaktı. Will dalganın büyüdükçe büyüdüğünü, yükseldiğini, gökyüzünü kararttığını; zirvenin titrediğini ve taşmaya başladığını; o muazzam kitlenin, arkasındaki okyanusun ağırlığıyla, demir destekli gelecek kıyısına çarptığını hissetti. Ve hayatı boyunca hiç tatmadığı türden bir öfke ve acıyla inler ve titrer, yüksek sesle ağlarken buldu kendini. Kollarındaki Lyra'nın da kendisi kadar çaresiz olduğunu gördü. Ama dalga gücünü harcadı ve sular çekildi, geride yalnızca kasvetli kayalar kaldı. Kaderle tartışmak imkânsızdı. Ne Will'in ne de Lyra'nın ümitsizliği onları tek bir santim oynatabilmişti.</p>

  <p>Öfkesinin ne kadar sürdüğüne dair en ufak fikri yoktu. Ama sonunda dinmeye başladı, sarsıntıdan sonra okyanus biraz daha sakinleşti. Sular hâlâ çalkantılıydı, belki bir daha asla gerçekten dingin olmayacaklardı, ama o büyük kuvvet geçip gitmişti.</p>

  <p>Meleğe döndüler ve onun anladığını, onlar kadar üzüldüğünü gördüler. Ama melek ileriyi onlardan daha iyi görebiliyordu ve yüzünde sakin bir umut da vardı.</p>

  <p>Will sertçe yutkundu. "Tamam," dedi. "Pencerenin nasıl kapatılacağını sana göstereceğim. Ama ilk önce bir tane açmam ve bir Heyula daha yaratmam gerek. Onlardan hiç haberim yoktu, yoksa daha dikkatli olurdum."</p>

  <p>"Biz Heyulaların icabına bakarız," dedi Xaphania.</p>

  <p>Will bıçağı çıkardı ve denize döndü. Ellerinin titremediğini görerek şaşırdı. Kendi dünyasına bir pencere açtı ve kendilerini büyük bir imalathaneye ya da kimyasal fabrikaya bakarken buldular. Binalar arasında karmaşık borular uzanıyordu, depolama tankları vardı ve her köşede ışıklar parlıyor, havaya buhar bulutları saçılıyordu.</p>

  <p>"Meleklerin bunu yapmayı bilmediğini düşünmek tuhaf geliyor," dedi Will.</p>

  <p>"Bıçak bir insan icadı."</p>

  <p>"Ve siz, bir tanesi dışında bütün pencereleri kapatacaksınız," dedi Will. "Ölüler dünyasına açılan pencere dışındakileri."</p>

  <p>"Evet, söz veriyorum. Ama koşullu bir söz ve koşulu biliyorsunuz."</p>

  <p>"Evet, biliyoruz. Kapatacak çok pencere var mı?"</p>

  <p>"Binlerce. Bombanın açtığı korkunç uçurum var, sonra Lord Asriel’in kendi dünyasında açtığı büyük pencere var. İkisinin de kapatılması gerek ve kapatılacaklar da. Ama pek çok başka küçük pencere var. Başka şekillerde açılan, bazıları toprağın derinliklerinde, bazıları yükseklerde olan pencereler."</p>

  <p>"Baruk ve Balthamos dünyalar arasında yolculuk etmek için bu tür pencereleri kullandıklarını söylemişti. Melekler artık bunu yapamayacak mı? Bizim gibi, tek bir dünyayla mı sınırlı kalacaksınız?"</p>

  <p>"Hayır, bizim yolculuk etmek için başka yollarımız vardır."</p>

  <p>"Sizin yolunuz," dedi Lyra, "onu bizim de öğrenmemiz mümkün mü?"</p>

  <p>"Evet. Tıpkı Will’in babası gibi, siz de öğrenebilirsiniz. Sizin imgelem dediğiniz yetenekten faydalanıyor. Ama bu, bir şeyler uydurmak anlamına gelmiyor. Bu, bir görme biçimi."</p>

  <p>"O zaman, gerçek bir yolculuk değil," dedi Lyra. "Yalnızca öyleymiş gibi yapma..."</p>

  <p>"Hayır," dedi Xaphania, "öyleymiş gibi yapma değil. Rol yapmak kolaydır. Bu yol ise zor, ama çok daha hakiki."</p>

  <p>"Aletiyometre gibi mi?" dedi Will. "Öğrenmek için koca bir ömür mü gerekiyor?"</p>

  <p>"Uzun uzun çalışmak gerekiyor, evet. Çalışmadan olmaz. Parmaklarını şıklatınca, bir armağan gibi gelivereceğini mi sanmıştınız? Sahip olmaya değer olan, çalışmaya değer olandır. Ama ilk adımları atmış olan bir dostunuz var, o size yardım edebilir.”</p>

  <p>Will'in bu kişinin kim olduğuna dair en ufak fikri yoktu ve o anda sorma havasında değildi.</p>

  <p>"Anlıyorum,” dedi içini çekerek. ”Peki, seni bir daha görebilecek miyiz? Kendi dünyalarımıza döndüğümüzde meleklerle konuşabilecek miyiz?"</p>

  <p>"Bilmiyorum," dedi Xaphania. "Ama zamanınızı bunu bekleyerek harcamamaksınız."</p>

  <p>"Ve bıçağı kırmalıyım," dedi Will.</p>

  <p>"Evet."</p>

  <p>Onlar konuşurken, pencere yanlarında açık duruyordu. Fabrikada ışıklar parlıyor, işler sürüyordu; makineler dönüyor, kimyasallar karışıyor, insanlar mal üretiyor, ekmeklerini kazanıyordu. Will'in ait olduğu dünya buydu.</p>

  <p>"Eh, ne yapman gerektiğini göstereceğim," dedi Will.</p>

  <p>Meleğe, tıpkı Giacomo Paradisi'nin ona gösterdiği gibi, pencerenin kenarlarını yoklamayı, parmak uçlarıyla hissetmeyi ve sıkıştırıp bir araya getirmeyi öğretti. Pencere yavaş yavaş kapandı ve fabrika görünmez oldu.</p>

  <p>"Keskin bıçağın açmadığı pencereler,” dedi Will. "Hepsini kapamak şart mı? Çünkü Toz yalnızca bıçağın açtığı pencerelerden kaçıyor kuşkusuz. Diğerleri binlerce senedir orada olmalı ve Toz hâlâ var."</p>

  <p>"Hepsini kapamalıyız," dedi melek, "çünkü kalan pencere olduğunu düşünürsen, hayatını pencere arayarak geçirirsin ve sahip olduğun zamanı boşa harcamış olursun. Kendi dünyanda yapman gereken başka işler var, çok daha önemli ve kıymetli işler. Artık başka dünyalara yolculuk etmek yok."</p>

  <p>"O zaman, ne iş yapmam gerekiyor?" dedi Will, ama hemen devam etti, "hayır, bir daha düşününce, söyleme. Ne yapacağıma ben karar vereceğim. Bana işimin savaşmak ya da şifa vermek ya da keşif yapmak ya da herhangi bir başka şey olduğunu söylersen, onun hakkında düşünüp duracağım. Sonunda o işi yaparsam, buna içerleyeceğim, çünkü başka seçeneğim olmamış gibi gelecek. Yapmazsam da, yapmam gerektiğini düşünerek vicdan azabı çekeceğim. Ne yaparsam yapayım, ben seçmeliyim, başkaları değil."</p>

  <p>"Bilgelik yolunda ilk adımları atmışsın," dedi Xaphania. "Denizin üzerinde bir ışık var," dedi Lyra.</p>

  <p>"Sizi evinize götürecek arkadaşlarınızı getiren gemi o. Yarın burada olacaklar."</p>

  <p>Yarın sözcüğü ağır bir darbe gibi indi. Lyra Farder Coram’ı, Lord Faa'yı ve Serafina Pekkala'yı görmeye gönülsüz olacağını hiç düşünemezdi.</p>

  <p>"Ben artık gidiyorum," dedi melek. "Öğrenmem gerekeni öğrendim.”</p>

  <p>Hafif, serin kollarıyla ikisine sarıldı ve alınlarından öptü. Sonra eğilip cinleri öptü. O kanatlarını açar, hızla yükselirken cinler de kuş olup onunla uçtular. Melek birkaç saniye sonra gözden kayboldu.</p>

  <p>O gittikten biraz sonra Lyra hafifçe inledi.</p>

  <p>"Ne oldu?" dedi Will.</p>

  <p>"Annemle babama ne olduğunu sormadım —artık aletiyometreye de soramıyorum... acaba onu kullanmayı öğrenebilecek miyim?"</p>

  <p>Yavaşça oturdu ve Will de onun yanına sokuldu.</p>

  <p>"Ah, Will," dedi Lyra, "ne yapabiliriz? Elimizden ne gelir? Sonsuza dek seninle yaşamak istiyorum. Ölene dek her gün, seneler, seneler, seneler boyunca seni öpmek, seninle uzanmak ve seninle uyanmak istiyorum. Bir anı, basit bir anı istemiyorum..."</p>

  <p>"Hayır," dedi Will, "anılar yetmiyor. Benim istediğim senin kendi saçın, dudakların, kolların, gözlerin ve ellerin. Bir şeyi bu kadar sevebileceğimi hiç bilmiyordum. Ah, Lyra, keşke bu gece hiç bitmeseydi! Keşke bu şekilde, burada kalabilseydik ve dünya dönmeyi bıraksaydı, herkes uykuya dalsaydı..."</p>

  <p>"Bizden başka herkes! Sen ve ben sonsuza dek burada yaşasaydık ve sırf birbirimizi sevseydik."</p>

  <p>"Ne olursa olsun, seni sonsuza dek seveceğim. Ölene dek ve öldükten sonra da. Ölüler diyarından çıktıktan sonra, seni bulana dek tüm atomlarımla süzüleceğim..."</p>

  <p>"Ben de seni arayacağım Will, her anımı seni arayarak geçireceğim. Ve birbirimizi bulduğumuzda öyle sıkı sarılacağız ki, hiçbir şey, hiç kimse bizi ayıramayacak. Benim bütün atomlarım ve senin bütün atomların... Kuşlarda, çiçeklerde, yusufçuklarda, çam ağaçlarında, bulutlarda ve güneş ışınlarında yüzerken gördüğün o minik ışık zerrelerinde yaşayacağız... Ve atomlarımızla yeni yaşamlar yaratılırken, yalnızca bir tanesini alamayacaklar, iki tane almaları gerekecek; bir tane senden, bir tane benden, öylesine ayrılmaz olacağız işte..."</p>

  <p>Yan yana, el ele yatıp gökyüzüne baktılar.</p>

  <p>"Hatırlıyor musun," diye fısıldadı Lyra, "Ci'gazze'deki kafeye ilk kez gelmiştin ve hiç cin görmemiştin?"</p>

  <p>"Ne olduğunu anlamamıştım. Ama seni gördüğümde, senden hemen hoşlanmıştım, çünkü cesurdun."</p>

  <p>"Hayır, ilk önce ben senden hoşlandım."</p>

  <p>"Hiç de değil! Benimle kavga ettin!"</p>

  <p>"Şey,” dedi Lyra, "evet. Ama sen bana saldırdın."</p>

  <p>"Hiç de saldırmadım! Sen koşa koşa gelip bana saldırdın ."</p>

  <p>"Evet, ama hemen durdum."</p>

  <p>"Evet, ama" diye takıldı Will yumuşak bir sesle.</p>

  <p>Onun titrediğini hissetti. Sonra, ellerinin altında Lyra'nın sırtındaki narin kemikler yükselip alçalmaya başladı ve Will onun sessiz sessiz ağladığını duydu.</p>

  <p>Onun sıcak saçlarını, narin omuzlarını okşadı, yüzünü tekrar tekrar öptü ve bir süre sonra Lyra ürpererek derin derin içini çekti ve kıpırtısız kaldı.</p>

  <p>Cinler yere inip şekil değiştirdiler. Yumuşak kumların üzerinde ikisine yaklaştılar. Lyra onları selamlamak için doğrulup oturdu ve Will onun, biçim değiştirmelerine rağmen, hangi cinin hangisi olduğunu hemen anlayabilmesine şaştı. Pantalaimon şimdi, adını çıkaramadığı bir hayvan olmuştu: Büyük, güçlü bir dağgelinciğine benziyordu, kürkü kızıl-altındı, kıvrak, yılankavi ve zarifti. Kirjava yine kedi olmuştu. Ama normal büyüklükte bir kedi değildi, kürkü gür ve parlaktı, bin farklı ışıltıya ve renk tonuna sahipti -mürekkep siyahı, gölge grisi, ay ışığıyla aydınlanan gökyüzü altındaki derin bir gölün mavisi, pus-lavanta-ay ışığı-sis... Çapraşık sözcüğünün anlamını kavramak için onun kürküne bakmanız yeterliydi.</p>

  <p>"Ağaç sansarı," dedi Will, Pantalaimon'u anlatan sözcüğü bularak, "bir çam sansarı."</p>

  <p>"Pan,” dedi Lyra, cini kucağına süzülürken, "artık fazla değişmeyeceksin, değil mi?"</p>

  <p>"Hayır," dedi Pan.</p>

  <p>"Tuhaf," dedi Lyra, "küçükken, senin değişmeyi bırakmanı hiç istemiyordum... Eh, artık o kadar aldırmam. Ama yalnızca, bu şekilde kalırsan."</p>

  <p>Will elini onunkinin üzerine koydu. Yeni bir ruh haline girmişti; kararlı ve huzurlu hissediyordu. Ne yaptığını, bunun ne anlama geldiğini çok iyi bilerek, Lyra'nın cininin kızıl-altın kürkünü okşadı.</p>

  <p>Lyra'nın soluğu kesildi. Ama zevkle karışık şaşkınlığı, Will'in dudaklarına meyve verdiği zaman içinde akan coşkuya o kadar benziyordu ki, itiraz edemedi, çünkü nefes nefese kalmıştı. Hızla çarpan bir yürekle, aynı şekilde karşılık verdi: Elini Will'in cininin ipeksi sıcaklığına uzattı ve eli kürkü kavrarken, Will'in tıpkı kendisi gibi hissettiğini biliyordu.</p>

  <p>Aynı zamanda, üstlerinde âşıklarının elini hissettikten sonra iki cinin de bir daha değişmeyeceğini biliyordu.</p>

  <p>Hayat boyu bu şekilde kalacaklardı: Başka bir şekil istemeyeceklerdi.</p>

  <p>Böylece, bu mutlu keşfi onlardan önce başka âşıkların yapıp yapmadığını merak ederek, dünya yavaşça döner ve ay ile yıldızlar üstlerinde yanarken birlikte uzandılar.</p>
</body>
</html>
