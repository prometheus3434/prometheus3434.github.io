<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1 class="sigil_not_in_toc" style="text-align: right;"><b>30</b></h1>

  <h1 id="sigil_toc_id_30" style="text-align: right;"><b>Bulutlu Dağ</b></h1>

  <div class="blok">
    <p class="girdisiz">Uzaklarda, haşmetli semada,<br class="1" />
    çepeçevre uzanırdı,<br class="1" />
    kare mi yuvarlak mı belirsiz.<br class="1" />
    Opal kuleleri ve canlı safirlerle süslü surlarıyla...</p>

    <p class="ortala">•John Milton•</p>
  </div>

  <p>Niyet gemisini kullanan Mrs. Coulter’dı. O ve cini pilot kabininde yalnızdı.</p>

  <p>Barometrik yükseklikölçer fırtınada pek işe yaramıyordu, ama Mrs. Coulter meleklerin düştüğü yerde yanan ateşleri izleyerek yüksekliğini kabaca kestirebiliyordu. Sert yağmura rağmen ateşler hâlâ harlıydı. Rotasına gelince, onu belirlemek de güç değildi: Dağın çevresinde çakan şimşekler pasparlak bir işaret ateşi görevi görüyordu. Ama havada savaşmaya devam eden muhtelif varlıklardan kaçınması, aşağıda yükselen araziden uzak durması gerekiyordu.</p>

  <p>Işıkları kullanmıyordu, çünkü savaşanlar onu görüp de vurmadan önce yaklaşıp, inecek bir yer bulmak istiyordu. Uçarak yaklaşırken, yukarı esen ani ve zalim rüzgarlar şiddetlendi. Bu durumda cayropterlerin hiç şansı olmazdı: Vahşi hava onları sinek gibi yere yapıştırırdı. Halbuki niyet gemisi ile rüzgarda hafifçe hareket edebiliyor, dengesini Dingin Okyanus’taki dalga sürücüler gibi ayarlayabiliyordu.</p>

  <p>İleri bakarak ihtiyatla tırmanmaya başladı, aletleri göz ardı edip gözlerine ve içgüdülerine güvenerek uçtu. Cini küçük cam kabinde bir o yana bir bu yana sıçrıyor, ileriye, yukarıya, sağa ve sola bakıyor, devamlı Mrs. Coulter’ a sesleniyordu. Büyük perdeler ve parlak mızraklar halinde çakan şimşekler makinenin üzerinde ve çevresinde alevlenip çatırdıyordu. Mrs. Coulter bütün bunların arasında yavaş yavaş yükselerek uçuyor ve bulutlarla kuşanmış saraya doğru ilerliyordu.</p>

  <p>Mrs. Coulter yaklaşırken, dağın yapısının dikkatini dağıttığını, onu hayrete düşürdüğünü hissetti.</p>

  <p>Ona, Disiplin Divanı’nın zindanlarında hak ettiği bir cezayı çeken bir yazarın elinden çıkan iğrenç sapkınlığı hatırlatıyordu. Adam bildik üç boyuttan daha fazla uzamsal boyut olduğunu öne sürmüştü; çok küçük bir ölçekte yedi sekiz boyut daha bulunduğunu, ama onları doğrudan incelemenin imkânsız olduğunu iddia etmişti. Hatta nasıl işliyor olabileceklerini göstermek için bir model yapmıştı ve Mrs. Coulter, şeytan çıkarma ayininin ardından yakılmadan önce modeli görmüştü. Katmanlar içinde katmanlar, hem kaplayan hem kaplanan köşeler ve kenarlar: İçi her yerdi ve dışı başka her yerdi. Bulutlu Dağ da onu benzer bir şekilde etkilemişti: Bir kayadan çok güç alanı gibiydi, uzamın kendisini katlayıp, gerip, katman katman edip hava, ışık ve buhardan balkonlar, teraslar, odalar, revaklar, gözlem kulelerine dönüştürüyordu.</p>

  <p>Mrs. Coulter göğsünde yavaşça yükselen tuhaf bir coşku hissetti ve tam o anda hava taşıtını güney taraftaki bulutlu terasa nasıl indirebileceğini gördü. Küçük taşıt çalkantılı havada sarsılıp zorlandı, ama Mrs. Coulter rotasından ayrılmadı ve cininin rehberliğinde alçalıp terasa kondu.</p>

  <p>Şimdiye dek görmesini sağlayan aydınlık, şimşeklerden, bulutların aralanıp güneşin süzüldüğü gediklerden, yanan meleklerin ateşlerinden, anbarik arama ışıklarından gelmişti. Ama buradaki ışık farklıydı. Dağı oluşturan maddeden kaynaklanıyordu. Madde, sedef ışıltısı ve ağır bir nefes ritmiyle parlayıp soluyordu.</p>

  <p>Kadın ve cin araçtan inip ne yöne gideceklerine karar vermek için bakındılar.</p>

  <p>Mrs. Coulter yukarıda ve aşağıda hızla hareket eden, mesajlar, emirler ve haberlerle dağın maddesine girip çıkan varlıklar olduğunu seziyordu. Hepsini göremiyordu:</p>

  <p>Tek görebildiği birbirine geçmiş, karmaşık revak, merdiven, teras ve cephe perspektifleriydi.</p>

  <p>Daha ne yöne gideceğine karar veremeden sesler duydu ve bir sütunun arkasına saklandı. Sesler ilahi söylüyor ve gittikçe yaklaşıyorlardı. Sonra, sedye taşıyan bi melek alayı gördü.</p>

  <p>Saklandığı yere yaklaştıklarında, niyet gemisini görün durdular. Şarkı kesildi. Sedye taşıyan meleklerin bazıları kuşku ve korku içinde çevreye bakındılar.</p>

  <p>Mrs. Coulter sedyenin içindeki varlığı görecek kadar yakındaydı: Bir melek olduğunu düşündü, tarif edilemez yaştaydı. Sedye çepeçevre kristalle kuşatılmıştı ve kristal parıldıyor, dağı saran ışığı yansıtıyordu; bu yüzden onu görmek kolay değildi, ama Mrs. Coulter dehşet verici bir yıpranmışlık, kırışıklara boğulmuş bir yüz, titrek eller, anlamsızca bir şeyler mırıldanan bir ağız ve yaşlı gözler izlenimi edindi.</p>

  <p>İhtiyar varlık titrek ellerle niyet gemisini gösterdi, çatlak bir sesle güldü ve durmaksızın sakalını çekiştirerek kendi kendine mırıldandı, sonra başını arkaya atıp öyle ıstırap dolu bir uluma çıkardı ki, Mrs. Coulter kulaklarını kapamak zorunda kaldı.</p>

  <p>Ama açık ki sedyeyi taşıyan meleklerin yapacak bir işi vardı, çünkü toparlandılar ve sedyeden gelen feryatları, mırıltıları duymazdan gelerek, teras boyunca uzaklaştılar. Açık havaya ulaştıklarında kanatlarını iyice açtılar ve önderlerinin emri üzerine, sedyeyi taşıyarak uçmaya başladılar. Sonunda, kaynayan buhar bulutları arasında gözden kayboldular.</p>

  <p>Ama bu konuda düşünecek zaman yoktu. Mrs. Coulter ve altın maymun hızla harekete geçtiler, büyük merdivenleri tırmandılar, köprülerden geçtiler ve hep yukarıya doğru ilerlediler. Yükseğe tırmandıkça, çevrelerinde görünmez bir faaliyetin sürdüğü hissine daha fazla kapıldılar ve sonunda bir köşeyi dolanarak, sislere bürünmüş bir meydana benzeyen geniş bir yere çıktılar. Mızrak taşıyan bir melek önlerini kesti.</p>

  <p>"Sen kimsin? Burada ne işin var?” dedi erkek melek.</p>

  <p>Mrs. Coulter merakla baktı ona. Bunlar, çok uzun zaman önce insan kadınlara, insan kızlara âşık olan varlıklardı.</p>

  <p>"Yo, yo,” dedi Mrs. Coulter nazikçe, "lütfen zamanımı boşa harcama. Beni hemen Naip'e götür. Beni bekliyor."</p>

  <p>Onları huzursuz et, diye düşündü, dengelerini boz. Bu melek ne yapacağını bilmiyor gibiydi, bu yüzden Mrs. Coulter'ın dediğini yaptı. Mrs. Coulter birkaç dakika boyunca meleğin peşinden gitti, o karman çorman ışık perspektiflerinin içinden geçerek bir giriş odasına vardılar. Oraya nasıl girdiklerini bilmiyordu, ama oradaydılar işte. Kısa bir duraksamadan sonra, önünde bir şey kapı gibi açıldı.</p>

  <p>Cininin keskin tırnaklan üst kollarının derisine batıyordu. Mrs. Coulter onun kürkünü kavrayarak güvence aradı.</p>

  <p>Önlerinde ışıktan oluşmuş bir varlık vardı. Erkek şeklinde, erkek boyunda olduğunu düşündü, ama gözleri öyle kamaşmıştı ki, göremiyordu. Altın maymun yüzünü onun omzuna sakladı. Mrs. Coulter kolunu kaldırarak gözlerine siper etti.</p>

  <p>"Nerede o? Kızın nerede?" dedi Metatron.</p>

  <p>"Size bunu söylemek için geldim Lord Naip," dedi Mrs. Coulter.</p>

  <p>"Kız elinde olsa, onu buraya getirirdin."</p>

  <p>"Kız yok, ama cini var."</p>

  <p>"Bu nasıl olabilir?"</p>

  <p>"Yemin ederim Metatron, cini benim kontrolüm altında. Lütfen yüce Naip, kendinizi biraz saklasanız -gözlerim kamaşıyor..."</p>

  <p>Metatron önüne bulutlardan bir perde çekti. Şimdi, puslu camdan güneşe bakmak gibiydi ve Mrs. Coulter onu daha açık seçik görebiliyordu, ama yüzü hâlâ gözlerini kamaştırıyormuş gibi yaptı. Metatron tam olarak, orta yaşlarının başında bir adama benziyordu, uzun boylu, güçlü ve buyurgan. Giyinik miydi? Kanatları var mıydı? Gözlerinin gücü yüzünden seçemiyordu Mrs. Coulter.</p>

  <p>Onun gözlerinden başka hiçbir yere bakamıyordu.</p>

  <p>"Lütfen Metatron, bana kulak verin. Lord Asriel'in yanından şimdi geldim. Çocuğun cini onda ve çocuğun da yakında cinini aramaya geleceğini biliyor.”</p>

  <p>"O çocuktan ne istiyor?"</p>

  <p>"Kız yetişkin olana kadar onu sizden saklamak. Benim nereye gittiğimi bilmiyor ve bir an önce onun yanına dönmeliyim. Size doğruyu söylüyorum. Bana bakın yüce Naip, çünkü ben size kolay kolay bakamıyorum.</p>

  <p>Bana açık seçik bakın ve ne gördüğünüzü söyleyin." Meleklerin prensi ona baktı. Marisa Coulter’ın maruz kaldığı en detaylı incelemeydi. Neye sığınmışsa, ne aldatmacaya bürünmüşse hepsi soyulup gitmişti ve bedeni, hayaleti ve ciniyle birlikte, Metatron'un bakışlarının yırtıcılığı altında çırılçıplak kalmıştı.</p>

  <p>Ve onun adına doğasının hesap vermesi gerektiğini biliyordu ve Metatron'un onda gördüklerinin yeterli olmayacağından korkuyordu. Lyra Iofur Raknison'a sözleriyle yalan söylemişti: Annesi tüm yaşamıyla yalan söylüyordu.</p>

  <p>"Evet, görüyorum," dedi Metatron.</p>

  <p>"Ne görüyorsunuz?"</p>

  <p>"Yozlaşmışlık, kıskançlık ve güç hırsı. Zalimlik ve soğukluk. Saldırgan, delici bir merak. Saf ve zehirli kötülük. İlk senelerinden itibaren, sana ne avantaj getireceğini hesaplamadan en ufak merhamet, duygudaşlık ya da iyilik göstermemişsin. Pişmanlık duymadan, duraksamadan işkence edip öldürmüşsün. İhanet etmiş, entrika çevirmiş, ihanetinle gurur duymuşsun. Sen ahlaki pislik dolu bir lağım çukurusun."</p>

  <p>Bu hükmü bildiren o ses Mrs. Coulter'ı derinden sarstı. Bunun geleceğini biliyordu ve dehşetle bekliyordu, ama aynı zamanda bunu umut da ediyordu ve söylenip bittikten sonra bir zafer dalgası hissetti.</p>

  <p>Metatron'a yaklaştı.</p>

  <p>"İşte, görüyorsunuz," dedi, "ona kolaylıkla ihanet edebilirim. Sizi, onun kızımın cinini götürdüğü yere götürebilirim. Siz Asriel'i yok edersiniz, çocuk da kuşkulanmadan sizin kollarınıza yürür."</p>

  <p>Çevresinde buhar hareketi hissetti ve duyuları karıştı Metatron'un sonraki sözleri, güzel kokulu buzdan oklar gibi derisine saplandı.</p>

  <p>"Ben insanken," dedi, "sürü sürü karım vardı, ama hiçbiri senin kadar güzel değildi."</p>

  <p>"Siz insanken mi?"</p>

  <p>"Hanok olarak bilinen insanken. Ademoğlu Şit oğlu Enoş oğlu Kenan oğlu Mahalalel oğlu Yeret oğlu Hanok. Yeryüzünde altınış beş sene yaşadım ve sonra Otorite beni krallığına aldı."</p>

  <p>"Ve çok karınız vardı."</p>

  <p>"Tenlerini severdim. Ve semânın oğulları yeryüzünün kızlarına âşık olduğunda, ben bunu anladım ve onları Otorite'nin huzurunda savundum. Ama onun yüreği onlara karşı katılaşmıştı ve sonlarını kehanet etmemi istedi."</p>

  <p>"Ve binlerce senedir karınız olmadı..."</p>

  <p>"Krallığın Naip'i oldum."</p>

  <p>"Bir eşinizin olması zamanı gelmedi mi?"</p>

  <p>En açıkta, en tehlikede hissettiği an, o andı. Ama tenine ve melekler hakkında öğrendiği tuhaf gerçeğe güveniyordu, ama belki de özellikle, eskiden insan olan melekler hakkındakine: Bedenleri olmadığından beden sahibi olanları kıskanıyorlardı ve onlarla temas etmeye can atıyorlardı. Metatron şimdi yanıbaşındaydı, saçlarının kokusunu hissedecek, teninin dokusuna bakacak kadar yakında, kavurucu elleriyle ona dokunacak kadar yakında.</p>

  <p>Tuhaf bir ses vardı, işittiğiniz sesin evinizde yangın çıktığını haber verdiğini kavramadan öncekine benzer bir uğultu ve çıtırtı.</p>

  <p>"Bana Lord Asriel'in nerede olduğunu ve ne yaptığını anlat," dedi Metatron.</p>

  <p>"Sizi hemen ona götürebilirim," dedi Mrs. Coulter.</p>

  <p>Sedyeyi taşıyan melekler Bulutlu Dağ'dan çıktılar ve güneye uçtular. Metatron, Otorite'yi savaş meydanından uzakta, güvenli bir yere götürmelerini emretmişti, çünkü onu bir süre daha canlı tutmak istiyordu. Ama ona pek çok alaydan oluşan, düşmanın dikkatini çekmekten başka bir işe yaramayacak bir koruma grubu vermek yerine, fırtınanın karmaşasına güveniyordu ve bu tür durumlarda küçük bir grubun büyük bir gruptan daha güvenli olacağını hesaplıyordu.</p>

  <p>Yarı ölü bir savaşçıyla beslenmekte olan bir yamaç- öcüsü, gelişigüzel dolanan arama ışıklarından biri tam kristal sedyenin kenarından yansıdığında başını havaya kaldırmasa öyle de olacaktı.</p>

  <p>Yamaç-öcüsünün hafızasında bir şeyler canlandı. Bir eli sıcak karaciğerin üzerinde, duraksadı ve kardeşi onu kenara iterken, aklına gevezelik eden bir Arktik tilkisi geldi.</p>

  <p>Hemen köselemsi kanatlarını açıp yukarı fırladı ve bir an sonra da diğerleri takip etti. Xaphania ve melekleri bütün gece titizlikle aramış sabah bir süre daha aramaya devam etmiş ve sonunda kalenin güneyinde, dağ yamacında, önceki gün orada olmayan daracık bir çatlak bulmuşlardı. Çatlağı keşfetmişler, genişletmişlerdi ve şimdi Lord Asriel kalenin altında uzanan mağara ve tünel dizisinde aşağı iniyordu.</p>

  <p>Sandığı gibi zifiri karanlık değildi. Hafifçe parlayan milyarlarca minik zerreden geliyormuş hissini veren solgun bir aydınlık vardı. Işıktan bir ırmak gibi, düzenli bir biçimde tünelden aşağı akıyordu.</p>

  <p>"Toz," dedi Lord Asriel cinine.</p>

  <p>Onu çıplak gözle hiç görmemişti, ama diğer yandan, bu kadar çok Tozu bir arada görmemişti. Yürümeye devam etti ve sonra aniden tünel açıldı ve Lord Asriel kendini çok geniş bir mağaranın tepesinde buldu: bir düzine katedrali barındırabilecek kadar engin bir yer. Zemin yoktu; kenarlar belli bir eğimle alçalarak, onlarca metre aşağıdaki, karanlığın kendisinden de karanlık büyük çukurda son buluyordu ve bitmek tükenmek bilmez Toz çağlayanı çukura akıyor, sonsuza dökülüyordu. Milyarlarca Toz zerresi, gökyüzünü dolduran bütün galaksilerdeki yıldızlar gibi görünüyordu ve her biri küçük bir bilinçli düşünce zerresiydi. Melankolik bir ışıkla aydınlanan bir manzaraydı.</p>

  <p>Lord Asriel ciniyle birlikte uçuruma doğru indi ve indikçe, uçurumun yüzlerce metre uzaktaki diğer kenarında neler olduğunu yavaş yavaş görmeye başladılar. Orada hareket olduğunu sanmıştı ve aşağı indikçe, daha açık seçik görmeye başladı: Solgun, sönük şekillerden bir alay tehlikeli yamaçta dikkatle ilerliyordu. Erkekler, kadınlar, çocuklar ve hem gördüğü hem de görmediği pek çok türden varlıklar vardı. Dengelerini korumaya daldıklarından onu tamamen görmezden geldiler. Lord Asriel onların hayalet olduğunu fark ettiğinde ensesinde ki saçların diken diken olduğunu hissetti.</p>

  <p>"Lyra buraya gelmiş," dedi sessizce kar leoparına.</p>

  <p>"Dikkatli yürü," demekle yetindi leopar, yanıt olarak.</p>

  <p>Will ile Lyra sırılsıklam olmuş, titriyorlardı. Acılar içinde kavruluyorlardı ve çamurların içinden, kayaların üzerinden, fırtınanın beslediği derelerin kan kırmızısı aktığı dar yataklardan körlemesine geçiyorlardı. Lyra Leydi Salmakia'nın ölmek üzere olduğundan korkuyordu: Kaç dakikadır tek kelime etmemişti ve Lyra'nın elinde gevşekçe yatıyordu.</p>

  <p>Suyun en azından beyaz aktığı bir ırmak yatağına sığınıp, avuç avuç suyla susuzluklarını dindirdiklerinde Will Tialys'in doğrulduğunu hissetti.</p>

  <p>"Will," dedi şövalye, "yaklaşan atlar duyuyorum -Lord Asriel'in süvarileri yok. Düşman olmalı. Dereden geçin ve saklanın- şu tarafta çalılar gördüm..."</p>

  <p>"Hadi gel," dedi Will Lyra'ya. İliklerini donduran suları sıçrata sıçrata karşıya geçtiler ve tam zamanında dere yatağının karşı kıyısına tırmandılar. Yamacı inen ve su içmek için duran biniciler süvariye benzemiyordu: Atlarla aynı türden kısa tüylerle kaplı görünüyorlardı ve ne giysileri, ne de koşum takımları vardı. Ama silah taşıyorlardı: üç ağızlı mızraklar, ağlar ve palalar.</p>

  <p>Will ile Lyra izlemek için durmadı: Fark edilmeden uzaklaşmaya odaklanarak eğildiler ve engebeli zeminde sendeleye sendeleye uzaklaştılar.</p>

  <p>Ama bastıkları yeri görmek ve bileklerini burkmaktan, hatta daha kötüsünden kaçınmak için başlarını eğmeleri gerekiyordu. Onlar koşarken tepelerinde gökgürültüsü patladı, bu yüzden aralarına dalana dek yamaç-öcülerinin ciyaklamalannı ve hırlamalarını duyamadılar.</p>

  <p>Yaratıklar, çamurda parlayan bir şeyi kuşatmışlardı: onlardan biraz daha uzun boylu, yan yatmış, kristal duvarlı bir şey, belki bir kafes. Çığlıklar atarak, bağırarak, yumruklarıyla ve taşlarla dövüyorlardı onu.</p>

  <p>Will ile Lyra durup, aksi yöne kaçamadan, sürünün tam ortasına daldılar.</p>
</body>
</html>
