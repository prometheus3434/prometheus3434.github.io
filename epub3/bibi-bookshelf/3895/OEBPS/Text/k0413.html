<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1 class="sigil_not_in_toc" style="text-align: right;"><b>12</b></h1>

  <h1 id="sigil_toc_id_12" style="text-align: right;"><b>Kırılış</b></h1>

  <div class="blok">
    <p class="girdisiz">Kaçarken, yine de dönüp dönüp arkasına bakıyordu<br class="1" />
    korkusu hâlâ peşindeymiş gibi</p>

    <p class="ortala">•Edmund Spenser•</p>
  </div>

  <p>Karanlık çökerken durum şöyleydi:</p>

  <p>Adamant kulede Lord Asriel ileri geri yürüyordu. Dikkati mıknatıslı yankı cihazının yanındaki küçük şekildeydi ve tüm diğer raporlar bir kenara atılmış, zihni lamba ışığı altındaki küçük kare taş parçasından gelen haberlere odaklanmıştı.</p>

  <p>Kral Ogunwe cayropterindeki bölmesinde oturmuş, kendi hava aracındaki Gallivespianlardan henüz öğrendiği Disiplin Divanı'nın planlarına karşı bir plan oluşturmak için hızla çalışıyordu. Seyir subayı bir kâğıt parçasına sayılar çiziktiriyor, sonra pilota veriyordu. En önemli şey hızdı: Birliklerini ilk önce onların yere indirmesi her şeyi değiştirirdi. Cayropterler zeplinlerden daha hızlıydı, ama hâlâ arkadaydılar.</p>

  <p>Disiplin Divanı'nın zeplinlerinde İsviçre Muhafızları araçlarıyla ilgileniyorlardı. Arbaletleri beş yüz millik bir menzilde ölümcüldü ve bir okçu dakikada on ok takıp fırlatabiliyordu. Boynuzdan yapılmış sarmal yüzgeçler okun döne döne gitmesini sağlıyor ve böylece silah bir tüfek kadar şaşmaz oluyordu. Elbette, aynı zamanda sessiz bir silahtı ve bu büyük bir avantaj olabilirdi.</p>

  <p>Mrs. Coulter mağaranın girişinde uyanık yatıyordu. Altın maymun huzursuz ve kızgındı: Hava kararınca yarasalar mağaradan çıkmıştı ve işkence edecek hiçbir şey yoktu. Maymun, Mrs. Coulter'ın uyku tulumunun çevresinde dolanıyor, zaman zaman küçük kemiksi parmağıyla mağaraya konan ateş böceklerini eziyor, ışıltılarını taşlara yayıyordu.</p>

  <p>Lyra sıcaklamıştı ve neredeyse maymun kadar huzursuzdu, ama derin, çok derin bir uykudaydı ve annesinin daha bir saat önce zorla içirdiği ilaç yüzünden hiçlikte kısılı kalmıştı. Uzun süredir onu meşgul eden bir rüya vardı ve rüya geri dönmüştü. Küçük merhamet ve öfke iniltileri ve tam da ondan beklenecek kararlılık sesleriyle göğsü ve gırtlağı sarsılıyor, Pantalaimon'un duygudaşlıkla kırsansarı dişlerini gıcırdatmasına sebep oluyordu.</p>

  <p>Pek de uzak olmayan bir yerde, orman patikasında, rüzgarın salladığı çamların altında Will ile Ama mağaraya doğru ilerliyordu. Will, Ama'ya ne yapacağını açıklamaya çalışmıştı, fakat kızın cini bir türlü anlayamamıştı. ona bir pencere açıp gösterdiğinde, kız o kadar korkmuştu ki, bayılacak gibi olmuştu. Kız kaçmasın diye Will'in sakin sakin hareket etmesi, usulca konuşması gerekiyordu, çünkü kız tozu Will'e vermeyi, nasıl kullanılacağını açıklamayı reddetmişti. Sonunda Will basitçe "Çok sessiz ol ve beni izle," demek zorunda kalmıştı. Kızın talimata uyacağını umuyordu.</p>

  <p>Zırhını kuşanmış olan Iorek yakınlarda bir yerdeydi Will'e çalışmasına yetecek kadar zaman tanımak için zeplinden inen askerleri oyalamak üzere bekliyordu. Lord Asriel’in güçlerinin de yaklaştığından haberleri yoktu: Rüzgar zaman zaman Iorek’in kulaklarına uzak takırtılar getiriyordu; ayı zeplin motorlarının nasıl ses çıkardığını bildiği halde, daha önce hiç cayropter duymamıştı ve takırtılardan hiçbir şey anlamıyordu.</p>

  <p>Balthamos onlara söyleyebilirdi, ama Will onun için endişeleniyordu. Lyra’yı bulmalarının ardından, melek ıstırabına gömülmeye başlamıştı: Sessiz, dalgın ve asık suratlıydı. Bu, Ama ile konuşmayı daha da güçleştiriyordu.</p>

  <p>Patikada durakladıklarında Will havaya konuştu:</p>

  <p>"Balthamos? Orada mısın?"</p>

  <p>"Evet," dedi melek donuk bir şekilde.</p>

  <p>"Balthamos, lütfen benimle kal. Yakında dur ve beni tehlikelere karşı uyar. Sana ihtiyacım var."</p>

  <p>"Henüz seni terk etmedim," dedi melek.</p>

  <p>Will ondan başka yanıt alamadı.</p>

  <p>Çok yükseklerde, sert rüzgarların ortasında Tialys ile Salmakia vadinin üzerinde süzülüyor, mağarayı görmeye çalışıyorlardı. Yusufçuklar denileni yaparlardı, ama belleri soğuğa karşı çok dayanıklı değildi. Dahası, sert rüzgarlarda tehlikeli bir biçimde sarsılıyorlardı. Binicileri onları aşağıya, ağaçların arasına sürdü. Sonra, daldan dalı uçarak karanlıkta yerlerini belirlediler.</p>

  <p>Will ile Ama ay ışığı ile aydınlanmış rüzgarlı gecede mağara ağzından görülmeyecekleri en yakın yere süzüldüler. Patikadan biraz uzakta, gür yapraklı bir çalının arkasındaydılar. Will havada bir pencere kesti.</p>

  <p>Aynı arazi düzenine sahip bulabildiği tek dünya, çıplak, kayalık bir yerdi; ay ışığı yıldızlı bir geceden kemik beyazı bir zemini aydınlatıyor ve etrafta küçük böcekler dolaşıyor, engin sessizlikte cırlayıp ötüyorlardı.</p>

  <p>Ama Will’in peşinden pencereden geçti. Parmakları, bu korkunç yerde avlanıyor olması gereken şeytanlara karşı korunmak için hızla çalışıyordu. Cini ortama uyarak kertenkele oldu ve hızlı adımlarla kayaların üzerinde kaydı.</p>

  <p>Will bir sorun saptadı. Mrs. Coulter’ın mağarasında pencere açtığında, kemik renkli taşlara vuran ay ışığı fener gibi parlayacaktı. Pencereyi çabucak açmalı, Lyra'yı içeri çekip, hemen yine kapamalıydı. Onu daha güvenli bir yer olan bu dünyada uyandırabilirlerdi.</p>

  <p>Sersemletici yokuşta durdu ve Ama’ya hitaben, "Çok hızlı ve tamamen sessiz hareket etmeliyiz,” dedi. "Hiç gürültü etme, tek bir fısıltı bile çıkarma."</p>

  <p>Ama anladı, fakat korkuyordu. Toz dolu küçük paket göğüs cebindeydi: Onu birçok kez kontrol etmişti ve çiniyle birlikte işin provasını o kadar sık yapmışlardı ki Ama zifiri karanlıkta bunu başarabileceğinden emindi.</p>

  <p>Kemik beyazı kayalara tırmandılar. Will mesafeyi dikkatle ölçerek ilerliyordu. Sonunda, mağaranın içinde olması gerektiğini tahmin ettiği bir yere geldiler.</p>

  <p>Will bıçağı çıkardı ve öte tarafa bakmak için olabilecek en küçük pencereyi açtı, başparmağıyla işaret parmağını birleştirip oluşturabileceği halkadan daha büyük değildi.</p>

  <p>Ay ışığı yansımasın diye hemen gözünü deliğe yanaştırdı ve içinden baktı. İşte, oradaydı: İyi hesap etmişti. İleride mağara ağzını görebiliyordu, gece göğüne karşı kayalar karanlık duruyordu. Yanında altın maymunuyla uyuyan Mrs. Coulter’ın şeklini görebiliyordu. Hatta maymunun uyku tulumunun üzerine öylesine uzattığı kuyruğunu bile görebiliyordu.</p>

  <p>Bakış açısını değiştirdi ve daha dikkatli baktı. Lyra'nın arkasında yattığı kayayı gördü. Fakat onu göremiyordu.</p>

  <p>Çok mu yaklaşmıştı? Bu pencereyi kapadı, bir iki adım geriledi ve bir başka pencere açtı.</p>

  <p>Lyra orada değildi.</p>

  <p>"Dinle," dedi Ama ile cinine, "kadın onun yerini değiştirmiş ve nerede olduğunu göremiyorum. Onu bulmak için diğer tarafa geçip mağaraya bakmalıyım. Onu bulur bulmaz buraya pencere açacağım. Bu yüzden geride dur yoluma çıkma ki, geri dönerken kazayla seni kesmeyeyim- Bir sebepten orada kısılı kalırsam, geri dön ve oraya gelmek için kullandığımız diğer pencerenin yanında bekle."</p>

  <p>"İkimiz birden gitmeliyiz," dedi Ama "çünkü ben onu asıl uyandıracağımı biliyorum ve sen bilmiyorsun. Ben mağarayı da senden iyi biliyorum."</p>

  <p>Kızın yüzünde inatçı bir ifade vardı, dudaklarını bastırıp yumruklarını sıkmıştı. Kertenkele cini bir boyunluk edindi ve yavaşça boynunun çevresinde kabarttı.</p>

  <p>Will, "Ah, pekala," dedi. "Fakat hızla ve çok sessizce gideceğiz ve ben ne söylersem hemen yapacaksın, anladın mı?"</p>

  <p>Ama başını salladı ve ilacı kontrol etmek için yine cebine dokundu.</p>

  <p>Will alçakta küçük bir pencere açarak öte yana baktı ve pencereyi çabucak genişletip, emekleyerek diğer tarafa geçti. Ama hemen peşinden gitti. Pencere on saniyeden az bir süre boyunca açık kalmıştı.</p>

  <p>Mağara zemininde büyük bir kayanın arkasında çömeldiler. Kuş biçimindeki Balthamos da yanlarındaydı.</p>

  <p>Diğer dünyadaki ay ışığına boğulmuş aydınlıktan sonra, gözlerinin buradaki karanlığa alışması biraz zaman aldı. Mağaranın içi çok daha karanlıktı ve sesle doluydu. Çoğu, ağaçların arasında esen rüzgardan kaynaklanıyordu, ama bunun altında bir ses daha vardı: bir zeplin motorunun kükremesi. Üstelik uzakta da değildi.</p>

  <p>Will bıçağı sağ eline alarak dikkatle dengesini kurdu ve çevresine bakındı.</p>

  <p>Ama da aynısını yapıyordu. Baykuş gözlü cini bir o yana bir bu yana bakıyordu. Fakat Lyra mağaranın bu ucunda değildi. Buna şüphe yoktu.</p>

  <p>Will kayanın üzerinden başını uzatıp girişe, Mrs. Coulter ile cininin derin uykuda olduğu yere doğru uzun uzun baktı.</p>

  <p>Ve yüreği burkuldu. Lyra orada, Mrs. Coulter'ın yanıbaşında uyuyordu. Siluetleri karanlığa karışmıştı. Will'in onu görememesine şaşmamak gerekirdi.</p>

  <p>Will, Ama'nın eline dokunup işaret etti.</p>

  <p>"Çok dikkatli olmamız gerekecek,” diye fısıldadı.</p>

  <p>Dışarıda bir şey oldu. Şimdi, zeplinlerin kükremesi ağaçlardaki rüzgardan çok daha yüksekti ve hareket eden dalların arasından yere vuran ışıklar da vardı.</p>

  <p>Lyra'yı ne kadar çabuk götürürlerse o kadar iyi olacaktı ve bu, Mrs. Coulter uyanmadan hemen oraya koşmak, bir pencere açarak Lyra'yı güvenliğe çekip pencereyi kapamak anlamına geliyordu.</p>

  <p>Bunu Ama'ya fısıldadı. Kız başını salladı.</p>

  <p>Sonra, tam Will harekete geçmek üzereyken Mrs. Coulter uyandı.</p>

  <p>Kıpırdanarak bir şey söyledi ve altın maymun hemen ayağa fırladı. Will mağara ağzındaki maymunun çömelmiş, dikkatle dışarıya bakan siluetini görebiliyordu. Sonra Mrs. Coulter da kalktı ve gözlerini dışarıdaki ışığa karşı gölgeleyerek ayakta durdu.</p>

  <p>Will sol eliyle Ama'nın bileğini sıkıyordu. Mrs. Coulter ayağa kalktığında tamamen giyinik, kıvrak ve tetikteydi, biraz önce uyuyan o değildi sanki. Belki de baştan beri uyanıktı. O ve altın maymun mağara ağzının hemen içinde çömelmiş, dışarıyı izler ve dinlerken, zeplinlerin ışıkları ağaç tepelerinde bir o yana bir bu yana dönüyor, motorlar kükrüyor, erkek sesleri birbirlerini uyararak ya da emirler vererek bağırıyordu. Hızlı, ama çok hızlı hareket etmeleri gerektiği açıktı.</p>

  <p>Will, Ama’nın bileğini sıktı, tökezlememek için yeri gözleyerek ileri fırladı ve çömelerek, hızla koştu.</p>

  <p>Lyra'nın yanına vardığında onu, boynuna dolanmış Pantalaimon ile birlikte derin uykuda buldu. Will bıçağı kaldırıp dikkatle yokladı. Bir saniye sonra Lyra'yı güvenliğe çekebileceği bir pencere açacaktı...</p>

  <p>Fakat başını kaldırdı. Mrs. Coulter'a baktı. Mrs. Coulter sessizce arkasına dönmüş ve gökyüzünden gelip ıslak mağara duvarından yansıyan parıltı yüzünü aydınlatmıştı. Bir an için, Mrs. Coulter’ın yüzü değildi o; Will'in annesinin yüzüydü ve onu paylıyordu. Will'in yüreği hüzne sırtını döndü. Sonra, tam bıçağı sokarken zihni bıçağın ucundan uzaklaştı ve bıçak zorlandı, çatırdadı ve paramparça olarak yere düştü.</p>

  <p>Bıçak kırılmıştı.</p>

  <p>Will artık bir çıkış yolu kesemezdi.</p>

  <p>Will, Ama'ya, "Onu uyandır. Hemen yap," dedi.</p>

  <p>Sonra savaşmaya hazırlanarak doğruldu. İlk önce maymunu boğacaktı. Onun sıçrayışını karşılamak için gerildi ve bıçağın kabzasının hâlâ elinde olduğunu fark etti: En azından onunla vurabilirdi.</p>

  <p>Ama ne altın maymun ne de Mrs. Coulter saldırdı. Kadın dışarıdan gelen ışığın elindeki tabancayı aydınlatması için kenara kaydı. Bunu gerçekleştirirken, Ama’nın yaptığı işi de aydınlatmıştı: Lyra'nın üst dudağına toz serpiyor, Lyra’nın tozu içine çekmesini bekliyor, kendi cininin kuyruğunu fırça olarak kullanarak tozu Lyra'nın burun deliklerinden içeri itiyordu.</p>

  <p>Will dışarıdaki seslerde bir değişim işitti: Zeplinin kükremesine bir gürültü daha eklenmişti. Tanıdık geliyordu, kendi dünyasından bir araç gibiydi, ve sonra, helikopterin gümbürtüsünü hatırladı. Bir tane daha duyuldu, sonra bir tane daha. Dışarıda, durmaksızın sallanan ağaçların arasından başka ışıklar geçti ve parlak yeşil, dağınık bir aydınlık oluşturdular.</p>

  <p>Mrs. Coulter yeni sesi duyunca kısa bir an için dönüp baktı, ama bu, Will'in üzerine atlayıp tabancayı almasına yetmeyecek kadar kısaydı. Maymun cine gelince, sıçramaya hazırlanarak çömelmiş, gözünü kırpmadan Will'e bakıyordu.</p>

  <p>Lyra kıpırdanıyor, mırıldanıyordu. Will eğilip onun elini sıktı, diğer cin de Pantalaimon'u dürtükledi ve ağır başını kaldırıp ona fısıldadı.</p>

  <p>Dışardan bir bağırış geldi ve bir adam gökyüzünden düşerek mağara girişinin beş metre ötesine mide bulandırıcı bir çatırtı ile çarptı. Mrs. Coulter irkilmedi; serinkanlılıkla adama bakıp Will'e döndü. Bir an sonra, yukarıdan tüfek patırtıları geldi ve bunun üstünden bir saniye geçmemişti ki, bir ateş fırtınası koptu. Gökyüzü patlamalarla, harlayan alevlerle, silah atışları ile doldu.</p>

  <p>Lyra inleyerek, içini çekerek, sızlanarak uyanmaya çabalıyor, doğrulmaya çalışıyor ve sonra zayıf bir şekilde düşüyordu. Pantalaimon ise esniyor, geriniyor, diğer cini dişlemeye çalışıyor, kasları işini görmeyince beceriksizce yana devriliyordu.</p>

  <p>Will'e gelince, mağara zemininde kırık bıçağın parçalarını özenle arıyordu. Nasıl olduğunu, onarılıp oranlamayacağını merak etmek için zaman yoktu. O bıçak taşıyıcısıydı ve parçaları güvenli bir biçimde toplamalıydı. Bulduğu parçaları dikkatle kaldırıp kının içine bırakıyordu. Vücudundaki her sinir ucu kesik parmaklarının farkındaydı. Metal dışarıdaki parıltıyı yansıttığı için parçaları kolaylıkla görebiliyordu: Yedi parça vardı ve en küçük parça bıçağın ucuydu. Will hepsini topladı, sonra dönüp dışarıdaki çatışmayı anlamaya çalıştı.</p>

  <p>Ağaçların üzerinde bir yerde zeplinler süzülüyor, adamlar halatlardan aşağı kayıyordu, ama rüzgar yüzünden pilotlar hava araçlarını yerinde tutmakta zorlanıyordu. Bu arada ilk cayropterler yamacın üzerine varmıştı.</p>

  <p>Ancak teker teker inmelerine yetecek kadar yer vardı, bunun ardından Afrikalı tüfekçilerin kayalık yüzeyi aşağı inmeleri gerekiyordu. Sallanan zeplinlerin birinden yapılan şanslı atışla vurulan onlardan biriydi.</p>

  <p>Artık iki taraf da asker indirmişti. Bazıları gökyüzü ile yer arasında vurulmuştu; daha fazlası ise yaralanmıştı ve yamaçta ya da ağaçların arasında yatıyordu. Fakat iki güç de mağaraya ulaşamamıştı ve içerideki güç dengesi hâlâ Mrs. Coulter lehineydi.</p>

  <p>Will gürültünün üzerinden konuştu:</p>

  <p>"Ne yapacaksın?"</p>

  <p>"Sizi tutsak alacağım."</p>

  <p>"Ne, rehine olarak mı? Bunu neden dikkate alsınlar ki? Zaten hepimizi öldürmek istiyorlar.”</p>

  <p>"Bir gücün istediği kesin,” dedi Mrs. Coulter, "ama diğerinden emin değilim. Afrikalı tarafın kazanacağını ummalıyız."</p>

  <p>Sesi mutlu gibiydi. Will dışarıdan gelen parıltıda kadının yüzünün coşku, yaşam ve enerji dolu olduğunu gördü.</p>

  <p>"Bıçağı kırdın," dedi Will.</p>

  <p>"Hayır, kırmadım. Onu sağlam istiyordum. Böylece kaçabilecektik. Onu kıran sensin."</p>

  <p>Lyra'nın telaşlı sesi duyuldu. "Will'" diye mırıldandı.</p>

  <p>"O Will mi?"</p>

  <p>"Lyra!" dedi Will ve onun yanında diz çöktü. Ama, Lyra'nın kalkmasına yardım ediyordu.</p>

  <p>"Neler oluyor?" dedi Lyra. "Neredeyiz? Ah, Will, bir rüya gördüm..."</p>

  <p>"Bir mağaradayız. Hızlı hareket etme, başın döner. Dikkatli ol. Gücünü topla. Günlerdir uyuyorsun."</p>

  <p>Lyra'nın gözkapakları hâlâ ağırdı ve uzun uzun esniyordu, fakat uyanmaya can atıyordu. Will kolunu onun omzuna dolayıp ağırlığını alarak kalkmasına yardım etti.</p>

  <p>Ama çekinerek izliyordu, çünkü tuhaf kız uyanınca ondan korkar olmuştu. Will Lyra'nın uyuyan bedeninin kokusunu mutlu bir tatminle içine çekti: Lyra buradaydı, gerçekti.</p>

  <p>Bir taşın üzerine oturdular. Lyra Will'in elini tuttu ve gözlerini ovaladı.</p>

  <p>"Neler oluyor Will'" diye fısıldadı.</p>

  <p>"Ama seni uyandıracak bir toz buldu," dedi sessizce.</p>

  <p>Lyra kıza döndü. Onu ilk kez fark ediyordu. Elini, teşekkür edercesine, Ama’nın omzuna koydu. "Mümkün olduğunca hızlı geldim," diye devam etti Will, "ama bazı askerler de geldi. Kim olduklarını bilmiyorum. Bir fırsat bulur bulmaz kaçacağız."</p>

  <p>Dışarıda gürültü ve kargaşa artıyordu. Silahlı adamlar yamaca atlarlarken, cayropterlerden biri bir zeplindeki otomatik silahla taranmıştı. Cayropter alevler içinde patladı. Mürettebatının tamamı ölmekle kalmadı, kalan cayropterlerin konmasını da engelledi.</p>

  <p>Bu arada bir başka zeplin vadinin biraz aşağısında bir aralık bulmuştu ve ondan inen arbaletçiler çatışmaya girenlere destek vermek için patikadan koşa koşa geliyorlardı. Mrs. Coulter mağara ağzından görebildiğince okları izliyordu. Tabancasını iki eliyle kavrayarak kaldırdı ve dikkatle nişan alıp ateşledi. Will namludan çıkan ışık çakmasını gördü, ama dışarıdaki patlamalar ve silah sesleri yüzünden hiçbir şey duymadı.</p>

  <p>Bunu bir daha yaparsa, diye düşündü, üzerine atlayıp deviririm onu. Bunu Balthamos'a fısıldamak için döndü ama melek yakınlarda değildi. Will onun melek biçimine dönmüş, sızlanıp titreyerek duvarın dibine büzülmüş olduğunu gördü dehşet içinde.</p>

  <p>"Balthamos!” dedi Will telaşla. 'Gel buraya, seni incitemezler! Bize yardım etmen gerek! Savaşabilirsin... bunu biliyorsun... sen korkak değilsin... ve sana ihtiyacımız var..."</p>

  <p>Fakat melek yanıt veremeden başka bir şey oldu.</p>

  <p>Mrs. Coulter haykırdı ve ayak bileğine uzandı. O anda altın maymun bir sevinç hırlamasıyla havada bir şey kaptı.</p>

  <p>Maymunun pençesindeki şeyden bir ses -bir kadın sesi- ama bir şekilde minik bir ses geldi:</p>

  <p>"Tialys! Tialys!"</p>

  <p>Lyra'nın elinden büyük olmayan küçücük bir kadındı ve maymun onun kollarından birini çekiştiriyor, kadın da acıyla haykırıyordu. Ama maymunun o kolu koparana dek durmayacağını biliyordu, fakat Will, Mrs. Coulter'ın elindeki tabancayı düşürdüğünü görünce fırladı.</p>

  <p>Ve tabancayı yakaladı sonra Mrs. Coulter yerinde donakaldı. Will tuhaf bir eşitlik olduğunu fark etti.</p>

  <p>Altın maymun ve Mrs. Coulter tamamen kıpırtısız kalıştı Mrs. Coulter’ın yüzü acı ve öfkeyle çarpılmıştı, ama kıpırdamaya cesaret edemiyordu, çünkü omzunda minik bir adam vardı ve kadının saçlarını kavramış, topuğunu boynuna dayamıştı. Will, o topukta bir iğnenin ışıldadığını gördü hayretler içinde ve bir süre önce Mrs. Coulter’ın haykırmasına sebep olan şeyin ne olduğunu anladı. Adam Mrs. Coulter’ın ayak bileğini sokmuş olmalıydı.</p>

  <p>Fakat küçük adam Mrs. Coulter'a daha fazla zarar veremezdi, çünkü ortağı, maymunun ellerinde tehlikedeydi. Ve maymun da küçük kadına zarar veremezdi, çünkü küçük adam zehirli iğnesini Mrs. Coulter’ın atardamarına saplayabilirdi. Hiçbiri kıpırdayamıyordu.</p>

  <p>Mrs. Coulter derin derin nefes alarak ve acının üstesinden gelebilmek için sertçe yutkunarak gözyaşlarıyla dolu gözlerini Will'e çevirdi ve sakin sakin sordu: "Ee, Will Efendi, şimdi ne yapman gerektiğini düşünüyorsun?"</p>
</body>
</html>
