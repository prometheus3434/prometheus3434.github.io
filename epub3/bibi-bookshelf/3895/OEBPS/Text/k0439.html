<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1 class="sigil_not_in_toc" style="text-align: right;"><b>38</b></h1>

  <h1 id="sigil_toc_id_38" style="text-align: right;"><b>Botanik Bahçesi</b></h1>

  <p>Çingenler ertesi gün öğleden sonra geldiler. Liman olmadığı için, gemiyi biraz açıkta demirlemeleri gerekti.</p>

  <p>John Faa, Farder Coram ve kaptan, Serafina Pekkala'nın rehberliğinde, kayıkla karaya çıktılar.</p>

  <p>Mary <i>mulefa</i>ya bildiği her şeyi anlatmıştı. Çingenler geniş kumsala çıktıklarında, onları selamlamak üzere bekleyen meraklı bir kalabalık vardı. İki taraf da birbirlerine duydukları merakla yanıyordu elbette, ama John Faa uzun hayatı boyunca nezaketi ve sabrı çok iyi öğrenmişti ve bu tuhaf halkın batı Çingenlerinin Efendisi'nden yalnızca zarafet ve dostluk görecekleri konusunda kararlıydı.</p>

  <p>Böylece, o sıcak güneş altında ayakta bekleyip ihtiyar <i>zalif</i> Sattamax'ın -Mary'nin elinden geldiğince tercüme ettiği- hoş geldin konuşmasını dinledi. John Faa konuşmaya karşılık verdi, anayurdunun Bataklıklarından ve su yollarından selam getirdiğini söyledi.</p>

  <p>Bataklıklardan köye doğru ilerlerken, <i>mulefa</i> Farder Coram'ın ne kadar zor yürüdüğünü gördü ve hemen onu taşımayı önerdi. Farder Coram minnetle kabul etti ve toplanma yerine bu şekilde vardıklarında Will ile Lyra onları karşılamaya geldi.</p>

  <p>Lyra bu sevgili insanları görmeyeli sanki bir çağ geçmişti! En son, çocukları Hamhumlardan kurtarmaya giderken, Arktik karları içinde görüşmüşlerdi. Neredeyse utanıyordu ve el sıkışmak için elini kararsızca uzattı. Ama John Faa ona sıkı sıkı sarıldı ve iki yanağından öptü. Farder Coram da aynısını yaptı, ona uzun uzun baktıktan sonra sıkıca göğsüne bastırdı.</p>

  <p>"Çok büyümüş John," dedi Farder Coram. "Kuzey diyarlarına götürdüğümüz o küçük kızı hatırlıyor musun? Ona bir de şimdi bak. Lyra, tatlım, bir meleğin diline sahip olsaydım bile, seni gördüğüme ne kadar sevindiğimi anlatamazdım sana." Ama incinmiş görünüyor, diye düşündü, öylesine kırılgan ve bitkin görünüyor. Ve Will'in yanından ayrılmadığı, düz siyah kaşlı oğlanın onun her an nerede olduğunu bildiği ve fazla uzaklaşmasına asla fırsat vermediği ne Farder Coram'ın ne de John Faa'nın gözünden kaçtı.</p>

  <p>Yaşlı adamlar Will'i saygıyla selamladılar, çünkü Serafina Pekkala onlara Will'in yaptıklarını biraz anlatmıştı. Will ise Lord Faa'nın varlığının muazzam gücüne, nezaketle yumuşayan gücüne hayran oldu ve büyüdüğünde böyle davranmanın harika olacağını düşündü. John Faa bir sığınak, güçlü bir barınaktı.</p>

  <p>"Dr. Malone," dedi John Faa, "temiz su almamız gerekiyor. Bir de, dostlarınız ne tür yiyecekler satmaya razı olursa, onları. Dahası, adamlarımız uzun süredir gemide ve zaman zaman da savaştık. Kıyıya çıkıp bu toprakların havasını solumaları, ailelerine yaptıkları yolculuk hakkında anlatacak bir şeyler görmeleri bir nimet olurdu."</p>

  <p>"Lord Faa," dedi Mary, "<i>mulefa</i>, ihtiyaç duyduğunuz her şeyi sağlayacağını söylememi istedi. Bu akşam gelip yemeklerini paylaşırsanız şeref duyacaklar."</p>

  <p>"Zevkle kabul ederiz," dedi John Faa.</p>

  <p>Böylece, üç dünyanın halkları o akşam birlikte oturup ekmek, et, meyve ve şarap paylaştılar. Çingenler ev sahiplerine kendi dünyalarının dört köşesinden armağanlar sundular: jenniver çömlekleri, mors dişinden oymalar, Türkistan’dan ipek halılar, İsveç madenlerinden gümüş kaplar, Kore’den mineli tabaklar.</p>

  <p><i>Mulefa</i> onları sevinçle aldı ve karşılığında kendi zanaatlarının eseri olan nesneler sundu: kadim düğüm ağacından nadir kaplar, en iyi sicim ve halatlarından yumaklar ve kangallar, lake kaplı çanaklar, Bataklık'ta yaşayan Çingenlerin bile benzerini hiç görmediği kadar sağlam ve hafif balık ağları.</p>

  <p>Ziyafeti paylaştıktan sonra kaptan ev sahiplerine teşekkür edip gereken erzakı ve suyu gemiye taşıyan mürettebata göz kulak olmaya gitti, çünkü sabah olur olmaz yelken açmayı planlıyorlardı. Onlar bunu yaparken, ihtiyar <i>zalif</i> konuklarına şöyle dedi:</p>

  <p><i>Her şeyin üzerine büyük bir değişim çöktü. Ve bunun simgesi olarak, bize büyük bir sorumluluk bahşedildi. Bunun ne anlama geldiğini size göstermek istiyoruz.</i></p>

  <p>Böylece, John Faa, Farder Coram, Mary ve Serafina onlarla birlikte ölüler diyarına açılan pencerenin olduğu yere gittiler. Pencereden hâlâ sonsuz bir hayalet kalabalığı çıkıyordu. <i>Mulefa</i> pencerenin çevresine bir koruluk ekiyordu, çünkü orası onlar için kutsal bir yerdi artık. Onu sonsuza dek koruyacaklardı, o bir sevinç kaynağıydı.</p>

  <p>"Eh, bu tam bir esrar," dedi Farder Coram, "ve bunu görecek kadar uzun yaşadığım için memnunum. Ölümün karanlığına gitmek hepimizin korktuğu bir şey. Ne dersek diyelim, ondan korkuyoruz. Ama oraya inenlerimiz için bir çıkış yolu olması yüreğimi hafifletiyor."</p>

  <p>"Haklısın Coram," dedi John Faa. "Pek çok insanın öldüğünü gördüm. Epey adamı karanlığa bizzat gönderdim, ama her seferinde, savaşın öfkesi içinde oldu bu. Karanlıkta bir süre geçirdikten sonra yine böyle tatlı topraklara çıkacağımızı bilmek, eh, insanın dileyebileceği en büyük umut."</p>

  <p>"Bu konuda Lyra ile konuşmalıyız," dedi Farder Coram "ve nasıl olduğunu, ne anlama geldiğini öğrenmeliyiz."</p>

  <p>Atal ile diğer <i>mulefa</i>ya veda etmek Mary'ye çok zor geldi. Gemiye binmeden önce ona bir armağan verdiler: biraz tekerlek ağacı yağı konmuş lake bir şişe ve en kıymetli olarak da, küçük bir torba dolusu tohum.</p>

  <p>S<i>enin dünyanda yetişmeyebilir.</i> dedi Atal, <i>ama yetişmese bile, yağın olacak. Bizi unutma Mary.</i></p>

  <p><i>Asla.</i> dedi Mary. <i>Asla. Cadılar kadar uzun yaşasam ve her şeyi unutsam bile, seni ve halkının iyiliğini asla unutmayacağım Atal.</i></p>

  <p>Böylece eve dönüş yolculuğu başladı. Rüzgar hafifti, denizler sakindi ve o kar beyazı büyük kanatların ışıltısını birden çok kez görseler de, kuşlar ihtiyatlı davranıp onlardan uzak durdular. Will ve Lyra her anlarını birlikte geçiriyordu. İki haftalık yolculuk onlar için göz açıp kapayana dek geçti.</p>

  <p>Xaphania Serafina Pekkala'ya, tüm pencereler kapandığı zaman, dünyaların birbirlerine göre doğru konuma geri döneceğini söylemişti. Lyra'nın Oxford'u ile Will'inki yine üst üste binecekti. Tıpkı iki film tabakasındaki imgeler gibi birleşene kadar birbirlerine yanaşacaklardı, ama asla birbirlerine gerçekten dokunamayacaklardı.</p>

  <p>Ama o anda birbirlerinden çok uzaktaydılar -Lyra'nın Oxford'tan Cittâgazze'ye aldığı yol kadar uzak. Will'in Oxford'u buracıkta, yalnızca bir bıçak kesiği ötedeydi. Vardıkları zaman akşam çökmüştü. Çapa suya çarptığında, akşam güneşi yeşil tepelerin, kiremit çatıların, o ufalanmaya yüz tutmuş zarif yalı boyunun, Will ile Lyra'nın karşılaştığı küçük kafenin üzerine sıcak sıcak yayılmıştı. Kaptan teleskopuyla uzun uzun aranmış, ama yaşam izi bulamamıştı, ama John Faa, ne olur ne olmaz diye, yanına yarım düzine silahlı adam almaya karar verdi. Ayaklarına dolanmazlardı, ama gerekirse yanlarında olurdu.</p>

  <p>Son kez birlikte yemek yediler ve karanlığın çökmesini izlediler. Will kaptana ve subaylarına, John Faa ile Farder Coram'a veda etti. Yolculuk boyunca onların farkında değilmiş gibi davranmıştı ve onlar Will'i, Will'in onları gördüğünden daha açık seçik görmüştü: Genç, ama çok güçlü ve son derece üzgün birini görmüşlerdi.</p>

  <p>Sonunda, Will, Lyra, cinler, Mary ve Serafina Pekkala boş şehirde yola koyuldular. Şehir gerçekten boştu; tek ayak sesleri, yegane gölgeler onlarınkiydi. Lyra ve Will ayrılacakları yere doğru el ele önden yürüyorlar, kadınlar biraz geriden gelerek, iki kız kardeş gibi sohbet ediyorlardı.</p>

  <p>"Lyra benim Oxford'uma küçük bir ziyarette bulunmak istiyor," dedi Mary. "Aklında bir şey var. Sonra hemen geri dönecek."</p>

  <p>"Sen ne yapacaksın Mary?"</p>

  <p>"Ben mi? Will'le gideceğim elbette. Bu gece daireme -yani evime gideceğiz. Yarın ise gidip annesinin nerede olduğunu öğreneceğiz, onun iyileşmesi için ne yapabileceğimize bakacağız. Benim dünyamda bir sürü kanun ve kural var Serafina. Yetkilileri tatmin etmek, bin ayrı soruya yanıt vermek gerek. Yasal konularda, sosyal hizmetler, barınma gibi işlerde ona yardım edeceğim ve onun annesine yoğunlaşmasına izin vereceğim. O güçlü bir çocuk... Ama ben ona yardım edeceğim. Dahası, benim ona ihtiyacım var. Artık bir işim yok, bankada fazla param da yok, polis peşime düşmüşse şaşırmam... Dünyamda, bütün bunlardan konuşabileceğim tek kişi o olacak."</p>

  <p>Sessiz sokaklarda yürüdüler, kapısı karanlığa açılan kare bir kulenin yanından, kaldırımda masaları olan küçük bir kafenin önünden geçtiler ve ortasına palmiye ağaçları dizilmiş geniş bir bulvara çıktılar.</p>

  <p>"Ben buradan geldim," dedi Mary.</p>

  <p>Will'in Oxford'taki sessiz banliyö yolunda gördüğü ilk pencere buraya açılıyordu. Pencerenin Oxford tarafı polis tarafından korunuyordu -ya da, Mary onları kandırıp geçtiğinde öyleydi. Will'in oraya uzandığını ve ellerini havada beceriyle oynattığını gördü. Pencere yok oldu.</p>

  <p>"Bir daha baktıklarında şaşıracaklar," dedi Mary.</p>

  <p>Lyra, Serafina ile birlikte geri dönmeden önce Mary'nin Oxford'una gitmeyi ve Will'e bir şey göstermeyi planlıyordu. Pencere açarken dikkatli olmaları gerekiyordu elbette. Böylece, çocuklar önde, kadınlar arkada Cittâgazze'nin ay ışığıyla aydınlanmış sokaklarından geçtiler. Sağda ağaçlarla dolu geniş, zarif bir arazi yükselerek, ay ışığı altında pudra şekeri gibi parlayan, klasik verandalı büyük bir eve uzanıyordu.</p>

  <p>"Bana cinimin şeklini söylediğinde," dedi Mary, "zamanımız olsaydı, onu nasıl göreceğimi bana öğretebileceğim belirtmiştin... keşke buna zaman bulabilseydik."</p>

  <p>"Eh, zamanımız var," dedi Serafina, "sohbet edip durmuyor muyuz? Sana biraz cadı irfanı öğrettim. Benim dünyamdaki eski âdetler bunu yasaklıyor. Ama sen kendi dünyana dönüyorsun ve eski âdetler değişiyor. Ben de senden çok şey öğrendim. Öyleyse dinle beni: Bilgisayarında Gölgelerle konuşurken, belli bir zihinsel durumda oluyordun, değil mi?”</p>

  <p>"Evet... tıpkı Lyra aletiyometreyi kullanırken olduğu gibi. Demek istediğin, bunu denersem?.."</p>

  <p>"Bu tek başına yeterli değil, aynı zamanda olağan görme yetini kullanmalısın. Şimdi bir dene."</p>

  <p>Mary'nin dünyasında bir tür resim vardı: İlk bakışta gelişigüzel renkli noktalardan oluşmuş görünüyordu, ama ona belli bir şekilde baktığınızda, sanki resim üç boyutlu oluyordu, kâğıdın önünde, biraz önce orada olmayan bir ağaç, bir yüz ya da şaşırtıcı ölçüde gerçek bir başka şey görüyordunuz.</p>

  <p>Serafina'nın Mary'ye öğrettiği şey de buna benziyordu. Normal şekilde görürken, aynı anda transa benzeyen bir ruh haline giriyor, adeta açık bir düş görmeye başlıyor ve o durumda Gölgeleri görebiliyordu. Ama bu sefer, noktaların arasında üç boyutlu bir resim görmek için nasıl aynı anda iki ayrı yöne bakılması gerekiyorsa, onun da hem gündelik görüşü hem transı bir arada yakalaması gerekiyordu. Tıpkı nokta resimlerde olduğu gibi, aniden gördü.</p>

  <p>"Ah!" diye bağırdı ve düşmemek için Serafina'nın koluna tutundu, çünkü ağaçlık parkı çeviren demir çitin üzerinde bir kuş oturuyordu: parlak siyah, kırmızı bacaklı, kıvrık sarı gagalı bir kuş, bir Alp kargası, tıpkı Serafina'nın tarif ettiği gibi. Kuş -bir erkek- az ötedeydi, eğleniyormuş gibi başını hafifçe yana eğmiş, Mary'yi izliyordu.</p>

  <p>Ama Mary o kadar şaşırmıştı ki, konsantrasyonunu yitirdi ve kuş kayboldu.</p>

  <p>"Bir kez yaptığına göre, bir dahaki sefer daha kolay olacak," dedi Serafina. "Kendi dünyandayken, aynı şekilde diğer insanların cinlerini de görmeyi öğreneceksin. Ama sana öğrettiğim gibi öğretmezsen, onlar senin ve Will'in cinlerini göremeyecek."</p>

  <p>"Evet... Ah, bu olağanüstü. Evet!"</p>

  <p>Mary düşündü: Lyra kendi çiniyle konuştu, değil mi?</p>

  <p>Bu kuşu gördüğü gibi, işitebilir miydi? Beklentiyle ışıldayarak yürümeye devam etti.</p>

  <p>İleride, Will bir pencere açıyordu. O ve Lyra kadınları bekledi, sonra pencereyi kapadılar.</p>

  <p>"Nerede olduğumuzu biliyor musun?" dedi Will.</p>

  <p>Mary çevresine bakındı. Şimdi bulundukları, Mary'nin dünyasındaki yol sessizdi ve kenarına ağaçlar dizilmişti.</p>

  <p>Süs çalıları ile dolu bahçeleriyle, büyük Victoria dönemi tarzı evler vardı.</p>

  <p>"Kuzey Oxford'ta bir yerde," dedi Mary. "Aslında, dairemden pek uzak değil, ama tam olarak hangi yol olduğunu bilmiyorum."</p>

  <p>"Ben Botanik Bahçesi'ne gitmek istiyorum," dedi Lyra.</p>

  <p>"Tamam. Sanırım on beş dakikalık yürüyüş mesafesinde. Bu taraftan..."</p>

  <p>Mary çifte görmeyi yine denedi. Bu sefer daha kolay geldi. İşte, karga oradaydı, kendi dünyasında kaldırımın üzerine sarkan bir dala tünemişti. Mary ne olacağını görmek için elini uzattı ve karga duraksamadan eline sıçradı. Mary hafif ağırlığı, parmağını kavrayan pençelerin sıkışını hissetti ve nazikçe kargayı omzuna koydu. Karga, hayatı boyunca oradaymış gibi yerleşti.</p>

  <p>Eh, oradaydı, diye düşündü Mary ve yürümeye devam etti.</p>

  <p>High Street’te fazla trafik yoktu. Magdalen Koleji’nin karşısındaki basamaklardan inip Botanik Bahçesi’nin bahçe kapısına yöneldiklerinde tamamen yalnızdılar. Süslü bahçe kapısının içinde taş oturaklar vardı. Mary ile Serafina orada beklerken Will ile Lyra demir çitin üzerine tırmanıp bahçeye girdiler. Cinleri parmaklıkların arasından geçip bahçede, önden süzüldü.</p>

  <p>"Bu taraftan," dedi Lyra, Will'in elini çekiştirerek.</p>

  <p>Onu geniş bir ağacın altındaki çeşmeli havuzun yanından geçirdi. Sonra sola dönüp, bitki tarlalarının arasından dev, çok gövdeli çam ağacına yöneldi. Üzerinde bir kapı bulunan devasa bir taş duvar vardı. Bahçenin ilerisinde ağaçlar daha genç ve daha düzensizdi. Lyra Will'i bahçenin neredeyse sonuna götürüyordu. Küçük bir köprüden geçip alçak dallı ve geniş bir ağacın altındaki tahta sıraya vardılar.</p>

  <p>"Evet!" dedi. "Ben de böyle olacağını ummuştum. İşte burada, tıpatıp aynı... Will, benim Oxford'umda, ne zaman yalnız kalmak istesem, Pan ve ben buraya gelip, bu sıranın üzerine otururduk. Düşündüm ki, eğer sen -belki yalnızca senede bir kez- bir saatliğine falan, aynı zamanda burada olursak, birbirimize yakınmışız gibi yapabiliriz -çünkü gerçekten yakın oluruz. Sen burada oturursun, ben de benim dünyamda burada..."</p>

  <p>"Evet," dedi Will, "yaşadığımız süre boyunca buraya geleceğim. Dünyamda nerede olursam olayım, buraya döneceğim..."</p>

  <p>"Yazortası Günü," dedi Lyra. "Öğlen. Yaşadığım süre boyunca. Yaşadığım süre boyunca..."</p>

  <p>Will göremiyordu, ama Lyra'nın sıcak gözyaşlarının akmasına izin vererek ona sıkı sıkı sarıldı.</p>

  <p>"Ve eğer biz -daha sonra..." diye fısıldadı Lyra titreyerek, "eğer hoşlandığımız biriyle karşılaşıp evlenirsek, onlara iyi davranmalıyız, devamlı karşılaştırma yapmamalıyız, onlarla değil birbirimizle evlendiğimizi dilememeliyiz... Ama senede bir kez, yalnızca bir saatliğine, sırf bir arada olmak için buraya gelmeye devam etmeliyiz..."</p>

  <p>Birbirlerine sıkı sıkı sarıldılar. Dakikalar geçti; yakında, ırmağın üzerindeki bir su kuşu kıpırdanarak öttü; zaman zaman Magdalen Köprüsü'nden araba geçiyordu.</p>

  <p>Sonunda ayrıldılar.</p>

  <p>"İşte böyle," dedi Lyra usulca.</p>

  <p>O anda, onunla ilgili her şey yumuşaktı; daha sonra, Will'in en sevdiği anılarından biri bu oldu -loşluğun yumuşattığı gergin zarafeti, son derece yumuşak gözleri, elleri ve özellikle de dudakları. Onu tekrar tekrar öptü, her öpücük sonuncusuna daha da yaklaşıyordu.</p>

  <p>Aşkla ağırlaşmış, yumuşamış halde kapıya geri yürüdüler. Mary ve Serafina bekliyordu.</p>

  <p>"Lyra..." dedi Will ve Lyra, "Will," diye yanıt verdi.</p>

  <p>Will Cittâgazze’ye bir pencere açtı. Büyük evi çeviren ağaçlığın derinliklerinde, ormanın yakınındaydılar. Son kez pencereden geçtiler ve sessiz şehre, ay ışığı altında parlayan kiremit çatılara, onların üzerinde yükselen kuleye, dingin denizde bekleyen aydınlık gemiye baktılar.</p>

  <p>Will Serafina'ya döndü ve sesinin titremesini önlemeye çalışarak konuştu. "Yaz evinde bizi kurtardığın ve başka her şey için teşekkür ederim Serafina Pekkala. Lütfen, yaşadığı sürece Lyra'ya iyi bak. Benim onu sevdiğim kadar kimse sevilmemiştir."</p>

  <p>Yanıt olarak, cadı kraliçesi onu iki yanağından öptü.</p>

  <p>Lyra Mary'ye bir şeyler fısıldıyordu. Sonra onlar da kucaklaştılar ve son pencereden ilk önce Mary, sonra Will geçip Botanik Bahçesi'ndeki ağaçların gölgesine kendi dünyalarına döndüler.</p>

  <p>İşte şimdi neşeli olmak lazım, diye düşündü Will, becerebildiğince kuvvetle, ama pençelerini yüzüne geçirmek, gırtlağım paralamak isteyen savaşkan bir kurdu kollarında kıpırtısız tutmaya çalışmaktan farksızdı. Yine de elinden geleni yaptı ve bunun gerektirdiği çabayı kimsenin görmediğini düşündü.</p>

  <p>Lyra'nın da aynı şeyi yaptığını, gülümsemesindeki gerginliğin bunun işareti olduğunu biliyordu.</p>

  <p>Lyra yine de gülümsüyordu.</p>

  <p>Son öpücükleri telaşlı ve beceriksizce oldu, elmacık kemikleri çarpıştı, Lyra'nin gözyaşı Will'in yüzüne bulaştı. İki cin de öpüşerek veda ettiler. Pantaiaimon eşikten aşıp Lyra'nın kollarına sıçradı. Sonra Will pencereyi kapadı. İşi bittiğinde Lyra gitmişti.</p>

  <p>"Şimdi..." dedi olağan davranmaya çalışarak, ama aynı zamanda Mary'ye sırtını dönmek zorunda kalarak, "bıçağı kırmalıyım."</p>

  <p>Her zamanki şekilde havada arandı ve bir boşluk buldu, sonra daha önce olan şeyi hatırlamaya çalıştı. Mağarada bir pencere açmak üzereydi ve Mrs. Coulter aniden, anlaşılmaz bir biçimde, ona annesini hatırlatmıştı. Will, bıçağın kesemediği bir şeyle karşılaştığı için kırıldığını düşünüyordu. O şey, annesine duyduğu sevgiydi.</p>

  <p>Bu yüzden, şimdi de bunu denedi, annesinin yüzünü son gördüğü haliyle hatırlamaya çalıştı, Mrs. Cooper'ın küçük holündeki korkulu, şaşkın halini.</p>

  <p>Ama işe yaramadı. Bıçak havayı kolaylıkla kesti ve şiddetli bir yağmur fırtınasının olduğu bir dünyaya pencere açıldı: Büyük damlalar bu yana geçerek ikisini birden şaşırttı. Will pencereyi çabucak kapadı ve bir an şaşkınlık içinde durdu.</p>

  <p>Cini onun ne yapması gerektiğini biliyordu. Basitçe, "Lyra," dedi.</p>

  <p>Elbette. Will başını salladı. Bıçağı sağ elinde tutarak, sol elini Lyra'nın gözyaşının değdiği yere bastırdı.</p>

  <p>Bu sefer, bıçak sert bir çatırtıyla kırıldı ve çeliği paramparça olarak yere düştü, bir başka evrendeki yağmurla ıslanmış taşların üzerinde ışıldadı.</p>

  <p>Will diz çöküp parçaları dikkatle topladı. Kirjava, kedi gözleri sayesinde, hepsini bulmasına yardım etti.</p>

  <p>Mary sırt çantasını omuzladı.</p>

  <p>"Eh,” dedi, "şimdi beni dinle Will. Sen ve ben pek az konuştuk... Yani, hâlâ yabancı sayılırız. Ama Serafina Pekkala ve ben birbirimize bir söz verdik. Biraz önce Lyra'ya da bir söz verdim. Başka söz vermiş olmasaydım bile, aynı konuda sana bir söz verirdim. Eğer izin verirsen, yaşamlarımızın geri kalanı boyunca dostun olurum. İkimiz de yalnızız ve sanırım ikimiz de bir tür... Demek istediğim, bu konuda konuşabileceğimiz, birbirimizden başka kimsemiz yok... hem, ikimiz de cinlerimizle yaşamaya alıştık... Ve ikimizin de başı dertte ve eğer bu bize ortak bir nokta vermiyorsa, ne verir bilmiyorum."</p>

  <p>"Başın dertte mi?” dedi Will ona bakarak. Kadının açık, dost canlısı ve akıllı yüzü bakışlarına karşılık verdi.</p>

  <p>"Şey, ayrılmadan önce laboratuvarda bazı eşyaları kırdım, sahte kimlik kartı yaptım ve... Başa çıkamayacağımız bir şey değil. Senin sorunun... onunla da başa çıkarız. Anneni bulur, doğru düzgün tedavi olmasını sağlarız. Ve yaşayacak bir yere ihtiyacın olursa, eh, benimle yaşamaya bir şey demezsen ve ayarlayabilirsek, onların yuva dediği yere gitmen gerekmez. Demek istediğim, bir hikâye bulup, ona bağlı kalmamız gerekecek, ama bunu yapabiliriz, değil mi?"</p>

  <p>Mary dostuydu. Will'in bir dostu vardı. Bu doğruydu. Bu hiç aklına gelmemişti.</p>

  <p>"Evet!" dedi.</p>

  <p>"Eh, yapalım o zaman. Dairem yaklaşık sekiz yüz metre uzakta. Her şeyden çok istediğim şey ne, biliyor musun? Bir fincan çay. Hadi gel, gidip çaydanlığı ocağa koyalım."</p>

  <p>Lyra, Will'in elinin onun dünyasını sonsuza dek kapamasını izlediği andan üç hafta sonra, kendini bir kez daha Jordan Koleji'nde, Mrs. Coulter’ın sihrine kapıldığı yemek masasında oturur buldu.</p>

  <p>Bu seferki daha küçük bir gruptu: yalnızca Lyra, Başkan ve kadın kolejlerinden biri olan Aziz Sophia'nın müdürü olan, Bayan Hannah Relf. Bayan Hannah ilk yemeğe de katılmıştı ve Lyra onu şimdi, burada gördüğüne şaşırmışsa da, nazikçe selamladı ve yanlış hatırladığını anladı: Çünkü Bayan Hannah, hatırladığı sönük ve gösterişsiz kişiden çok daha akıllı, çok daha ilginç ve nazikti.</p>

  <p>Lyra yokken bir sürü şey olmuştu -Jordan Koleji'nde, İngiltere'de, tüm dünyada. Kilise'nin gücü çok artmış ve pek çok zalim kanun geçmiş gibi görünüyordu, ama güç arttığı gibi çabucak azalmıştı: Majisteryum'daki ayaklanmalar fanatikleri devirmiş, başa daha özgürlükçü hizipleri getirmişti. Genel Adak Meclisi dağılmıştı; Yüksek Disiplin Divanı karman çormandı ve başsız kalmıştı.</p>

  <p>Ve Oxford Kolejleri, kısa ve çalkantılı bir aradan sonra, sakin ilimsel ve törensel düzenine geri dönüyordu. Bazı şeyler gitmişti: Başkan'ın kıymetli gümüş koleksiyonu yağmalanmıştı; bazı kolej hizmetkârları ortadan kaybolmuştu. Ama Başkan'ın uşağı Cousins hâlâ yerli yerindeydi ve Lyra adamın düşmanlığına meydan okumaya hazırlanarak gelmişti, çünkü hatırlayabildiği en eski zamanlardan beri adamla düşmandılar. Cousins onu sıcak bir tavırla karşıladığı, elini iki eline alarak sıktığı zaman hayrete kapıldı: Sesindeki sevecenlik miydi? Eh, adam gerçekten değişmişti.</p>

  <p>Yemek sırasında Başkan ve Bayan Hannah Lyra’nin yokluğunda olanlardan bahsettiler ve Lyra dehşet, üzüntü ve hayretle dinledi. Kahve için Başkan'ın oturma odasına çekildiklerinde Başkan konuştu:</p>

  <p>"Şimdi, Lyra, senden pek az haber aldık. Ama pek çok şey gördüğünü biliyorum. Tecrübelerini bize biraz anlatabilecek misin?"</p>

  <p>"Evet," dedi Lyra. "Ama hepsini birden değil. Bir kısmını anlamıyorum ve bazıları hâlâ ürpermeme, ağlamama sebep oluyor. Ama anlatabildiğim kadarını anlatacağım, söz veriyorum. Yalnız, sizin de bir söz vermenizi istiyorum. "</p>

  <p>Başkan, kucağında marmoset maymunu cini ile oturan kır saçlı bayana baktı ve aralarında bir eğlenti hissi geçti.</p>

  <p>"Nedir o?" dedi Bayan Hannah.</p>

  <p>"Bana inanacağınıza söz vermelisiniz," dedi Lyra ciddiyetle. "Her zaman gerçeği söylemediğimi biliyorum. Bazı yerlerde, yalnızca yalan söyleyerek ve hikâye uydurarak hayatta kalabilirdim. Yani, böyle biri olduğumu biliyorum, sizin bildiğinizi de biliyorum, ama benim gerçek hikâyem o kadar önemli ki, yalnızca yarısına inanacaksanız anlatmaya değmez. Bu yüzden, siz inanacağınıza söz veriyorsanız, ben de gerçeği anlatacağıma söz veriyorum."</p>

  <p>"Eh, ben söz veriyorum," dedi Bayan Hannah. Başkan da, "Ben de," diye ekledi.</p>

  <p>"Ama en çok neyi dilediğimi biliyor musunuz," dedi Lyra, "neredeyse her şeyden çok dilediğim şeyi? Aletiyometreyi okuma yeteneğimi kaybetmemiş olmayı diliyorum. Ah, çok tuhaftı Başkan, en başta nasıl geldiği ve sonra öylesine gidivermesi! Bir gün çok iyi biliyordum -simgelerin anlamları arasında ileri geri gezinebiliyordum, bir basamaktan diğerine tırmanıp bütün bağlantıları yapabiliyordum- sanki..." Gülümsedi ve devam etti,</p>

  <p>"Eh, ağaçlardaki maymunlar gibiydim, o kadar hızlıydım. Sonra aniden hiçbir şey kalmadı. Hiçbir şey anlamlı gelmez oldu. Çapanın umut, kafatasının ölüm anlamına geldiği gibi temel anlamlar dışında hiçbir şey hatırlayamıyordum. Binlerce anlam... Gidiverdi."</p>

  <p>"Ama onlar gitmedi Lyra,” dedi Bayan Hannah. "Bodley Kütüphanesi'nde hâlâ kitaplar var. Onlarla çalışma olanağın hâlâ var."</p>

  <p>Bayan Hannah şöminenin yanındaki iki koltuktan birinde, Başkan'ın karşısında oturuyordu ve Lyra aralarındaki divandaydı. Başkan'ın sandalyesinin yanındaki lambadan başka ışık kaynağı yoktu, ama iki yaşlı insanın yüzlerini açık seçik görmesine yetecek kadar ışık vardı.</p>

  <p>Ve Lyra kendini Bayan Hannah’nın yüzünü incelerken buldu. İyilik dolu, diye düşündü Lyra, zeki ve bilge, ama aletiyometreyi okuyamadığı gibi, onu da okuyamıyordu.</p>

  <p>"Pekala," diye devam etti Başkan. "Artık geleceğini düşünmeliyiz Lyra."</p>

  <p>Adamın sözleri Lyra'yı ürpertti. Kendini toparladı ve dik oturdu.</p>

  <p>"Uzakta olduğum süre boyunca," dedi Lyra, "bunu hiç düşünmedim. Tek düşündüğüm, içinde bulunduğum andı. Ve şimdi... Şey, yaşayacak koca bir ömrüm olduğunu aniden kavramak, ama... ama onunla ne yapacağıma dair en ufak fikre sahip olmamak, aletiyometreye sahip olup, onu okumayı bilmemekten farksız. Sanırım çalışmak zorundayım, ama ne konuda, bilmiyorum. Muhtemelen annemle babam zengin, ama iddiaya girerim benim için para biriktirmek hiç akıllarına gelmemiştir. Hem, bütün paralarını öyle ya da böyle harcayıp bitirdiklerini düşünüyorum, yani, malvarlıkları üzerinde hak iddia edebilsem bile, para kalmamıştır. Bilmiyorum, Başkan. Jordan'a geri döndüm, çünkü eskiden burası yuvamdı ve gidecek başka yerim yoktu. Sanırım Kral Iorek Byrnison Svalbard'da yaşamama izin verir. Serafina Pekkala da cadı klanında yaşamama izin verebilir. Ama ben ne ayıyım ne de cadı, bu yüzden, ne kadar sevsem de, onlara uyum sağlayamam. Belki Çingenler beni kabul eder... Ama gerçekten de, ne yapacağını artık bilmiyorum. Gerçekten şaşkınım."</p>

  <p>İki yetişkin ona baktı: Lyra'nın gözleri her zamankinden de parlaktı, farkında olmadan Will'den öğrendiği bir tavırla çenesini kaldırmıştı. Şaşkın olmaya ek olarak, meydan okur görünüyor, diye düşündü Bayan Hannah ve bunun için ona hayranlık duydu. Başkan başka bir şey gördü -çocuğun bilinçsiz zarafetinin kaybolmuş olduğunu, büyümekte olan vücudu içinde ne kadar hantal olduğunu gördü. Ama bu kızı çok seviyordu ve çok yakında güzel bir yetişkin olacağını bilmek onu hem gururlandırıyor hem de şaşırtıyordu.</p>

  <p>"Bu kolej ayakta olduğu sürece yuvan burası Lyra," dedi. "Ona ihtiyaç duyduğun sürece. Paraya gelince -baban tüm ihtiyaçlarını karşılayacak bir bağışta bulundu ve paranı yönetmek için beni görevlendirdi. Yani, bu konuda endişelenmen gerekmez."</p>

  <p>Aslında, Lord Asriel öyle bir şey yapmamıştı, ama Jordan Koleji zengindi ve Başkan'ın, son çalkantılardan sonra bile, kendi parası vardı.</p>

  <p>"Hayır," diye devam etti, "ben eğitimini düşünüyordum. Hâlâ çok gençsin ve şimdiye kadarki eğitimin... Şey, dürüst olmak gerekirse, senden en az hangi alimlerin korktuğuna bağlıydı," dedi, ama gülümsüyordu. "Gelişigüzel bir eğitimdi. Şimdi öyle görünüyor ki, yeteneklerin zamanla seni bizim hiç öngöremediğimiz bir yöne götürebilir. Ama aletiyometreyi çalışma konun yaparsan ve önceden sezgilerinle yaptığın şeyi bilinçli olarak yapmayı öğrenmek istersen..."</p>

  <p>"Evet," dedi Lyra kararlılıkla.</p>

  <p>"... kendini iyi dostum Bayan Hannah'nın ellerine bırakmaktan daha iyi bir yol seçemezsin. Onun bu konudaki bilgisinin eşi benzeri yoktur."</p>

  <p>"Bir öneride bulunayım,” dedi bayan, "hemen yanıt vermen gerekmiyor. Bir süre düşün. Benim kolejim Jordan kadar eski değil. Her durumda, sen öğrenci olamayacak kadar küçüksün, ama birkaç sene önce Oxford'un kuzeyinde büyük bir ev aldık ve orada bir yatılı okul kurmaya karar verdik. Gelip Müdire Hanım'la tanışmanı ve orada öğrenci olmayı isteyip istemediğine karar vermeni öneriyorum. Anlamalısın, bir an önce öğrenmen gereken bir şey de Lyra, yaşıtın kızların arkadaşlığı. Küçükken birbirimizden öğrendiğimiz şeyler vardır ve Jordan’ın bunların hepsini sana sağlayabileceğini sanmıyorum. Müdire Hanım akıllı, enerji dolu, hayal gücü kuvvetli, iyi bir genç kadındır. Onu bulduğumuz için şanslıyız. Onunla konuşabilirsin. Fikir hoşuna giderse oraya gelirsin ve nasıl Jordan senin yuvansa, Aziz Sophia da okulun olur. Ve aletiyometre üzerinde sistemli bir biçimde çalışmak istersen, sen ve ben özel dersler için bir araya gelebiliriz. Ama henüz zamanımız var hayatım, bol bol zamanımız var. Hemen yanıt verme. Sen hazır olana kadar bekle."</p>

  <p>"Teşekkür ederim,” dedi Lyra, "teşekkür ederim Bayan Hannah, öyle yapacağım."</p>

  <p>Başkan Lyra’ya kendi bahçe kapısının anahtarını vermişti, böylece Lyra dilediği gibi gelip gidebilecekti. O gecenin ilerleyen saatlerinde, tam da kapıcı kulübesini kilitlerken, Lyra ve Pantalaimon dışarı çıktı ve gece yarısını vuran çanları dinleyerek karanlık sokaklarda yürüdüler.</p>

  <p>Botanik Bahçesi’ne vardıklarında, Pan bir fareyi duvara doğru kovalayarak çimenlerin üzerinde koştu ve sonra onu bırakıp yakındaki dev çam ağacına tırmandı.</p>

  <p>Onun ta uzaklarda, daldan dala atlamasını izlemek çok güzeldi, ama biri bakarken yapmamaya dikkat etmeleri gerekirdi. Acıyla edinilmiş, ayrılabilme becerileri sır olarak kalmalıydı. Eskiden olsa, Lyra sokaktaki tüm arkadaşlarına zevkle gösteriş yapar, onların gözlerinin korkuyla faltaşı gibi açılmasını sağlardı, ama Will ona sessizliğin ve gizliliğin değerini öğretmişti.</p>

  <p>Sıranın üzerine oturdu ve Pan'ın yanına gelmesini bekledi. Pan onu şaşırtmaktan hoşlanıyordu, ama Lyra genelde daha o yanına gelmeden onu görmeyi başarıyordu. Pan’ın gölgeli biçimi ırmak kıyısında süzülüyordu. Diğer yöne baktı ve onu görmüyormuş gibi yaptı, sonra, sıranın üzerine sıçradığında aniden yakaladı onu. "Neredeyse başarıyordum," dedi Pan.</p>

  <p>"Bundan daha iyisini yapman gerek. Kapıdan buraya gelişini duydum."</p>

  <p>Pan sıranın arkasına oturdu ve pençelerini Lyra'nın omzuna dayadı.</p>

  <p>"Kadına ne diyeceğiz?" dedi.</p>

  <p>"Evet diyeceğiz," diye yanıt verdi Lyra. "En azından, bu Müdire Hanımla tanışmak konusunda. Okula gitmek konusunda değil."</p>

  <p>"Ama gideceğiz, değil mi?"</p>

  <p>"Evet," dedi Lyra, "muhtemelen."</p>

  <p>"İyi olabilir."</p>

  <p>Lyra diğer öğrencileri merak etti. Ondan daha akıllı, daha görgülü olabilirlerdi. Yaşıtı kızlar için önemli olan konularda çok daha bilgili olacakları kesindi. Ve Lyra onlara kendi bildiklerinin yüzde birini bile anlatamayacaktı. Onu aptal ve cahil sanacaklardı.</p>

  <p>"Sence Bayan Hannah gerçekten de aletiyometreyi okuyabiliyor mudur?" dedi Pantalaimon.</p>

  <p>"Kitapların yardımıyla okuyabildiğinden eminim. Acaba kaç kitap vardır? İddiaya girerim hepsini öğrenebiliriz ve onlarsız da yapabiliriz. Her yere bir yığın kitap taşımak zorunda kaldığımızı düşünebiliyor musun Pan?"</p>

  <p>"Ne?"</p>

  <p>"Bizden uzak dururken, Will'in ciniyle neler yaptığınızı bana anlatacak mısın?"</p>

  <p>"Bir gün," dedi Pan. "O da bir gün Will’e anlatacak. Zamanının geldiğini bileceğimiz konusunda anlaştık, ama o zamana kadar ikimiz de anlatmayacağız."</p>

  <p>"Tamam," dedi Lyra uysallıkla.</p>

  <p>O Pantalaimon’a her şeyi anlatmıştı, ama Lyra onu bu şekilde terk ettikten sonra, onun bazı sırlar saklaması sorun değildi.</p>

  <p>Will'le ortak bir şeyleri daha olduğunu düşünmek de rahatlatıcıydı. Hayatında, onu düşünmediği bir anın gelip gelmeyeceğini merak etti: onunla kafasının içinde konuşmadığı, birlikte geçirdikleri her saniyeyi tekrar tekrar yaşamadığı, sesini, ellerini ve aşkını özlemediği bir an. Birini bu kadar çok sevmenin nasıl bir şey olacağını hiç düşlememişti. Maceraları arasında, onu şaşırtan onca şey içinde, en çok hayrete düşüren bu olmuştu. Yüreğinde bıraktığı hassaslığın, asla yok olmayacak bir yara gibi olduğunu düşündü, ama sonsuza dek onun üzerine titreyecekti.</p>

  <p>Pan sıraya indi ve Lyra'nın kucağına kıvrıldı. Karanlıkta, Lyra, cini ve sırları, birlikte güvendeydiler. Bu uyu yan şehirde bir yerde, ona aletiyometreyi okumayı gösterecek kitaplar, ona öğretecek iyi, eğitimli bir kadın ve ondan çok daha fazla şey bilen, okuldaki kızlar vardı.</p>

  <p>Henüz bilmiyorlar, diye düşündü Lyra, ama onlar benim arkadaşlarım olacaklar.</p>

  <p>Pantalaimon mırıldandı: "Will'in söylediği şu şey..."</p>

  <p>"Ne zaman?"</p>

  <p>"Kumsalda, sen aletiyometreyi denemeden hemen önce. Başka yer olmadığını söylemişti. Babasının sana söylediği şey. Ama başka bir şey daha söylemişti."</p>

  <p>"Hatırlıyorum. Krallığın, semavi krallığın sona erdiğini, tamamen bittiğini kastetmişti. O, bu dünyada ki bu yaşamdan daha önemliymiş gibi yaşamamalıyız, çünkü her zaman, en önemli yer o anda olduğumuz yerdir."</p>

  <p>"Bir şey inşa etmemiz gerektiğini söyledi...”</p>

  <p>"İşte bu yüzden tüm ömrümüze ihtiyacımız var Pan. Will ve Kirjava ile giderdik, değil mi?"</p>

  <p>"Evet. Elbette! Onlar da bizimle gelirdi. Ama..."</p>

  <p>"Ama o zaman onu inşa edemezdik. İlk önce kendini düşünen kimse bunu yapamaz. Neşeli, nazik, meraklı, cesur ve sabırlı olmak gibi zor özellikler edinmeliyiz. Hepimiz kendi dünyalarımızda çalışmalı, düşünmeli, zahmet çekmeliyiz. İşte o zaman inşa edebiliriz..."</p>

  <p>Elleri Pan'ın parlak kürkünde duruyordu. Bahçede bir yerde bir bülbül ötüyordu. Hafif bir esinti Lyra'nın saçlarına dokundu, yukarıdaki yaprakları dalgalandırdı. Şehirdeki onca farklı çan ayrı ayrı çınlıyordu: Bu tiz, bu pes, bazıları yakından, diğerleri uzaktan, biri çatlak ve aksi, diğeri ciddi ve gür, ve bazıları diğerlerinden daha geç ifade etse de, ayrı ayrı seslerle, saatin kaç olduğu konusunda hepsi hemfikirdi. Lyra ile Will'in öpüşerek veda ettikleri diğer Oxford'da da çanlar çınlıyor, bir bülbül şakıyor, hafif bir esinti Botanik Bahçesi'ndeki yaprakları sallıyor olmalıydı.</p>

  <p>"O zaman ne?" dedi cini uykulu uykulu. "Neyi inşa edeceğiz?"</p>

  <p>"Semavi cumhuriyeti," dedi Lyra.</p>
</body>
</html>
