<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1 class="sigil_not_in_toc" style="text-align: right;"><b>22</b></h1>

  <h1 id="sigil_toc_id_22" style="text-align: right;"><b>Fısıldayanlar</b></h1>

  <div class="blok">
    <p class="girdisiz">Vallombrosa'nın çaylarına saçılmış güz yaprakları gibi yoğun<br class="1" />
    Etrüsk gölgelerinin yüksekte kemerlenip üzerine kapandığı yerde...</p>

    <p class="ortala">•John Milton•</p>
  </div>

  <p>Will'in yaptığı ilk şey Lyra'yı oturtmak ve küçük kanyosunu merhemi kabını çıkarıp kafasındaki yaraya bakmak oldu. Bütün baş yaralanmalarında olduğu gibi, yara fena kanıyordu, ama derin değildi. Will gömleğinin kenarından bir şerit yırttı ve yarayı sildi, üzerine biraz merhem sürdü ve yarayı açan pençenin ne kadar pis olduğunu düşünmemeye çalıştı.</p>

  <p>Lyra'nın bakışları donuktu ve kül gibi solmuştu.</p>

  <p>"Lyra! Lyra!" dedi Will onu nazikçe sarsarak. "Hadi gel, harekete geçmemiz gerek."</p>

  <p>Lyra ürperdi ve uzun, titrek bir nefes çekti. Will'e odaklanan gözleri çılgın bir ümitsizlikle doluydu.</p>

  <p>"Will -artık yapamıyorum- yapamıyorum! Yalan söyleyemiyorum! Çok kolay olduğunu düşündüm -ama işe yaramadı- elimden gelen tek şey bu ve işe yaramıyor!"</p>

  <p>"Elinden gelen tek şey bu değil. Aletiyometreyi okuyabiliyorsun, değil mi? Hadi, nerede olduğumuza bakalım. Roger'ı arayalım."</p>

  <p>Lyra'nın kalkmasına yardım etti ve hayaletlerin bulunduğu diyara ilk defa bakındılar.</p>

  <p>Kendilerini, sislerin içinde çok uzaklara giden büyük bir ovada buldular. Görmelerini sağlayan ışık, her yerde eşit görünen, kaynağı belirsiz donuk bir aydınlıktı, bu yüzden gerçek gölgeler yoktu, gerçek ışık yoktu ve her şey aynı sönük renge sahipti.</p>

  <p>Bu devasa mekânda yetişkinler ve çocuklar vardı -hepsi hayaletti- o kadar kalabalıklardı ki, Lyra sayılarını tahmin edemiyordu. En azından, çoğu ayakta duruyordu, ama bazıları oturuyor, bazıları huzursuzluk içinde yatıyor ya da uyuyordu. Hiçbiri ortalıklarda dolanmıyor, koşup oynamıyordu, ama çoğu yeni gelenlere bakmak için iri gözlerinde korkulu bir merakla döndü.</p>

  <p>"Hayaletler," diye fısıldadı Lyra. "Hepsi burada işte, şimdiye dek ölen herkes..."</p>

  <p>Kuşkusuz Pantalaimon yanında olmadığı için, Will'in koluna yapıştı ve buna Will de memnun oldu. Gallivespianlar ileriye uçtular. Will onların küçük, parlak şekillerinin hayaletlerin başlarının üzerinde süzüldüğünü, hayaletlerin başlarını kaldırıp onları hayretle izlediğini görebiliyordu, ama sessizlik muazzam ve boğucuydu, gri ışık Will’in içini korkuyla dolduruyordu. Yanındaki Lyra'nın sıcak varlığı hayatı hatırlatan tek şeydi.</p>

  <p>Arkalarında, duvarın dışında, harpilerin çığlıkları kıyı boyunca hâlâ yankılanıyordu. Hayalet insanların bazıları endişeyle başlarını kaldırıyorlardı, ama Will ile Lyra'ya bakanlar daha fazlaydı. Sonra hep birden onlara yaklaşmaya başladılar. Lyra geriledi. Onlarla dilediği gibi yüzleşecek güçten yoksundu henüz. İlk Will konuşmak zorunda kaldı.</p>

  <p>"Dilimizi biliyor musunuz?" dedi. "Konuşabiliyor musunuz?"</p>

  <p>Korkmuş, titriyor, acı çekiyor olmalarına rağmen Will ve Lyra tüm ölü kitlesinden daha fazla otoriteye sahipti.</p>

  <p>Bu zavallı hayaletlerin kendilerine ait pek az güçleri vardı. Will'in sesini, ölülerin hatırlayabildiği kadarıyla orada yankılanan ilk berrak sesi duyunca, çoğu yanıt vermeye heveslenerek öne çıktı.</p>

  <p>Ama yalnızca fısıldayabiliyorlardı. Tek çıkarabildikleri hafif, sönük ve yumuşak bir nefesten farksız bir sesti.</p>

  <p>Ve çaresizlik içinde itişerek yaklaşırlarken, Gallivespianlar aşağıya uçup önlerinde ileri geri hareket ederek fazla yanaşmalarına engel oldular. Hayalet çocuklar tutkulu bir özlemle başlarını kaldırıp baktılar ve Lyra nedenini hemen anladı: Yusufçukların cin olduğunu sanmışlardı.</p>

  <p>Tüm yürekleriyle, kendi cinlerine bir kez daha sarılabilmeyi diliyorlardı.</p>

  <p>"Ah, onlar cin değil," diye patladı merhametle, "kendi cinim burada olsa, hepiniz ona dokunabilir, onu okşayabilirdiniz, gerçekten..."</p>

  <p>Ellerini çocuklara uzattı. Yetişkin hayaletler korku ve huzursuzluk içinde geri durdular, ama çocukların hepsi Lyra'ya yaklaştı. Sisten daha katı değillerdi zavallıcıklar ve Lyra'nın elleri, tıpkı Will’inkilere olduğu gibi, içlerinden geçiyordu. Hafif, cansız varlıklar olarak onların çevresine doluştular, iki yolcunun damarlarında akan kanları ve güçlü atan yürekleriyle ısındılar. Hem Will hem de Lyra, bedenlerinin içinden geçen ve orada ısınan hayaletlerin soğuk, narin dokunuşlarını tekrar tekrar hissetti. İki çocuk kendilerinin de yavaş yavaş ölmeye başladığını hissetti. Verebilecekleri can ve sıcaklık sonsuz değildi ve şimdiden çok üşümüşlerdi. Öne çıkmak için itişip kakışan sonsuz kalabalık bitecekmiş gibi görünmüyordu.</p>

  <p>Lyra onları durdurmak için yalvarmak zorunda kaldı sonunda.</p>

  <p>Ellerini kaldırdı. "Lütfen -keşke hepinize dokunabilseydik, ama biz buraya birini aramak için geldik. Bana onun nerede olduğunu ve onu nasıl bulabileceğimizi söylemelisiniz. Alı, Will,” dedi başını onunkine yaklaştırarak, "keşke ne yapacağımı bilseydim!”</p>

  <p>Lyra'nın alnındaki kan hayaletleri büyülemişti. Loşlukta çobanpüskülü çalısının meyveleri gibi parlıyordu.</p>

  <p>Çoğu, diri bir yaşama temas etme arzusuyla, yaraya sürtündü. Yaşarken dokuz on yaşlarında olması gereken bir hayalet kız çekinerek ona uzanıp dokunmaya çalıştı, sonra korkuyla geriledi. Ama Lyra, "Korkma,” dedi. "Buraya seni incitmek için gelmedik. Yapabiliyorsan, bizimle konuş!"</p>

  <p>Hayalet kız konuştu, ama zayıf ve sönük sesi bir fısıltıdan yüksek değildi.</p>

  <p>"Bunu harpiler mi yaptı? Seni incitmeye mi çalıştılar?"</p>

  <p>"Evet," dedi Lyra, "ama yapabildikleri bu kadarsa, beni endişelendirmiyorlar."</p>

  <p>"Ah, değil -ah, daha kötüsünü yapıyorlar..."</p>

  <p>"Ne? Ne yapıyorlar?"</p>

  <p>Ama ona anlatmaya gönülsüzlerdi. Başlarını iki yana sallayıp sustular. Sonunda bir oğlan konuştu: "Yüzlerce senedir burada olanlar için o kadar kötü değil, çünkü onca zamandan sonra yoruluyorsun, seni o kadar korkutamıyorlar ..."</p>

  <p>"En çok yeni gelenlerle konuşmayı seviyorlar," dedi ilk kız. "Yalnız... Ah, nefret ediyorum. Onlar... sana anlatamam. "</p>

  <p>Sesleri düşen kuru yapraklardan daha yüksek değildi.</p>

  <p>Ve yalnızca çocuklar konuşuyordu. Görünüşe göre yetişkinlerin hepsi öylesine eski bir uyuşukluğa gömülmüşlerdi ki, bir daha asla kıpırdamayabilir, konuşmayabilirlerdi.</p>

  <p>"Dinleyin," dedi Lyra, "lütfen dinleyin. Ben ve arkadaşlarım buraya geldik, çünkü Roger adlı bir çocuğu bulmamız gerek. Buraya geleli çok olmadı, yalnızca birkaç hafta, bu yüzden çok kişiyle tanışmış olamaz, ama nerede olduğunu biliyorsanız..."</p>

  <p>Ama daha konuşurken, yaşlanana kadar burada kalabileceklerini, her yeri arayabileceklerini, her yüze bakabileceklerini ve buna rağmen Ölülerin yalnızca çok küçük bir kısmını görmüş olabileceklerini anlamıştı. Omuzlarının üstüne ümitsizliğin çöktüğünü hissetti, harpiden de ağır bir biçimde tünemişti oraya.</p>

  <p>Yine de dişlerini sıktı ve çenesini kaldırmaya çalıştı. Buraya kadar geldik, diye düşündü, en azından bir kısmını başardık.</p>

  <p>İlk hayalet kız o küçük, perişan fısıltıyla bir şeyler söylüyordu.</p>

  <p>"Onu neden mi bulmak istiyoruz?" dedi Will. "Şey, Lyra onunla konuşmak istiyor. Ama benim de bulmak istediğim biri var. Babam John Parry'yi bulmak istiyorum. O da buralarda bir yerde ve dünyaya geri dönmeden önce onunla konuşmak istiyorum. Bu yüzden, elinizden geliyorsa Roger ile John Parry'ye, gelip Lyra ve Will ile konuşmaları gerektiği mesajını iletebilir misiniz? Onlara söyleyin..."</p>

  <p>Ama aniden tüm hayaletler, hatta yetişkinler bile, dönüp kaçtılar, ani bir rüzgara kapılmış kuru yapraklar gibi dağıldılar. Bir dakika sonra çocukların çevresi boşalmıştı ve sonra bunun nedenini işittiler: Yukarıdaki havadan çığlıklar, feryatlar, haykırışlar geliyordu. Sonra, çürük kokuları ve çırpınan kanatlar eşliğinde harpiler tepelerine çöküp bet sesleriyle haykırdılar, sataştılar, alay ettiler, keh keh güldüler, dalga geçtiler.</p>

  <p>Lyra hemen kulaklarını tıkayıp yere çöktü. Will bıçağı kavrayarak onun üzerine eğildi. Tialys ile Salmakia’nın onlara doğru süzüldüğünü görebiliyordu, ama hâlâ biraz uzaktaydılar, bu yüzden, dönen, dalan harpileri izlemek için bir iki dakika bulabildi. İnsan yüzlerinin, böcek yiyormuş gibi havada kapandıklarını gördü, bağırdıkları sözleri duydu -alaylı sözler, pis sözler, hepsi annesi hakkında, yüreğini sarsan sözler; ama zihninin bir parçası bunlara karşı oldukça soğuk ve uzaktı; düşünüyor, hesaplıyor, gözlem yapıyordu. Hiçbiri bıçağa yaklaşmak istemiyordu.</p>

  <p>Ne olacağını görmek için ayağa kalktı. İçlerinden biri -İsimsiz'in kendisi olabilirdi- zorlu bir dönüş yaparak yoldan kaçmak zorunda kaldı, çünkü Will'in başının hemen üzerinden süzülme niyetiyle iyice yaklaşmıştı. Ağır kanatlarını hantal hantal çırptı ve dönüşü ancak başarabildi. Will bıçağıyla uzanıp harpinin başını uçurabilirdi.</p>

  <p>O zamana dek Gallivespianlar varmıştı. İkisi de saldırmak üzereydi, ama Will seslendi: "Tialys! Buraya gel! Salmakia, elime gel!"</p>

  <p>Omuzlarına kondukları zaman, "İzleyin," dedi. "Ne yaptıklarını görün. Yalnızca gelip bağırıyorlar. Sanırım Lyra'ya yanlışlıkla çarptı. Bize dokunmak istediklerini sanmıyorum. Onları görmezden gelebiliriz."</p>

  <p>Lyra iri iri açılmış gözlerle yukarı baktı. Yaratıklar Will'in başının çevresinde, bazen en fazla otuz santim ötede uçuşuyor, ama son anda hep kenara ya da yukarı dönüyorlardı. Will iki casusun savaşmaya hevesli olduklarını sezebiliyordu. Yusufçukların kanatları, ölümcül binicileri ile birlikte havaya fırlama arzusuyla titriyordu ama kendilerini tuttular: Will'in haklı olduğunu görebiliyorlardı</p>

  <p>Bu, hayaletleri de etkiledi: Will'in korkmadan, zarar almadan ayakta durduğunu gördükleri zaman yolcuların yanına dönmeye başladılar. Harpileri ihtiyatla izliyorlardı, ama her şeye rağmen, sıcak etin ve kanın, güçlü yürek atışlarının çekiciliğine direnmek imkânsızdı.</p>

  <p>Lyra da ayağa kalkarak Will'e katıldı. Yarası yine açılmıştı ve yanağına taze kan akıyordu, ama kanı eliyle sildi.</p>

  <p>"Will," dedi. "Buraya birlikte geldiğimiz için çok memnunum..."</p>

  <p>Will onun sesinde bir tını işitti ve yüzünde bir ifade gördü. Tanıdığı ve her şeyden çok sevdiği bir ses ve ifadeydi: Lyra'nın aklından cüretkar bir düşünce geçtiği, ama henüz açıklamaya hazır olmadığı anlamına geliyordu.</p>

  <p>Will ne demek istediğini anladığını ifade etmek için başını salladı.</p>

  <p>"Bu taraftan -bizimle gelin- onları buluruz!" dedi hayalet kız.</p>

  <p>İkisi de tuhaf şeyler hissetti. Sanki hayalet eller içlerine uzanıyor, takip etmelerini sağlamak için kaburgalarını çekiştiriyordu.</p>

  <p>Böylece, o engin ve ıssız ovada yola çıktılar. Harpiler gittikçe yükselerek tepelerinde halkalar çiziyor, haykırıyor, haykırıyorlardı. Ama mesafelerini korudular ve Gallivespianlar da yukarıda uçarak nöbet tuttular.</p>

  <p>Yürürlerken hayaletler onlarla konuştu.</p>

  <p>"Affedersiniz," dedi bir hayalet kız, "ama cinleriniz nerede? Sorduğum için affedin. Ama..."</p>

  <p>Lyra terk edilmiş sevgili Pantalaimon'un her an farkındaydı. Konuşmayı güç buluyordu, bu yüzden onun yerine Will yanıt verdi.</p>

  <p>"Cinlerimizi dışarıda bıraktık," dedi, "orada güvendeler. Dönüşte alacağız onları. Senin cinin var mıydı?"</p>

  <p>"Evet," dedi hayalet, "adı Sandling'di... ah, onu nasıl da seviyordum..."</p>

  <p>"Değişimi durmuş muydu?" dedi Lyra.</p>

  <p>"Hayır, henüz durmamıştı. Kuş olacağını düşünürdü, ama ben olmayacağını umardım, çünkü geceleyin yatakta kürklü olması hoşuma gidiyordu. Ama kuş olarak geçirdiği zamanlar gittikçe artıyordu. Senin cininin adı ne?"</p>

  <p>Lyra söyledi. Hayaletler yine hevesle yanaştılar. Hepsi cinleri hakkında konuşmak istiyordu.</p>

  <p>"Benimkinin adı Matapan’dı...”</p>

  <p>"Saklambaç oynardık ve o bukalemun biçimine bürünürdü ve onu hiç göremezdim, çok iyi bir..."</p>

  <p>"Bir seferinde gözüm yaralandı, göremiyordum, beni eve kadar o götürdü..."</p>

  <p>"Değişiminin durmasını hiç istemiyordu, ama ben büyümek istiyordum. Sık sık tartışırdık..."</p>

  <p>"Elimde kıvrılıp uyurdu..."</p>

  <p>"Hâlâ orada, başka yerdeler mi? Onları yine görecek miyiz?"</p>

  <p>"Hayır. Öldüğünüz zaman cininiz mum alevi gibi sönüyor. Nasıl olduğunu gördüm. Ama Castor'ımı görmedim -ona veda edemedim..."</p>

  <p>"Hiçbir yerde olamazlar! Bir yerde olmaları gerek! Cinim hâlâ orada bir yerde, biliyorum!"</p>

  <p>İtişip kakışan hayaletler canlanmış, heveslenmişlerdi. Gözleri parlıyordu ve yolculardan can ödünç almış gibi, yanakları kızarmıştı.</p>

  <p>"Burada benim dünyamdan biri var mı?" dedi Will.</p>

  <p>"Bizim cinlerimiz yoktu.”</p>

  <p>Kendi yaşlarında zayıf bir hayalet oğlan başını salladı ve Will ona döndü.</p>

  <p>"Ah, evet," dedi oğlan. "Cinin ne olduğunu anlamadık, ama onsuz olmanın nasıl bir his olduğunu biliyoruz. Burada, her tür dünyadan insan var."</p>

  <p>"Ben kendi ölümümü tanıyorum," dedi bir kız. "Büyürken onu hep biliyordum. Cinlerden bahsettiğini duyunca, onların bizim ölümlerimiz gibi olduklarını sandım. Şimdi onu özlüyorum. Onu bir daha göremeyeceğim. Bana son söylediği, İşim bitti, oldu. Sonra gitti ve bir daha dönmedi. O yanımdayken, her zaman güvenebileceğim biri olduğunu hissederdim, nereye gideceğimizi, ne yapacağımızı bilen biri. Ama o artık yanımda değil. Artık ne olacağını bilemiyorum."</p>

  <p>"Hiçbir şey olmayacak!" dedi bir başkası. "Hiçbir şey, asla!"</p>

  <p>"Sen ne bilirsin," dedi bir diğeri. " Onlar geldiler, değil mi? Bunun olacağını kimse bilmiyordu."</p>

  <p>Will ile Lyra'yı kastediyordu.</p>

  <p>"Bu ilk defa oluyor," dedi bir hayalet çocuk. "Belki artık her şey değişir."</p>

  <p>"Elinizden gelse, ne yapardınız?" dedi Lyra.</p>

  <p>"Dünyaya dönerdik!"</p>

  <p>"Yalnızca bir kez görebilecek olsanız bile, yine de bunu yapmak ister miydiniz?"</p>

  <p>"Evet! Evet! Evet!"</p>

  <p>"Şey, neyse, benim Roger' ı bulmam gerek," dedi Lyra bulduğu yeni fikirle yanıp tutuşarak, ama bunu ilk önce Will öğrenecekti.</p>

  <p>Sonsuz ovanın zemininde, sayısız hayalet arasında ağır, engin bir hareketlenme vardı. Çocuklar göremiyordu, ama yukarıda uçan Tialys ve Salmakia küçük solgun şekillerin muazzam bir kuş ya da geyik sürüsü gibi hareket etmelerini izledi. Hareketlenmenin ortasında hayalet olmayan iki çocuk vardı. Düzenli bir biçimde ilerliyorlardı, başı çekmiyorlardı, takip de etmiyorlardı, ama bir şekilde hareketi, tüm ölüleri kapsayan bir amaca odaklıyorlardı.</p>

  <p>Düşünceleri bineklerinden de hızlı hareket eden casuslar bakıştılar ve yusufçukları kurumuş, büzülmüş bir dala yan yana kondurdular.</p>

  <p>"Bizim cinlerimiz var mı Tialys?” dedi leydi.</p>

  <p>"O kayığa bindiğimizden beri, yüreğim, henüz çarparken sökülmüş ve kıyıya fırlatılmış gibi geliyor,” dedi Tialys. ”Ama aslında sökülmedi, hâlâ göğsümde atıyor Demek ki, küçük kızın cininin yanında bana ait bir şey kaldı. Senin için de öyle Salmakia, çünkü yüzün düşmüş ellerin solgun ve gergin. Evet, ne biçimde olduklarını bilmiyorum, ama bizim de cinlerimiz var. Belki yalnızca Lyra'nın dünyasındaki insanlar cinleri olduğunu biliyor. Belki bu yüzden isyanı başlatan onlardan biriydi."</p>

  <p>Yusufçuğun sırtından kayıp indi, onu sağlamca bağladı ve sonra mıknatıslı yankı cihazını çıkardı. Ama daha yeni dokunmuştu ki, durdu.</p>

  <p>"Yanıt yok," dedi ciddi bir tavırla.</p>

  <p>"Demek her şeyin ötesindeyiz, öyle mi?"</p>

  <p>"Yardım alamayacağımız bir yerde olduğumuz kesin. Eh, ölüler diyarına geleceğimizi biliyorduk."</p>

  <p>"Oğlan kızla birlikte dünyanın sonuna kadar gider."</p>

  <p>"Oğlanın bıçağı geri dönüş yolunu açabilecek mi sence?"</p>

  <p>"Eminim açabileceğini düşünüyordur. Ama ah, Tialys, bilmiyorum."</p>

  <p>"Daha çok küçük. Şey, ikisi de küçük. Bilirsin, kız bu işten canlı olarak kurtulamazsa, baştan çıktığında doğru seçimi yapıp yapmayacağı sorusu geçersiz olacak. Artık fark etmeyecek."</p>

  <p>"Sence çoktan seçmiş olabilir mi? Cinini kıyıda bırakmayı seçerek? Yapması gereken seçim bu muydu?"</p>

  <p>Şövalye ölüler diyarının zemininde ağır ağır hareket eden ve Lyra Gümüşdil'in oluşturduğu o parlak, canlı kıvılcımın çevresinde sürüklenen milyonlarca hayalete baktı. Kızın loş havadaki en açık renk olan saçlarını ve yanındaki sağlam, güçlü oğlanın kara saçlı başını zar zor seçebiliyordu.</p>

  <p>"Hayır," dedi Tialys, "henüz değil. Her ne ise, o daha olmadı."</p>

  <p>"O zaman onu sağ salim o ana ulaştırmalıyız."</p>

  <p>"İkisini birden. Artık birbirlerine bağlılar."</p>

  <p>Leydi Salmakia örümcek ağından dizginleri silkeledi ve yusufçuğu daldan fırlayıp canlı çocuklara doğru hızla uçtu. Şövalye de peşinden gitti.</p>

  <p>Ama onların yanında durmadılar. İyi olduklarını görecek kadar yaklaştıktan sonra, uçmaya devam ettiler, çünkü hem yusufçukları huzursuzdu hem de bu kasvetli yerin ne kadar geniş olduğunu görmek istiyorlardı.</p>

  <p>Lyra onların başının üzerinden geçtiğini gördü ve hâlâ uçan, güzellikle parlayan bir şeyler olduğu için rahatladı. Sonra, aklına gelen fikri daha fazla saklayamayacağını hissederek Will'e döndü, ama fısıldaması gerekti. Dudaklarını onun kulağına yanaştırdı ve Will Lyra'nın ılık bir fısıltıyla şunları söylediğini duydu "dünyaya bir yol açar, hepsini serbest bırakırız!"</p>

  <p>Will döndü ve samimi bir şekilde gülümsedi. Lyra o kadar sıcak ve mutluydu ki, içinde bir şeyin teklediğini, duraksadığını hissetti. En azından, öyle bir his vermişti, ama Pantalaimon olmadığından, bunun ne anlama geldiğini kendi kendine soramıyordu. Belki de kalbi yeni bir şekilde atmıştı. Kendi kendine, düzgün yürümesini ve havai hissetmeyi bırakmasını söyledi büyük bir şaşkınlık içinde.</p>

  <p>Böylece yollarına devam ettiler. Roger fısıltısı onlardan çok daha hızlı ilerliyordu. 'Roger. Lyra geldi. Roger. Lyra burada...' fısıltıları, vücuttaki bir hücreden diğerine geçen elektrik mesajı gibi, bir hayaletten sonrakine aktarılıyordu.</p>

  <p>Yorulmak bilmez yusufçuklarının sırtında yukarıda dolanan ve uçarken çevrelerine bakman Tialys ile Salmakia sonunda yeni bir hareket gördüler. Biraz uzakta, küçük bir girdap belirmiş gibiydi. Süzülerek azaldıklarında, ilk kez görmezden gelindiklerini fark ettiler, çünkü tüm hayaletler daha ilginç bir şeye odaklanmışlardı. Sessiz fısıltılarla, heyecanlı heyecanlı konuşuyor, bir şey gösteriyor, birini ilerlemeye teşvik ediyorlardı.</p>

  <p>Salmakia alçaldı, ama konamadı: Kalabalık inanılmaz yoğundu ve inmeye çalışsa bile, hiçbirinin elleri ya da omuzları onu taşımazdı. Dürüst, mutsuz bir yüzü olan, ona anlatılanlarla sersemlemiş, kafası karışmış küçük bir hayalet oğlan gördü ve seslendi:</p>

  <p>"Roger? Sen Roger mısın?"</p>

  <p>Çocuk şaşkın şaşkın yukarı bakıp endişeyle başını salladı.</p>

  <p>Salmakia yoldaşının yanına uçtu ve birlikte Lyra'ya döndüler. Yol uzundu ve yön bulmak zordu, ama kalabalığın hareketlerini izleyerek sonunda onu buldular.</p>

  <p>"Orada," dedi Tialys ve seslendi: "Lyra! Lyra! Arkadaşın geldi!"</p>

  <p>Lyra başını kaldırdı ve yusufçuğun konması için elini uzattı. Büyük böcek hemen indi, kırmızı-sarı renkleri minelenmiş gibi parlıyordu ve gergin, incecik kanatları hâlâ iki yanda açıktı. Lyra onları göz hizasına getirirken Tialys dengesini bozmamaya çalıştı.</p>

  <p>"Nerede?" dedi Lyra nefes nefese. "Uzakta mı?"</p>

  <p>"Bir saatlik yürüyüş mesafesi kadar uzakta," dedi şövalye. "Ama geldiğini biliyor. Diğerleri ona söyledi ve o olduğundan eminiz. Yürümeye devam et, yakında onu bulacaksın."</p>

  <p>Tialys Will'in kendini dik durmaya, biraz daha enerji bulmaya zorladığını gördü. Lyra canlanmıştı, Gallivespianlara sorular yağdırdı: Roger nasıl görünüyordu? Onlarla konuşmuş muydu? Mutlu görünüyor muydu? Diğer çocuklar neler olduğunun farkında mıydı ve yardım ediyorlar mıydı, yoksa yalnızca yolu mu tıkıyorlardı?</p>

  <p>Vesaire, vesaire. Tialys her şeye dürüstçe ve sabırla yanıt vermeye çalıştı. Yaşayan kız, ölüme götürdüğü oğlana adım adım yaklaşıyordu.</p>
</body>
</html>
