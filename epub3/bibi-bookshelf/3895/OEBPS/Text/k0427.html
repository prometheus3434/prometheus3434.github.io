<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1 class="sigil_not_in_toc" style="text-align: right;"><b>26</b></h1>

  <h1 id="sigil_toc_id_26" style="text-align: right;"><b>Uçurum</b></h1>

  <div class="blok">
    <p class="girdisiz">Güneş karanlığı terk edip daha taze bir sabah buldu.<br class="1" />
    Berrak ve bulutsuz gecede bayram ediyor güzelim ay...</p>

    <p class="ortala">•William Blake•</p>
  </div>

  <p>Karanlıktı, etrafı saran siyahlık Lyra'nın gözlerine öyle baskı yapıyordu ki, üstlerindeki binlerce tonluk kayalığın ağırlığını hissedebiliyordu neredeyse. Sahip oldukları tek ışık, Leydi Salmakia’nın yusufçuğunun parlak kuyruğundan geliyordu ve bu bile soluyordu. Zavallı böcekler ölüler dünyasında yiyecek bulamamışlardı ve şövalyenin yusufçuğu kısa süre önce ölmüştü.</p>

  <p>Tialys Will'in omzunda otururken, Lyra leydinin yusufçuğunu elinde tutuyordu. Leydi titreyen yaratığı okşuyor, ona fısıldıyordu. Onu ilk önce kendi bisküvisinin kırıntılarıyla, sonra kendi kanıyla beslemeye başlamıştı.</p>

  <p>Lyra onu bunu yaparken görse kendi kanını önerirdi, çünkü onda daha çok vardı. Ama tüm dikkatini ayaklarını güvenle yere basmaya ve yukarıdan sarkan kaya çıkıntılarından kaçınmaya vermişti.</p>

  <p>İsimsiz harpi onları, ölüler dünyasındaki, başka bir dünyaya pencere açabilecekleri en yakın noktaya gittiğini söylediği bir mağaralar dizisine yönlendirmişti. Peşlerinden sonu olmayan bir hayalet ordusu geliyordu. En öndekiler arkadakileri cesaretlendirirken, en cesurları en yüreksizleri teşvik ederken, yaşlılar gençlere umut verirken, tünel fısıltılarla doluyordu.</p>

  <p>"Daha çok var mı İsimsiz?" dedi Lyra sessizce. "Çünkü bu zavallı yusufçuk ölüyor. O öldüğünde ışığı da sönecek." Harpi durup döndü:</p>

  <p>"Takip edin. Göremiyorsanız, dinleyin. Duyamıyorsanız, hissedin.”</p>

  <p>Loşlukta yaratığın haşin gözleri parlıyordu. Lyra başını salladı. "Evet, öyle yapacağım. Ama eskisi kadar güçlü değilim. Cesur da değilim, en azından fazla değil. Lütfen durma. Seni takip edeceğim -hepimiz edeceğiz. Lütfen yoluna devam et İsimsiz."</p>

  <p>Harpi önüne dönüp ilerlemeye devam etti. Yusufçuğun parıltısı her geçen dakika daha da soluyordu. Yakında tamamen söneceğini biliyordu Lyra.</p>

  <p>İlerlemeye çalışırken, yakında bir ses duydu, çok tanıdık bir sesti.</p>

  <p>"Lyra…Lyra, çocuğum…"</p>

  <p>Lyra sevinçle döndü.</p>

  <p>"Mr. Scoresby! Sizi gördüğüme çok sevindim. Sizsiniz, zar zor da olsa görebiliyorum -ah, keşke size dokunabilseydim!"</p>

  <p>Hafif, solgun ışıkta Texaslı balon pilotunun ince bedenini ve alaylı gülümsemesini görebiliyordu. Lyra'nın eli kendiliğinden uzandı, ama boşuna.</p>

  <p>"Ben de hayatım. Ama beni dinle -orada sorun çıkarmak için uğraşıyorlar ve hedefleri sensin- nasıl diye sorma. Bıçağı olan oğlan bu mu?"</p>

  <p>Will, Lyra'nın eski dostunu görme hevesiyle ona bakıyordu. Ama sonra gözleri Lee'yi geçip yanındaki hayalete dikildi. Lyra onun kim olduğunu hemen anladı ve Will'in yetişkin olmuş haline benzeyen hayalete şaştı. Aynı çıkık çene, aynı başını kaldırma tarzı.</p>

  <p>Will'in nutku tutulmuştu, ama babası konuştu:</p>

  <p>"Dinle -bu konuda konuşacak zaman yok- tam olarak söylediğim gibi yap. Bıçağı şimdi çıkar ve Lyra'nın saçından bir buklenin kesildiği yeri bul."</p>

  <p>Sesi telaşlıydı. Will neden diye sorarak zaman harcamadı. Gözleri dehşetle irileşmiş olan Lyra bir eliyle yusufçuğu kaldırdı ve diğeriyle saçlarını yokladı.</p>

  <p>"Hayır," dedi Will, "elini çek. Göremiyorum."</p>

  <p>Hafif parıltıda görebiliyordu: Sol şakağının hemen üzerinde, geri kalanlardan daha kısa saçlar vardı.</p>

  <p>"Bunu kim yaptı?" dedi Lyra. "Ve..."</p>

  <p>"Şşş," dedi Will. Babasının hayaletine sordu: "Ne yapmalıyım?"</p>

  <p>"Kısa saçları kafa derisi hizasından kes. Dikkatle, bütün saç tellerini topla. Bir tanesini bile gözden kaçırma. Sonra bir başka dünyaya pencere aç -hangisi olsa olur- ve saçları oraya atıp pencereyi kapa. Hemen yap.”</p>

  <p>Harpi izliyordu; arkadaki hayaletler yanaşıyorlardı Lyra loşlukta onların solgun yüzlerini görebiliyordu. Korkan, şaşıran Lyra dudağını ısırarak dururken Will yusufçuğun sönük ışığında yüzünü bıçağın ucuna yaklaştırarak babasının söylediklerini yaptı. Bir başka dünyanın kayalıklarında küçük, boş bir yer açıp altın rengi tüm kısa saçları oraya koydu ve oyduğu kayayı yerine yerleştirdikten sonra pencereyi kapadı.</p>

  <p>Sonra yer sarsılmaya başladı. Çok derinlerden bir yerden homurtu ve sürtünme sesleri geldi. Sanki yeryüzünün merkezi engin bir değirmen çarkı gibi dönmeye başlamıştı. Tünelin tavanından küçük taş parçaları düşüyordu. Bir yandaki yer aniden sarsıldı. Will Lyra'nın kolunu yakaladı ve ayaklarının altındaki taşlar sarsılır ve kayarken birbirlerine tutundular. Gevşek taş parçaları yuvarlana yuvarlana akarken bacaklarına ve ayaklarına çarptı.</p>

  <p>İki çocuk, Gallivespianlara siper olarak çömeldiler ve başlarını kollarıyla korudular. Sonra, korkunç bir kayma hissiyle, sol tarafa doğru sürüklendiklerini hissettiler. Birbirlerine sıkı sıkı tutundular. Öyle sarsılmışlardı ki, bağıracak nefesleri bile kalmamıştı. Kulakları onlarla birlikte yuvarlanarak düşen binlerce ton kayanın kükremesiyle doluyordu.</p>

  <p>Sonunda hareket durdu, ama çevrelerinde küçük taşlar yuvarlanmaya devam ediyor, biraz önce orada olmayan bir yamaçtan aşağı düşüyorlardı. Lyra Will'in sol koluna yaslanmıştı. Will sağ eliyle bıçağı yokladı: Hâlâ orada, kemerindeydi.</p>

  <p>"Tialys? Salmakia?" dedi Will titrek bir sesle.</p>

  <p>"İkimiz de buradayız, ikimiz de hayattayız," dedi şövalyenin sesi kulağının dibinden.</p>

  <p>Hava toz ve kırılmış kayaların kokusuyla doluydu. Nefes almak güçtü, görmek imkânsızdı: Yusufçuk ölmüştü.</p>

  <p>"Mr. Scoresby?" dedi Lyra. "Hiçbir şey göremiyoruz... Ne oldu?"</p>

  <p>"Ben buradayım," dedi Lee yakından. "Sanırım bomba patladı ve tahmin ederim ıskaladı."</p>

  <p>"Bomba mı?" dedi Lyra korkarak. Ama sonra ekledi, "Roger... orada mısın?"</p>

  <p>"Evet," dedi küçük bir fısıltı. "Bay Parry beni kurtardı. Düşecektim, ama o beni tuttu."</p>

  <p>"Bakın," dedi John Parry'nin hayaleti. "Kayalara tutunun ve kıpırdamayın."</p>

  <p>Toz açılıyordu. Bir yerlerden ışık geliyordu: tuhaf, solgun, altın rengi bir ışıltı. Sanki üstlerine ışıl ışıl, puslu bir yağmur yağıyordu. Bu, yüreklerini korkuyla doldurmaya yetti, çünkü soldaki manzarayı aydınlatmıştı. Her şey o tarafa düşüyordu -ya da bir çağlayanın kenarından dökülen ırmak gibi oraya akıyordu.</p>

  <p>En derin karanlığa açılan bir kuyu gibi, engin, siyah bir boşluk vardı. Altın ışık kuyunun içine işiyor ve ölüyordu. Diğer kenarı görebiliyorlardı, ama Will bir taş atsa, oraya varamazdı. Sağlarında gevşek, dengesiz kaba taşlardan oluşan bir yokuş tozlu loşlukta yükseliyordu.</p>

  <p>Çocuklar ve yoldaşları uçurumun kıyısında, çıkıntı bile denemeyecek yerlere tutunuyordu -elleri kavrayacak bir şeyleri yalnızca şans eseri bulmuştu. Yokuşta, parçalanmış kayaların ve en ufak dokunuşta düşecekmiş gibi görünen dengesiz taşların arasında ilerlemek dışında bir seçenek yoktu.</p>

  <p>Toz açıldıkça, arkalarındaki hayaletlerin dehşet içinde uçuruma baktıklarını gördüler. Yokuşa tutunmuşlardı ve kıpırdamaya korkuyorlardı. Korkmayan bir tek harpilerdi; onlar kanat açtılar ve yukarıda süzülmeye, ileriyi ve geriyi taramaya başladılar. Uçarak geri dönüp hâlâ tünelde olanlara güvence veriyor, sonra ileriye uçup çıkış yolu arıyorlardı.</p>

  <p>Lyra kontrol etti: En azından aletiyometre hâlâ güvendeydi. Korkusunu bastırarak çevresine bakındı ve Roger'ın küçük yüzünü buldu.</p>

  <p>"Gel hadi, hepimiz hâlâ buradayız ve hiçbirimiz yaralanmadı. En azından artık görebiliyoruz. Bu yüzden, yürümeye devam et, yürümeye devam et. Bunun kenarından dolaşmaktan başka çaremiz yok...” Uçurumu gösterdi. "Bu yüzden ilerlemeye devam edeceğiz. Yemin ederim Will’le ben yürümeye devam edeceğiz. Bu yüzden korkma, pes etme, arkada kalma. Diğerlerine de söyle. Devamlı arkama bakamam, çünkü bastığım yere bakkam lazım, bu yüzden peşimizden geleceğine güvenmem gerek, tamam mı?”</p>

  <p>Küçük hayalet başını salladı. Ve böylece, şok dolu bir sessizlik içinde ölü ordusu uçurumun kıyısından yolculuğa devam etti. Ne kadar sürdüğünü ne Lyra tahmin edebiliyordu ne de Will. Ama ne kadar korkutucu ve tehlikeli olduğunu hiç unutmadılar. Aşağıdaki karanlık o kadar yoğundu ki, bakışlarını oraya çekiyor gibiydi ve baktıkları zaman da dehşet verici bir baş dönmesine yakalanıyorlardı. Ellerinden geldiğince, gözlerini ileriye, bu kayaya, şu basamağa, o çıkıntıya, bu çakıllı yokuşa dikmeye ve uçuruma bakmamaya çalıştılar. Ama uçurum onları çekiyor, baştan çıkarıyordu ve o tarafa bakmaktan kendilerini alamıyorlar, sonra dengelerini yitirdiklerini, başlarının döndüğünü ve korkunç bir mide bulantısına yakalandıklarını hissediyorlardı.</p>

  <p>Zaman zaman canlılardan biri geriye bakıyor, bitmek tükenmek bilmez ölü sıralarının biraz önce kendilerinin geçtiği çatlaktan çıktığını görüyordu. Anneler bebeklerinin yüzlerini göğüslerine bastırıyor, yaşlı babalar ağır ağır tırmanıyor, küçük çocuklar öndekinin eteklerine yapışıyor, Roger yaşlarında kızlar ve oğlanlar azim ve dikkatle yürüyorlardı. Sayıları o kadar çoktu ki... Ve hepsi Will ile Lyra'yı izliyordu, ya da onlar öyle umut ediyordu, ve açık havaya doğru ilerliyorlardı.</p>

  <p>Ama bazıları onlara güvenmiyor ve hemen arkalarından geliyorlardı. İki çocuk da onların soğuk ellerini yüreklerinde, içlerinde hissediyor ve saldırgan fısıltıların, duyuyorlardı:</p>

  <p>"Yukarı dünya nerede? Ne kadar kaldı?"</p>

  <p>"Burada korkuyoruz!"</p>

  <p>"Hiç gelmemeliydik.-en azından ölüler dünyasında birazcık ışığımız ve yoldaşlarımız vardı- bu çok daha kötü!"</p>

  <p>"Diyarımıza gelerek hata yaptınız! Buraya gelip bizi rahatsız etmek yerine kendi dünyanızda kalmalı ve ölmeyi beklemeliydiniz!"</p>

  <p>"Ne hakla bize önderlik ediyorsunuz? Siz yalnızca çocuksunuz! Kim size yetki verdi?"</p>

  <p>Will dönüp tartışmak istiyordu, ama Lyra kolunu tuttu; onların mutsuz olduğunu ve korktuklarını söyledi.</p>

  <p>Sonra Leydi Salmakia konuştu ve sakin, berrak sesi büyük boşlukta çok uzaklardan duyuldu.</p>

  <p>"Dostlarım, cesur olun! Bir arada kalın ve ilerlemeye devam edin! Yolumuz zor, ama Lyra bulabilir. Sabırlı ve neşeli olun, biz sizi dışarı götüreceğiz, korkmayın!"</p>

  <p>Lyra bunu duyunca güçlendiğini hissetti ve leydinin amacı da buydu. Böylece, acılı bir zahmetle yürümeye devam ettiler.</p>

  <p>"Will," dedi Lyra biraz sonra, "rüzgarı duyabiliyor musun?"</p>

  <p>"Evet, duyabiliyorum," dedi Will. "Ama hissedemiyorum. Sana oradaki boşluk hakkında bir şey söyleyeyim. Pencere açtığım zamanki gibi bir şey. Kenarı aynı. O kenarın bir özelliği vardır; bir kez hissettin mi, bir daha unutmazsın. Ve orada görebiliyorum, kayaların karanlığa daldığı yerde. Ama oradaki büyük boşluk, diğerleri gibi, bir başka dünya değil. O farklı. Hiç hoşlanmadım. Keşke onu kapayabilsem."</p>

  <p>"Açtığın her pencereyi kapamadın."</p>

  <p>"Hayır, çünkü bazılarını kapayamadım. Ama kapamam gerektiğini biliyorum. Açık kalırlarsa sorun çıkar. O kadar büyük bir delik...” Bakmak istemeyerek, aşağıyı doğru işaret etti. "Yanlış. Kötü bir şey olacak."</p>

  <p>Onlar konuşurlarken, biraz uzakta bir başka konuşma sürüyordu: Şövalye Tialys, Lee Scoresby ve John Parry'nin hayaletleriyle sessizce konuşuyordu.</p>

  <p>"Ee, ne diyorsun John?" dedi Lee. "Açık havaya çıkmamamız gerektiğini mi söylüyorsun? Dostum, varlığımın her zerresi bir kez daha yaşayan evrene katılmak için can atıyor!"</p>

  <p>"Evet, benim de," dedi Will’in babası. "Ama savaşmaya alışık olan bizler, kendimizi tutmayı başarırsak, Asriel'in tarafında savaşabileceğimizi düşünüyorum. Ve doğru anda katılırsak, savaşın sonucunu belirleyebiliriz."</p>

  <p>"Hayaletler mi?" dedi Tialys, hissettiği kuşkuyu sesine yansıtmamak için çabalayıp başarısız olarak. "Siz nasıl savaşabilirsiniz?"</p>

  <p>"Canlı varlıkları incitemeyiz, bu doğru. Ama Asriel'in ordusu başka türden varlıklarla da mücadele etmek zorunda kalacak.”</p>

  <p>"Şu Heyulalar," dedi Lee.</p>

  <p>"Benim aklımda da onlar vardı. Cinlere saldırıyorlar değil mi? Ve bizim cinlerimiz çoktan kayboldu. Bir denemeye değer Lee."</p>

  <p>"Eh, yanındayım dostum."</p>

  <p>"Ve siz, bayım," dedi John Parry'nin hayaleti şövalyeye. "Halkınızdan hayaletlerle konuştum. Ölüp hayalet olarak gelmeden önce, dünyayı görecek kadar uzun yaşayabilecek misiniz?"</p>

  <p>"Doğru, Ömrümüz sizinkine göre kısadır. Benim yaşayacak birkaç günüm var," dedi Tialys, "Leydi Salmakia'nın biraz daha fazla belki. Ama çocukların yaptığı şey sayesinde, hayalet olarak sürgünümüz kalıcı olmayacak. Onlara yardım ettiğim için gurur duyuyorum."</p>

  <p>İlerlemeye devam ettiler. O korkunç çukur hep açık duruyordu. Ayakları azıcık kayacak, gevşek bir taşa basacak, tutundukları yere dikkat etmeyecek olsalar sonsuza dek düşeceklerdi, Lyra böyle düşünüyordu, o kadar derine düşeceklerdi ki, dibe varmadan açlıktan öleceklerdi ve sonra zavallı hayaletleri sonsuz uçuruma düşmeye devam edecek, yardım edecek kimseyi bulamayacaktı, uzanıp onları çıkaracak kimse olmayacaktı, sonsuza dek bu düşüşün bilincinde olacaklar ve sonsuza dek düşeceklerdi . . .</p>

  <p>Ah, bu geride bıraktıkları kurşuni sessizlikten çok daha beter olurdu, değil mi?</p>

  <p>O zaman Lyra'nın zihnine tuhaf bir şey oldu. Düşme düşüncesi Lyra'da bir tür yükseklik korkusu yarattı ve Lyra sallandı. Will önündeydi, tutunamayacağı kadar uzakta, yoksa onun elini tutardı; ama o anda Roger'ın daha fazla farkındaydı ve bir anlığına yüreğinde minik bir kibir kıvılcımı yandı. Bir kez, Jordan Koleji'nin çatısında, sırf onu korkutmak için yükseklik korkusuna meydan okumuş, taş oluğun kenarında yürümüştü.</p>

  <p>Roger'a bunu hatırlatmak için döndü. O Roger'ın Lyra'sıydı, zarafet ve cüret doluydu; böcek gibi sürünmesi gerekmiyordu.</p>

  <p>Ama küçük oğlan fısıldadı: "Lyra, dikkatli ol. Unutma, sen bizim gibi ölü değilsin..."</p>

  <p>Çok yavaşça oldu, ama yapabileceği hiçbir şey yoktu: Dengesini yitirdi, ayaklarının altındaki taşlar kaydı ve Lyra çaresizce düşmeye başladı. Başta sinir bozucuydu, sonra gülünç geldi: Amma da aptalca, diye düşündü.</p>

  <p>Ama hiçbir şeye tutunmayı başaramadığında, taşlar altında yuvarlana yuvarlana düşer ve gittikçe hızlanarak kenara doğru kayarken, durumun korkunçluğu kafasına dank etti. Düşüyordu. Onu durduracak hiçbir şey yoktu.</p>

  <p>Çok geçti.</p>

  <p>Bedeni dehşetle kasıldı. Onu tutmaya çalışarak kendilerini yere atan, ama taşın sisin içinden geçmesi gibi, Lyra'nın içlerinden geçip gittiğini gören hayaletlerin farkında değildi, Will'in onun adını bağırarak uçurumu çınlattığının da farkında değildi. Tüm benliği kükreyen bir korku odağına dönüşmüştü. Yuvarlanırken hızlandı, düştü, düştü ve bazı hayaletler izlemeye dayanamayarak gözlerini kapayıp haykırdılar.</p>

  <p>Will elektrik şoku gibi bir korku dalgasının içinden geçtiğini hissetti. Lyra aşağıya kayarken hiçbir şey yapamayacağını ve izlemek zorunda olduğunu bilerek, ıstırapla ona baktı. Tıpkı Lyra gibi, o da attığı çığlığın farkında değildi. İki saniye -bir saniye- sonra Lyra kenarda olacaktı, duramıyordu, oradaydı işte, düşüyordu...</p>

  <p>Karanlıktan, kısa süre önce pençeleriyle Lyra'nın kafatasını çizen yaratık -isimsiz, kadın yüzlü ve kuş kanatlı varlık- fırladı; aynı pençeler bu kez kızın bileğine kapandı. Birlikte boşluğa daldılar, fazladan ağırlık harpinin güçlü kanatlarına bile çok gelmiş olmalıydı, ama onları çırptı, çırptı, çırptı, pençeleriyle sıkı sıkı tutundu ve Lyra'yı yavaşça, ağır ağır, yavaşça, ağır ağır yukarı taşıdı, boşluktan çıkardı ve kendinden geçip gevşemiş bedenini Will'in uzanan kollarına bıraktı.</p>

  <p>Will onu sıkı sıkı göğsüne bastırdı, onun çılgınca atan yüreğini kendi kaburgalarında hissetti. O sırada Lyra yalnızca Lyra, Will yalnızca Will değildi; o bir kız, kendisi bir oğlan değildi. O engin ölüm uçurumundaki yegane iki insandılar. Birbirlerine sarıldılar ve hayaletler çevrelerine toplanıp teselli sözleri fısıldadılar ve harpiyi kutsadılar. En yakındakiler Will'in babası ve Lee Scoresby idi. Ona sarılmayı ne kadar çok isterlerdi! Tialys ile Salmakia İsimsizle konuşarak onu methettiler, hepsinin kurtarıcısı ve cömert bir varlık olduğunu söylediler ve iyiliğini kutsadılar.</p>

  <p>Lyra hareket edebilir duruma gelir gelmez, titrek elini harpiye uzattı ve kollarını onun boynuna dolayıp perişan yüzünü öptü. Konuşamıyordu. Tüm sözleri, tüm özgüveni tüm kibri hissettiği sarsıntıda yok olmuştu.</p>

  <p>Dakikalar boyunca kıpırdamadan kaldılar. Dehşet dinmeye başladığında yine yola çıktılar, Will sağlam eliyle Lyra'nın elini sıkı sıkı tutuyor, adımını atmadan önce basacağı yeri sınıyordu ve bu o kadar yavaş, o kadar bıktırıcı bir süreçti ki, bitkinlikten öleceklerini sandılar. Ama durup dinlenmeleri imkânsızdı. Aşağıdaki o uçurumun dehşeti varken, nasıl dinlenebilirlerdi ki?</p>

  <p>Bir saat daha çabaladıktan sonra Will Lyra'ya hitaben konuştu:</p>

  <p>"İleriye bak. Sanırım bir çıkış yolu var..."</p>

  <p>Bu doğruydu: Yamacın eğimi azalıyordu, hatta biraz tırmanarak uçurumun kenarından uzaklaşmak mümkündü. İleride... yamaçta bir kıvrım mı vardı? Gerçekten de bir çıkış yolu olabilir miydi?</p>

  <p>Lyra Will'in parlak ve güçlü gözlerine bakarak gülümsedi.</p>

  <p>Tırmanmaya devam ettiler ve her adımda uçurumdan biraz daha uzaklaştılar. Ve onlar tırmanırken zeminin sağlamlaştığını, tutundukları yerlerin daha güvenli olduğunu, bastıkları yerlerde yuvarlanıp bileklerini burkma olasılığının azaldığını hissettiler.</p>

  <p>"Epey tırmanmış olmalıyız," dedi Will. "Bıçağı deneyip ne bulabileceğime bakabilirim."</p>

  <p>"Henüz değil," dedi harpi. "Daha gidecek yolumu var. Burası pencere açmak için iyi bir yer değil. Daha yukarıda daha iyi bir yer var."</p>

  <p>Sessizce devam ettiler: tutun, bas, ağırlığını kaydır yürü, sına, tutun, bas... Parmakları soyulmuştu, dizleri ve kalçaları harcadıkları çabayla titriyordu, bitkinlikten başları ağrıyor, kulakları çınlıyordu. Son birkaç metreyi tırmanarak yamacın dibindeki, gölgelerin arasına uzanan dar bir geçide ulaştılar.</p>

  <p>Lyra ağrıyan gözlerle izlerken Will bıçağı çıkarıp havayı yokladı, dokundu, çekti, arandı, yine dokundu.</p>

  <p>"Ah," dedi.</p>

  <p>"Açıklık mı buldun?"</p>

  <p>"Sanırım..."</p>

  <p>"Will," dedi babasının hayaleti, "biraz dur. Beni dinle."</p>

  <p>Will bıçağı indirip döndü. Onca çaba harcarken babası aklına gelmemişti, ama orada olduğunu bilmek güzeldi. Aniden, sonsuza dek ayrılacaklarını fark etti.</p>

  <p>"Dışarı çıktığında sana ne olacak?" dedi Will. "Öylesine yok mu olacaksın?"</p>

  <p>"Henüz değil. Mr. Scoresby ile benim aklımıza bir fikir geldi. Bazılarımız bir süre burada kalacağız. Bizi Lord Asriel'in dünyasına götürmen için sana ihtiyacımız olacak, çünkü Lord Asriel'in bize ihtiyacı olabilir. Dahası," diye devam etti ciddi bir tavırla, Lyra'ya bakarak, "cinlerinizi bulmak istiyorsanız sizin de oraya gitmeniz gerek. Çünkü cinleriniz oraya gitti."</p>

  <p>"Ama Mr. Parry," dedi Lyra, "cinlerimizin babamın dünyasına gittiğini nereden biliyorsunuz?"</p>

  <p>"Hayattayken şamandım. Bazı şeyleri nasıl göreceğimi öğrendim. Aletiyometrene sor, söylediklerimi doğrulayacak. Ama cinler hakkında şunu hatırla," derken sesi yoğun ve vurguluydu. "Sir Charles Latrom olarak bildiğiniz adam düzenli olarak kendi dünyasına dönmek zorunda kalıyordu. Sürekli olarak benimkinde yaşayamıyordu. Torre-degli Angeli Loncası'ndaki filozoflar üç yüzden fazla sene boyunca dünyalar arasında yolculuk yaptılar ve onlar da aynı şeyin doğru olduğunu gördüler. Sonuç olarak, dünyaları yavaş yavaş zayıfladı ve çürüdü.</p>

  <p>"Sonra bir de benim başıma gelenler var. Ben askerdim; Deniz Kuvvetleri'nde subaydım ve sonra hayatımı kaşif olarak kazandım. Bir insanın olabileceği kadar zinde ve sağlıklıydım. Sonra kazayla kendi dünyamdan çıktım ve geri dönüş yolunu bulamadım. Kendimi içinde bulduğum dünyada çok şey yaptım, çok şey öğrendim, ama oraya vardıktan on sene sonra ölümcül derecede hastaydım.</p>

  <p>"Ve bütün bunların sebebi şu: Cinleriniz ancak doğduğu dünyada ömrünü tamamlayabilir. Başka herhangi bir yerde kalırsa, zaman içinde hastalanır ve ölür. Diğer dünyalara pencereler varsa yolculuk edebiliriz, ama yalnızca kendi dünyamızda yaşayabiliriz. Lord Asriel'in büyük girişimi de sonunda aynı sebepten başarısızlığa uğrayacak, çünkü bizim için başka yer yok.</p>

  <p>"Will, oğlum, sen ve Lyra biraz dinlenmek için dışarı çıkabilirsiniz. Buna ihtiyacınız var ve hak ediyorsunuz da. Ama daha sonra ben ve Mr. Scoresby ile birlikte son bir yolculuk için karanlığa geri dönmeniz gerek."</p>

  <p>Will ve Lyra bakıştılar. Sonra Will bir pencere açtı gördükleri en tatlı şeydi.</p>

  <p>Taze, temiz, serin gece havası ciğerlerini doldurdu.</p>

  <p>Işıl ışıl yıldızlarla kaplı gökyüzünde göz gezdirdiler. Aşağıda bir yerde su pırıltısı vardı. Şatolar kadar yüksek büyük ağaçlardan oluşan koruluklar savanaya saçılmıştı.</p>

  <p>Will çimenlerin üzerinde sağa sola yürüyerek pencereyi becerebildiği kadar büyüttü. Ölüler diyarından yenidünyaya açılan ve altı, yedi, sekiz kişinin yan yana geçebileceği kadar geniş bir kapı yaptı.</p>

  <p>Öndeki hayaletler umutla titriyorlardı ve heyecanlan dalga dalga arkalarındaki hayaletlere yayılıyordu. Küçük çocuklardan yaşlı ebeveynlere kadar herkes sevinç ve şaşkınlıkla başını kaldırıp yüzyıllardır gördükleri ilk yıldızların zavallı, aç gözlerine parlamasına izin veriyorlardı.</p>

  <p>Ölüler dünyasından çıkan ilk hayalet Roger oldu. Öne bir adım attı ve dönüp Lyra'ya baktı, geceye, yıldız ışığına, havaya dönüşmeye başladığını fark edince şaşkın bir kahkaha attı... Ve sonra yok oldu, geriye öyle canlı ve minik bir mutluluk patlaması bırakmıştı ki,</p>

  <p>Will'in aklına bir şampanya kadehinin içindeki kabarcıklar geldi.</p>

  <p>Diğer hayaletler de onu takip ettiler. Will ve Lyra bitkinlik içinde çiy kaplı çimenlerin üzerine yıkıldılar. Bedenlerindeki her sinir ucu güzel toprağın tatlılığına, gece havasına, yıldızlara şükrediyordu.</p>
</body>
</html>
