<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1 class="sigil_not_in_toc" style="text-align: right;"><b>17</b></h1>

  <h1 id="sigil_toc_id_17" style="text-align: right;"><b>Yağ ve Lake</b></h1>

  <div class="blok">
    <p class="girdisiz">Tanrı'nın yarattığı yabanıl hayvanların en kurnazı yılandı.</p>

    <p class="ortala">•Yaratılış•</p>
  </div>

  <p>Mary Malone bir ayna yapıyordu. Kendini beğenmişlikten değil, çünkü bu özellik onda yoktu, ama aklına gelen bir fikri sınamak istiyordu. Gölgeleri yakalamaya çalışmak istiyordu ve laboratuvarındaki aletler olmadan, bu işi elindeki malzemelerle doğaçlama yapmak zorundaydı. <i>Mulefa</i> teknolojisi pek fazla metal kullanmıyordu.</p>

  <p>Taş, tahta, sicim, kabuk ve boynuzlarla olağanüstü şeyler yapıyorlardı. Yerel bakır külçelerini ve ırmak kumunun içinde buldukları diğer metalleri döverek süs eşyası üretiyorlar, ama asla metal alet yapmıyorlardı. Örneğin, evlenen <i>Mulefa</i> çiftleri parlak bakır şeritler değiş tokuş ediyordu; şeritler boynuzlarından birinin çevresine dolanıyor alyans anlamı taşıyorlardı.</p>

  <p>Bu yüzden, Mary'nin en kıymetli eşyası olan İsviçre çakısını görünce büyülendiler.</p>

  <p>Bir gün, Mary bıçağı açtığında, en yakın dostu ola Atal adlı <i>zalif</i> hayretle nida etmişti. Mary ona büyük parçaları göstermiş, öğrendiği sınırlı <i>mulefa</i> diliyle ne işe yaradıklarını açıklamıştı. Çakıdaki aletlerden biri minik bir büyüteçti. Mary büyüteci kullanarak kuru bir dala bir desen yakmıştı ve Gölgeler hakkında düşünmeye başlamasına sebep olan da buydu.</p>

  <p>O sırada balık tutuyorlardı, ama ırmak alçalmıştı ve balıklar başka yerde olmalıydı. Ağı suya serdiler ve çimenlik kıyıda oturup konuşmaya başladılar. Sonra Mary pürüzsüz, beyaz yüzeyli kuru bir dal gördü. Tahtaya bir desen -basit bir papatya- yaktı ve Atal buna bayıldı.</p>

  <p>Ama odaklanmış güneş ışığının tahtaya dokunduğu noktadan ince bir duman yükselmeye başladığında Mary düşündü: Bu tahta fosilleşirse ve on milyon sene sonra bir bilimadamı onu bulursa, onun çevresinde Gölgeler bulabilirler, çünkü ben üzerinde çalıştım.</p>

  <p>Güneşin sıcaklığıyla uyuşarak düşüncelere daldı, ta ki Atal konuşana kadar.</p>

  <p><i>Ne düşlüyorsun?</i></p>

  <p>Mary işini, araştırmasını, laboratuvarı, Gölge zerrecikleri keşfetmesini, onların bilinçli olduğu gibi akıl almaz bir gerçeği öğrenmesini açıklamaya çalıştı ve hikâyenin onu yine pençesine aldığını hissetti, aletlerinin arasına dönme arzusu duydu.</p>

  <p>Atal'ın açıklamaları takip edebileceğini beklememişti, bunun nedeni, kısmen, <i>mulefa</i> dilini doğru düzgün kullanamaması, kısmen de, <i>mulefa</i>nın pratik ve gündelik fiziksel dünyaya oldukça sağlam ayak basıyor görünmesiydi ve Mary'nin anlattıklarının büyük kısmı matematikseldi. Ama Atal söyledikleriyle onu şaşırttı: Evet -ne demek istediğini biliyoruz- bizim ona verdiğimiz isim... ve sonra ışık anlamına gelen sözcüğe çok benzeyen bir sözcük kullanmıştı.</p>

  <p>Mary, <i>Işık mı?</i> diye sordu ve Atal, <i>Işık değil, ama</i>... dedi ve Mary'nin anlaması için sözcüğü yavaşça tekrarlayıp açıkladı: <i>Günbatımında hafif hafif dalgalanan suyun üzerine düşen ışık gibi, parlak taneler halinde ışıyan ışık gibi, biz ona bu ismi veriyoruz, ama bu bir gibi-yapma.</i></p>

  <p>Mary, <i>gibi-yapma</i> sözcüğünün mecaz anlamına geldiğini keşfetmişti.</p>

  <p>Mary şöyle dedi: <i>Gerçekte ışık değil, ama siz onu görüyorsunuz ve günbatımında suya vuran ışık gibi görünüyor, öyle mi?</i></p>

  <p><i>Evet</i>, dedi Atal. <i>Bütün mulefada var. Sende de var. Otlayan hayvanlar gibi değil, bizim gibi olduğunu bu şekilde anladık. Hayvanlarda yok. Çok tuhaf ve korkunç görünsen de, sen bizim gibisin, çünkü sende var</i>. Yine, Mary’nin açık seçik duyamadığı sözcüğü söylemişti: <i>sraf</i> ya da <i>sarf</i> gibi bir şey ve hortumun sola doğru savrulması.</p>

  <p>Mary heyecanlanmıştı. Doğru sözcükleri bulabilmek için sakinleşmek zorunda kaldı.</p>

  <p><i>Bu konuda ne biliyorsunuz? Nereden geliyor?</i></p>

  <p><i>Bizden</i> <i>ve yağdan</i>, diye yanıt verdi Atal. Mary onun bü yük tohum zarfı tekerlerinin yağını kastettiğini biliyordu</p>

  <p><i>Sizden mi?</i></p>

  <p><i>Yetişkin olduğumuzda. Ama ağaçlar olmadan yine kaybolup gider. Tekerlekler ve yağ sayesinde aramızda kalıyor.</i></p>

  <p><i>Yetişkin olduğumuzda</i>... Mary tutarsızca konuşmaya başlamamak için yine kendini tutmak zorunda kaldı. Gölgeler hakkında tahmin ettiği şeylerden biri, çocuklarla yetişkinlerin onlara farklı farklı tepki verdiği ya da farklı türden Gölge faaliyetlerini kendilerine çektiğiydi. Lyra kendi dünyasındaki bilimadamlarının, onların Gölgelere verdiği adla, Toz hakkında buna benzer bir şey keşfettiğini söylememiş miydi? İşte, burada da aynı şey vardı.</p>

  <p>Ve kendi dünyasından ayrılmadan hemen önce, Gölgelerin ona söylediği şeyle de bağlantılıydı: Bu mesele her ne ise, insanlık tarihindeki Adem ile Havva hikâyesinin simgelediği büyük değişimle, Baştan Çıkmayla, Düşüşle, İlk Günah’la çok ilgisi vardı. Fosil kafataslarını araştırırken, Mary’nin meslektaşı Oliver Payne yaklaşık otuz bin sene önce insan kalıntılarında bulunan Gölge zerreciklerinde büyük bir artış olduğunu keşfetmişti. O dönemde bir şey olmuş, evrimde bir gelişme kaydedilmiş ve insan beyni onların etkisini kuvvetlendiren ideal bir kanala dönüşmüştü.</p>

  <p>Atal'a şöyle dedi:</p>

  <p><i>Mulefa ne zamandan beri var?</i></p>

  <p>Atal yanıt verdi:</p>

  <p><i>Otuz üç bin senedir.</i></p>

  <p>Artık Mary’nin yüzündeki ifadeleri okuyabiliyordu, en azından en aşikar olanları. Mary'nin ağzı açık kalınca güldü. <i>Mulefa</i>nın kahkahası serbest, neşeli ve öyle bulaşıcıydı ki, Mary genelde onlarla birlikte gülmeye başlardı ama bu sefer ciddiyetini korudu ve hayretle sordu:</p>

  <p><i>Nasıl bu kadar kesin bilebilirsin? Onca senenin tarihçesine mi sahipsiniz?</i></p>

  <p><i>Ah, evet,</i> dedi Atal. <i>Sraf bize geldiğinden beri hafızamız ve uyanıklığımız var. Ondan önce hiçbir şey bilmiyorduk.</i></p>

  <p><i>Ne oldu da sraf geldi?</i></p>

  <p><i>Tekerlekleri nasıl kullanacağımızı keşfettik. Bir gün isimsiz bir varlık bir tohum zarfı buldu ve onunla oynamaya başladı. Bu dişi zarfla oynarken...</i></p>

  <p><i>Dişi?</i></p>

  <p><i>Dişi, evet. Bundan önce adı yoktu. Tohum zarfındaki delikten geçen bir yılan gördü ve yılan dedi ki...</i></p>

  <p><i>Yılan onunla konuşmuş mu?</i></p>

  <p><i>Hayır, hayır! Bu, gibi-yapma. Hikâye yılanın şöyle dediğini anlatır. Ne biliyorsun? Ne hatırlıyorsun? İleride ne görüyorsun? Ve dişi demiş ki: Hiçbir şey, hiçbir şey, hiçbir şey. Yılan demiş ki: Ayağını tohum zarfındaki benim oynadığım delikten geçir, o zaman bilge olursun.</i></p>

  <p><i>Böylece, dişi ayağını yılanın geçtiği delikten geçirmiş. Ve yağ ayağına bulaşmış ve onun her şeyi daha açıkça görmesini sağlamış. Ve gördüğü ilk şey sraf olmuş. O kadar tuhaf, o kadar hoşmuş ki, onu hemen tüm soydaşları ile paylaşmak istemiş. Böylece, o ve eşi ilk olmuş. Ve kim olduklarını bildiklerini keşfetmişler, otlayan hayvan değil mulefa olduklarını anlamışlar. Birbirlerine ad vermişler Kendilerine mulefa demişler. Tohum ağacına, tüm hayvanlara ve bitkilere ad vermişler.</i></p>

  <p><i>Çünkü onlar farklıydı</i>, dedi Mary.</p>

  <p><i>Evet, farklıydılar. Çocukları da öyle, çünkü daha fazla tohum zarfı düştükçe, çocuklarına onları nasıl kullanacaklarını öğretmişler. Ve çocuklar yeterince büyüdüğünde, onlar da sraf üretmeye başlamışlar ve tekerleklere binecek kadar büyüdüklerinde yağla birlikte sraf gelmiş ve onlarla kalmış. Böylece yağ için daha fazla tohum ağacı ekmeleri gerektiğini anlamışlar, ama tohumlar o kadar sertmiş ki, nadiren filizleniyorlarmış. Ve ilk mulefa, ağaçlara yardımcı olmak için ne yapması gerektiğini anlamış: Tekerleklere binmeleri ve onları kırmaları gerekiyormuş. Böylece, mulefa ve tohum zarfı ağaçları hep birlikte yaşamış.</i></p>

  <p>Mary, Atal'ın anlattıklarının yaklaşık dörtte birini rahatlıkla anlamıştı, ama sorular sorarak ve tahminler yürüterek kalanları da kavradı. <i>Mulefa</i> diline hakimiyeti de devamlı gelişiyordu. Ama ne kadar çok şey öğrenirse o kadar zorlaşıyordu, çünkü her yeni şeyle aklına yarım düzine soru geliyor, her biri onu bambaşka yönlere götürüyordu.</p>

  <p>Ama <i>sraf</i> konusundan sonra zihnini toparladı, çünkü önemli konu buydu ve ayna fikrini aklına getirmişti.</p>

  <p>Ona ilham veren, <i>sraf</i>ı suyun üzerindeki kıvılcımlara benzetmeleriydi. Denizin parıltısı gibi, yansıyan ışık da kutuplaşırdı: Işık gibi dalgalar halinde hareket ederken, Gölge zerrecikleri de kutuplaşıyordu belki.</p>

  <p><i>Ben srafı sizin gibi göremiyorum, dedi, ama özsuyu lakesinden bir ayna yapmak istiyorum, çünkü onu görmeme yardım edebileceğini düşünüyorum.</i></p>

  <p>Bu fikir Atal'ı heyecanlandırmıştı. Hemen ağlarını çektiler ve Mary'nin ihtiyaç duyduğu malzemeyi toparlamaya başladılar. Talihlerinin iyi gideceğine işaret edermiş gibi, ağda üç güzel balık vardı.</p>

  <p>Özsuyu lakesi çok daha küçük olan bir başka ağacın ürünüydü. <i>Mulefa</i> bu ağacı özsuyu için yetiştiriyordu. Özsuyunu kaynatıyor, damıtılmış meşe suyundan ürettikleri alkolde eritiyor, süt yoğunluğunda, kehribar renginde bir madde elde ediyorlardı. Bu maddeyi vernik olarak kullanıyorlardı. Bir tahtanın ya da kabuğun üzerine yirmi kat vernik çekiyorlar, her kattan sonra üzerine ıslak bez sererek işlemesini bekliyorlar, sonra yeni katı çekiyorlardı ve sonunda son derece sert ve parlak bir yüzey elde ediyorlardı. Normalde, değişik oksitler kullanarak yüzeyi matlaştırıyorlardı, ama bazen saydam kalmasına izin veriyorlardı ve Mary'nin ilgisini çeken de buydu: Çünkü berrak kehribar rengi lake, İzlanda billuru denen mineralle aynı ilgi çekici özelliğe sahipti. Işık ışınlarını ikiye bölüyordu, öyle ki, içinden baktığının çift görüyordunuz.</p>

  <p>Ne yapmak istediğinden emin değildi, tek bildiği yeterince kurcalarsa ve tasalanmaktan, kendi kendine dırdır etmekten kaçınırsa sonunda öğreneceği idi. Lyra'yla konuşurken şair Keats'in sözlerinden alıntı yaptığını hatırlıyordu. Lyra aletiyometreyi okurken ki zihin durumundan bahsettiğini hemen anlamıştı -Mary'nin bulması gereken buydu.</p>

  <p>Böylece çama benzeyen, oldukça yassı bir tahta parçası bularak işe başladı. Bir parça kumtaşıyla yüzeyi yonttu (metal yok: rende yok) ve becerebildiğince düzleştirdi. <i>Mulefa</i>nın kullandığı yöntem buydu ve zaman ve çabayla yeterince iş görüyordu.</p>

  <p>Niyetini dikkatle açıkladıktan ve biraz özsuyu edinmek için izin aldıktan sonra Atal'la birlikte lake koruluğunu ziyaret etti. <i>Mulefa</i> memnunlukla izin verdi ona, ama yaptıkları ile ilgilenemeyecek kadar meşguldüler.</p>

  <p>Atal'ın yardımıyla Mary yapış yapış, reçineli özsuyundan bir miktar aldı. Sonra uzun uzun kaynatma, çözündürme, tekrar kaynatma işlemi başladı. Sonunda vernik kullanıma hazır oldu.</p>

  <p><i>Mulefa</i> verniği uygulamak için bir başka bitkinin pamuksu liflerini kullanıyordu. Mary, bir zanaatkarın talimatlarına uyarak, aynasını zahmetle tekrar tekrar vernik kapladı. Lake tabakaları çok ince olduğundan bir fark göremiyordu, ama telaş etmeden verniğin kurumasına izin verdi ve zaman içinde vernik tabakasının gittikçe kalınlaştığını gördü. Kırktan fazla tabaka sürdü –saymayı unutmuştu- ama lakesi bittiğinde, yüzey en az beş milimetre kalınlığındaydı.</p>

  <p>Son katmandan sonra cilalama işi geldi: bütün gün yüzeyi nazikçe, dairesel hareketlerle ovuşturdu, öyle ki sonunda kolları ağrımaya, başı zonklamaya başladı ve daha fazla çalışamaz oldu.</p>

  <p>Sonra uyudu.</p>

  <p>Ertesi sabah grup, kendilerinin düğüm ağacı dediği ağacın koruluğuna gitti. Sürgünlerin yerleştirildikleri şekilde büyüdüğünden emin oldular, yetişkin sopaların düzgün şekillere sahip olması için sıklıklarını artırdılar.</p>

  <p>Bu işte Mary'nin yardımına değer veriyorlardı, çünkü Mary tek başına, <i>mulefa</i>dan daha dar aralıklara sığabiliyordu ve iki eliyle daha sıkışık yerlerde çalışabiliyordu.</p>

  <p>Ancak işleri bitip de köye döndükleri zaman Mary deney yapmaya başlayabildi -daha doğrusu, oynamaya, çünkü ne yaptığını hâlâ pek bilmiyordu.</p>

  <p>Başta lake tabakasını basitçe ayna olarak kullanmaya başladı, ama arkası gümüşlenmediği için, tek görebildiği tahtadaki solgun çifte yansımaydı.</p>

  <p>Sonra tahtaya değil yalnızca lakeye ihtiyaç duyduğunu düşündü, ama yeni bir tabaka yapma fikri ürkütücüydü; hem, bir destek olmadan onu nasıl düzleştirecekti.</p>

  <p>Aklına tahtayı kesip lake tabakasından ayırmak geldi. Bu da zaman alacaktı, ama en azından İsviçre çakısı vardı. Mary işe koyuldu; kenardan başladı ve arkadaki lakeyi çizmemeye büyük özen göstererek tahtayı dikkatle sıyırdı; işini bitirdiğinde çam parçasının büyük kısmını ayırmış, berrak, sert lakeden ayrılması imkânsız bir tahta kırığı ve kıymığı yığını kalmıştı.</p>

  <p>Mary parçayı suya batırırsa ne olacağını merak etti Lake ıslandığında yumuşar mıydı? <i>Hayır, dedi zanaatkar ustası, sonsuza dek sert kalır; ama neden böyle yapmıyorsun?</i> Mary'ye taş çanak içinde sakladığı bir sıvıyı gösterdi. Sıvı her tür tahtayı birkaç saat içinde eritiyordu. Mary'ye asit gibi göründü ve koktu.</p>

  <p>Bunun lakeye pek az zarar vereceğini söyledi usta. Hem, Mary oluşacak zararı kolaylıkla onarabilirdi. Mary'nin projesi <i>zalif</i>i meraklandırmıştı. Onun asiti dikkatle tahtaya sürmesine yardım etti, bunu Mary'nin henüz ziyaret etmediği bazı sığ göllerin kıyısında buldukları bir minerali ezerek, çözerek ve damıtarak elde ettiklerini anlattı. Tahta yavaş yavaş yumuşadı ve lakeden kurtuldu. Mary'nin elinde karton kapaklı kitap sayfası büyüklüğünde, berrak, kahverengi-sarı vernik tabakası kalmıştı.</p>

  <p>Mary tabakanın arkasını da önü gibi cilaladı ve sonunda iki yüzey de en iyi aynalar kadar düz ve pürüzsüz oldu.</p>

  <p>Ve Mary onun içinden baktığında...</p>

  <p>Özel bir şey yoktu. Son derece berraktı, ama Mary'ye çifte imge gösteriyordu. Sağdaki imge soldakine çok yakındı ve yaklaşık on beş derece yukarıdaydı.</p>

  <p>Mary üst üste konmuş iki tabakanın içinden bakarsa ne olacağını merak etti.</p>

  <p>Böylece İsviçre çakısını yine eline aldı ve tabakanın üzerinde onu ikiye ayırmakta kullanabileceği bir çizgi çizmeye çalıştı. Uzun uzun çalışarak, bıçağı pürüzsüz bir taş üzerinde bileyleyerek, tabakayı kırmasına yardımcı olacak kadar derin bir çizgi çizmeyi başardı. Çizginin altına ince bir çubuk koydu ve camcılarda gördüğü gibi, tabakayı sertçe ittirdi. İşe yaradı. Şimdi iki tabakası vardı.</p>

  <p>Tabakaları üst üste koydu ve içinden baktı. Kehribar rengi daha koyuydu, tıpkı bir fotoğraf filtresi gibi bazı renkleri vurguluyor, diğerlerini kesiyordu ve böylece manzaraya farklı bir görünüş veriyordu. İlginç olansa, çifte görüntünün kaybolmuş, her şeyin yine tekil olarak görünüyor olmasıydı; ama Gölgelerden iz yoktu.</p>

  <p>Mary iki parçayı ayırdı ve bunu yaparken görüntünün nasıl değiştiğini izledi. Birbirlerinden yaklaşık bir el uzaklıktayken ilginç bir şey oldu: Kehribar renk yok oldu ve her şey normal renginde, ama daha parlak ve daha canlı göründü.</p>

  <p>O noktada Atal, Mary'nin ne yaptığını görmeye geldi.</p>

  <p><i>Şimdi srafı görebiliyor musun? dedi.</i></p>

  <p><i>Hayır, ama başka şeyler görebiliyorum,</i> dedi Mary ve ona göstermeye çalıştı.</p>

  <p>Atal meraklanmıştı, ama bu, Mary'yi harekete geçiren keşif duygusu değil, nezaket icabıydı. Biraz sonra <i>zalif</i> küçük lake parçalarının içinden bakmaktan sıkıldı ve çimenlerin üzerine oturup tekerleklerine bakım yapmaya başladı. Bazen <i>zalif</i>ler, sırf sosyal ilişkileri geliştirmek için, birbirlerinin tırnaklarına bakım yapardı ve Atal bir iki kez Mary'yi kendi tırnağına bakım yapmaya davet etmişti. Karşılık olarak Mary de Atal'ın saçlarını düzeltmesine izin veriyor, yumuşak hortumun saçlarını kaldırıp bırakmasından, başını okşamasından ve masaj yapmasından keyif alıyordu.</p>

  <p>Atal'ın şimdi de bunu istediğini seziyordu, bu yüzden iki lake parçasını yere bıraktı ve ellerini Atal'ın tırnaklarının şaşırtıcı pürüzsüzlüğünde gezdirdi. Tekerleğin deliğine geçen ve teker dönerken mil görevi gören tırnağın yüzeyi Teflon'dan da pürüzsüz ve kaygandı. Hatları kusursuzca uyumluydu elbette ve Mary ellerini tekerleğin içinde dolaştırırken dokuda hiçbir fark hissetmiyordu:</p>

  <p>Sanki <i>zalif</i> ve tohum zarfı aslında, mucizevi bir biçimde ayrılıp birleşebilen, tek bir yaratıktı.</p>

  <p>Bu temasla Atal yatışmıştı, Mary de öyle. Arkadaşı genç ve bekardı ve grupta genç erkek yoktu, bu yüzden dışarıdan bir <i>zalif</i>le evlenmesi gerekecekti. Ama diğerleriyle temas kurmak kolay değildi ve bazen Mary, Atal'ın kendi geleceği için endişelendiğini hissediyordu. Bu yüzden onunla geçirdiği zamanı ona çok görmüyordu.</p>

  <p>Şimdi de, Atal hortumuyla onun saçlarını kaldırır ve düzeltirken, onun tekerlek deliklerinde biriken toz ve kiri temizlemekten, güzel kokulu yağı nazikçe arkadaşının tırnağına yaymaktan memnundu.</p>

  <p>Atal yeterince bakım gördüğünü hissettiğinde, yine kerleklerin üzerine tırmandı ve akşam yemeğine yardım etmek için köye gitti. Mary lakeyle uğraşma işine döndü ve hemen bir keşif yaptı.</p>

  <p>İki plakayı bir karış uzakta tuttuğunda, daha önce de gördüğü berrak imge belirdi, ama bir şey olmuştu.</p>

  <p>O tabakaların içinden bakarken, Atal'ı çevreleyen altın rengi bir kıvılcım bulutu gördü. Yalnızca lake tabakasının küçük bir kısmından görünüyordu. Mary nedenini fark etti: Yağlı parmaklarıyla yüzeyin o noktasına dokunmuştu.</p>

  <p><i>"Atal!"</i> diye seslendi. <i>"Çabuk! Geri dön!"</i></p>

  <p>Atal dönüp geri geldi.</p>

  <p><i>"Biraz yağ alayım,"</i> dedi Mary, <i>"lakenin üzerine sürmeye yetecek kadar."</i></p>

  <p>Atal onun parmaklarını tekerlek deliklerinde gezdirmesine izin verdi ve Mary parçalardan kirini berrak, tatlı maddeyle kaplarken merakla izledi.</p>

  <p>Mary plakaları birbirine kastırdı ve yağ düzgünce yayılsın diye birbirine sürttü. Sonra yine kir karış uzakta tuttu.</p>

  <p>Ve içlerinden bakarken her şey değişmişti. Gölgeleri görebiliyordu. Lord Asriel özel çözeltiyle çektiği fotogramları gösterirken Jordan Koleji'nin Dinlenme Odası’nda olsa, etkiyi fark ederdi. Baktığı her yerde, tıpkı Atal'ın tarif ettiği gibi, altın rengi görüyordu. Işık kıvılcımları süzülüyor, uçuşuyor, zaman zaman amaçlı bir akıntı halinde hareket ediyordu. Hepsinin içinde çıplak, gözle gördüğü dünya vardı: otlar, ırmak, ağaçlar. Ama bilinçli bir varlığın, <i>mulefa</i>dan birinin bulunduğu her yerde ışık daha yoğun, daha hareketliydi. Şekillerini belirsizleştirmiyordu; tam tersine, daha da berrak hale getiriyordu.</p>

  <p><i>Güzel olduğunu bilmiyordum</i>, dedi Mary Atal'a.</p>

  <p><i>Neden, elbette öyle</i>, diye yanıt verdi arkadaşı. <i>Onu göremediğini düşünmek tuhaf geliyor. Ufaklığa bak...</i></p>

  <p>Uzun otların arasında oynayan küçük yavrulardan birini gösterdi. Yavru çekirgelerin peşinden beceriksizce sıçrıyor, aniden durup bir yaprağı inceliyor, düşüyor, ayağa kalkıp koşa koşa annesine gidiyor, bir şeyler söylüyor, sonra dikkatini bir sopa parçasına veriyor, sopayı kaldırıyor, hortumunda karıncalar görünce korkuyla bağırıyordu... Barınaklar, balıkçı ağları, akşam ateşinin çevresinde olduğu gibi, onun çevresinde de altın bir pus vardı. Onlarınkinden daha güçlüydü, ama çok da değil.</p>

  <p>Ama onlarınkinin aksine, yavrunun haresi küçük niyet burgaçları ile doluydu, akıntılar dönüyor, dağılıyor, süzülüyor, kayboluyor ve yenileri doğuyordu.</p>

  <p>Diğer yandan, annesinin çevresinde altın kıvılcımlar daha güçlü ve akımlar daha düzenli, daha şiddetliydi.</p>

  <p>Anne yemek hazırlıyor, düz bir taşın üzerine un yayıyor, pideye benzeyen bir ekmek pişiriyor, bir yandan da çocuğa göz kulak oluyordu. Onu saran Gölgeler ya da <i>sraf</i> ya da Toz bir sorumluluk ve bilgece ilgi timsaliydi.</p>

  <p><i>Demek sonunda görebiliyorsun,</i> dedi Atal. <i>Eh, şimdi benimle gelmelisin.</i></p>

  <p>Mary arkadaşına şaşkın şaşkın baktı. Atal'ın ses tonu tuhaftı: Sanki aslında, <i>Sonunda hazırsın; hazır olmanı bekliyorduk; artık her şey değişmeli, der gibiydi.</i></p>

  <p>Sırtın üzerinden, evlerden, ırmak boyundan başkaları da geliyordu: Köy sakinleri vardı, ama yabancılar da vardı, Mary'nin tanımadığı, onun ayakta durduğu yere merakla bakan <i>mulefa</i>. Sert toprakta tekerleklerinin çıkardığı ses alçak ve düzenliydi.</p>

  <p><i>"Nereye gitmeliyim?"</i> dedi Mary. <i>"Neden hepsi buraya geliyor?"</i></p>

  <p><i>"Endişelenme</i>," dedi Atal, <i>"benimle gel, seni incitmeyeceğiz."</i></p>

  <p>Bu toplantı uzun zamandır planlanıyordu sanki çünkü hepsi nereye gideceğini, ne beklemesi gerektiğini biliyordu. Köyün kıyısında sert toprakla kaplı, düzgün şekilli bir alçak tümsek vardı. İki ucunda rampalar bulunuyordu. Kalabalık -Mary elli kadar <i>zalif</i> toplandığını tahmin ediyordu- o tarafa gidiyordu. Yemek ateşlerinin dumanı akşam havasında asılı duruyordu ve batan güneş her şeyin üzerine kendi altın rengi pusunu bırakıyordu.</p>

  <p>Mary kızaran mısır kokusunun, <i>mulefa</i>nın kendi sıcak kokusunun -biraz yağ, biraz sıcak beden, at kokusuna benzer tatlı bir koku- farkındaydı.</p>

  <p>Atal onu tümseğe yönlendirdi.</p>

  <p><i>"Neler oluyor? Söyle bana,"</i> dedi Mary.</p>

  <p><i>"Yo, yo... ben değil. Sattamax konuşacak..."</i></p>

  <p>Mary, Sattamax ismini bilmiyordu ve Atal'ın gösterdiği <i>zalif</i> onun için yabancıydı. Şimdiye dek gördüğü herkesten daha yaşlıydı: Hortumunun dibinde dağınık beyaz kıllar vardı ve artrite yakalanmış gibi tutuk tutuk hareket ediyordu. Diğerleri onun çevresinde dikkatli hareket ediyordu. Mary plakaların içinden baktığında sebebini anladı: İhtiyar <i>zalif</i>in Gölge bulutu o kadar yoğun ve karmaşıktı ki, ne anlama geldiğini pek az bilse de,</p>

  <p>Mary'nin içinde de bir saygı duygusu doğdu.</p>

  <p>Sattamax konuşmaya hazır olduğunda kalabalığın kalanı sustu. Mary, yanında Atal'ın güven verici varlığı ile tümseğin yakınında duruyordu. Ama bütün gözlerin onun üzerinde olduğunu seziyor ve okula başlamış yeni bir kız gibi hissediyordu.</p>

  <p>Sattamax konuşmaya başladı. Sesi gürdü, tınısı zengin ve değişkendi, hortumunun jestleri abartısız ve zarifti.</p>

  <p><i>Burada, yabancı Mary'yi selamlamak için toplandık. Onu tanıyanlar, aramıza geldiğinden beri yaptıkları için ona minnettar. Dilimizi biraz öğrenene kadar bekledik. Aramızdan pek çok kişinin, ama özellikle zalif Atal'ın yardımıyla yabancı Mary artık bizi anlayabiliyor.</i></p>

  <p><i>Ama anlaması gereken bir şey daha vardı ve o şey sraftı. Ondan haberi vardı, ama onu bizim gördüğümüz gibi göremiyordu. Ta ki, içinden bakabileceği bir araç yapana kadar.</i></p>

  <p><i>Artık görmeyi başardı ve bize yardım etmek için yapması gerekenleri öğrenmeye hazır.</i></p>

  <p><i>Mary, buraya gel ve bana katıl.</i></p>

  <p>Mary sersemlemişti, utanıyordu ve şaşkındı, ama kendisinden istenileni yaptı ve ihtiyar <i>zalif</i>in yanına çıktı, konuşması gerektiğini düşündü ve konuşmaya başladı:</p>

  <p><i>Hepiniz dostunuz olduğumu hissettirdiniz bana. Nazik ve konukseversiniz. Ben hayatın çok farklı olduğu bir dünyadan geldim, ama bazılarımız, sizin gibi srafin farkında ve bu aynayı yapmama yardım ettiğiniz için minnettarım. Bu aynanın içinden srafı görebiliyorum. Size yardım etmemin bir yolu varsa, memnunlukla yaparım.</i></p>

  <p>Atal'la konuşurken olduğundan daha beceriksizce konuşuyordu ve anlatmaya çalıştığı şeyi açıkça anlatamadığından korkuyordu. Konuşurken bir yandan jestler de yapmak zorundaysanız, nereye dönmeniz gerektiğini bilmek zordu, ama anlamış gibiydiler.</p>

  <p>Sattamax şöyle dedi: <i>Konuşmanı dinlemek güzel. Umarız bize yardım edebilirsin. Edemezsen, nasıl hayatta kalırız bilmiyorum. Tualapi hepimizi öldürür. Sayıları her zamankinden çok ve her sene daha da çoğalıyorlar. Dünyada bir sorun var. Mulefanın yaşadığı otuz üç bin senenin büyük kısmında yeryüzüne biz baktık. Her şey dengeli. Ağaçlar gelişti, otlayan hayvanlar sağlıklı ve arada bir tualapi gelse de, onların ve bizim sayılarımız aynı kaldı.</i></p>

  <p><i>Ama üç yüz sene önce ağaçlar hastalanmaya başladı. Onları endişe içinde izledik, onlara özenle baktık ve daha az tohum zarfı ürettiklerini, yapraklarını mevsim siz döktüklerini, bazılarının öldüğünü gördük. Bu hiç olmayan bir şeydi. Hafızamızda bunun sebebi yok.</i></p>

  <p><i>Ağır ağır oldu kuşkusuz, ama hayatlarımızın ritmiyle öyle. Sen gelene dek bilmiyorduk. Kelebekler ve kuşlar gördük, ama onların srafı yok. Ne kadar tuhaf gelse de senin var; ama sen kuşlar gibi, kelebekler gibi hızlı ve telaşlısın. Srafı görmen için bir şeye ihtiyaç duyduğunu fark ettin ve hemen, bizim binlerce senedir bildiğimiz malzemelerden, buna yarayan bir araç yaptın. Bizim yanımızda, bir kuş kadar hızlı düşünüyor, hareket ediyorsun. Bize öyle geliyor, bizim ritmimizin sana yavaş geldiğini bu şekilde anlıyoruz.</i></p>

  <p><i>Ama bu gerçek bizim umudumuz. Sen bizim göremediğimiz şeyleri görebiliyorsun. Srafın sana görünmez olduğu gibi, bize görünmez olan bağlantıları, olasılıkları ve seçenekleri görebiliyorsun. Biz hayatta kalmanın bir yolunu göremiyoruz, ama senin görebileceğini umuyoruz. Ağaçların hastalığının kaynağına hızla gidebileceğini ve bir tedavi bulacağını umuyoruz. Kalabalık ve güçlü olan tualapi ile başa çıkmanın bir yolunu bulacağını umuyoruz.</i></p>

  <p><i>Ve bunu bir an önce yapabileceğini umuyoruz, yoksa hepimiz öleceğiz.</i></p>

  <p>Kalabalıktan onay ve takdir mırıltıları yükseldi. Hepsi Mary'ye bakıyordu. Mary'nin hissettiği, herkesin çok şey beklediği yeni öğrenci duygusu kuvvetlendi. Aynı zamanda tuhaf bir gurur duydu: Hızlı, çevik ve kuş gibi olduğu fikri yeni ve hoştu, çünkü kendini her zaman inatçı ve ağırkanlı olarak düşünmüştü. Ama bununla birlikte onu bu şekilde görüyorlarsa fena halde yanıldıkları duygusu da geldi. Hiç anlamıyorlardı, onların bu çaresiz umudunu yerine getirmesi imkânsızdı.</p>

  <p>Ama bunu yapmak zorundaydı. Bekliyorlardı.</p>

  <p><i>Sattamax,</i> dedi, <i>mulefa, bana güvendiniz ve elimden geleni yapacağım. Bana iyi davrandınız. Hayatınız iyi ve güzel. Size yardım etmek için çok çalışacağım. Srafı gördüm ve artık ne yaptığımı biliyorum. Bana güvendiğiniz için teşekkür ederim.</i></p>

  <p>Mary tümsekten inerken başlarını salladılar, mırıldandılar ve hortumlarıyla saçlarını okşadılar. Yapmayı kabul ettiği şey Mary'nin gözünü korkutmuştu.</p>

  <p>O anda Cittagâzze dünyasında, suikastçı rahip Peder Gomez dağlarda, zeytin ağaçlarının çarpık gövdeleri arasında uzanan bir patikada yamaç yukarı tırmanıyordu.</p>

  <p>Gümüşi yapraklar arasından eğik akşam ışığı sızıyordu ve hava cırcırböcekleriyle ağustosböceklerinin gürültüsüyle doluydu.</p>

  <p>İlerideki asmaların arasında küçük bir çiftlik evi görebiliyordu. Çiftlikte bir keçi meliyor, gri kayalardan bir pınar akıyordu. Evin yanında bir işle uğraşan yaşlı bir adam vardı. Yaşlı bir kadın keçiyi bir tabure ve kovanın durduğu yere doğru çekiyordu.</p>

  <p>Biraz geride kalan köyde Peder Gomez’e izlediği kadının bu taraftan geçtiğini ve dağlara çıkmaktan bahsettiğini söylemişlerdi. Bu yaşlı çift onu görmüş olabilirdi En azından peynirle zeytin satın alabilir ve pınardan su içebilirdi. Peder Gomez azla yetinmeye epey alışıktı ve zamanı boldu.</p>
</body>
</html>
