<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1 class="sigil_not_in_toc" style="text-align: right;"><b>35</b></h1>

  <h1 id="sigil_toc_id_35" style="text-align: right;"><b>Tepelerin Üzerinden Çok Uzaklara</b></h1>

  <div class="blok">
    <p class="girdisiz">Hayatımın doğum günü geldi.<br class="1" />
    Aşkım geldi bana.</p>

    <p class="ortala">•Christina Rossetti•</p>
  </div>

  <p>"Dr. Malone," dedi Lyra sabahleyin, "Will ve ben cinlerimizi aramak zorundayız. Onları bulduğumuzda ne yapacağımızı bileceğiz. Ama onlarsız fazla dayanamayız. Bu yüzden gidip aramak istiyoruz.”</p>

  <p>"Nereye gideceksiniz?” dedi Mary. Huzursuz bir geceden sonra başı ağrıyor, gözleri kapanıyordu. O ve Lyra ırmak kıyısına inmişti. Lyra yıkanıyor, Mary gizli gizli adamın ayak izlerini arıyordu. Şimdiye dek hiç iz bulamamıştı.</p>

  <p>"Bilmiyorum," dedi Lyra. "Ama orada bir yerdeler. Pencereden geçip, savaştan kaçar kaçmaz, artık bize güvenmiyormuş gibi kaçıp gittiler. Onları suçladığımı söyleyemem. Ama bu dünyada olduklarını biliyoruz. Onları birkaç kez gördüğümüzü sanıyoruz, bu yüzden onları bulabiliriz."</p>

  <p>"Dinle," dedi Mary gönülsüzce. Lyra'ya önceki gece gördüklerini anlattı.</p>

  <p>O konuşurken, Will de onlara katıldı ve ikisi birden iri iri açılmış gözlerle, ciddiyetle dinlediler.</p>

  <p>"Muhtemelen yalnızca bir gezgindir. Başka bir dünyada bir pencere bulup buraya gelmiştir," dedi Lyra, Mary sözünü bitirdiğinde. Düşünecek farklı şeyleri vardı ve bu adam onlar kadar ilginç değildi. "Tıpkı Will'in babasının yaptığı gibi," diye devam etti. "Artık bir sürü pencere olmalı. Her neyse, eğer o adam arkasını dönüp gittiyse, kötü bir şey yapmayı amaçlıyor olamaz, değil mi?"</p>

  <p>"Bilmiyorum. Bundan hoşlanmadım. Ve sizin yalnız başınıza uzaklaşmanız beni endişelendiriyor -ya da, bundan çok daha tehlikeli şeyler yaptığınızı bilmesem endişelendirirdi. Ah, bilmiyorum. Ama lütfen dikkatli olun. Lütfen çevrenize bakın. En azından otlaktayken birinin geldiğini çok uzaktan görebilirsiniz..."</p>

  <p>"Eğer görürsek, hemen bir başka dünyaya kaçabiliriz ve adam bizi incitemez," dedi Will.</p>

  <p>Gitmeye kararlıydılar. Mary de itiraz etmek istemiyordu.</p>

  <p>"En azından," dedi, "ağaçların arasına girmemeye söz verin. Eğer o adam hâlâ buralardaysa, ağaçların arasında ya da bir korulukta saklanıyor olabilir ve onu zamanında görüp kaçamazsınız."</p>

  <p>"Söz veriyoruz," dedi Lyra.</p>

  <p>"Eh, belki bütün gün dönmezsiniz diye, size biraz azık hazırlayacağım."</p>

  <p>Mary biraz pide, peynir ve susuzluğu gideren kırmızı, tatlı bir meyveden aldı, onları bir beze sardı ve omuzlarına atıp taşıyabilsinler diye iple bağladı.</p>

  <p>"İyi avlar," dedi çocuklar giderken. "Lütfen dikkat edin."</p>

  <p>Hâlâ endişeliydi. Çocuklar yamacın eteklerine varana dek durup izledi.</p>

  <p>"Acaba neden bu kadar hüzünlü," dedi Will, Lyra'yla birlikte sırta doğru tırmanırken.</p>

  <p>"Muhtemelen evine bir daha dönebilecek mi diye merak ediyordur,” dedi Lyra. "Ve döndüğünde laboratuvarında yine çalışabilecek mi diye. Belki âşık olduğu adam için de üzülüyordun"</p>

  <p>"Hımm," dedi Will. "Sence biz eve dönebilecek miyiz?"</p>

  <p>"Bilmem. Benim bir evim olduğunu sanmıyorum zaten. Muhtemelen beni Jordan Koleji'ne geri alamazlar. Ayılarla ya da cadılarla da yaşayamam. Belki Çingenlerle yaşayabilirim. Beni aralarına alsalar, bir şey demezdim."</p>

  <p>"Ya Lord Asriel'in dünyası? Orada yaşamak istemez miydin?"</p>

  <p>"Orası başarısız olacak, unuttun mu?” dedi Lyra.</p>

  <p>"Neden?"</p>

  <p>"Biz gelmeden hemen önce babanın hayaletinin söylediği şey yüzünden. Cinler hakkında. Yalnızca kendi dünyalarında kalırlarsa uzun yaşayabilirlermiş. Ama muhtemelen Lord Asriel, yani babam bunu düşünmüş olamazdı, çünkü o işe başladığında kimse diğer dünyalar hakkında çok şey bilmiyordu... Bunca şey," dedi hayretle, "bunca cesaret ve beceri... Hepsi, hepsi boşuna! Hepsi bir hiç için!"</p>

  <p>Kaya yolda yürümeyi kolay bularak tırmandılar. Sırtın tepesine çıktıklarında durup arkalarına baktılar.</p>

  <p>"Will," dedi Lyra, "ya onları bulamazsak?"</p>

  <p>"Bulacağımızdan eminim. Benim merak ettiğim, benim cinimin neye benzediği."</p>

  <p>"Onu gördün. Ve ben onu kucağıma aldım," dedi Lyra kızararak. Bir başkasının cini gibi son derece mahrem bir şeye dokunmak büyük görgüsüzlüktü elbette.</p>

  <p>Yalnızca nezaket gereği yasaklanmamıştı, bundan daha derin bir şey vardı -utanç gibi bir şey. Will'in kızarmış yanaklarına bir bakış fırlattığında, bunu kendisi kadar iyi bildiğini anladı. Onun da, kendisinin dün gece hissettiği o yarı korkulu, yarı heyecanlı duyguyu bilip bilmediğini anlayamıyordu: İşte, yine hissediyordu.</p>

  <p>Aniden birbirlerinden utanmaya başlayarak yan yana yürüdüler. Ama utancın onu engellemesine izin vermeyen Will sordu: "Cinin şekil değiştirmeyi ne zaman bırakıyor?"</p>

  <p>"Yaklaşık olarak... sanırım bizim yaşlarımızda, belki biraz daha büyüyünce. Bazen daha ileri yaşlarda. Pan'la, onun sabitlenmesi hakkında konuşurduk. Ne olacağını merak ederdik..."</p>

  <p>"Bir fikrin olmuyor mu?"</p>

  <p>"Küçükken olmuyor. Büyüdükçe düşünmeye başlıyorsun, eh, bu olabilir, şu olabilir diye. Genelde, sana uyan bir şey oluyor. Demek istediğim, gerçek mizacına uygun bir şey. Örneğin, cinin köpekse, bu senin sana söylenen şeyi yapmaktan, kimin patron olduğunu bilmekten, emirlere itaat etmekten ve seni yöneten kişiyi memnun etmekten hoşlandığın anlamına geliyor. Bir sürü hizmetkârın cini köpektir. Bu yüzden nasıl biri olduğunu, ne konuda başarılı olacağını bilmek işe yarıyor.</p>

  <p>Senin dünyandakiler, ne tür insanlar olduklarını nasıl anlıyorlar?"</p>

  <p>"Bilmiyorum. Benim dünyam hakkında çok şey bilmiyorum. Tek bildiğim gizlenmek, sessiz olmak ve sır saklamak, bu yüzden... yetişkinler ve arkadaşlar hakkında çok şey bilmiyorum. Âşıklar hakkında da. Sanırım cinimiz olması zor olurdu, çünkü herkes bir kez görünce, bizim hakkımızda çok şey öğrenirdi. Ben saklanmak ve göze ilişmemekten hoşlanırım."</p>

  <p>"O zaman, belki cinin saklanmaktan hoşlanan bir hayvan olurdu. Ya da bir başkasına benzeyen hayvanlardan -saklanmak için yabanarısı gibi görünebilen bir kelebek, örneğin. Senin dünyanda da bu tür yaratıklar olmalı, çünkü bizde var ve birbirimize çok benziyoruz."</p>

  <p>Arkadaşça bir sessizlik içinde yürümeye devam ettiler. Çevrelerindeki engin ve berrak sabah, çukurlarda duru, yukarıdaki sıcak havada inci mavisi uzanıyordu. Koca savana kahverengi, altın rengi, yeşil, yükselip alçalıyor, ufka doğru ışıldıyordu. Her yer boştu. Dünyadaki yegane insanlar onlardı sanki.</p>

  <p>"Ama aslında boş değil,” dedi Lyra.</p>

  <p>"O adamı mı kastediyorsun?"</p>

  <p>"Hayır. Ne demek istediğimi biliyorsun."</p>

  <p>"Evet, biliyorum. Çimenlerde gölgeler görebiliyorum. .. belki kuşlardır," dedi Will.</p>

  <p>Orada burada yakaladığı küçük, hızlı hareketleri izliyordu. Gölgeleri, doğruca onlara bakmadan, görmeyi daha kolay buluyordu. Göz ucuyla görülmeyi tercih ediyorlardı. Bunu Lyra'ya söylediğinde, "Olumsuz kabiliyet bu," dedi Lyra.</p>

  <p>"O ne demek?"</p>

  <p>"İlk şair Keats söylemiş. Dr. Malone biliyor. Benim aletiyometreyi okumam gibi. Senin de bıçağı kullanman gibi, değil mi?"</p>

  <p>"Evet, sanırım öyle. Ama ben yalnızca cinler olabileceklerini düşünüyordum."</p>

  <p>"Ben de öyle, ama..."</p>

  <p>Lyra parmağını dudaklarına götürdü. Will başını salladı. "Bak,” dedi Will, "devrilmiş ağaçlardan biri şurada."</p>

  <p>Mary'nin tırmandığı ağaçtı. Dikkatle ağaca yaklaştılar. Başka bir ağacın düşmesi ihtimaline karşı koruluğa dikkat ediyorlardı. Yaprakların hafif bir esintiyle kıpırdandığı bu sakin sabahta, o kudretli şeyin devrilmesi imkânsız geliyordu, ama devrilmişti işte.</p>

  <p>Sökülmüş köklerinin ve çimenlerin üzerine yatmış dal yığınının desteklediği devasa gövde, başlarının çok üzerinde duruyordu. Kırılmış, ezilmiş dalların bazıları, Will'in gördüğü en büyük ağaçlar kadar genişti. Ağacın tepesi, hâlâ sağlam görünen sıkı, dolaşık dallar ve hâlâ yeşil olan yapraklar dingin havada bir saray harabesi gibi yükseliyordu.</p>

  <p>Lyra aniden Will'in kolunu yakaladı.</p>

  <p>"Şşş," diye fısıldadı. "Bakma. Şurada olduklarından eminim. Bir şeyin hareket ettiğini gördüm. Pan olduğuna yemin edebilirim..."</p>

  <p>Lyra'nın eli sıcaktı. Will tepelerindeki yaprak ve dal yığınından ziyade bunun farkındaydı. Boş boş ufka bakarmış gibi yaparak, dikkatinin yeşil, kahverengi ve mavi karmaşasına kaymasına izin verdi ve orada -Lyra haklıydı !- ağacın bir parçası olmayan bir şey vardı. Yanında da bir başkası.</p>

  <p>"Uzaklaşalım," dedi Will alçak sesle. "Başka bir yere gidip arkamızdan geliyorlar mı, bakalım."</p>

  <p>"Ya gelmezlerse... Ama evet, pekala," diye fısıldadı Lyra.</p>

  <p>Çevrelerine bakmıyormuş gibi yaptılar. Tırmanmayı düşünüyormuş gibi, ellerini yerdeki dallardan birinin üzerine koydular. Sonra fikir değiştirmiş gibi, başlarını iki yana salladılar ve uzaklaştılar.</p>

  <p>"Keşke arkamıza bakabilseydik," dedi Lyra birkaç yüz metre uzaklaştıktan sonra.</p>

  <p>"Yürümeye devam et. Bizi görebiliyorlar. Kaybolmazlar. Canları istediğinde yanımıza gelirler."</p>

  <p>Siyah yoldan inip diz boyu otların arasına girdiler. Otları hışırdatarak yürüdüler, süzülen, uçuşan, kanat çırpan, havada kayan böcekleri izlediler, milyonluk çıtırtı ve gıcırtı korosunu dinlediler.</p>

  <p>Bir süre sessizlik içinde yürüdükten sonra, "Sen ne yapacaksın Will'" dedi Lyra sessizce.</p>

  <p>"Eh, eve dönmem gerek," dedi Will.</p>

  <p>Ama Lyra onun sesinin emin çıkmadığını düşündü. Emin çıkmadığını umuyordu.</p>

  <p>"Ama hâlâ senin peşinde olabilirler," dedi. "O adamlar."</p>

  <p>"Onlardan daha kötüsünü gördük."</p>

  <p>"Evet, sanırım öyle... Ama sana Jordan Koleji'ni, Bataklıklara göstermek istiyordum. Seninle birlikte..."</p>

  <p>"Evet," dedi Will, "ben de... Cittâgazze'ye gitmek bile güzel olurdu. Güzel bir yer. Ve Heyulaların hepsi gitmişse... Ama annem var. Geri dönüp ona bakmak zorundayım. Onu Mrs. Cooper'ın yanında bıraktım. İkisi için de haksızlık."</p>

  <p>"Bunu yapmak zorunda olmak da senin için haksızlık."</p>

  <p>"Öyle," dedi Will, "ama bu farklı türden bir haksızlık. Bu yalnızca deprem ya da yağmur fırtınası gibi. Haksızlık olabilir, ama kimseyi suçlayamazsın. Ama annemi, kendisi de pekiyi olmayan yaşlı bir hanımın yanında bırakırsam, bu ayrı bir tür haksızlık olur. Bu yanlış olur. Eve dönmem gerek. Ama muhtemelen geri dönmek zor olacak. Muhtemelen sır ortaya çıkmıştır. Mrs. Cooper'ın anneme bakabildiğini sanmıyorum, annemin her şeyden korktuğu zamanlardan biri değilse tabii. Bu yüzden muhtemelen yardım istemiştir. Geri döndüğümde bir tür bakımevine gitmek zorunda kalacağım.”</p>

  <p>"Olamaz! Yetimhane gibi mi?"</p>

  <p>"Sanırım böyle yapıyorlar. Bilmiyorum. Bundan nefret ediyorum."</p>

  <p>"Bıçakla kaçabilirsin Will! Benim dünyama gelebilirsin!"</p>

  <p>"Ben hâlâ oraya, onunla birlikte olabileceğim yere aitim. Büyüdüğüm zaman, kendi evimde ona doğru düzgün bakabilirim. O zaman kimse bize karışamaz."</p>

  <p>"Sence evlenir misin?"</p>

  <p>Will uzun süre sessiz kaldı. Ama Lyra onun düşündüğünü biliyordu.</p>

  <p>"O kadar ileriyi göremiyorum," dedi Will. "Anlayış gösterecek biri olmalı... Benim dünyamda öyle biri olduğunu sanmıyorum. Sen evlenir misin?"</p>

  <p>"Ben de,” dedi Lyra, sesi biraz titriyordu. "Benim dünyamdan biriyle evlenmem herhalde.”</p>

  <p>Yavaş yavaş ufka doğru yürüyorlardı. Dünya kadar zamanları vardı: dünyanın ne kadar zamanı varsa.</p>

  <p>Bir süre sonra Lyra konuştu: "Bıçağı saklayacaksın, değil mi? Benim dünyamı ziyaret edebilmek için?”</p>

  <p>"Elbette. Kimseye vermem onu, asla."</p>

  <p>"Bakma..." dedi Lyra adımlarını değiştirmeden, "işte yine oradalar. Solda."</p>

  <p>"Bizi izliyorlar," dedi Will sevinçle.</p>

  <p>"Şşş!"</p>

  <p>"İzleyeceklerini düşünmüştüm zaten. Tamam, şimdi rol yapalım. Onları arıyormuş gibi dolanalım. Her tür aptalca yere bakalım."</p>

  <p>Bir oyuna dönüştü. Bir gölet buldular ve cinlerin kurbağa ya da su böceği ya da sümüklüböcek biçiminde olabileceğini söyleyerek sazların arasını, çamurun içini aradılar. Sicim ağacı koruluğunun kenarındaki, uzun zaman önce devrilmiş bir ağacın kabuklarını soydular ve cinlerin kulağakaçan biçiminde kabuğun altına girdiğini görmüş gibi yaptılar. Lyra üzerine bastığını iddia ettiği bir karınca hakkında bir sürü şamata kopardı, yaralarına acıdı, yüzünün tıpkı Pan'ınkine benzediğini söyledi, sahte bir hüzünle neden onunla konuşmadığını sordu.</p>

  <p>Ama onların gerçekten duyamayacak kadar uzakta olduklarını düşündüğünde, Will'e doğru eğilip sessizce, içtenlikle sordu:</p>

  <p>"Onları bırakmaya mecburduk, değil mi? Gerçekten de başka seçeneğimiz yoktu."</p>

  <p>"Evet, mecburduk. Senin için, benden daha kötü oldu, ama başka hiç seçeneğimiz yoktu. Çünkü sen Roger'a söz verdin ve sözünü tutma zorundaydın."</p>

  <p>"Senin de babanla konuşman gerekiyordu..."</p>

  <p>"Ve onları dışarı salmak zorundaydık."</p>

  <p>"Evet, öyle. Bunu yaptığımız için çok memnunum. Bir gün, ben öldüğümde, Pan da memnun olacak. Birbirimizden ayrılmayacağız. Yaptığımız iyi bir şeydi.”</p>

  <p>Güneş gökyüzünden yükselince ve hava ısınınca gölgelik bir yer aramaya başladılar. Öğlene doğru kendilerini sırtın zirvesine doğru yükselen bir yamaçta buldular ve oraya vardıklarında Lyra kendini çimenlerin üzerine bıraktı ve "Eh! Yakında gölgeli bir yer bulmazsak..." dedi.</p>

  <p>Diğer yanda, aşağı doğru uzanan bir vadi vardı. Yoğun çalılıklarla kaplıydı, bu yüzden orada dere de olabileceğini tahmin ettiler. Sırtın yamacında yürüdüler ve vadinin başına geldiler. Gerçekten de, eğreltiotlarının ve sazların arasında ki kayalardan bir pınar fışkırıyordu.</p>

  <p>Terlemiş yüzlerini suya daldırdılar ve minnetle içtiler. Sonra dereyi aşağıya doğru takip ettiler; minik, çalkantılı göletler halinde birikmesini, küçük taş çıkıntılardan dökülmesini ve gittikçe genişleyip derinleşmesini izlediler.</p>

  <p>"Bunu nasıl yapıyor?" diye hayret etti Lyra. "Başka yerden gelen su yok, ama burada yukarıdakinden çok daha fazla su var."</p>

  <p>Göz ucuyla gölgeleri izlemekte olan Will, cinlerin ileriye süzüldüklerini ve eğreltiotlarının üzerinden atlayıp aşağıdaki çalıların arasında kaybolduklarını gördü. Sessizce işaret etti.</p>

  <p>"Yalnızca yavaşlıyor," dedi. "Pınardaki kadar hızlı akmıyor, bu yüzden bu göletlerden birikiyor... Oraya girdiler," diye fısıldayıp yamacın dibindeki küçük ağaç kümesini gösterdi.</p>

  <p>Lyra'nın yüreği öyle hızlı atıyordu ki, boğazındaki nabzı hissedebiliyordu. O ve Will son derece ciddi ve resmi bir biçimde bakıştılar, sonra dereyi izleyerek aşağı inmeye başladılar. Vadide indikçe çalılar yoğunlaşıyordu. Dere yeşil tünellere dalıyor, benek benek açıklıklara çıkıyor, sonra bir taş çıkıntısından yuvarlanıp yine yeşilliklere gömülüyordu. Dereyi görmekten çok dinleyerek izlemeleri gerekiyordu.</p>

  <p>Tepenin dibinde, dere gümüş kabuklu ağaçlardan oluşan küçük bir koruluğa daldı.</p>

  <p>Peder Gomez sırtın tepesinden izliyordu. Onları izlemek zor olmamıştı. Mary'nin açık savanaya duyduğu güvene rağmen, otların arasında, sicim ağacı kümelerinde, özsuyu lakesi çalılarında bol bol saklanacak yer vardı.</p>

  <p>İlk başta iki çocuk izlendiklerini düşünüyormuş gibi devamlı çevrelerine bakmıyordu ve Peder Gomez'in uzak durması gerekmişti, ama sabah ilerledikçe birbirlerine daha çok daldılar ve manzaraya daha az dikkat eder oldular.</p>

  <p>Peder Gomez oğlana zarar vermek istemiyordu. Masum birini incitme fikri onu dehşete düşürüyordu. Hedefinden emin olmanın tek yolu, kızı açıkça görebilecek kadar yaklaşmaktı ve bu da onların peşinden koruluğa girmek demekti.</p>

  <p>Dere boyunca sessizce, ihtiyatla ilerledi. Yeşil sırtlı bir böcek olan cini başının üzerinde uçuyor, havanın tadına bakıyordu. Böceğin görüş yetisi adamınkinden daha zayıftı, ama koku alma yetisi keskindi ve çocukların etinin kokusunu açıkça duyabiliyordu. Biraz ileriye geçiyor, bir otun üzerine tünüyor, Peder Gomez'i bekliyor, sonra yine uçuyordu. Ve çocukların bedenlerinin geride bıraktığı izi yakaladığında, Peder Gomez kendini, görevi için Tanrı'ya şükrederken buldu, çünkü oğlanla kızın ölümcül günaha atılmak üzere olduğu her zamankinden daha açıktı.</p>

  <p>İşte oradaydı: kızın saçlarının koyu sarı hareketi. Biraz daha yaklaştı ve tüfeği çıkardı. Tüfeğin dürbünlü nişan tertibatı vardı: Çok güçlü değildi, ama özenle yapılmıştı, bu yüzden içinden bakarken görüntü hem berraklaşıyor hem de büyüyordu. Evet, işte orada. Kız durdu ve arkasına baktı. Peder Gomez kızın yüzündeki ifadeyi gördü ve bu kadar kötü birinin nasıl böylesine umut ve mutluluk saçabildiğini anlamadı.</p>

  <p>Şaşkınlığı, duraksamasına sebep oldu ve sonra hareket yok oldu, iki çocuk ağaçların arasına daldı ve gözden kayboldu. Eh, uzağa gidemeyeceklerdi. Peder Gomez dere boyunca onları izledi. Eğilerek ilerliyor, bir eliyle tüfeği taşırken diğeriyle dengesini sağlıyordu.</p>

  <p>Başarıya o kadar yakındı ki, daha sonra ne yapacağını düşünürken buldu kendini ilk defa. Cenevre'ye dönerek cennetin krallığını daha fazla mı memnun edecekti, yoksa burada kalıp bu dünyayı mı dine döndürecekti?</p>

  <p>Burada yapması gereken ilk şey, dört bacaklı yaratıkları ikna etmek olurdu. Temel mantığa sahip görünüyorlardı, ama tekerleklere binme alışkanlıkları iğrenç ve şeytaniydi ve Tanrı’nın iradesine aykırıydı. Bu alışkanlıktan vazgeçmelerini sağlayabilirse, kurtuluş da ardından gelirdi.</p>

  <p>Yamacın dibine, ağaçların başladığı yere ulaştı ve tüfeğini sessizce yere bıraktı.</p>

  <p>Gümüş-yeşil-altın gölgelere baktı ve böcek seslerinin, dere şıkırtılarının arasından her sesi yakalayabilmek için ellerini kulaklarının arkasına götürerek dinledi. Evet: İşte oradaydılar. Durmuşlardı.</p>

  <p>Tüfeği almak için eğildi...</p>

  <p>Aniden kendini boğuk bir sesle, nefes nefese inlerken buldu. Bir şey cinini yakalamış, ondan uzağa çekmişti.</p>

  <p>Ama orada hiçbir şey yoktu! Cin neredeydi? Acı muazzamdı. Cininin haykırdığını duydu, çılgınca sağa sola dönerek onu aradı.</p>

  <p>"Kıpırdama," dedi bir ses havadan "ve sessiz ol. Cinin elimde."</p>

  <p>"Ama -neredesin? Sen kimsin?"</p>

  <p>"Adım Balthamos," dedi ses.</p>

  <p>Will ve Lyra korulukta dereyi izlediler. Pek az konuşarak, dikkatle yürüyerek koruluğun ortasına geldiler.</p>

  <p>Koruluğun ortasında küçük bir açıklık vardı. Yumuşak çimenlerle ve yosunlu kayalarla kaplıydı. Dallar tepede iç içe geçmiş, gökyüzünü hemen hemen tamamen perdeliyor ve küçük, hareketli ışık pullarını, payetleri sızdırıyordu, bu yüzden her şey altın ve gümüş benekliydi.</p>

  <p>Ayrıca her şey sessizdi. Yalnızca derenin şırıltısı ve küçük bir esintiyle yüksekte hışırdayan yapraklar bozuyordu sessizliği.</p>

  <p>Will yiyecek paketini indirdi. Lyra küçük çantasını yere bıraktı. Hiçbir yerde cin gölgelerinden işaret yoktu.</p>

  <p>Tamamen yalnızdılar.</p>

  <p>Ayakkabılarını ve çoraplarını çıkarıp derenin kenarındaki yosunlu taşların üzerine oturdular ve ayaklarını soğuk suya sokup kanlarını canlandıran şoku hissettiler.</p>

  <p>"Acıktım," dedi Will.</p>

  <p>"Ben de,” dedi Lyra, ama bundan daha fazlasını hissediyordu; bastırılmış, ısrarlı, yarı mutlu, yarı acılı bir şey, öyle ki ne olduğundan emin olamıyordu.</p>

  <p>Bezi açtılar ve biraz ekmek peynir yediler. Bir sebepten, elleri ağır ve sakardı, yiyeceklerin tadını doğru düzgün alamıyorlardı. Halbuki kızgın taşların üzerinde pişirilen ekmek unlu ve çıtır çıtır, peynir ince ince dilimlenmiş, tuzlu ve çok tazeydi.</p>

  <p>Sonra Lyra o küçük, kırmızı meyvelerden birini çıkardı. Yüreği hızla çarparak Will'e döndü ve "Will..." dedi.</p>

  <p>Ve meyveyi Will'in ağzına uzattı.</p>

  <p>Bakışlarından, ne kastettiğini onun hemen anladığını ve konuşamayacak kadar sevinçli olduğunu görebiliyordu. Parmakları hâlâ onun dudaklarındaydı ve onun titrediğini hissetti. Will, Lyra'nın elini orada tutmak için elini kaldırdı ve sonra ikisi de birbirine bakamaz oldu. Kafaları karışmıştı, mutlulukla dolup taşıyorlardı.</p>

  <p>Beceriksizce çarpışan iki kelebek gibi, onlar kadar hafif bir şekilde, dudakları dokundu. Sonra, nasıl olduğunu ikisi de anlamadan, birbirlerine sarılmışlar ve yüzlerini birbirine körlemesine bastırıyorlardı.</p>

  <p>"Mary'nin dediği gibi..." diye fısıldadı Will, "birinden hoşlandığın zaman hemen anlıyorsun -sen dağda uyurken, annen seni alıp götürmeden önce Pan'a söyledim..."</p>

  <p>"Duydum,” diye fısıldadı Lyra, "uyanıktım. Aynısını sana söylemek istedim. Artık, bunca zamandır ne hissettiğimi biliyorum: Seni seviyorum Will, seni seviyorum...”</p>

  <p>Sevgi sözcüğü Will'in tüm sinirlerini ateşe verdi. Tüm vücudu onunla canlanıyordu, aynı sözlerle Lyra'ya yanıt verdi, onun sıcak yüzünü tekrar tekrar öptü, bedeninin kokusunu, saçlarının bal kokulu sıcaklığını, küçük kırmızı meyvenin tadını taşıyan küçük tatlı ağzını hayranlıkla içine çekti.</p>

  <p>Çevrelerinde sessizlikten başka bir şey yoktu. Sanki tüm dünya nefesini tutmuştu.</p>

  <p>Balthamos dehşet içindeydi.</p>

  <p>Tırmalayan, sokan, ısıran böcek cini tutarak dere yukarı, koruluktan uzağa yürüdü ve sendeleyerek peşlerinden gelen adamdan mümkün olduğunca saklanmaya çalıştı.</p>

  <p>Onun yetişmesine izin vermemeliydi. Peder Gomez'in onu bir anda öldüreceğini biliyordu. Onun düzeyinde bir melek, adamla boy ölçüşemezdi; güçlü ve sağlıklı bir melek bile olsa bunu yapamazdı ve Balthamos ikisi de değildi. Dahası, Baruk için duyduğu acıyla ve Will'e sırtını dönmüş olmanın utancıyla yıkılmıştı. Artık uçacak kadar bile gücü yoktu.</p>

  <p>"Dur, dur," dedi Peder Gomez. "Lütfen kıpırdama. Seni göremiyorum -konuşalım, lütfen- cinimi incitme, sana yalvarıyorum..."</p>

  <p>Aslında, cini Balthamos'u incitiyordu. Melek yumruğunun içindeki minik, yeşil şeyi belirsizce görüyordu.</p>

  <p>Böcek güçlü çenesini tekrar tekrar avuçlarına gömüyordu. Ellerini bir anlığını açacak olsa, cin uçup gidecekti. Balthamos ellerini kapalı tuttu.</p>

  <p>"Bu taraftan," dedi, "beni izle. Koruluktan uzaklaş. Seninle konuşmak istiyorum ve burası yanlış yer."</p>

  <p>"Ama sen kimsin? Seni göremiyorum. Yakına gel. Seni görmeden ne olduğunu nasıl anlayabilirim? Yerinde kal, o kadar çabuk hareket etme!"</p>

  <p>Ama Balthamos'un tek savunması hızlı hareket etmekti. Sokan böceği duymazdan gelmeye çalışarak, taştan taşa atlayarak küçük dere yatağından yukarı tırmandı.</p>

  <p>Sonra bir hata yaptı: Arkasına bakmaya çalışırken kaydı ve ayağı suya girdi.</p>

  <p>"Ah," diye tatminle fısıldadı Peder Gomez saçılan suları gördüğünde.</p>

  <p>Balthamos hemen ayağını çekti ve telaşla ilerledi ama şimdi, ayağını yere her koyduğunda ıslak bir iz bırakıyordu. Rahip bunu gördü ve öne sıçradı, eline sürtünen tüyleri hissetti.</p>

  <p>Hayret içinde durdu: Zihninde melek sözcüğü yankılandı. Balthamos anlık duraksamadan faydalanarak yine ilerlemeye başladı ve yüreği zalimce burkulan rahip onun peşinden sürüklendi.</p>

  <p>Balthamos omzunun üzerinden seslendi: "Biraz daha ileride, sırtın tepesinde. Orada konuşacağız, söz veriyorum. "</p>

  <p>"Burada konuş! Olduğun yerde kal. Yemin ederim, sana dokunmayacağım!"</p>

  <p>Melek yanıt vermedi: Yoğunlaşmak çok zordu.. Dikkatini üç ayrı yöne vermek zorundaydı: adamdan kaçınmak için geriye, nereye gittiğini görmek için ileriye ve ellerine işkence eden öfkeli cine.</p>

  <p>Rahibe gelince, onun zihni hızla çalışıyordu. Gerçekten tehlikeli olan bir rakip, cinini hemen öldürürdü ve meseleyi orada, o anda bitirirdi: Bu düşman vurmaya korkuyordu.</p>

  <p>Aklında bu fikirle, bilinçli olarak sendeledi, acıyla hafif hafif inledi ve diğerine durması için bir iki kez yalvardı -bir yandan da dikkatle izliyor, yaklaşıyor, diğerinin ne kadar iri olduğunu, ne kadar hızlı hareket ettiğini, ne yöne baktığını tahmin etmeye çalışıyordu.</p>

  <p>"Lütfen,” dedi yıkılmış gibi, "bunun canımı ne kadar acıttığını tahmin bile edemezsin -sana zarar veremem, lütfen, durup konuşamaz mıyız?"</p>

  <p>Koruluğu gözünün önünden ayırmak istemiyordu.</p>

  <p>Şimdi, derenin başladığı yerdeydiler ve Balthamos'un çimenlere hafifçe basan ayaklarının şeklini görebiliyordu. Rahip yolun her santimini izlemişti ve şimdi meleğin nerede durduğundan emindi.</p>

  <p>Balthamos ona döndü. Rahip, meleğin yüzünün olması gerektiğini düşündüğü yere kaldırdı bakışlarını ve onu ilk defa gördü: Havada bir ışıltıdan ibaretti, yanlış anlamak imkânsızdı.</p>

  <p>Ama ona tek bir hamlede ulaşabilecek kadar yakında değildi ve cinin gayretleri gerçekten de acılı ve zayıflatıcıydı. Belki bir iki adım daha atsa...</p>

  <p>"Otur,” dedi Balthamos. "Olduğun yere otur. Bir adım bile yaklaşma."</p>

  <p>"Ne istiyorsun?" dedi Peder Gomez yerinden kıpırdamadan .</p>

  <p>"Ne mi istiyorum? Seni öldürmek istiyorum, ama gücüm yok."</p>

  <p>"Ama sen bir meleksin, değil mi?"</p>

  <p>"Ne fark eder ki?"</p>

  <p>"Hata yapmış olabilirsin. Aynı tarafta olabiliriz."</p>

  <p>"Hayır, değiliz. Seni izliyordum. Senin kimin tarafında olduğunu biliyorum -yo, yo, kıpırdama. Orada kal."</p>

  <p>"Tövbe etmek için çok geç değil. Meleklerin bile tövbe etmesine izin vardır. İtirafını dinlerim."</p>

  <p>"Ah, Baruk, yardım et bana!" diye haykırdı Balthamos ümitsizlik içinde sırtını dönerek.</p>

  <p>O haykırırken, Peder Gomez üzerine atladı. Omzu meleğinkine çarptı ve Balthamos'un dengesini bozdu. Melek, kendini kurtarmak için elini uzatırken böcek cini salıverdi. Böcek hemen uçup gitti ve Peder Gomez rahatladığını, güçlendiğini hissetti. Aslında, şaşırarak fark ettiği gibi, onu öldüren de bu oldu. Kendini, fazla bir direnç bekleyerek, meleğin solgun şeklinin üzerine öyle kuvvetle fırlattı ki, dengesini koruyamadı. Ayağı kaydı ve sıçrayışının hızıyla dereye doğru uçtu. Baruk ne yapardı diye düşünen Balthamos, rahibin destek bulmak için uzattığı eli tekmeledi.</p>

  <p>Peder Gomez hızla düştü. Başını bir taşa çarptı; sersemleyerek, yüzüstü suya düştü. Soğuk onu hemen kendine getirdi, ama boğulur gibi sesler çıkararak, zayıfça doğrulmaya çalışırken, Balthamos yüzünü, gözlerini ve ağzını sokan böceği çaresizce görmezden gelerek, pek yetersiz ağırlığını adamın başına verdi ve yüzünü suya gömüp o şekilde tuttu, tuttu, tuttu.</p>

  <p>Cin aniden yok olduğunda Balthamos adamı salıverdi. Peder Gomez ölmüştü. Bundan emin olur olmaz, Balthamos cesedi dereden çıkardı ve dikkatle çimenlerin üzerine serdi. Rahibin ellerini göğsünde kavuşturdu ve gözlerini kapadı.</p>

  <p>Sonra, içi bulanarak, bitkinlik ve acılar içinde doğruldu.</p>

  <p>"Baruk," dedi, "ah, Baruk, hayatım, daha fazlasını yapamam. Will ve kız güvende ve her şey yoluna girecek, ama benim için buraya kadar. Aslında sen öldüğünde öldüm sevgili Baruk.''</p>

  <p>Bir an sonra yok oldu.</p>

  <p>Fasulye tarlasında, akşam sıcağında uykusu gelen Mary, Atal'ın sesini duydu ve onun heyecanlı mı, yoksa korkulu mu olduğunu seçemedi: Bir ağaç daha mı devrilmişti? Tüfekli adam geri mi dönmüştü?</p>

  <p><i>Bak! Bak!</i> Diyordu Atal hortumuyla Mary'nin cebini dürtükleyerek. Mary dürbünü çıkardı ve arkadaşının dediğini yapıp gökyüzüne doğrulttu.</p>

  <p><i>Ne yaptığını söyle bana!</i> dedi Atal. <i>Farklı olduğunu hissedebiliyorum, ama göremiyorum.</i></p>

  <p>Gökyüzündeki korkunç Toz seli durmuştu. Kıpırtısız değildi, hem de hiç değildi; Mary kehribar lensle tüm gökyüzünü taradı, orada bir akıntı, burada bir çalkantı, daha uzakta bir anafor gördü. Toz daima hareket halindeydi, ama artık akıp gitmiyordu. Aslında, tam tersine, kar taneleri gibi yağıyordu.</p>

  <p>Tekerlek ağaçlarını düşündü, yukarı açılan çiçekler bu altın yağmuru içecekti. Mary, bu iş için kusursuz biçime sahip, uzun süredir Toz'dan yoksun kalmış, zavallı, kurumuş çiçeklerin ona kucak açtığını hissedebiliyordu sanki.</p>

  <p><i>Çocuklar,</i> dedi Atal.</p>

  <p>Mary elinde dürbünle döndü ve Will ile Lyra'nın geri döndüğünü gördü. Biraz uzaktaydılar; acele etmiyorlardı. El ele tutuşmuş, kafa kafaya vermiş, gözleri başka hiçbir şeyi görmeden aralarında konuşuyorlardı. Mary bu mesafeden bile görebiliyordu.</p>

  <p>Dürbünü gözüne götürecek oldu, ama vazgeçti ve onu cebine geri koydu. Dürbüne gerek yoktu. Ne göreceğini biliyordu. Canlı altından yapılmış gibi görüneceklerdi. İnsanların, miraslarına sahip çıktıklarında, hep olabilecekleri şeyin timsali gibi görüneceklerdi.</p>

  <p>Yıldızlardan yağan Toz bir kez daha canlı bir yuva bulmuştu. Ve her şeyin sebebi bu aşka doymuş ve artık çocuk olmayan çocuklardı.</p>
</body>
</html>
