<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h1 class="sigil_not_in_toc" style="text-align: right;"><b>16</b></h1>

  <h1 id="sigil_toc_id_16" style="text-align: right;"><b>Niyet Gemisi</b></h1>

  <div class="blok">
    <p class="girdisiz">Kemerli çatıdan hassas büyüyle asılmış sıra sıra ışıltılı lambalar ve neft yağıyla,<br class="1" />
    ziftle beslenen alev alev meşaleler ışık veriyordu...</p>

    <p class="ortala">•John Milton•</p>
  </div>

  <p>"<i>Çocuğum! Kızım!</i> Nerede o? Ne yaptınız? Lyra'nın yüreğimi lime lime etseniz daha iyiydi. O benim yanımda güvendeydi, <i>güvende.</i> O şimdi nerede?"</p>

  <p>Mrs. Coulter’ın feryadı adamant kulenin tepesindeki küçük odada yankılanıyordu. Bir sandalyeye bağlanmış, saçları darmadağın olmuş, giysileri yırtılmış, çılgına dönmüştü. Maymun cini yerde, gümüş zincirle bağlanmış, kıvranıyor, çabalıyordu.</p>

  <p>Lord Asriel yakında oturmuş, onları görmezden gelerek bir kâğıt parçasına yazı yazıyordu. Yanında bekleyen emir eri kadına endişeyle bakıyordu. Lord Asriel kâğıt Parçasını ona verdiğinde asker bir selam çaktı ve kuyruğunu kıstırmış teriyer cini peşinde, hızla dışarı çıktı. Lord Asriel, Mrs. Coulter'a döndü.</p>

  <p>"Lyra? Dürüst olmak gerekirse umurumda bile değil" dedi sessiz ve boğuk bir sesle. "Sefil çocuk bırakıldığı yerde kalmalı ve denileni yapmalıydı. Onun için daha fazla zaman ve kaynak harcayamam. Önerilen yardımı reddediyorsa, bırak sonuçlarıyla kendisi başa çıksın."</p>

  <p>"Bunu kastediyor olamazsın Asriel, yoksa asla..."</p>

  <p>"Her kelimesinde ciddiyim. Yarattığı kargaşa, erdemlerinden kat kat fazla. Sıradan bir İngiliz kızı, pek zeki değil..."</p>

  <p>"Lyra zekidir!" dedi Mrs. Coulter.</p>

  <p>"Tamam; zeki, ama akıllı değil. Düşüncesizce davranıyor, yalancı, açgözlü..."</p>

  <p>"Cesur, cömert ve sevgi dolu."</p>

  <p>"Son derece sıradan bir çocuk. Hiçbir ayırt edici özelliği yok..."</p>

  <p>"Son derece sıradan mı? Lyra mı? O benzersiz! Şimdiye dek yaptıklarını düşün. İstersen onu sevme Asriel, ama kızına üstünlük taslamaya kalkışma. Ve o benim yanımda güvendeydi, ta ki..."</p>

  <p>"Haklısın," dedi Asriel, ayağa kalkarak. "O gerçekten benzersiz. Seni ehlileştirmiş, yumuşatmış -sıradan bir başarı değil bu. Zehrini almış Marisa. Dişlerini sökmüş. Duygusal merhamet yağmurunda ateşin sönmüş. Kimin aklına gelirdi? Kilisenin acımasız ajanı, çocuklara delice zulmeden, onları ayıran iğrenç makineler icat eden, günah delili bulmak için onların dehşet içindeki minik varlıklarının içine bakan kişi... Sonra tırnakları kirli, ağzı bozuk cahil, küçük bir velet geliyor ve tavuk gibi gıdaklayarak koynuna alıyorsun onu. Eh, itiraf etmek lazım: Çocukta benim göremediğim bir yetenek olmalı. Ama tek yapabildiği seni sevecen bir anneye dönüştürmekse, oldukça zayıf, anlamsız, güçsüz, minik bir yetenek. Artık sussan daha iyi. Acil bir toplantı için kumandanlarımı çağırdım. Çeneni kapayamayacaksan, ağzını tıkamalarını söylerim."</p>

  <p>Mrs. Coulter kızına bildiğinden daha fazla benziyordu. Buna yanıtı Lord Asriel'in yüzüne tükürmek oldu. Adam sakin sakin yüzünü sildi. "Ağzının tıkanması bu tür davranışlara da bir son verir."</p>

  <p>"Ah, lütfen terbiye et beni Asriel," dedi Mrs. Coulter. "Tutsağını bir sandalyeye bağlayıp astlarına teşhir eden biri açık ki bir nezaket timsalidir. Beni çöz, yoksa ağzımı tıkamaya zorlarım seni."</p>

  <p>"Kasıl istersen," dedi Lord Asriel ve çekmeceden ipek bir eşarp çıkardı, ama kadının ağzını bağlayamadan, Mrs. Coulter başını iki yana salladı.</p>

  <p>"Yo, yo," dedi, "Asriel, yapma, yalvarırım, lütfen beni küçük düşürme.”</p>

  <p>Gözlerinden öfke yaşları akıyordu.</p>

  <p>"Pekala, seni çözeceğim, ama o, zincire vurulmuş olarak kalacak," dedi Lord Asriel. Eşarbı çekmeceye bıraktı, sonra bir çakıyla kadının bağlarını kesti.</p>

  <p>Mrs. Coulter bileklerini ovalayarak doğruldu, gerindi ve giysilerinin, saçlarının durumunu ancak o zaman fark etti. Perişan ve solgun görünüyordu. Henüz vücudu Gallivespian zehrini tam olarak atamamıştı, eklemleri feci ağrıyordu, ama Mrs. Coulter, Lord Asriel'e bunu belli edecek değildi.</p>

  <p>"Orada temizlenebilirsin," dedi Lord Asriel, bir dolaptan büyük olmayan küçük bir odayı göstererek.</p>

  <p>Mrs. Coulter zincire vurulmuş cinini yerden kaldırdı ve üstüne başına çeki düzen vermek için odaya gitti. Cin, kadının omzunun üzerinden uğursuz gözlerle dik dik Lord Asriel’e bakıyordu.</p>

  <p>Emir eri içeri girdi:</p>

  <p>"Majesteleri Kral Ogunwe ve Lord Roke."</p>

  <p>Afrikalı general ve Gallivespian içeri girdi: Kral Ogunwe temiz bir üniforma giymiş ve şakağındaki yara temizlenip sarılmıştı. Lord Roke, mavi şahinin sırtında hızla süzülerek masanın üzerine kondu.</p>

  <p>Lord Asriel onları sıcak bir tavırla selamladı ve şarap önerdi. Kuş, binicisinin inmesini bekledikten sonra kapının yanındaki tüneğe uçtu. O sırada emir eri, Lord Asriel’ in en yüksek rütbeli kumandanlarının üçüncüsü olan, Xaphania adlı meleğin geldiğini bildirdi. Dişi melek, Baruk ve Balthamos'tan çok daha yüksek seviyeliydi ve bambaşka bir yerden geliyormuş gibi görünen pırıltılı, huzursuz edici bir ışık sayesinde görülebiliyordu.</p>

  <p>Bu sırada Mrs. Coulter çok daha derli toplu bir görünüşle banyodan çıkmıştı. Üç kumandan eğilerek ona selam verdiler. Kadın onları görünce şaşırmışsa da belli etmedi başını eğdi ve zincire vurulmuş maymunu kollarında tutarak sakin sakin oturdu.</p>

  <p>Lord Asriel zaman harcamadan konuştu. ”Bana neler olduğunu anlatın Kral Ogunwe."</p>

  <p>Afrikalı güçlü ve gür bir sesle başladı: "On yedi İsviçre Muhafızı’nı öldürdük ve iki zeplini düşürdük. Beş adam ve bir cayropter kaybettik. Kız ve oğlan kaçtılar. Kendini cesaretle savunmasına rağmen Leydi Coulter’ı ele geçirdik ve buraya getirdik. Umarım ona nazik davrandığımızı düşünüyordur."</p>

  <p>"Sizin muameleniz oldukça tatminkardı,” dedi Mrs. Coulter, siz sözcüğünü hafifçe vurgulayarak.</p>

  <p>"Diğer cayropterlerde hasar var mı? Yaralı?" dedi Lord Asriel. "Biraz hasar, birkaç yaralı, ama hepsi önemsiz."</p>

  <p>"Güzel. Teşekkür ederim Kral; kuvvetleriniz iyi iş çıkardı. Lord Roke, siz neler işittiniz?"</p>

  <p>Gallivespian konuştu "Casuslarım bir başka dünyada, oğlanla kızın yanında. İki çocuk da güvende ve iyi, ama kız ilaçla günler boyunca uyutulmuş. Mağaradaki olaylar sırasında oğlanın elindeki bıçak kullanılamaz hale gelmiş; kaza eseri parça parça olmuş. Ama şimdi, sizin dünyanızdan, kuzeyden gelen ve demircilikte çok yetenekli dev bir ayı tarafından yine onarılmış Lord Asriel. Bıçak onarılır onarılmaz, oğlan bir başka dünyaya pencere açmış ve şimdi oradaymışlar. Casuslarım yanlarında elbette, ama bir güçlük var: Bıçak elinde olduğu sürece, oğlanı hiçbir şey yapmaya zorlayamıyoruz. Onu uykusun, da öldürseler, bıçak bir işimize yaramaz. Şimdilik, Şövalye Tialys ile Leydi Salmakia her gittikleri yere onlarla birlikte gidecek. En azından bu şekilde izlerini sürebileceğiz. Akıllarında bir plan var gibi; her durumda, buraya gelmeyi reddediyorlar. İki casusum onların izini kaybetmez."</p>

  <p>"Şimdi bulundukları bu diğer dünyada güvendeler mi?" dedi Lord Asriel.</p>

  <p>"Bir eğrelti ağacı ormanının yakınında, kumsaldalar. Etrafta hayvanlardan iz yok. Şu anda, hem oğlan hem de kız uyuyor. Şövalye Tialys'le beş dakika önce konuştum. "</p>

  <p>"Teşekkür ederim," dedi Lord Asriel. "İki ajanınız çocukları izlediğine göre, elbette, artık Majisteryum'da gözlerimiz yok. Aletiyometreye güvenmemiz gerekecek. En azından..."</p>

  <p>Mrs. Coulter konuşarak herkesi şaşırttı.</p>

  <p>"Diğer organları bilmem," dedi, "ama Disiplin Divanı söz konusuysa, güvendikleri okuyucu Fra Pavel Rasek. Detaylı çalışır, ama ağırdır. Lyra'nın nerede olduğunu daha birkaç saat öğrenemezler."</p>

  <p>"Teşekkür ederim Marisa," dedi Lord Asriel. "Lyra ile bu oğlanın şimdi ne yapmayı düşündükleri konusunda senin bir fikrin var mı?"</p>

  <p>"Hayır," dedi Mrs. Coulter, "hiç yok. Oğlanla konuştum. İnatçı bir çocuğa benziyor. Sır saklamaya alışkın bir çocuk. Ne yapacağını tahmin edemiyorum. Lyra'ya gelince onu okumak oldukça imkânsız."</p>

  <p>"Lordum,” dedi Kral Ogunwe, "artık leydinin bu kumandanlık kurulunun bir parçası olup olmadığını Öğrenebilir miyiz? Eğer öyleyse, işlevi nedir? Değilse, başka bir yere götürülmesi daha doğru olmaz mı?”</p>

  <p>"O bizim tutsağımız ve benim konuğum. Kilise'nin seçkin bir eski ajanı olduğundan işe yarar bilgilere sahip olabilir."</p>

  <p>"Gönüllü olarak açıklar mı? Yoksa işkence edilmesi mi gerekecek?" dedi Lord Roke doğrudan kadına bakarak.</p>

  <p>Mrs. Coulter kahkaha attı.</p>

  <p>"Lord Asriel'in kumandanları gerçeğin işkenceyle öğrenilmeyeceğim bilir sanırdım," dedi.</p>

  <p>Kadının açık samimiyetsizliği Lord Asriel'i eğlendirmişti.</p>

  <p>"Mrs. Coulter’ın düzgün davranacağını garanti ederim," dedi. "Bize ihanet ederse ne olacağını biliyor. Gerçi, bize ihanet etme fırsatı bulamayacak. Bununla beraber, aranızda kuşkusu olan varsa, korkusuzca ifade edebilir."</p>

  <p>"Benim var," dedi Kral Ogunwe, "ama ben ondan değil, sizden kuşku ediyorum."</p>

  <p>"Neden?" dedi Lord Asriel.</p>

  <p>"Sizi baştan çıkarmışsa, direnmezsiniz. Onu yakalamak doğruydu, ama bu toplantıya davet etmek yanlış. Ona nazik davranın, onu rahat ettirin, ama onu başka bir yere yerleştirin ve ondan uzak durun."</p>

  <p>"Eh, konuşmanızı ben istedim," dedi Lord Asriel, "ve paylamanızı kabul etmek zorundayım. Sizin varlığınıza onunkinden daha fazla değer veriyorum Sayın Kral. Onu dışarı çıkarttıracağım."</p>

  <p>Çana uzandı, ama çalamadan Mrs. Coulter konuştu.</p>

  <p>"Lütfen," dedi telaşla, "önce beni dinleyin. Yardım edebilirim. Majisteryum'un yüreğine benim kadar yaklaşmış birini bir daha bulamazsınız. Nasıl düşündüklerini biliyor, ne yapacaklarını tahmin edebiliyorum. Bana neden güveneceğinizi, onları neden terk ettiğimi merak ediyorsunuz. Basit: Kızımı öldürecekler. Onun yaşamasına izin vermeye cesaret edemezler. Onun kim olduğunu -ne olduğunu- ve cadıların onun hakkındaki kehanetini öğrenir öğrenmez, kiliseden ayrılmam gerektiğini anladım. Benim onların düşmanı, onların da benim düşmanım olduğunu anladım. Sizin ne olduğunuzu, benim sizin için ne konumda olduğumu bilmiyordum -bu bir sırdı. Ama kiliseye, inandıkları her şeye, gerekirse bizzat Otorite'ye karşı çıkmak zorunda olduğumu biliyordum. Ben..."</p>

  <p>Mrs. Coulter sustu. Bütün kumandanlar dikkatle dinliyordu. Mrs. Coulter, Lord Asriel'in yüzüne baktı ve parlak gözleri ışıldayarak alçak, tutkulu bir sesle yalnızca onunla konuştu sanki.</p>

  <p>"Dünyadaki en kötü anneydim. Tek çocuğumun, daha minicik bir bebekken benden alınmasına izin verdim, çünkü o umurumda değildi. İlerlemekten başka hiçbir evle ilgilenmiyordum. Seneler boyunca onu hiç düşünmedim ve düşündüysem de, yalnızca onu doğurduğuma pişman oldum.</p>

  <p>"Ama sonra kilise Tozla ve çocuklarla ilgilenmeye başladı ve yüreğimde bir şeyler kıpırdandı. Bir anne olduğumu ve Lyra'nın... benim çocuğum olduğunu hatırladım.</p>

  <p>"Ve onu tehdit ettiklerinde, onu o tehditten kurtardım. Üç kez araya girip onu tehlikeden çekip çıkardım.</p>

  <p>İlk sefer, Adak Meclisi çalışmalarına başladığı zamandı: Jordan Koleji'ne gittim ve Londra'da benimle yaşaması için onu yanıma aldım. Orada, onu Meclis'ten koruyabilirdim… ya da ben öyle umut ediyordum. Ama o kaçtı.</p>

  <p>"İkinci sefer Bolvangar'daydı. Onu tam zamanında, bıçağın... bıçağın altında bulunca... Kalbim duracaktı neredeyse... Diğer çocuklara yaptıkları -yaptığımız- yaptığım şeydi, ama çocuk benim olunca... Ah, o an hissettiğim dehşeti hayal bile edemezsiniz, o anda çektiklerimi asla çekmezsiniz umarım... Ama onu serbest bıraktım; oradan çıkardım; ikinci defa kurtardım onu.</p>

  <p>"Ama bunu yaparken bile, hâlâ kilisenin bir parçası, hizmetkârı, sadık, inançlı, adanmış hizmetkârı gibi hissediyordum, çünkü Otorite'nin işini yapıyordum.</p>

  <p>"Ve sonra cadıların kehanetini öğrendim. Lyra çok yakında bir şekilde baştan çıkacak, tıpkı Havva'nın baştan çıktığı gibi -öyle diyorlar. Ne biçimde baştan çıkacağını bilmiyorum, ama ne de olsa büyüyor. Hayal etmek zor değil. Ve şimdi, bunu kilise de biliyor ve onu öldürecekler. Her şey ona bağlıysa, yaşamasına izin vermeyi göze alabilirler mi? Baştan çıkmayı, her nasıl olacaksa, reddedeceği olasılığına güvenebilirler mi?</p>

  <p>"Hayır, onu öldürecekler. Ellerinden gelse, Aden bahçesine dönüp Havva baştan çıkmadan onu da öldürürlerdi. Onlar için öldürmek zor değil; bizzat Calvin çocukların ölümünü emretti. Onu tantanayla, törenlerle, dualar ve ağıtlarla, ilahilerle öldürürler, ama yine de öldürürler. Lyra onların eline geçerse ölmüş sayılır.</p>

  <p>"Bu yüzden, cadının sözlerini duyunca kızımı üçüncü kez kurtardım. Onu uzaklara götürdüm ve güvenlik içinde sakladım. Ve orada kalacaktım."</p>

  <p>"Ona uyuşturucu verdin," dedi Kral Ogunwe. "Onu bayılttın."</p>

  <p>"Mecburdum,” dedi Mrs. Coulter, "çünkü benden nefret ediyordu." Ve bu anda, duygu dolu olan, ama kontrol altında tuttuğu sesi hıçkırıklara boğuldu. Mrs. Coulter titrek bir sesle devam etti: "Benden korkuyor, nefret ediyordu. Onu uyutmasaydım, bir kuşun kediden kaçtığı gibi kaçardı benden. Bunun bir anne için ne demek olduğunu biliyor musunuz? Ama onu güvende tutmanın tek yolu buydu! Mağarada geçirdiğimiz onca zaman... o uyurken, gözleri kapalı, vücudu savunmasız, cini boğazında kıvrılmış... Ah, öylesine büyük bir sevgi, öylesine büyük bir şefkat hissettim, öylesine derin, derin... Kendi çocuğum, onun için ilk defa bunları yapabildim, benim küçük… Onu yıkadım, yedirdim, korudum, ısıttım, o uyurken bedeninin beslendiğinden emin oldum... Geceleri yanında yatıp ona sarıldım, yüzümü saçlarına gömüp ağladım, onun yumuk gözlerini öptüm, benim minik kızım..."</p>

  <p>Utanmazın tekiydi. Sessizce konuşuyordu. Sesini yükseltmiyor, hararetli konuşmuyordu. Ve bir hıçkırıkla sarsıldığında, nezaket icabı duygularını bastırıyormuş gibi, boğuyordu onu. Bu da açık yalanlarını daha etkili kılıyor, diye düşündü Lord Asriel tiksintiyle. Kadın iliklerine dek yalan söylüyordu.</p>

  <p>Mrs. Coulter sözlerini daha çok Kral Ogunwe'ye yöneltiyordu belli etmeden, Lord Asriel bunu da fark etti. Kadını asıl suçlayan kraldı ve aynı zamanda, melek ve Lord Roke'un aksine, insandı. Mrs. Coulter onunla nasıl oynayacağını biliyordu.</p>

  <p>Ama aslında en büyük etkiyi Gallivespian üzerinde yarattı. Lord Roke onda, bir akrebe hiç görmediği kadar yakın bir doğa sezdi. Kadının nazik sesinin altında yatan zehrin gücünün de farkındaydı. Akrepleri görebildiğin bir yerde tutmak en iyisidir, diye düşündü.</p>

  <p>Böylece, Kral Ogunwe fikrini değiştirdiğinde Lord Roke da onu destekledi ve kadının kalması gerektiğini savundu. Lord Asriel kendini azınlıkta buldu: Çünkü şimdi o, Mrs. Coulter'ın başka yerde olmasını istiyordu, ama kumandanlarının dileklerine göre hareket edeceğine söz vermişti bir kere.</p>

  <p>Mrs. Coulter ona ılımlı ve erdemli bir endişe ifadesiyle baktı. Güzel gözlerinin derinliklerindeki sinsi zafer ısıltısını başka kimsenin görmediğinden emindi Lord Asriel.</p>

  <p>"Kal madem," dedi. "Ama yeterince konuştun. Artık sessizce otur. Güney sınırında bir garnizon kurma önerisini gündeme getirmek istiyorum. Raporu gördünüz: İşe yarar mı? Böyle bir şeyi ister miyiz? Sonra, silahhanelere bakmak istiyorum. Ardından da, Xaphania'dan melek güçlerinin konumunu dinlemek istiyorum. İlk önce garnizon. Kral Ogunwe?"</p>

  <p>Afrikalı lider konuşmaya başladı. Bir süre konuştular ve Mrs. Coulter onların kilisenin savunmaları hakkındaki bilgileri ve liderlerinin güçleri hakkındaki açık değerlendirmeleri karşısında etkilendi.</p>

  <p>Ama Tialys ile Salmakia şu anda çocukların yanında olduğundan Lord Asriel'in Majisteryum'da casusu yoktu ve şu ana kadar bildikleri de yakın zamanda tehlikeli bir biçimde eskimiş olacaktı. Mrs. Coulter’ın aklına bir fikir geldi. O ve maymunu bakıştıklarında aralarından güçlü bir anbarik kıvılcım geçti sanki ama Mrs. Coulter hiçbir şey söylemedi, kumandanları dinleyerek maymunun altın rengi kürkünü okşamaya devam etti.</p>

  <p>Sonra Lord Asriel, "Yeterli," dedi. "Bu, daha sonra ilgileneceğimiz bir sorun. Şimdi silahhanelere gelelim. Niyet gemisini sınamaya hazır olduklarını anlıyorum. Gidip ona bakalım."</p>

  <p>Cebinden gümüş bir anahtar çıkardı ve altın maymunun, altın rengi tüylerinin ucuna bile dokunmamaya çalışarak el ve ayaklarındaki zincirleri çözdü.</p>

  <p>Lord Roke şahinine binip, Lord Asriel kule merdivenlerini iner ve surlara çıkarken, diğerleri ile birlikte onu takip etti.</p>

  <p>Soğuk bir rüzgar esiyor, hepsinin gözkapaklarına çarpıyordu. Koyu mavi şahin kuvvetli esintide yükseldi, fırtınalı havada dönerek çığlık attı. Kral Ogunwe ceketine sarındı ve elini çita cininin başına koydu.</p>

  <p>Mrs. Coulter meleğe hitaben alçakgönüllülükle konuştu:</p>

  <p>"Affedersiniz leydim: Adınız Xaphania mı?"</p>

  <p>"Evet," dedi melek.</p>

  <p>Cadı Ruta Skadi onları gökyüzünde bulduğunda, meleğin arkadaşlarından etkilendiği gibi, Mrs. Coulter da Xaphania’dan etkilenmişti: Melek parlamıyordu, ama herhangi bir ışık kaynağı olmamasına rağmen, belli bir aydınlığı yansıtıyormuş gibi görünüyordu. Uzun boylu, çıplak ve kanatlıydı. Kırışık yüzü, Mrs. Coulter’ın gördüğü tüm canlı varlıklardan daha yaşlıydı.</p>

  <p>"Siz, uzun zaman önce isyan eden meleklerden biri misiniz?"</p>

  <p>"Evet. Ve o zamandan bu yana pek çok dünya arasında dolaşıyorum. Şimdi Lord Asriel'in ittifakına katıldım, çünkü onun bu büyük teşebbüsünde, sonunda despotluğu yıkmak için büyük umut görüyorum."</p>

  <p>"Ama ya başarısız olursanız?"</p>

  <p>"O zaman hepimiz yok oluruz ve zulüm sonsuza dek hüküm sürer."</p>

  <p>Konuşurken Lord Asriel'in sık adımlarını izlediler ve rüzgarın dövdüğü surlardan büyük bir merdivene geçtiler. Merdiven o kadar derinlere iniyordu ki, duvar desteklerinde parlayan ışıklar dibi aydınlatamıyorlardı. Mavi şahin loşlukta yükselip alçalarak yanlarından geçip gitti her aydınlık öbeğinde tüyleri ışıldaya ışıldaya uçtu ve minik bir kıvılcıma dönüşüp gözden kayboldu.</p>

  <p>Melek Lord Asriel'in yanına gitmişti. Mrs. Coulter kendini Afrikalı kralın yanında buldu.</p>

  <p>"Cehaletimi maruz görün efendim," dedi, "ama dünkü, çatışmaya kadar, mavi şahinin sırtındaki gibi bir adam görmemiştim... Nereli? Bana halkından bahsedebilir misiniz? Onu gücendirmeyi hiç istemem, ama onun hakkında bir şey bilmeden konuşursam, istemeden kabalık edebilirim.”</p>

  <p>"Sormanız iyi olmuş,” dedi Kral Ogunwe. "Gururlu bir halktır. Dünyaları bizimkine benzemeyen bir şekilde gelişmiştir. Orada iki tür bilinçli varlık yaşar: insanlar ve Gallivespianlar. İnsanlar daha çok Otorite’nin hizmetkârıdır ve hafızalardaki en erken zamanlardan itibaren küçük halkı yok etmeye çalışmaktadırlar. İnsanlar onları şeytani olarak görür. Bu yüzden Gallivespianlar, bizim büyüklüğümüzde olanlara hâlâ tam olarak güvenemiyor. Ama haşin ve gururlu savaşçılardır, ve ölümcül düşmanlar, değerli casuslardır."</p>

  <p>"Halkının tamamı sizin yanınızda mı, yoksa insanlar gibi bölünmüşler mi?"</p>

  <p>"Düşmanın tarafında olanlar da var, ama çoğunluğu bizim tarafımızda."</p>

  <p>"Ya melekler? Biliyor musunuz, son zamanlara dek meleklerin bir Orta Çağ icadı olduğunu, hayali olduklalarını sanıyordum... İnsanın kendini bir melekle konuşurken bulması altüst edici... Lord Asriel’in tarafında kaç melek var?"</p>

  <p>"Mrs. Coulter," dedi kral, "bu sorular tam da bir casusun öğrenmek isteyeceği türden şeyler."</p>

  <p>"Size böyle açık açık sorarak, pek hoş bir casus olurdum," dedi Mrs. Coulter. "Ben bir tutsağım efendim. Kaçacak güvenli bir yerim olsa bile kaçamazdım. Bundan sonra zararsızım, bu konuda bana güvenebilirsiniz."</p>

  <p>"Madem siz öyle diyorsunuz, memnunlukla inanırım," dedi kral. "Melekleri anlamak, insanları anlamaktan daha zordur. Her şeyden önce, hepsi aynı türden değildir. Bazılarının gücü diğerlerinden daha fazladır. Ve aralarında bizim pek az bildiğimiz karmaşık ittifaklar, kadim düşmanlıklar vardır. Otorite, oluştuğundan beri onlara baskı uyguluyor."</p>

  <p>Mrs. Coulter durdu. Gerçekten şok olmuştu. Afrikalı kral da onun fenalaştığını düşünerek yanında durdu. Yukarıdaki fenerin parlak ışığı yüzüne korkunç gölgeler düşürüyordu.</p>

  <p>"Bunu öylesine kayıtsızca söylediniz ki," dedi, "sanki benim de bilmem gereken bir şeymiş gibi, ama... Nasıl olabilir? Dünyaları Otorite yarattı, değil mi? Her şeyden önce o vardı. Nasıl oluşmuş olabilir?"</p>

  <p>"Bu, meleklerin bilgisi,” dedi Ogunwe. "Yaratıcının Otorite olmadığını öğrenmek bizden bazılarını da şok etmişti. Bir yaratıcı olabilir de, olmayabilir de: Bilmiyoruz Tek bildiğimiz, bir noktada Otorite'nin kontrolü ele geçirdiği. O zamandan beri melekler isyan halinde ve insanlar da onunla mücadele ediyor. Bu, son isyan. Şimdiye dek insanlar ve melekler, tüm dünyalardaki varlıklar hiç ortak bir ülkü çevresinde toplanmamıştı. Bu, toplanmış toplanacak en büyük güç. Ama yine de yeterli olmayabilir. Göreceğiz."</p>

  <p>"Ama Lord Asriel ne yapmayı planlıyor? Bu dünya nedir ve neden buraya geldi?"</p>

  <p>"Bizi buraya getirdi, çünkü bu dünya boş. Yani bilinçli yaşam yok. Biz sömürgeci değiliz Mrs. Coulter. Biz buraya fethetmeye değil, inşa etmeye geldik.”</p>

  <p>"Peki, semavi krallığa saldıracak mı?”</p>

  <p>Ogunwe ona baktı.</p>

  <p>"Biz krallığı istila etmeyeceğiz," dedi, "ama krallık bizi istila ederse, savaşa hazır olsalar iyi olur, çünkü biz hazırlıklıyız. Mrs. Coulter, ben bir kralım, ama en gurur verici görevim, hiçbir krallığın olmadığı bir dünya kurma işinde Lord Asriel'e katılmak. Krallar yok, piskoposlar yok, rahipler yok. Semavi krallık, Otorite diğer meleklerin üstünde bir yer edindiğinden beri bu adla biliniyor. Biz buna karışmak istemiyoruz. Bu dünya farklı. Biz, Semavi Cumhuriyetin özgür vatandaşları olmak istiyoruz"</p>

  <p>Mrs. Coulter daha fazla konuşmak, dilinin ucuna kadar gelen bir düzine ayrı soru sormak istiyordu, ama kumandanını bekletmek istemeyen kral ilerlemişti ve Mrs. Coulter’ın da takip etmesi gerekti.</p>

  <p>Merdiven o kadar aşağılara iniyordu ki, düz bir kata geldiklerinde merdivenin tepesindeki gökyüzü görünmez olmuştu. Merdivenlerin yarısında Mrs. Coulter’ın nefesi tükenmişti, ama yakınmadı, inmeye devam etti. Sonunda, çatıyı destekleyen sütunlara asılmış parlak kristallerin aydınlattığı muazzam bir salona geldiler. Tepelerindeki loşlukta merdivenler, kirişler, yürüyüş yolları uzanıyordu ve üstlerinde küçük şekiller kararlı bir biçimde dolanıyordu.</p>

  <p>Mrs. Coulter geldiğinde Lord Asriel kumandanlarıyla konuşuyordu ve onun dinlenmesini beklemeden büyük salonda yürümeye başladı. Zaman zaman parlak bir şekil havada süzülüyor, yere konup Lord Asriel ile birkaç kelime konuşuyordu. Hava yoğun ve sıcaktı. Mrs. Coulter, muhtemelen Lord Roke şerefine, her sütunda bir insanın başı hizasında tünekler olduğunu fark etti. Böylece şahin oraya konabiliyor ve Gallivespian konuşmalara dahil olabiliyordu.</p>

  <p>Ama büyük salonda fazla kalmadılar. Uzak uçta, bir görevli ağır, çift kanatlı bir kapıyı açarak demiryolu peronuna geçmelerini sağladı. Orada anbarik bir lokomotif tarafından çekilen, küçük, kapalı bir vagon vardı.</p>

  <p>Makinist eğildi ve kahverengi maymun cini altın maymunu görünce adamın bacaklarının arkasına saklandı Lord Asriel adamla kısa bir konuşma yapıp diğerlerini vagona davet etti. Vagon, tıpkı salon gibi, arkasında aynalı maun paneller bulunan gümüş desteklerin üzerindeki o parlayan kristallerle aydınlatılmıştı.</p>

  <p>Lord Asriel onlara katılır katılmaz tren hareket etti, yavaşça süzülerek perondan çıktı ve hızlanarak bir tünele girdi. Hızları, yalnızca pürüzsüz raylar üzerindeki tekerleklerin sesinden anlaşılıyordu.</p>

  <p>"Nereye gidiyoruz?" diye sordu Mrs. Coulter.</p>

  <p>"Silahhaneye,” dedi Lord Asriel kısaca ve dönüp melekle sessizce konuşmaya başladı.</p>

  <p>Mrs. Coulter, Lord Roke'a döndü. "Lordum, casuslarınızı her zaman çiftler halinde mi gönderirsiniz?”</p>

  <p>"Neden soruyorsunuz?"</p>

  <p>"Yalnızca merak. Kısa süre önce o mağarada karşılaştığımızda, cinim ve ben onlarla berabere kaldığımızı anladık ve ne kadar iyi savaştıklarını görünce şaşırdım."</p>

  <p>"Neden şaşırdınız? Bizim boyumuzda varlıkların iyi savaşçı olmasını beklemiyor muydunuz?"</p>

  <p>Mrs. Coulter, adamın gururunun haşinliğini fark ederek, serinkanlılıkla baktı ona.</p>

  <p>"Hayır," dedi. "Sizi kolaylıkla yenebileceğimizi düşündüm ve siz bizi yenecektiniz neredeyse. Hatamı memnunlukla itiraf ediyorum. Ama hep çiftler halinde mi savaşırsınız?"</p>

  <p>"Siz çiftsiniz, öyle değil mi, siz ve cininiz? Bizim bu avantajdan vazgeçmemizi mi bekliyordunuz?" dedi adam. Kristallerin yumuşak ışığında bile son derece açık olan kibirli bakışları daha fazla soru sorması için Mrs. Çoulter'a meydan okudu.</p>

  <p>Mrs. Coulter alçakgönüllülükle bakışlarını indirdi ve başka bir şey söylemedi.</p>

  <p>Dakikalar geçti ve Mrs. Coulter trenin onları aşağıya, dağın daha da derinlerine götürdüğünü hissetti. Ne kadar mesafe kat ettiklerini tahmin edemiyordu, ama en az on beş dakika geçmişti ki, tren yavaşlamaya başladı. Tünelin karanlığından sonra anbarik ışıkların çok parlak geldiği bir perona vardılar.</p>

  <p>Lord Asriel kapıları açtı ve öylesine sıcak ve sülfürlü bir ortama girdiler ki, Mrs. Coulter’ın nefesi kesildi. Hava, kudretli çekiçlerin çınlamaları ve taşa sürtünen demirin gıcırtısıyla zonkluyordu.</p>

  <p>Bir görevli perondan dışarı açılan kapıları açtı ve gürültü hemen iki katına çıktı, bir sıcak dalgası üstlerinde kırıldı. Kavurucu ışık yüzünden gözlerini gölgelediler. Ses, ışık ve sıcaklık saldırısından etkilenmeyen tek varlık Xaphania’ydı. Duyuları uyum sağladığında Mrs. Coulter merakla çevresine baktı.</p>

  <p>Kendi dünyasında demirhaneler, demir işleme atölyeleri ve fabrikalar görmüştü. Onların en büyüğü bunun yanında köy demirhanesi gibi kalıyordu. Ev büyüklüğünde çekiçler bir anda çok yükseklerdeki tavana kalkıyor, sonra hızla inerek ağaç gövdesi büyüklüğünde demirleri dövüyor, bir saniyeden az süre içinde, dağı titreten darbelerle onları dümdüz ediyordu. Kayalık duvardaki delikten çıkan sülfürlü eriyik metal ırmağı adamant bir kapıyla kesiliyordu ve için için kaynayan parlak akıntı kanallara ve borulara alınıyor, bentlerin üzerinden geçip sıra sıra kalıplara doluyordu. Dolan kalıplar pis duman bulutları saçarak soğumaya bırakılıyordu. Devasa kesme ve biçimlendirme makineleri iki buçuk santim kalınlığında demir plakaları kâğıt gibi kesiyor, katlıyor, basıyordu ve sonra o devasa çekiçler onları yine ezip yassıltıyor, kat kat metalleri öyle bir güçle eziyordu ki, ayrı halde olan tabakalar çok daha sağlam tek bir tabakaya dönüşüyordu ve bu işlem tekrarlanıyordu.</p>

  <p>Iorek Byrnison bu silahhaneyi görse, bu halkın metal işleme konusunda bir şeyler bildiğini itiraf ederdi. Mrs. Coulter’ın elinden bakıp hayret etmekten başka bir şey gelmiyordu. Konuşmak ve sözlerini duyurmak imkânsızdı, kimse de denemedi. Sonra, Lord Asriel küçük gruba onu takip etmesini işaret ederek aşağıdaki, daha da büyük mahzenin üzerinde asılı duran ızgaralı yürüyüş yoluna döndü. Madenciler mahzende kazma küreklerle ana kayalıktan parlak metaller çıkarıyordu.</p>

  <p>Yürüyüş yolundan geçtiler ve tavanında tuhaf renkli, ışıltılı sarkıtların olduğu uzun, kayalık bir koridoru indiler. Gümlemeler, gıcırtılar ve çekiç sesleri yavaş yavaş dindi. Mrs. Coulter ısınmış yüzünde serin bir esinti hissedebiliyordu. Buradaki ışık veren kristaller ne desteklere asılmış ne de parlak sütunların içine yerleştirilmişti, bunun yerine serbestçe yere saçılmışlardı ve sıcaklığa katkıda bulunan meşaleler yoktu, bu yüzden grup yavaş yavaş üşümeye başladı. Biraz sonra, aniden, gece havasına çıktılar.</p>

  <p>Dağın bir kısmının yontulup, tören alanı genişliğinde bir açıklığa dönüştürüldüğü yerdeydiler. Daha ileride, loş ışıklar altında, dağ yamacında büyük demir kapılar görebiliyorlardı; bazıları açık, bazıları kapalıydı. Ve muazzam kapılardan birinde adamlar brandaya sarılı bir şey çekiyorlardı.</p>

  <p>"O nedir?" dedi Mrs. Coulter Afrikalı krala ve kral yanıt verdi:</p>

  <p>"Niyet gemisi."</p>

  <p>Mrs. Coulter bunun ne anlama geldiği konusunda en ufak fikre sahip değildi. Brandayı çıkarmaya hazırlanmalarını büyük bir merakla izledi.</p>

  <p>Sığınak ararcasına Kral Ogunwe'nin yanında durdu ve "Nasıl çalışıyor? Ne yapıyor?" diye sordu.</p>

  <p>"Görmek üzeresiniz," dedi kral.</p>

  <p>Bir tür karmaşık delgi aleti ya da bir cayropterin pilot kabini ya da devasa bir vincin idare kabini gibi görünüyordu. Camdan bir örtüsü, bir koltuğu ve önünde bir düzine kol ve kulp vardı. Her biri gövdeye farklı açıyla bağlı olan altı bacak üzerinde duruyordu, öyle ki aynı zamanda hem hareketli hem de hantal görünüyordu. Ve gövdeyi borular, silindirler, pistonlar, kıvrık kablolar, şal terler, sübaplar ve göstergelerden bir yığın oluşturuyordu. Hangisinin yapıya ait bir parça olduğunu ya da olmadığını seçmek zordu, çünkü araç yalnızca arkadan aydınlatılmıştı ve çoğu kısmı gölgede kalmıştı.</p>

  <p>Lord Roke şahinin sırtında doğrudan aracın üzerine süzüldü, üzerinde halka çizerek onu her açıdan inceledi. Lord Asriel ve melek kafa kafaya vermiş, mühendislerle konuşuyorlardı. Gemiden biri not defteri, diğeri bir parça kablo taşıyan adamlar iniyordu.</p>

  <p>Mrs. Coulter açgözlülükle gemide göz gezdiriyor, her parçasını ezberliyor, karmaşıklığından bir anlam çıkarmaya çalışıyordu. O izlerken, Lord Asriel koltuğa tırmanıp, deri kemeri beline ve omuzlarına doladı ve bir miğferi başına sağlamca oturttu. Kar leoparı biçimindeki cini onun ardından sıçradı. Lord Asriel arkasına dönüp leoparın yanındaki bir şeyi ayarladı. Mühendis seslendi,</p>

  <p>Lord Asriel yanıt verdi ve adamlar kapıya çekildiler.</p>

  <p>Niyet gemisi hareket etti, ama Mrs. Coulter nasıl hareket ettiğinden emin değildi. Sanki titremişti, ama oradaydı işte, o altı böcek bacağı üzerinde tuhaf bir enerjiyle duruyordu. Mrs. Coulter bakarken araç yine hareket etti ve sonra Mrs. Coulter ne olduğunu anladı: Aracın değişik parçaları dönüyor, bir o yana bir bu yana çevriliyor, yukarıdaki karanlık gökyüzünü tarıyordu. Lord Asriel değişik kolları çekiyor, kadranlara bakıyor, kontrolleri düzeltiyordu; sonra, niyet gemisi aniden gözden kayboldu. Bir şekilde havaya fırlamıştı. Şimdi ağaç yüksekliğinde üstlerinde süzülüyor, yavaşça sola dönüyordu. Motor sesi yoktu, yerçekimine nasıl karşı koyduğunu gösterecek hiçbir şey yoktu. Havada öylesine asılı duruyordu.</p>

  <p>"Dinleyin," dedi Kral Ogunwe. "Güneyde."</p>

  <p>Mrs. Coulter başını çevirdi ve duymaya çalıştı. Dağların kıyısında inleyen bir rüzgar vardı, preslerden gelen ve ayaklarının tabanında hissettiği, çekiç darbeleri vardı, aydınlık kapıdan gelen sesler vardı, ama bir sinyalle sesler kesildi ve ışıklar söndürüldü. Ve o sessizliğin içinde, Mrs. Coulter rüzgarın getirdiği hafif cayropter gürültülerini duydu.</p>

  <p>"Onlar kim?" dedi sessizce.</p>

  <p>"Yem,” dedi kral. "Benim pilotlarım. Düşmanın dikkatini çekip kendilerini takip etmesini sağladılar. İzleyin.”</p>

  <p>Mrs. Coulter gözlerini açarak birkaç yıldızın aydınlattığı yoğun karanlıkta görmeye çalıştı. Yukarıda niyet gemisi oraya demir atmış gibi kararlılıkla asılı duruyordu. Rüzgarın hiç etkisi olmuyordu. Pilot kabininden hiç ışık gelmiyordu, bu yüzden görmek çok güçtü ve Lord Asriel görüş alanının dışındaydı.</p>

  <p>Mrs. Coulter sonra gökyüzünde alçaktan uçan ilk ışık grubunu gördü. Aynı anda, motor sesleri işitilebilecek seviyeye geldi. Hızla uçan altı cayropter yaklaşıyordu. Bir tanesinin başı belada gibiydi, arkasından duman çıkıyor ve diğerlerinden daha alçakta uçuyordu. Dağa yönelmişlerdi, ama onların dağın ötesine götürecek bir rota izliyorlardı.</p>

  <p>Ve hemen peşlerinden, farklı farklı uçan araçlar geliyordu. Ne olduklarını seçmek kolay değildi, ama Mrs Coulter tuhaf bir büyük cayropter, iki düz kanatlı hava aracı, iki silahlı binici taşıyarak çabasızca hız yapan büyük bir kuş ve üç dört melek gördü.</p>

  <p>"Baskın grubu," dedi Kral Ogunwe.</p>

  <p>Cayropterlere yaklaşıyorlardı. Sonra düz kanatlı hava aracından düz bir ışık parladı, bir iki saniye ardından da derin bir çatırtı sesi geldi. Ama mermi hedefine, hasarlı cayroptere varamadı, çünkü ışığı gördükleri anda, daha ses dağdaki izleyicilere ulaşamadan, niyet gemisinden bir ışık çaktı ve mermi havada patladı.</p>

  <p>Mrs. Coulter art arda gelen ışık ve sesleri kavramaya ancak zaman bulmuştu ki, çatışma başladı. Takip etmek de kolay değildi, çünkü gökyüzü çok karanlık, uçan araçların hareketleri çok hızlıydı. Ama dağ yamacı bir dizi sessiz ışık çakmasıyla aydınlandı ve buhar kaçağına benzeyen kısa tıslamalar duyuldu. Her ışık çakması bir şekilde farklı bir saldırganı buldu: Hava aracı alev alıp patladı, dev kuş dağ büyüklüğünde bir perde yırtılıyormuş gibi bir çığlık attı ve çok aşağıdaki kayaların üzerine yuvarlandı. Meleklere gelince, parlayan havada kayboluverdiler, sayısız ışıltılı zerre soldu ve havaifişek gibi söndü.</p>

  <p>Sonra sessizlik çöktü. Rüzgar, dağın üzerinden geçip itmiş olan yem cayropterlerin sesini alıp götürüyordu. İzleyicilerin hiçbiri konuşmuyordu. Çok aşağıda yanan ateşlerin parıltısı hâlâ havada asılı duran niyet gemisine vuruyordu. Araç çevresine bakınırmış gibi döndü. Baskın grubunun yıkımı o kadar eksiksizdi ki, çok şey görmüş geçirmiş olan Mrs. Coulter bile şok olmuştu. Mrs. Coulter niyet gemisine bakarken araç ışıldar gibi oldu, yerinden kıpırdadı ve sonra yine sağlam bir şekilde yere bastı.</p>

  <p>Kapıları açmış, deneme alanını ışığa boğmuş olan diğer kumandanlar ve mühendisler de tıpkı Kral Ogunwe gibi araca seğirtti. Mrs. Coulter olduğu yerde kaldı ve niyet gemisinin nasıl çalıştığını çözmeye çalıştı.</p>

  <p>"Neden bunu bize gösterdi?" dedi cini sessizce.</p>

  <p>"Aklımızdan geçeni okumuş olamaz, kuşkusuz," diye yanıt verdi Mrs. Coulter aynı tonda.</p>

  <p>Adamant kulede akıllarına bir fikir geldiği zamana atıfta bulunuyorlardı. Lord Asriel'e bir öneride bulunmayı düşünmüşlerdi: Yüksek Disiplin Divanı’na gidip onun adına casusluk yapmayı önereceklerdi. Mrs. Coulter orada etkili olmanın her yolunu biliyordu, hepsini kullanabilirdi. Onları iyi niyetli olduğuna ikna etmek ilk başta güç olabilirdi, ama yapabilirdi. Gallivespian casuslar oradan ayrılıp Will ve Lyra ile gittiğine göre, Asriel böyle bir öneriye direnemezdi kuşkusuz. Ama şimdi, o tuhaf uçan makineye bakarken, akıllarına daha da etkili bir fikir geldi. Mrs. Coulter altın maymunu sevinçle kucakladı.</p>

  <p>"Asriel," diye seslendi masum masum, "makinenin nasıl çalıştığını görebilir miyim?"</p>

  <p>Lord Asriel, dalgın ve sabırsız, ama aynı zamanda heyecanlı ve tatmin dolu bir ifadeyle ona baktı. Niyet gemisine bayılmıştı: Mrs. Coulter onun gemiyle gösteriş yapma arzusuna direnemeyeceğini biliyordu.</p>

  <p>Kral Ogunwe kenara çekildi ve Lord Asriel aşağıya uzanıp Mrs. Coulter'ı pilot kabinine çekti. Bir koltuğa yerleşmesine yardım etti ve Mrs. Coulter kontrollere bakınırken onu izledi.</p>

  <p>"Nasıl çalışıyor? Gücünü neyden alıyor?" dedi Mrs. Coulter.</p>

  <p>"Niyetlerinden," dedi Lord Asriel. "Adı da buradan geliyor. İleri gitmeye niyetlenirsen, ileri gidiyor."</p>

  <p>"Bu bir yanıt değil. Hadi ama söyle bana. Nasıl bir makine bu? Nasıl uçuyor? Aerodinamik hiçbir şey görmedim. Ama bu kontroller... içeriden bakınca, neredeyse cayropterlerin aynısı."</p>

  <p>Lord Asriel ona anlatmamayı güç buluyordu; Mrs. Coulter onun kontrolü altında olduğundan anlattı. Ucunda deri bir tutamaç olan uzun bir kabloyu kaldırdı. Tutamaçta Lord Asriel'in cininin diş izleri vardı.</p>

  <p>"Cinin," diye açıkladı, "bu sapı tutmak zorunda -dişleriyle, elleriyle, fark etmez. Ve senin de şu miğferi takman gerek. Aralarında bir akım oluşuyor ve bir kapasitör onu kuvvetlendiriyor -ah, bundan daha karmaşık bir araç, ama aleti uçurmak kolay. Aşinalık adına cayropter kontrollerine benzeyen kontroller koyduk, ama sonunda kontrole falan ihtiyacımız olmayacak. Elbette, ancak cini olan bir insan uçurabilir onu."</p>

  <p>"Anlıyorum," dedi Mrs. Coulter.</p>

  <p>Ve Lord Asriel'i hızla itip makineden dışarı düşürdü.</p>

  <p>Aynı anda miğferi başına geçirdi ve altın maymun deri tutamacı kaptı. Bir cayropterde hava dümenini eğecek kontrole uzandı ve kısma kolunu öne itti. Niyet gemisi hemen havaya fırladı.</p>

  <p>Ama Mrs. Coulter henüz aracı tam olarak tartamamıştı. Gemi birkaç saniye hafifçe eğik halde havada asılı durdu. Sonra Mrs. Coulter onu öne itecek kontrolleri buldu ve o birkaç saniye içinde Lord Asriel üç şey yaptı. Ayağa fırladı, Kral Ogunwe'nin askerlere niyet gemisine ateş etmelerini emretmesini önlemek için elini kaldırdı ve "Lord Roke, lütfen bir iyilik yapın ve onunla gidin," dedi.</p>

  <p>Gallivespian hemen mavi şahinini mahmuzladı ve kuş doğrudan açık kabin kapısından içeri uçtu. Aşağıdan izleyenler kadının ve altın maymunun iki yana bakındığını görebiliyorlardı. Lord Roke'un şahinin sırtından kabine atladığını ikisi de fark etmemişti.</p>

  <p>Bir an sonra niyet gemisi harekete geçti. Şahin döne döne alçaldı ve Lord Asriel'in bileğine kondu. İki saniye sonra hava aracı rutubetli, yıldızlı havada gözden kayboluyordu.</p>

  <p>Lord Asriel hüzünlü bir hayranlıkla izliyordu.</p>

  <p>"Şey, Sayın Kral çok haklıymışsınız," dedi. "Sizin sözünüzü dinlemeliydim. O Lyra'nın annesi ne de olsa, böyle bir şey beklemem gerekirdi."</p>

  <p>"Peşinden gitmeyecek misiniz?" dedi Kral Ogunwe.</p>

  <p>"Ne için, sapasağlam bir hava aracını yok etmek için mi? Kesinlikle hayır."</p>

  <p>"Nereye gidecek sizce? Çocuğu aramaya mı gidecek?"</p>

  <p>"İlk hedefi bu değil. Onu nerede bulacağını bilmiyor. Nereye gideceğini çok iyi biliyorum: Disiplin Divanı'na gidecek, sadakatini göstermek için niyet gemisini onlara verecek ve sonra casusluk yapacak. Bizim için onları izleyecek. Başka her tür ikiyüzlülüğü denedi: Bu yeni bir deneyim olacak. Ve kızın nerede olduğunu öğrenir öğrenmez oraya gidecek ve biz de onu izleyeceğiz.”</p>

  <p>"Peki, Lord Roke onunla gittiğini ne zaman belli edecek ona?"</p>

  <p>"Ah, bence bunu sürpriz olarak saklayacak. Siz ne dersiniz?"</p>

  <p>Kahkahalar atıp atölyelere döndüler. Orada, daha yeni, daha gelişmiş bir niyet gemisi modeli denetimlerini bekliyordu.</p>
</body>
</html>
