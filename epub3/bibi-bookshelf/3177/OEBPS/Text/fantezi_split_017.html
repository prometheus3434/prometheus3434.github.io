<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>fantezi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="normal1" id="calibre_toc_14">13.</h1>

  <p class="normal">Kıymet bilmez vicdanlara yönelik olarak uzun uzadıya iktibas ettiğimiz bu günlükten de anlaşılacağı üzere, ekran mekanizmasının ortadan kalkması resim sanatını da hak ettiği öneme tekrar kavuşturmuştur. Eminiz ki Van Gogh’un otoportresinin afişlerini bıyık, sakal ve daha başka anlamsız karalamalarla katleden o vicdansız vandallar resim sanatına karşı olan televizyon yandaşlarıydı.</p>

  <p class="normal">Dağlarda bayırlarda televizyonsuz günler ve geceler geçiren okuyucularımızın gayet iyi bileceği üzere görsel imge yokluğu insan olanın hayal gücünde muazzam bir artışa sebep olabilmektedir. Mesela televizyonsuz kalmış kişi kayaları insan suretleri şeklinde görebilmekte, ayın yansımasıyla oluşan ağaç gölgelerini birer yaratık olarak algılayabilmektedir medeniyetten uzak toprakların ıssız bölgelerinde. Nitekim Tekvin de işte hayal gücü zaten oldukça gelişmiş bir yazar olduğu için sadece illüzyonlar görmekle kalmamış, bilakis halüsinasyonlar da görmeye başlamıştır televizyonsuz kalınca. O kadar ki, soyadını bilmediğimiz Tekvin, ekranların ortadan kalkmasıyla hayatında oluşan boşluğu doldurmak için ünlü filozof Spinoza’nın ruhuna sığınmıştır. Belki de aslında şimdiden bu kadar açık olmamalıydık okuyucularımıza karşı. Spinoza’nın bu anlatıda ne işi olduğunu böyle pat diye söylemek ancak tecrübesizliğimizin ve anlatı yazımındaki beceriksizliğimizin bir ürünü olabilir diye düşünüyoruz. Ama elden bir şey gelmiyor ne yazık ki; artık söyledik çünkü söyleyeceğimizi. Her neyse, geriye dönüp yaptığımız hatayı düzeltmek bizim de bilmediğimiz meçhul bir sebepten ötürü namümkün olduğuna göre yaptığımız bu talihsiz hatayı kimseye çaktırmadan geçiştirmeyi uygun bulduğumuzu belirtelim en iyisi. Anlatımızda oluşan bu anlam boşluğunu ise Tekvin’in tekniğini kullanıp Spinoza’nın ruhu mu, yoksa hayaleti mi olduğunu bile bilmediğimiz, şimdilik ne mene bir şey olduğunu tam olarak kestiremediğimiz, fakat ete kemiğe bürünmüş bir yaratık kategorisinde ele alamayacağımızdan kesinlikle emin olduğumuz söz konusu mahlukatı bir tarafa iterek telafi etmek yoluna gidelim isterseniz. Bu vesileyle de işte Spinoza’nın bir ruh olarak mı, yoksa bir hayalet olarak mı zuhur ettiğini bir muamma olarak bırakıp, tekrar Tekvin’e yöneltelim en iyisi şimdi dikkatimizi. Zira biliyoruz ki gerek ruhlar, gerekse de hayaletler Tekvin gibi hayal dünyası geniş insanlardan başka kimseye görünmezler, görünemezler. Anlatımızın önceki bölümlerinde Tekvin’in karakteri hakkındaki spekülasyonlarımızı tekrarlamaktansa, söz konusu spekülatif bölümlerin sağladığı gerçekçi bilgiler ışığında, Spinoza’nın bir ruh formunda mı, yoksa bir hayalet formunda mı zuhur ettiğini net bir biçimde açıklığa kavuşturup üçüncü çoğul şahıs olarak anmayı uygun bulduğumuz okuyucularımız nezdinde görünür kılmayı anlatımızın ilerleyen safhalarına nakletmeyi ve okuyucularımızın, beynimizin onu çevreleyen dünyayla ne denli derin ve karmaşık bir ilişki içerisinde olduğunu bildiğini varsayarak, dış dünyada olup biten olayların düşünce ve hislerimiz üzerinde oynadığı önemli rolün ayrıntılarına geçmeyi uygun bulduğumuzu söylemeye ise bilmiyoruz gerek var mı.</p>
</body>
</html>
