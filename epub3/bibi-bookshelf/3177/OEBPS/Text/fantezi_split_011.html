<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>fantezi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="normal1" id="calibre_toc_8">7.</h1>

  <p class="normal">Yeni dünyadaki hayatın on üçüncü gününe girildiğinde insanların bir kısmı kendilerini içinde buldukları bu hiç beklenmedik durumun olumlu yönlerini de görmeye meyletmişlerdi bile. Ne de olsa her insanlık hali gibi, bir insanlık hali olarak televizyonsuzluğun da hem iyi, hem de kötü yanları olacaktı. Nitekim kimileri televizyonsuzluğun insanları daha çok kitap okumaya sevk edeceğinin, gazetelerin tekrar önem kazanıp yazılı basının hayata etkisinde muazzam bir artış gözleneceğinin, ve/yani kısacası yazılı kültürün dünyaya yeniden egemen olacağının altını çizmekte gecikmeyecekti. Belli ki beş parasız sokak serseriliği yapmaktan başka çaresi kalmadığını düşünen yazarlara bile iş çıkmıştı artık.</p>

  <p class="normal">Anlatımızın bu noktasına kadar tiyatro sanatının dünyanın aldığı yeni şekil karşısındaki akıbetine değinmememizin sebebi ise elbette ki sadece basit bir unutkanlık veya affedilemez bir ihmalkârlık olmaktan son derece uzaktır. Farz edilmiştir ki okuyucu tiyatro sanatında sözünü etmeye bile gerek olmayacak derecede büyük bir patlama yaşandığını ve hatta dünyanın bütün sokaklarının birer tiyatro sahnesine dönüştüğünü tahmin edebilecek idrak kabiliyetine sahiptir. Ancak buna rağmen, yani bu kadar bariz bir şeyin dile getirilmesinin ayıp kaçma ve okuyucunun idrak kabiliyetine hakaret anlamına gelme ihtimaline rağmen, biz gene de tiyatro sanatının Shakespeare dönemindeki önemini ve popülaritesini bile geride bırakan bir konuma geldiğini söylemeden edemedik. Ekran mekanizmasının yokluğuyla oluşan boşluk, ekranın icadıyla katledilen tüm sanatlarla dolmaktayken, katledilenlerin başında gelen tiyatronun yeniden doğması elbette ki kaçınılmaz olacaktı. Lakin tiyatronun bu yeniden doğuşu altyapı eksiklikleri yüzünden biraz gecikecekti. Üniversitelerin pek çoğunda kapanmaya yüz tutmuş, büyük bir kısmında ise zaten kapanmış olan tiyatro bölümlerinin daha çok öğrenciye eğitim verebilecek şekilde yeniden yapılandırılması gerekecekti. Buna ilaveten eskilerden daha büyük tiyatro salonlarının inşası da zaman alacaktı. İşte bu yüzden de dünyanın tüm sokakları geçici bir süre için de olsa birer tiyatro sahnesine dönüşmekten kurtulamayacaktı, ki kurtulması da gerekmezdi zaten, zira o güne ve hatta bu güne kadar kurtulmuştu da ne olmuştu.</p>
</body>
</html>
