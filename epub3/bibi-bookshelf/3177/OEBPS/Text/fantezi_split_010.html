<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>fantezi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="normal1" id="calibre_toc_7">6.</h1>

  <p class="normal">Olayın birinci haftası sona erdiğinde dünyadaki tüm ekranların beyaza bürünmesi de artık insanların akli ve asabi sağlıkları üzerindeki feci etkilerini göstermeye başlamıştır. Dünya Psikanalistler Cemiyeti yaptığı açıklamada söz konusu durumun insanların görsel özdeşleşme nesnelerini ellerinden aldığını ve özdeşleşme nesnelerinden yoksun kalan pek çok kişinin daha şimdiden yaşadıkları kimlik bunalımının tedavisi için akıl hastaneleri başta olmak üzere gerekli mercilere başvurmaya başladıklarını söylüyordu. Buna tepki olarak Evrensel Psikiyatristler Derneği ise konunun çok daha ciddi boyutlarda olduğunu duyuruyor ve ekran mekanizmasının aniden ortadan kalkmasının doğrudan insan beyninin hormonal dengesini bozmaya muktedir olduğunu vurguluyordu. Yapılan açıklamalar her ne kadar kaygı verici olsa da işin ilginç yanı insanlığın bu tür açıklamalara tenezzül etmemeye başlamış olmasıydı. Belli ki insanlar bir haftanın bu derece iddialı açıklamalar yapmak için oldukça erken olduğunu düşünüyor ve bilim adamlarının bu sabırsız analizlerini birer talihsizlik olarak nitelendiriyordu.</p>

  <p class="normal">Ekran mekanizmasının bilinmez bir kuvvet tarafından bir anda ortadan kaldırılmasıyla ortaya çıkan durumun insanlar arası ilişkilerde yarattığı felaketlerse yapılan tüm açıklamaları anlamsız kılacak şekilde katlanarak artıyordu. Sen de takdir edersin ki insanlar artık özdeşleşecek nesne bulamıyordu sevgili okur, çünkü televizyon ve DVD’ler kitleye rol modellerini pompalayamıyordu artık. Tabii projeksiyon sistemiyle de olsa hâlâ daha film gösteren sinema salonları vardı, ama bunların miktarı o kadar cüziydi ki rahatlıkla yok sayılabilirlerdi. Ayrıca sinema fiyatları da ateş pahasıydı, çünkü sinema az bulunur bir şey haline gelmişti. Dolayısıyla da bilemiyoruz sinemanın sadece çok zenginlere yönelik bir endüstri halini alıp alt tabakaların özdeşleşebileceği nesneler üretmemeye başladığını belirtmeye gerek var mı, ama gene de belirtiyoruz işte, belki vardır diye. Neticede insanlığın büyük bir kısmı özdeşleşme nesnesiz kaldı ve devasa boyutta bir kimlik bunalımı yaşandı dünyamızda. O kadar ki insanlar artık insan olmak için ne yapmaları gerektiğini, bir hayvanın nasıl davranırsa bir insan sayılabileceğini bilmiyor, bilemiyordu. Çok geçmeden roman satışlarında bir patlama yaşandı. İşte o dönemdeydi ki Tekvin’in ilk kitabı yayımlandı ve okuyucuyla buluştu. Lakin kitap o denli şok ediciydi ki bu buluşma bir kucaklaşmadan ziyade bir çatışma biçiminde gerçekleşecek ve Tekvin’in, Akdeniz’deki küçük ve şirin adasını terk ederek bir örümcek ağını andıran Amsterdam şehrine göç etmesine sebebiyet verecekti. Verecekti vermesine ama şimdilik bu göç konusuna girmek için son derece erkendi, erkendir.</p>
</body>
</html>
