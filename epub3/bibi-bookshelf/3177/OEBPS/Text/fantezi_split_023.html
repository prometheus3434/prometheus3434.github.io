<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>fantezi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="normal1" id="calibre_toc_20">19.</h1>

  <p class="normal">Genel olarak ekran mekanizmasının, özel olarak ise televizyonun ortadan kalkmasıyla insanlığın can sıkıntısının dozu da tehlikeli boyutlara ulaşmıştı. Özellikle haberkolikler ve bilgisayar oyunu bağımlıları arasında baş gösteren intihara meyil yerini çok geçmeden intihara teşebbüse ve bu eylemin hayata geçirilişindeki başarı oranına bağlı olarak ölüme, ya da eğer söz konusu teşebbüs başarısızlıkla sonuçlanmışsa yaralanmaya, hatta sakatlanmaya bırakacaktı. İntihara bağlı ölümlerde gözlenen bu artış ise doğal olarak yetkilileri çözüm arayışına sevk edecekti. Yetkililerin en yetkisizinin aklına gelen o son derece parlak fikir sayesinde tatlıya bağlanan intihar mevzuu ekranların beyazlık göstermesine bağlı bir sorun olmaktan zar zor da olsa çıkarılacaktı. Ancak her okuduğuna inanmayan kıvrak zekâlı ve şüpheci okuyucularımızın fark edebileceği üzere söz konusu yetkililerin en yetkisizinin kimi akıllara durgunluk vermesi kuvvetle muhtemel önerisi sorunu çözmüyor, sadece insanlığın karşı karşıya kaldığı talihsizlikle bağlantısını koparıyordu. Öneriye göre Uzakdoğu dövüş sporları medyanın öncülüğünde başlatılacak bir propaganda ile bir sanat dalı olarak lanse edilecek ve insanlar şiddet potansiyellerini bu sanat dalı vasıtasıyla dışa vurabilecekti. Haberlerin ve bilgisayar oyunlarının büyük bir kısmının savaş, çatışma, şiddet içerdiğini ve seyircilerini/oyuncularını ekran başında tutabilmek için ölüm dürtüsünü sömürmek olduğunu akılda tutarsak diyebiliriz ki yetkililerin en yetkisizinin önerisi yerinde bir öneriydi. Lakin unuttuğumuz şeyi hatırlayacak olursak görürüz ki haberler ve bilgisayar oyunları hem birbirlerini beslerler, hem ölümden beslenirler, hem de ölümü beslerlerdi. Zira bunlar varlıklarını sürdürebilmek için insanların içine saldırganlık tohumları atıp sonra da bu tohumların dallanıp budaklanması için, yani dışa vurulması için gereken koşulları yaratırdı. Elbette ki son derece yetkisiz de olsa yetkililer arasından çıkan bu etkili kişinin önerisi de medya mekanizmasının aksamadan çalışabilmek için başvurduğu yöntemden pek de farklı olmayacaktı. Netice itibariyle söz konusu yetkisiz ve/fakat etkili kişinin önerisi de bu içe yansıtma-dışa yansıtma mekanizmasına dayanıyordu, ama belki bir farkla; artık şiddet bir sanat olarak görülüyor ve gittikçe popülerleşen bu sanat bir süre sonra günün normu haline geliyordu. Uzakdoğu dövüş sanatlarının şiddet içermediğinin, bilakis içsel ve dışsal huzur ve barışın temin ve muhafazası için icat edildiğinin altını çizenler de yok değildi tabii, ama bunların sayısı o kadar azdı ki, kitlenin büyük bir kısmı bunlara akıldan yoksun birer varlık muamelesi yapmaktan geri durmadı. Nitekim çok geçmeden sesleri solukları kesildi ve fikirleriyle birlikte kendileri de ebediyete intikal etti.</p>

  <p class="normal">İnsan ruhunun karanlık yönünü gayet iyi tanıyan ve toplumlarının parçalanmasını engellemek için harekete geçen bazı düşünürler ise çok geçmeden toplumun parçalanmasının zaten söz konusu olmadığını görecek ve girişimlerinin ne denli gereksiz olduğunu idrak edecekti. Evet, toplum parçalanmamaktaydı, çünkü insanlar özellikle de televizyonun yokluğunun yarattığı can sıkıntısıyla başa çıkabilmek için kendilerini barlara, diskoteklere, kafelere, yani kısacası sosyal ortamlara atmıştı. Herkesi kalıplara sokan ve karakterler yaratmaktan ziyade tipler üreten bir sektör olarak televizyonculuk ortadan kalkınca televizyonun insanları aynı düşünmeye iten illet bir alet olduğunu iddia eden kişiler olacaktır tabii. Ama biz, aynı düşünmek toplumu birleştiren bir şey olmaktan ziyade yapay bir bütünlük yaratan sağduyunun bir ürünüdür diye düşünüyoruz. Sağduyunun katliyle birlikte oluşmaya başlayan birtakım sapkın eğilimleri saymazsak diyebiliriz ki bizce televizyonun ve tabii diğer ekran mekanizmalarının ortadan kalkmasının parçaladığı şey toplum değil, sağduyu denilen illetti, illettir.</p>
</body>
</html>
