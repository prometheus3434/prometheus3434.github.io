<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>fantezi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="normal1" id="calibre_toc_12">11.</h1>

  <p class="normal">Ertesi sabah gazetenin editörü odasına girdiğinde Tekvin elinde <span class="ideitalik">Panoptik Kitap</span>’ın bir kopyasıyla olup bitenleri anlamlandırmaya ve gerçekle kurmaca arasında yeni bağlantılar kurmaya çalışıyordu. Editör yüzünde sinsi bir gülümsemeyle sordu:</p>

  <p class="normal">Nasıl açıklayacaksın bu olanları?</p>

  <p class="normal">Açıklamakta zorlanıyorum, hatta bırakın açıklamayı, anlamlandırmakta bile zorlandığımı söyleyebilirim kitabımla gerçek hayatta olanlar arasındaki bu kaygı verici benzerliği, diye yanıtladı Tekvin bu soruyu.</p>

  <p class="normal">Sen de bilmediğine göre neler olup bittiğini, neler olduğunu kurgulamak bize düşer.</p>

  <p class="normal">Kurgulamak mı? Aklınızdan neler geçiyor? Daha açık konuşun lütfen.</p>

  <p class="normal">Aklımdan geçenler açık, kitabını derhal yayımlıyoruz ve bunu duyurmak için ben seninle kapsamlı bir röportaj yapıyorum.</p>

  <p class="normal">Durun bir dakika. Henüz beyazlığın kaynağı bile belli değil. Ben kitabımda beyazlığın kaynağını bir muamma olarak bırakmıştım. Hatta sık sık <span class="ideitalik">bilinmeyen bir kuvvet tarafından yaratılan beyazlık</span> tarzı ifadeler kullanmıştım. Saramago’nun romanlarına atıfta bulunmuş, hatta bir dönem kitabın adını <span class="ideitalik">Saramago Sarmalı</span> koymayı bile düşünmüştüm.</p>

  <p class="normal">Tamam işte, tüm bunları röportajda anlatırsın artık. Kalkıp da bir kâhin olduğunu, olacakları önceden görüp böyle bir kitap yazdığını söylemeni beklemiyorum senden. Tek yapacağın tüm bunlar olmamış gibi kitap hakkında konuşmak. Asıl bombayı kitap yayımlandıktan sonra patlatacağız.</p>

  <p class="normal">Bu planlar son derece haince sevgili editör.</p>

  <p class="normal">Eğer röportajı reddedersen gazetedeki işine son veririm, sürünürsün; tam da işler düzelmeye başlamışken hem de...</p>

  <p class="normal">Çaresizlik içinde elindeki gazetenin manşetine bir daha bakan Tekvin kendini yazdığı kitaba hapsolmuş gibi hissetti. Editörün tüm isteklerini kabul etmek kendini içinde bulduğu bu kaygı verici durumdan çıkmanın tek yolu olarak görünüyordu. Ne de olsa insanlar onu tanıdıktan sonra yazacağı yeni bir kitapla tüm olanları açıklığa kavuşturabilirdi. Aklındaki işte bu düşüncelerle, tamam, kabul ediyorum, dedi Tekvin. Bu arada editörün yüzündeki gülümsemenin ihtiva ettiği sinsiliğin dozunda ise ciddi bir artış gözleniyordu.</p>

  <p class="normal">Söyleşi günü gelip çattığında hava güneşliydi ve ekran mekanizması ortadan kalkalı tam 48 gün olmuştu. Bu arada Tekvin’in kitabı yayımlanmış, övgüler, yergiler ve hatta sövgüler almıştı. Özellikle kitabın önsözünde yazılanlar eleştiri oklarının merkezi hedefi olmuş, kitabın içinde olup bitenlerse iş olsun diye çevreye serpiştirilmişti.</p>

  <p class="normal"><span class="ideitalik">Panoptik Kitap</span> röportajı</p>

  <p class="normal">Aklın sınırlarında gezen bu kitapta tüm ekranların beyazlıktan başka bir şey göstermediği bir dünya kurguluyorsunuz. Ancak özellikle televizyonsuz, genellikle ise ekransız hayatı panoptik bir hapishanede, daha doğrusu panoptik hapishane modelindeki bir tımarhanede yaşamaya benzetiyorsunuz. Görsel imgelerden yoksun yaşamak neden sizce bu denli feci bir şey?</p>

  <p class="normal">Ben aslında bir şey kurgulamıyorum. Tek yaptığım egemen kurgunun bir öğesini kurgudan eksiltmek suretiyle var olan bir şeyin yok kılınmasının aralayacağı yeni anlam dünyalarını ve bu anlam dünyalarını hayata geçirebilecek yeni kurgu biçimlerini muştulamak.</p>

  <p class="normal">Muştulamak mı?</p>

  <p class="normal">Evet, muştulamak.</p>

  <p class="normal">Yaptığınız şeyi tanımlamak için oldukça ilginç bir kelime seçmişsiniz.</p>

  <p class="normal">Önemli olan kelimenin ilginçliği değil, aktarılmak istenen mananın aktarılmasına hizmet edip etmediğidir.</p>

  <p class="normal">Dilin araçsallığını savunuyorsunuz yani?</p>

  <p class="normal">Benim bir şey savunduğum yok; hele hele de dilin araçsallığını savunmak aklımın ucundan bile geçmiyordu. Hatta bilakis dilin ve aklın araçsallığına son derece karşı bir insan olduğum bile söylenebilir, ki nitekim söylendi de zaten işte.</p>

  <p class="normal">Bu romanı yazarken maksadınız neydi peki? Veya şöyle soralım isterseniz, beyaz ekranlar neyi sembolize ediyor? Ölümü mü? Hiçliği mi? Yoksa bilinmezliğin kendisini mi?</p>

  <p class="normal">Ölüm beyaz ekranların çağrıştırdığı pek çok kavramdan sadece biriydi. Kitabımda sözünü ettiğim beyaz ekran hadisesi gerçekleşince ortaya atılan ilk iddia da bu yöndeydi zaten. Eleştirmenler beyazın ölümü sembolize ettiğinden emin olmakla beraber, bu ölümü sembolize edişin manası konusunda fikir ayrılığı yaşıyorlardı. Eleştirmenlerin bir kısmı benim ölüm dürtüsünün hâkimiyeti altında olduğumu söylerken, bir başka kısmı da benim ölüm dürtüsünü sömürdüğümü iddia ediyordu. Bir üçüncü kısım eleştirmenin söylediği ise oldukça ilginçti, çünkü diğer iki kısım eleştirmenin yorumlarının farklı manalar taşımakla birlikte madeni bir paranın iki yüzü olduklarını ortaya atıyorlardı. Bense elbette ki son derece kayıtsızdım bu yorumlara. Her ne kadar yapılan tüm yorumlardaki doğruluk ve yanlışlık paylarından kuşku duymasam da bu doğruluk ve yanlışlık paylarının dağılımı konusunda herhangi bir fikir sahibi değildim ve açıkçası olmak da istemiyordum. Veya en azından istemediğimi sanıyordum. Lakin çok geçmeden anlayacaktım ki hakkımda yazılıp çizilenlere kayıtsız kalmak benden çok eserime zarar vermekteydi. Olanları anlamlandırıp her şeyi açıklığa kavuşturan tutarlı bir söylemle okuyucularımın karşısına çıkmam ve kitabımdaki beyaz ekran hadisesinin manasını açıklığa kavuşturmam gerekiyordu belli ki.</p>

  <p class="normal">Dış dünyada gördüklerimizin bilinmez bir kuvvet tarafından önceden belirlenmiş olduğu gibi acı bir gerçekle başa çıkamaması muhtemel zayıf ruhlu okuyucularınız için hakikati yumuşatacak olursanız bilinmez kuvvet hakkında neler söyleyebilirsiniz?</p>

  <p class="normal">Diyebiliriz ki bu bilinmez kuvvet denilen şey aslında sosyal-siyasi-ekonomik-kültürel bir oluşumdur. Yani içinde yaşadığımız sosyal-siyasi-ekonomik-kültürel çevre dış dünyada gördüklerimizi nasıl göreceğimizi önceden şekillendirmekte ve bizi yazılı olmayan kurallara tabi birer özne haline getirmektedir, ki ünlü Fransız psikanalist Jacques Lacan bu bilinmez kuvvete Büyük Öteki adını vermeyi uygun bulmuştur. Söylemeye bile gerek yok belki ama işte zarardan ziyade fayda gördüğüm için ben bu gerçeği dillendirme işinde, <span class="ideitalik">Panoptik Kitap</span>’ta tasvir ettiğim televizyonsuz, hareketli görsel imgesiz, insanların ekranlara bakınca sonsuz bir beyazlıktan başka hiçbir şey göremediği, sadece bilinmez bir kuvvet tarafından görülebildiği ve/fakat bunu bilmediği, bir şeyler gördüklerini sananlarınsa aslında görülme biçimlerince şekillenen görme biçimlerine sahip olduğu dünyadan ve işte bu sebepten ötürü de gördüklerinin aslında onların görmeye programlandığı sosyal-siyasi-kültürel birer kurgudan başka bir şey olmadığının altını çizmek istiyordum. Sadece bunun idrakine varmak bile bizi <span class="ideitalik">Panoptik Kitap</span>’ın labirentlerinden dışarıya çıkarabilecekti kanaatimce. <span class="ideitalik">Panoptik Kitap</span>’tan dışarı çıkabilmek için çekilmesi gereken acıları çekip, yıkılması gereken düzenleri yıkıp, bozguna uğratılması gereken anlam dünyalarını bozguna uğratıp, ve/yani işte yazılması gerekenleri yazıp ortaya <span class="ideitalik">Defter-i Tekvin</span> adında yeni bir ürün koymalıydım. Ayrıca belki de kitabımda yazdıklarımın gerçek hayatta zuhur etmesinin de sadece bir tesadüf olduğunu, lakin bu tesadüfi hadisenin, hayal gücünün zamanıyla uyum içindeki analizlerin bir ürünü olduğunu da belirtmeliydim, zira ben ne falcı ne de bir kâhindim. Benim, insanların beni gördüklerinden farklı olduğumu, onların beni gördükleri biçimin kendilerinin görülmek istediği biçim olduğunu açık ve net bir dille kaleme almalı, edebiyat ve felsefe gibi alanlarda bu tür öngörülere sıklıkla rastlandığının, George Orwell’in <span class="ideitalik">1984</span> ve Aldous Huxley’nin <span class="ideitalik">Cesur Yeni Dünya</span> adlı romanlarının bu duruma harika birer emsal teşkil ettiğinin altını çizmeliydim, ki galiba işte çizdim de zaten. Ölüm mevzusuna geri dönecek olursak diyebiliriz ki benim esas maksadım teknolojinin ölümü algılama biçimimizle ne denli derin ve karmaşık bir ilişki içerisinde olduğunu göstermektir. Belli ki ben aslında insan doğasının görsel imge sağlayıcılarının icadından sonra muazzam bir değişime uğradığını, teknolojinin insan için neredeyse bir protez halini aldığını ve teknolojiye eklenti biçiminde sürdürülen yaşamların insanı hareket etmekten men etmek suretiyle bir sonraki aşamada eylem kabiliyetinden tamamıyla mahrum bırakarak bir ölüden farksız kıldığını, kılmakta olduğunu ve kuvvetle muhtemel gelecekte de kılmaya devam edeceğini anlatmaktı. Hatta bundan hareketle söz konusu kitabın ne bir roman, ne de bir deneme veya bilimsel bir metin olduğunu, ama belki, henüz öyle bir tür olmamasına rağmen, söz konusu metnin olsa olsa teorik bir anlatı veya bir roman denemesi olduğunu dile getirebilirim. Ne de olsa ruh ve beden arasındaki ilişkiyi yeni bir bağlamda ve yeni bir teknikle ele ve alaya alan bir kitabın biçimi ile içeriği arasındaki ilişkinin ironik bir şekilde mercek altına alınmasıdır burada söz konusu olan.</p>

  <p class="normal">Benim soru sormama izin vermediniz sevgili Tekvin.</p>

  <p class="normal">Vermedim, evet, çünkü ben iletişime ve diyaloğa karşı olan bir insanım. Kendi hakikatlerimi dillendirir, hemen akabinde de susarım. Söyleyeceklerimin sizin sorularınız tarafından şekillendirilmesini istemiyorum çünkü. Sizin sorduğunuz yanlış sorulara yanlış cevaplar vermektense, kendi doğrularımı dillendirmeyi yeğledim, yeğlerim.</p>
</body>
</html>
