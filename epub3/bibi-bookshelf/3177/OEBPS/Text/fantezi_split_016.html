<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>fantezi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="normal1" id="calibre_toc_13">12.</h1>

  <p class="normal">Bu röportajın yayımlanmasından kısa bir süre sonra bilim insanları ve düşünürler yaratıcı kişilerin beyninin nasıl çalıştığını kavramak için Tekvin’in kitabını incelemeye aldılar. Yapılan analizler sonucunda nörobilim uzmanları, edebiyatçılar ve filozoflar arasında büyük bir fikir ayrılığı yaşandı. Nörobilimciler insan beyninin yeni bir şey yaratabilmesi için nöronlar arasındaki iletişimin yoğunlaşması gerektiğini iddia eder ve kitaplarındaki anlam boşluklarından anlaşıldığı kadarıyla Tekvin’in beynindeki nöronlarda bunun tam tersi bir durumla, yani nöronlar arasındaki iletişimin gevşemesiyle karşı karşıya bulunulduğunu sözlerine eklerken, filozoflar da Tekvin’in yarattığı anlam boşluklarının yeni anlam dünyalarına kapılar araladığını iddia ediyordu. Tartışmalara son noktayı koyansa, yaratıcılık sürecinin beynin hem kasılmasını hem de gevşemesini gerektirdiğini dile getirerek nörobilimciler ve filozoflar arasındaki tartışmanın gereksiz olduğunu, çünkü iki tarafın da eksik bir doğruyu dile getirdiğini vurgulayan edebiyatçılardan başkası olmayacaktı.</p>

  <p class="normal">Her ne kadar bu röportaja ilişkin olarak söylenebilecekler anlatının kurgusu açısından azami ehemmiyeti haiz gibi görünse de henüz oluşmamış, lakin oluşmakta olan bir kurgunun parçalarının, kurgunun bütünü bağlamında anlam kazanabilmesi için anlatının sonlanıp kurgunun bir bütün olarak açığa çıkması ve bu görünüşe kanılmaması gerektiğini söyleyenler de mevcuttu. Tüm bu tartışmalar sürerken Tekvin defterini teorik yazılar ve otobiyografik notlarla dolduruyordu. Küçük, şirin ve/fakat her ne hikmetse lanetli bir Akdeniz adasında doğup büyüdüğünü ve ekranların beyazlaşmasına denk gelen dönemde halen Kıbrıs adındaki söz konusu adada yaşamakta olduğunu şimdiye kadar belirtmeyi ihmal ettiğimiz Tekvin, tartışmaların odağı haline gelip tirajı oldukça artan gazetelerde her gün kendi kontrolü dışında gerçekleşen bu garip tesadüfle ilgili asılsız haberlerin insan olanın aklına durgunluk vermesi kuvvetle muhtemel seviyelerde seyretmeye başlamasından oldukça rahatsız olmuş olacaktı ki çareyi pılıyı pırtıyı toplayıp şu ana kadar adını bile anmadığımız Amsterdam şehrine göç etmekte bulur. Amsterdam’ı seçmesinin temel nedeni ise elbette ki sadece Spinoza’nın yaşamının hemen hemen tümünü Amsterdam’da veya çevresindeki irili ufaklı köy ve kasabalarda geçirmiş olması olamazdı, ki nitekim değildi de zaten. Tekvin, Amsterdam Kültürel Araştırmalar Enstitüsü’nün davetlisi olarak daha önce Amsterdam’da bulunmuş ve teknolojinin gelişimiyle ortaya çıkan yeni denetleme mekanizmalarıyla insan ruhu arasındaki ilişkiyle ilgili bir araştırma yapmak üzere görevlendirilmişti. Araştırmalar fiyaskoyla sonuçlanmış ve üç dört ay gibi kısa bir zaman zarfında askıya alınmıştı. Tekvin gerek suçlularla gerekse de kolluk kuvvetleriyle yaptığı röportajları ve bu röportajlardan çıkan sonuçları bir rapor halinde yetkililere teslim ettikten sonra kendini boşlukta bulmuş ve yeni bir iş buluncaya kadar muazzam bir can sıkıntısıyla boğuşmak zorunda kalmıştı. Can sıkıntısına karşı mücadelede yazma eylemini son derece etkili bir silah olarak benimsemekle kalmayıp bunu bir yaşam biçimi haline de getiren Tekvin işte o dönemdeydi ki Amsterdam’daki hayatından ve bu hayat neticesinde zihninde zuhur eden düşüncelerden kesitler içeren <span class="ideitalik">Defter-i Tekvin</span> adını verdiği bir günlük tutmaya başlayacaktı. Günlüğünde Amsterdam’da gördüklerinden ziyade görmediklerinden söz eden Tekvin’in bunu yapmasının sebebi ise gözün hâkimiyetine son verip görülemeyen dünyada olup bitenleri aktarmak arzusunu taşımasıydı.</p>

  <p class="normal">Evet, iktidarın psişik yaşamını incelemek maksadıyla o dönemlerde denetleme mekanizmalarındaki alt ve üst düzey kadrolarla yaptığı röportajların yanı sıra az önce sözünü ettiğimiz <span class="ideitalik">Amsterdam Günlükleri</span>’ni de ihtiva eden, <span class="ideitalik">Teorik Yazılar ve Otobiyografik Notlar</span> alt-başlığını taşıyan ve edebi değer taşıdığını düşündüğümüz yazılar <span class="ideitalik">Defter-i Tekvin</span>’de toplamıştı. İşte söz konusu defterin anlatımızın kurgusuna katkıda bulunacağını düşündüğümüz bazı kısımlarını siz okuyucularımızla da paylaşmayı uygun bulduk.</p>

  <p class="normal"><span class="ideitalik">Amsterdam Günlükleri-I</span></p>

  <p class="normal"><span class="ideitalik">21 Temmuz gecesinin geç vakitleri</span></p>

  <p class="normal">“Sakin olun arkadaşlar, o sadece bir junkie,” dedi rahatsız bir ses sahibinin elindeki telsize yönelerek. Bir gözetleme polisi biçareliğin sınırlarını zorlayan bir hilkat garibesinin iki polis memuru tarafından yaka paça, adeta inorganik bir nesneymişçesine yerden kaldırılıp gereksiz bir mal gibi kaldırımın kenarına atılarak kaba ve küçük düşürücü olarak nitelendirilebilecek el kol hareketleriyle rencide edilişini seyrediyordu melun melun önündeki ekranlardan birine bakmak suretiyle.</p>

  <p class="normal">21 Temmuz Cumartesi gecesi saat on sularında Amsterdam Merkezi Polis Karakolu’nun gözetleme kulesindeyiz. Burası gözlerle dolu bir oda. Bir gözün içinde bin bir göz var burada, zira buradan şehirdeki tüm gözetleme kameralarının hem kayıtlarına ulaşılabiliyor, hem de şehirdeki hemen hemen tüm sokaklar ekranlardan gözetlenebiliyor.</p>

  <p class="normal">Bu odada hiç kıpırdamadan oturduğu halde kişi Amsterdam sokaklarında gezebiliyor. Bu arada sanırım şunu söylemekte fayda olacaktır: Boyutları ve nüfusuna göre oran-orantı hesabı yapılınca Amsterdam dünyanın en çok CCTV, yani güvenlik kamerası barındıran şehirlerinden biri olarak çıkıyor karşımıza. İşin ilginç yanı bu şehrin aynı zamanda dünyanın en serbestiyeci ve en kozmopolit şehirlerinin de başında geliyor olması. Peki ama benim ne işim var burada? Gerçekten de iktidar ve gelişen teknoloji arasındaki ilişki üzerine yapılan bir araştırma için bilgi toplama safhası gereği burada olabilir miyim ben? Denetleme mekanizmalarındaki son gelişmeler ve sosyal yaşama etkileri üzerine bir rapor hazırlamak olabilir mi benim maksadım?</p>

  <p class="ortayazi">***</p>

  <p class="normal">Bu arada Red Light District’e kayıyor gözümüz. Polis merkezinde miyiz, erotik video gösteriminde mi belli değil. Müfettiş Gerhard Brouwer Amsterdam Centraal’dan sorumlu panoptik gözlemci. Az önce telsizle o biçare düşmüş junkie’ye daha kibar davranmaları konusunda uyarıda bulunan kişi. Şehirde bir vukuat olduğu zaman buradan görüp bölgeye en yakın dağ bisikletli polis devriyelerine durumu bildirerek nahoş hadiselerin önüne geçmekle görevli kendisi. İlginçtir, bu polislerden bazıları daha önce rampalarda BMX’leriyle uçuşuyormuş. Parklardan toplayıp adam etmişler bunları. Altlarına doğru dürüst bisiklet, ellerine son moda telsiz vermişler. Brouwer de onlardan biriymiş ama iki yıl önce terfi etmiş. Şimdi sokaklarda gezmek yerine bu odadan sağlıyormuş asayişi. Brouwer işini severek yaptığını, Amsterdam’da normal bir filmde görebileceğinizden çok daha ilginç şeyler olduğunu söylüyor: “2004 Nisan’ında bu projeye başladığımız zaman bazı hayat kadınları ve pencere fahişeleri şikâyet etmişti. Kameralar müşterilerini tedirgin edip uzaklaştırıyormuş. Ama onlar bile kabul ediyor artık bu kameraların kendi güvenlikleri için olduğunu. Müşteri profillerinde muazzam bir düzelme olduğunu söylüyorlar mesela. Yıllık değerlendirmelerimiz gösteriyor ki bölgedeki suç oranında 2004’ten günümüze büyük bir düşüş var. Eğer insanlar kendilerini emniyette hissederlerse daha çok ziyaretçimiz olur diye düşünüyorum.”</p>

  <p class="ortayazi">***</p>

  <p class="normal">Hollanda’da suç ve bireysel özgürlük arasındaki ince çizgiyi en fenni şekilde çizmişler anlaşılan. Söylediklerinden anlıyoruz ki Brouwer bireysel özgürlükler konusunda da çok duyarlı: “Elde ettiğimiz görüntüler sadece toplumsal düzeni sağlamak için kullanılıyor. İşlenen suçların soruşturulmasında kullanmıyor ve 72 saat içinde yok ediyoruz bu materyali. Sadece bölge müdürlüğünden yazılı izin gelirse DVD’ye kaydediyoruz görüntüleri. Tabii burada suçun da soruşturmaya değer olması gerekiyor. Yani birisi cüzdanını çaldırdı diye oturup da 6 saat CCTV kayıtlarını inceleyecek halim yok herhalde. Ama mesela 2006 yılında bir kadın kaçırılarak tecavüz edilmişti. Biz kadını kaçıran arabanın plaka numarasını elde ettik CCTV kayıtlarından ve şüpheliyi tutukladık. Büyük yankı uyandırmıştı bu olay o zamanlar.”</p>

  <p class="ortayazi">***</p>

  <p class="normal">Amsterdam Merkezi Polis Karakolu’nun gözetleme kulesinden, iktidarın gözleriyle dolu bu odadan sorumlu Müfettiş Brouwer’le yaptığım röportajda şu ana kadar söylenenler sen de takdir edersin ki iyi iktidar ve kötü iktidar arasındaki farkın altını çizer nitelikte sevgili okur. Belli ki amaç bağcıyı dövmek veya üzüm yemek değil, kırlarda temiz hava alıp üzümlere yan bakmak hiç değil. Kameraları caydırıcı olması için koymuşlar sağa sola. Mesela o kaçırılıp tecavüz edilen kadına saldıran kanun kaçağının yakalanması kim bilir kaç tecavüzcüyü caydırmıştır kafasında kurguladığı haince eylemlerden.</p>

  <p class="ortayazi">***</p>

  <p class="normal"><span class="ideitalik">“Bize biraz da kameralarla ilgili bilgi verir misiniz sevgili Brouwer, tabii eğer münasipse?”</span></p>

  <p class="normal">“Kameralarımız teşkilatımıza mahsustur ve özel olarak Amsterdam’ın mimari yapısı ve çevre düzenlemesiyle uyum içerisinde olacak şekilde tasarlanmıştır. Bu kameraların amacı görünmez olmak değil, tam tersine, gözden kaçmayacakları şekilde konumlandırıyoruz kameralarımızı. Çünkü kameraların amacı caydırıcı olmak, yani suçlunun kamerayı görüp suça teşebbüs etmekten vazgeçmesini sağlamak. Suç işlendikten sonra suçlunun cezasını çekmesi mağdurun zararını telafi etmekten uzaktır bence. Bu sadece iş işten geçtikten sonra sunulan bir tesellidir mağdura.”</p>

  <p class="normal"><span class="ideitalik">“Peki teknolojiyle arası nasıl güvenlik teşkilatınızın?”</span></p>

  <p class="normal">“Bu yıl son teknoloji ürünü kameralar aldık. Bak sana göstereyim marifetlerini.”</p>

  <p class="normal">Brouwer kamerayı tek bir dokunuşla 360 derece döndürebiliyor ve inanılmaz mesafeleri birkaç saniye içerisinde burun dibine kadar yaklaştırabiliyor. İktidarın her şeyi görmeye muktedir gözünden hiçbir şey kaçamıyor böylelikle.</p>

  <p class="ortayazi">***</p>

  <p class="normal">Brouwer’le daha çok sohbet etmek isterdim aslında. Ama şimdilik asayiş berkemal olsa da her an her şeyin vuku bulabileceği bir cumartesi gecesi olduğunu akılda tutarak ne yazık ki on beş dakikayla sınırlandırmak durumunda kalıyoruz Brouwer’le görüşmemizi.</p>

  <p class="normal">Gözetleme kulesinden ayrılırken son bir kez baktım ekranlara. Amsterdam’da hayat vukuatsız ve/fakat pek çok ilginç olayla dolu bir şekilde seyrediyor, dereler akmaya, ördekler yüzmeye devam ediyordu. Bir grup şüpheli şahıs kamerayı görünce başlarını başka tarafa çevirip yön değiştiriyorlar, salyaları akan bir adam çöpleri karıştırıyor, elinde, “Yüce İsa, Tanrı’nın kuzusu!” yazılı bir pankart taşıyan çılgın bir kadın yüzünü kameraya yaklaştırıp avaz avaz bağırıyor, bu arada bir başka kadın çıplak göğüslerini İhtiyar Denizci adlı bir barın camına sürtüyordu. Saate baktım, on buçuktu. Aklıma saçma ve saçma olduğu kadar da anlamlı bir fikir geldi; belki de hayatımda ilk ve son kez aklıma gelecek son derece istisnai bir fikir... Polis karakolundan ayrılıp derhal Red Light District’e yöneldim ve önüme çıkan ilk güvenlik kamerasına melun melun baktım iki dakika boyunca. Üçüncü dakikaya girdiğimde bisikletli bir polis yanıma gelerek iyi olup olmadığımı sordu. “İyiyim,” dedim ve kameraya el sallayarak ekledim, “Müfettiş Brouwer’in dikkatini çekmeye çalışıyordum sadece.”</p>

  <p class="normal">Brouwer’in beni görüp görmediğini bilmiyorum ama eğer görmüşse tebessüm ettiğinden eminim. Belki de el bile sallamıştır bana ama bunun pek bir önemi olduğunu sanmıyorum, zira panoptik denetleme mekanizmasının yapısı gereğidir, kameranın arkasındaki kişi seni görür ama sen onu göremezsin. Bu da onu senin karşında daha üstün bir konuma yerleştirir ve seni denetlemesini kolaylaştırır. Yani tıpkı Foucault’nun deşifre ettiği gibidir mantık: “Görünürsün ama göremezsin. [...] Görünürlük bir tuzaktır.”</p>

  <p class="normal">O kameraların arkasındaki gözün bozuk olduğunu ve/yani bu ekranların başında oturan şahsiyetin kişilik bozukluğu olduğunu düşünmek bile istemiyor insan. Eğer otorite sapkınsa seni denetlemekle yetinmez ve üzerinde tahakküm kurmaya çalışır, seni boyunduruğu altına almaya kalkışır ve daha başka yanlış eylemlere cüret ve teşebbüs eder. İşte iyi otorite ve kötü otorite arasındaki temel farklılık da zaten ancak gerçek hayatta yaşanan bürokratik sorunlar ve adil olmayan dayatmalar neticesinde yaşanan birey-kitle-iktidar çatışmaları dolayımıyla çıkar karşımıza. Sevk-idare ve denetim mekanizmasının doğru dürüst çalışıp çalışmadığının test edileceği yer günlük yaşamdır. Yani günlük yaşamda yarattığı etkilerdir iktidarın iyi mi kötü mü olduğunu gösteren. Demek ki eğer iyi ve kötü arasındaki temel farkı bu kavramların içini boşaltmak ve sınırlarını belirsiz kılmak suretiyle ortadan kaldırırsak sevk ve idare mekanizmamızın bizi daha müreffeh günlere taşımasını umut dolu bir hayal formunda olasılıklar dışına hapsedip asla gerçekleşmemeye mahkûm kılmış oluruz.</p>

  <p class="normal"><span class="ideitalik">22 Temmuz Pazar</span></p>

  <p class="normal">Michel Foucault <span class="ideitalik">Hapishanenin Doğuşu: Gözetim ve Ceza</span> adlı başyapıtında mimar ve düşünür Jeremy Bentham’ın yeni bir hapishane modeli olarak tasarladığı ve <span class="ideitalik">Panopticon</span> adını verdiği, zamanına göre (on dokuzuncu yüzyıl) devrimci sayılabilecek gözetim ve denetim mekanizmasını modern zamanlardaki iktidarın işleyiş biçimini gözler önüne seren bir metafor olarak lanse eder. Foucault’ya göre <span class="ideitalik">Panopticon</span> mahkûmların hareketlerini, davranış biçimlerini ve hatta düşüncelerini kontrol altında tutan bir aygıt, bir makinedir adeta. <span class="ideitalik">Panopticon</span> iç içe geçmiş halkalardan oluşan bir binadır ve tam ortasında bir gözetleme kulesi bulunur. Mahkûmların hücreleri bu gözetleme kulesinden rahatlıkla görülebilecek şekilde dizilmiştir. O kadar ki mahkûmun kendisi ne kadar saklanmaya çalışırsa çalışsın hapishanenin mimari yapısı vasıtasıyla oluşturulmuş ışıklandırma düzeneği öyle bir tasarlanmıştır ki mahkûmun gölgesi rahatlıkla görülebilir kuleden. Sürekli gözetim ve denetim altında tutulmakta olduğunu bilen mahkûm şahsiyet zaman içerisinde kendisini kuledeki gardiyanın gözüyle görmeye ve o gözün beklentileri doğrultusunda hareket etmeye başlar. O kadar ki artık kulede bir gardiyan olup olmadığı bile önemsizleşir, zira zaten artık mahkûm hapishanenin gözünü, otoritenin bakış açısını içselleştirmiş ve otomatikman mahkûmluk rolünü benimsemiştir. Dolayısıyla çoğu zaman kulede bir gardiyan tutmaya bile gerek yoktur artık, ne de olsa zaten mahkûmlar sürekli kulede bir gardiyan varmış gibi hareket etmeyi alışkanlık haline getirmişlerdir.</p>

  <p class="indentmetinitalik">Çevrede halka halinde bir bina, merkezde bir kule; bu kulenin halkanın iç cephesine bakan geniş pencereleri vardır; çevre bina hücrelerle bölünmüştür, bunlardan her biri binanın tüm kalınlığını kat etmektedir; bunların, biri içeri bakan ve kuleninkilere karşı gelen, diğeri de dışarı bakan ve ışığın hücreye girmesine olanak veren ikişer pencereleri vardır. Bu durumda merkezi kuleye tek bir gözetmen ve her bir hücreye tek bir deli, bir hasta, bir mahkûm, bir işçi veya bir okul çocuğu kapatmak yeterlidir. Geriden gelen ışık sayesinde, çevre binadaki hücrelerin içine kapatılmış küçük siluetleri olduğu gibi kavramak mümkündür. Ne kadar kafes varsa, o kadar küçük tiyatro vardır, bu tiyatrolarda her oyuncu tek başınadır, tamamen bireyselleşmiştir ve sürekli olarak görülebilir durumdadır. Görülmeden gözetim altında tutmaya olanak veren düzenleme, sürekli görmeye ve hemen tanımaya olanak veren mekânsal birimler oluşturmaktadır. Sonuç olarak, hücre ilkesi tersine döndürülmekte veya daha doğrusu onun üç işlevi –kapatmak, ışıktan yoksun bırakmak ve saklamak– tersyüz edilmektedir; bunlardan yalnızca birincisi korunmakta, diğer ikisi kaldırılmaktadır. Tam ışık altında olma ve bir gözetmenin bakışı, aslında koruyucu olan karanlıktan daha fazla yakalayıcıdır. Görünürlük bir tuzaktır.<sup class="calibre3"><a href="../Text/fantezi_split_030.html#footnote-252-1" id="footnote-252-1-backlink">[1]</a></sup></p>

  <p class="normal"><span class="ideitalik">Panopticon</span> denilen bu hapishane modelinin önemi, modern toplumlardaki iktidarın işleyiş biçimini temsil eden bir yapıya sahip olmasıdır. Biliyoruz ki modern toplumla birlikte merkezi iktidar çözülerek bireylerin içine işlemiştir. Ölüm ilanı vermeye hevesli pek çok kişi merkezi otoritenin bu çözülüşünü iktidarın ölümü olarak telakki etmiştir, ama bu son derece yanlış bir yorumdur, zira iktidar ölmemiş, sadece şekil değiştirmek ve kendisini görünmez kılmak suretiyle gücüne güç katmıştır sevgili okur. Artık iktidar, toplumu oluşturan bireylerin dışında değil, içindedir. Yani toplumu oluşturan bireyler kendilerini içinde buldukları sistem tarafından öyle bir kurulmuştur ki artık onlara ne yapmaları, nasıl davranmaları gerektiğini söylemek bile gereksizleşmiştir, zira onlar zaten sistemin aksamadan çalışması için oynamaları gereken rolü oynamaya dünden razı bir hale getirilmişlerdir.</p>

  <p class="normal"><span class="ideitalik">23 Temmuz</span></p>

  <p class="normal">Düşüncenin otomatik olmaktan çıkıp düzensiz bir biçimde dıştan gelmeye başlaması öznenin alışılagelmiş düşünce ve his kalıplarının ötesine geçmeye başladığının göstergesidir. Yazan özne böylelikle bilinmeyene yelken açan bir gemiye dönüşür. Yolculuk son derece tehlikelidir, zira bilinenin terk edilip bilinmeyenin girdaplarında boğulma tehlikesi arz eden bir durumla karşı karşıya kalmak gerekliliği söz konusudur yolculuk süresince. Geri dönüşü olmayan bir yolculuk olabilir bu. Ne var ki bu yolculuğun amacı zaten geriye dönüşü değil, bilakis henüz olmayan yeni bir durumun yaratılmasını amaçlar. Şimdiki zaman ve şimdiki mekân geride bırakılıp yeni bir zaman ve mekân yaratabilmek için, yani statükonun ötesine geçebilmek için kişinin hiçliğin girdaplarında kaybolma riskini göze alabilmesi gerekir. Kişi bilmelidir ki eğer yeni bir oluşuma gidilmesi başarısızlıkla sonuçlanırsa geriye dönecek bir yer olmayacak, zira yeni bir oluşuma gidilmesi kararının alınması demek dönülecek yerin, yani şu an içinde bulunulan zamanın artık şimdiki zaman değil, geçmiş zaman olmuş olması olacaktır. Ve işte böylelikle de geriye dönüşü imkânsız bir yer olarak tarihin sayfalarındaki yerini almış olacaktır geride bırakılan. Ancak bu yer geride bırakıldığı anda içinde bulunulabilecek yeni bir yer yoktur. İçinde bulunulabilecek yeni bir yer, yeni bir durum ancak yoktan var edilebilir. Tabii unutulmamalıdır ki burada yok derken geride bırakılan yerin ve zamanın şimdiki zamanda, yerde ve durumda yarattığı boşluktan söz ediyorum. Geride bırakılanın şimdiki zamanda yarattığı boşluk yokluğun varlığı anlamında kullanılmıştır burada. Yani geçmişin şimdideki yokluğu şimdide bir boşluk yaratmıştır ve yeni bir şey yaratmak için öznenin elinde olan tek şey öznenin kendi içinde bulduğu bu boşluktur.</p>

  <p class="normal">Genellikle geleceğin şimdiden hareketle ve geçmiş kalıntıları üzerine inşa edildiği söylenir. Bu bir noktaya kadar doğru olsa bile genel olarak son derece yanlış bir yaklaşımdır konuya. Zira geçmişin kalıntısı değil, şimdideki halidir tarih denilen şey. Geçmişten bir şey kalmamıştır artık, sadece yokluk vardır insanı çevreleyen ve içindeki boşluğu geçmişle değil, gelecekle doldurmaktan başka yapacak bir şeyi kalmamıştır insanın.</p>

  <p class="normal"><span class="ideitalik">24 Temmuz</span></p>

  <p class="normal">Beyni harekete geçirici sinyallerden aldım bugün. İçinde pek çok sinyalin depolandığı kompakt disk formatında elektronik müzikten söz ediyorum burada. Pek çok sinyalin aynı anda yankılanmasından oluşan anti-armonik bir yapıya sahipti müzik. Kimileri buna müzik demekten çekiniyor; sadece birtakım sesler ve hiç değişmeyen bir ritim olarak görüyorlar elektronik müzik hadisesini. Oysa işin aslı hiç de öğle değil. Şöyle ki; burada müzik denilen sanat dalını oluşturan seslerin ötesine geçip doğada olmayan sesler yerine, doğada olan organik seslerden bile daha organik duyulan ve/fakat işte aslında son derece inorganik olan sesler yaratıyor elektronik müzik. Yani yoktan ses var ediyorlar. Zira yaptıkları doğadaki sesleri taklit ve temsil etmekten ziyade doğadaki seslerin abartılmış, mercek altına alınmış hallerini üretip sunmak elektronik müzik üreticilerinin. Böylelikle doğaya yeni sesler ve yeni ritimler katmış oluyorlar. Bu yeni seslerin ve yeni ritimlerin doğadaki sesler ve ritimlerle inanılmaz bir armoni oluşturduğunu söylemeye ise gerek bile yok sanırım. Ama gene de işte söylemekte zarardan ziyade fayda olacağı fikrinden hareketle şunu söylemek durumunda buluyorum kendimi: Mesela kalp atışı, karın guruldaması veya kurbağa sesini andıran sesler, ki artık bunlara ses demek yerine sinyal demek daha doğru olur sanırım, bedene ama özellikle de beyine doğrudan etki eden sinyaller yaratabiliyorlar. Bu sinyaller doğada olmayan sesler olduğu için doğanın bir temsili olan bedenin beş duyusunun ötesine geçebiliyorlar. Bu sinyaller beş duyumuzu o kadar yoğunlaştırıyor ki adeta yeni bir duyumsama boyutuna geçiyor, yeni bir duyumuz (mesela altıncı his) varmış hissine kapılabiliyoruz. Ne var ki burada söz konusu olan altıncı his gibi yeni bir duyu organı değil, beş duyumuzun yoğunlaşması neticesinde ortaya çıkan yeni bir duyumsama biçimidir, ki bu biçim duyumsanan şeyin niteliğini değiştirecek kuvvete sahiptir.</p>

  <p class="normal"><span class="ideitalik">25 Temmuz</span></p>

  <p class="indentmetinitalik">Amsterdam’da fare paniği... Küresel ısınmayla birlikte ekolojik dengenin bozulması karşısında fareler şehirlere akın ediyor. Amsterdam farelerin istilası altında... Turistler şaşkın, halk isyankâr...</p>

  <p class="normal">Bunlar bazı yerel gazete ve dergilerden derlediğim manşetlerdir. Görüyorsun ki kimisi bir korku filmine çevirirken fare hadisesini, bir diğeri olayı global bazda ele almış. Ötekiyse turizme zararları bağlamında değerlendirmiş konuyu. Neticede herkes kafasına göre bir yerlere bağlamış mevzuyu.</p>

  <p class="normal">Zamansa akıp gidiyor, havalar son derece dengesiz...</p>

  <p class="normal">Sen sinekten şikâyet et, ben fareden, bahçelerde ısırgan...</p>

  <p class="normal">Evimdeki farenin varlığına alışmaya çalışıyor ve/fakat muvaffak olamıyorum. Farenin ben yemek yaparken veya yerken ayağımın altında dolanması inan sinirime dokunuyor. Bir gün yanlışlıkla üzerine basmaktan korkuyorum bu farenin. Manzara karşısında üç gün bir şey yememe kararı alırdım herhalde.</p>

  <p class="normal">Evdeki kimse fare konusunda bir şey yapmıyor. Aslında herkes rahatsız ama kimse ne yapılması gerektiğini bilmiyor. Hayatında vahşi doğayla muhatap olmamış ki adamı olsun kadını olsun. Farenin ortadan kalkmasını istiyor ama öldürmek fiilini başkasına havale ediyor hep. “Evet,” diyor, “istemiyorum bu fareyi, yok edin onu!”</p>

  <p class="normal">Bir şey yapmamakla da kalmıyor evdeki kimse, yemekleri ortada bırakıp farenin cennete düştüğü yanılsamasının hâkimiyeti altına girmesine sebep oluyor herkes. Ama ben var oldukça bu ev cennet değil cehennem olacaktır söz konusu fareye!</p>

  <p class="normal">İşte görüyorsun sen de, belediye fare sorununu bile çözememiş Amsterdam’da. Bu yüzden de pek çok evde arbede yaşanıyormuş ev arkadaşları arasında. Bu vesileyle de sosyal refahtan sorumlu devlet bakanı belediye başkanına mesaj gönderip fare sorununun çözümü için işbirliğine hazır olduklarını söylemiş. Bu arada fare olayını protesto etmek için bir grup kavalcı kavallarını alıp küçük liman yanındaki merkez köprünün üstünde sanatlarını icra etmek suretiyle resital vermişler. Maksatları burasının fareli köy, kendilerinin de bu köyün kavalcıları olduğunu aleni kılmakmış âlemin nezdinde.</p>

  <p class="normal">Her neyse ki ev arkadaşlarımla fare zehrinin tek çözüm olduğu konusunda mutabakata vardık. Derhal en ucuzundan fare zehri alıp bu musibet fareye zorla yedireceğiz. Birimiz burnunu sıkarken ötekimiz de zehirleri tıkacak ağzına. Bu fare yüzünden çok masraf ettik çok. Ama artık yeter! Bundan böyle yemeklerimiz otuz saniye açıkta kaldı diye acaba fare mıncıkladı mı şimdi bunu şeklinde endişelere kapılmak yok!</p>

  <p class="normal">Fare başarıyla imha edilir. Bir cana daha kıyılmış olur böylelikle. Peki ama yazık değil miydi bu fareye? O bizim faremizse biz de onun insanları değil miydik? Yemek artıklarını paylaşamaz mıydık kendisiyle? Bizler bu kadar kötü yürekli insanlar mıydık ki tutturmuştuk ille de bu fareyi öldürelim diye? Sanırım öyleydik. Lanet olsundu böyle doğanın kanununa!</p>

  <p class="normal">Doğanın kanununa lanet okumak bir anlam ifade etmiyor ne yazık ki. Etseydi keşke, lakin etmiyor, zira doğanın kanununun insan eliyle bozulmuş halidir burada söz konusu olan. Şaka gibi görünse de yerindedir, doğru gibi durmasa da manidardır yazımın başında iktibas ettiğim o manşetler. Görüyorsun ki dünyada olmaması gereken şeyler olursa fareler olmamaları gereken yerlerde olur ve insanlar yapmamaları gereken şeyler yapar sevgili günlük.</p>
</body>
</html>
