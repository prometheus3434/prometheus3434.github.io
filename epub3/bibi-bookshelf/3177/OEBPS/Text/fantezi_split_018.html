<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>fantezi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="normal1" id="calibre_toc_15">14.</h1>

  <p class="normal">Öznelerle nesneler, nesnelerle nesneler, ve öznelerle özneler arasındaki farklılıklardan ziyade benzerlikleri görmeye meyilli bilinçler için özellikle kaleme aldığımız bu bölüm az önce sözünü ettiğimiz bilinç türüne sahip okuyucularımızın Spinoza ile Descartes arasındaki benzerlikleri ve farklılıkları aynı anda görebilmelerini sağlayacaktır diye düşünüyor ve okuyucularımızın bu bölümü okuduktan sonra artık bu ikisi arasında biz istesek de istemesek de var olan benzerlikleri ve farklılıkları görebilecek idrak kabiliyetine kavuşacaklarını ümit ediyoruz.</p>

  <p class="normal">Felsefedeki iki önemli dönüm noktası Descartes ve Spinoza’nın eserlerinde çıkıyor karşımıza. Birbirlerinin tersi yönlerde ilerleyen bu dönümler şöyle: Descartes ruhun bedenden bağımsız, kendine yeterli ve bedenin ölümü halinde bile varlığını sürdürebilecek bir şey olduğunu söylüyordu. Oysa Spinoza buna şiddetle karşı çıkmış ve ruhun varlığını bedenden bağımsız olarak sürdüremeyeceğini, bedenin ölümünün ruhun da ölümü anlamına geleceğini son derece kesin ve net bir dille ifade etmişti. Hatırlatmalıyız ki Descartes ve Spinoza aşağı yukarı aynı dönemde yaşamış ve ikisi de bilimin önlenemez yükselişine tanıklık etmişti. Hatta bu yükselişte ikisinin de önemli birer rol oynadığını söyleyenler bile vardır günümüzde. Lakin elbette ki bu tür yorumların tamamen yersiz olduğunu söylemek doğru değildir, zira bildiğimiz bir başka şey de Descartes’ın filozofluğa ilaveten üstün bir matematikçi ve Spinoza’nın da becerikli bir lens yapımcısı olduğudur. Hemen belirtelim, Spinoza yaşamının büyük bir kısmını odadan odaya taşınarak ve kiraladığı bu odalarda geceleri felsefe kitapları yazıp gündüzleri de lens yapım ve satımıyla uğraşarak son derece cüzi miktarlarla sağlıyordu geçimini. O kadar ki, abartacak olursak aldığı para barınma ve beslenme dışında ancak mürekkep, kalem ve kâğıt almaya yetiyordu diyebiliriz. Hiçbir zaman malı mülkü olmamış, ailesinin ona bıraktığı mirası bile istemeyip her ne hikmetse sadece anne ve babasının yatağını almış ve söz konusu yatağa yaşamının sonuna kadar sahip çıkmıştı. Anne ve babasının Spinoza’nın doğumuna yönelik olarak bulundukları cinsi münasebet işte bu yatakta gerçekleşmişti. Bilmiyoruz Spinoza’nın tüm mirası reddedip sadece söz konusu yatağı sahiplenmek istemesinin ne derece düşündürücü olduğunu söylemeye gerek var mı. İnsan ruhunun karanlık yönünü merak eden okuyucularımız isterlerse bu ilginç arzunun kökenine inip psikanalitik boyutlarını incelemek üzere araştırmaya koyulabilirler. Bizler bu anlatının yazarı veya yazarları olarak böyle bir analiz girişiminin ne kurgumuz açısından gerekli, ne de insanlık için anlamlı olacağından hareketle bu tür mevzularla vakit kaybetmek istemediğimiz için konuyu es geçiyor ve Tekvin’in bir zamanlar hem Descartes’ın, hem de Spinoza’nın yaşadığı Amsterdam şehrinde edebi işlerle uğraşarak geçirdiği gecelere ve Spinoza’nın ruhuyla ettiği sohbetlere dönüyoruz şimdi.</p>
</body>
</html>
