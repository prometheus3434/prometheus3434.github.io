<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>fantezi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="normal1" id="calibre_toc_10">9.</h1>

  <p class="normal">Olayın ilk iki haftası sona erdiğinde sadece bizim anlatımızın kahramanı olan Tekvin’in yaşadığı ülkede yayımlanan gazete sayısı ikiye katlanmış, halihazırda yayımlanmakta olan gazetelerin en kötüsünün tirajında bile yüzde yüzlük bir artış gözlenmişti. Bu arada belirtmeliyiz ki tüm bunlar olurken Tekvin, en kötüsünün tirajında bile yüzde yüzlük bir artış gözlemlenen işte bu gazetelerin birinde kültür-sanat sayfalarını hazırlıyor ve aynı gazetenin edebiyat ekine denemeler, öyküler, kitap eleştirileri, zaman zamansa şiirler yazıyordu. Tekvin yaşadığı hayattan bıkıp usanmış olmasına rağmen bunu hiç kimseye çaktırmıyor, kendini kandırıyor ve hatta yazılarının daha etkili olacağı bir dünya düşlüyor bile olabilirdi bir süreden beridir. Her ne hikmetse işte şimdi, televizyon denilen illet aletin ortadan kalkmasıyla, daha doğrusu madden var olmaya devam etmesine rağmen bu varlığın işlevsellikten arındırılmış olması sebebiyle manadan yoksun kalması, yazılı kültürün tekrar öne çıkmasına ve pek çok yazarın bir zamanlar ulaşılmaz gibi görünen ideallerine yaklaşmasına vesile olmuştur. Söylemeye bile gerek yok ama işte Tekvin de yazarlık hayatında yeni bir döneme giren bu insanlardan biriydi. Kendisi nasıl olsa gazetedeki yerini yıllar süren çabalar sonucu sağlamlaştırabilmiş ve artık gazetedeki varlığı yerinden edilmesi namümkün bir hal almıştı. Dünyadaki tüm televizyon ekranlarının beyaza bürünmesiyle ise yazılı basın insanların tek haber ve reklam kaynağı haline gelmiş ve bu da yazının gerek maddi, gerekse de manevi değerini artırmıştı. O kadar ki, artık Tekvin’in garsonluktan tercümanlığa çeşit çeşit ek işlerde çalışması gerekmeyecek, hep ve sadece kendi yazı işiyle uğraşmak yetecekti hayatını idame ettirmeye. Tekvin ilk kitabını işte böyle bir atmosferde yayımladı. Kitap televizyonsuz bir dünyada geçiyor ve <span class="ideitalik">Panoptik Kitap</span> adını taşıyordu.</p>

  <p class="normal">Her neyse, Tekvin’in kitabını şimdilik bir tarafa bırakıp karakterine dönecek olursak diyebiliriz ki kendisi kitapçıları gezmeyi seven, haftanın altı yedi gününü, her günün üç dört saatini kitapçılarda kitaplara sadece bakmakla kalmayıp onları okuyarak da geçiren, vasat bir üniversitenin felsefe bölümünden zar zor mezun olmuş ve büyüklerine saygıda kusur etmiyor görünse de içten içe onlara lanet okuyan, otuz yaşında bir insandır. Artık bir filozof olamayacağını anlamış, elini eteğini akademik dünyadan çekerek kendini edebiyata, sinemaya, televizyonda haber ve tartışma programları seyretmeye vurmuştur. Lakin sadece yalnız ve uykusuz geçen gecelerde edebi işlerle uğraşmakla, film izlemekle ve haberleri seyretmekle kalmamaktadır Tekvin. Gündüzleri de denemeler, öyküler, anlatılar ve hatta siyasi yazılar bile yazmaktadır irili ufaklı dergi ve gazetelere. Belirli bir duruşu olmadığı için rüzgârın estiği yöne göre şekillendirmektedir o da yazılarının yönünü. Mesela o gün rüzgâr batıya doğru esiyorsa Tekvin Batılı düşünürlere meylettiği gözlenen yazılar yazmakta, rüzgâr doğuya doğru eserse ise Doğu felsefesini öne çıkaran yazılarını neşretmeyi uygun bulmaktadır. Tekvin’in bu tavrı şimdi bize garip ve etiğe aykırı gelebilir, ancak o günün koşullarında Tekvin için, çıkış yolu olarak beliren yegâne yoldur düşüncelerinin yönünü rüzgâra göre ayarlamak ve buna bağlı olarak da rüzgâr ne yönden esiyorsa o yönde yazılar yazmak. İşte aşağı yukarı böyle bir karakter olan Tekvin o ekransız ve görsel imgesiz, can sıkıcı hayatla başa çıkabilmek için <span class="ideitalik">Defter-i Tekvin</span> adında bir kitap yazmaya başlamış, lakin içindeki boşluk yazdıkça daha da büyüyünce bu devasa boşluğa karşı bir savunma mekanizması olarak Spinoza’nın ruhunu yaratmıştır. Evet, işte en sonunda belli oldu ki o az önce bahis konusu yaptığımız mahlukat, Spinoza’nın hayaleti değil, ruhuydu, ruhudur. Söz konusu ruhu yaratırken Tekvin’in aklındaki düşünce Spinoza’nın yaşadığı zamanlarda ne televizyonun ne de diğer ekran mekanizmalarının mevcut oluşuydu denebilir sanırız. İşte bu gerçekten hareketle Spinoza’dan ekransız dünyada yaşamanın zorluklarıyla mücadelede kullanılacak teknikler öğrenebileceği düşüncesiyledir ki Tekvin söz konusu ruhu yaratmıştır. Belli ki <span class="ideitalik">Panoptik Kitap</span>’la ortaya son derece ilginç bir fikir atmıştır Tekvin ve şimdi de işte yarattığı bu hapishaneden çıkmak için kullanılacak yolu bulmak için tekrar <span class="ideitalik">Panoptik Kitap</span>’a girmesi gerektiğini düşünmektedir, çünkü bilmektedir ki <span class="ideitalik">Defter-i Tekvin</span> ancak <span class="ideitalik">Panoptik Kitap</span> içerisinden yazılabilir ve Spinoza’nın teorileri bu bağlamda son derece endikedir. Tekvin o gece aklındaki işte bu düşüncelerle son derece tedirgin edici düşler görmek üzere uykuya dalar. Tekvin’in düşler âleminde olmasından istifade ederek bizler de tüm televizyon ekranlarının beyaza büründüğüyle ilgili haberin gazete manşetlerinden çeşitli şekillerde fışkırdığı güne dönüp anlatmayı ihmal ettiğimiz birkaç önemli olayı aktaralım müsaadenizle.</p>

  <p class="normal">Tekvin elbette ki o lanetli mayıs ayının son gününde saatler tam sıfırı gösterdiği sırada yaşanan o talihsiz olayın sabahında, yani 1 Haziran’da, gözlerini tıpkı Kafka’nın Gregor Samsa’sı gibi tedirgin edici düşlerden bile daha tedirgin edici gerçeklere açmış olduğunu bilmiyordu. O her zaman olduğu gibi gene son derece tekdüze ve gereksiz bir güne uyandığını sanıyor ve bu sanrıyla da gözlerini ovuşturup son bir kez esniyor, geriniyordu yatağından kalkarken ve şunu düşünmekten kendini alamıyordu bunu yaparken: “Şu sıralar kafayı hayatın anlamı, varlığın sebebi, yokluğun varlığı gibi, felsefenin kendini ezelden beridir üzerinde düşünmeye vakfettiği ve/fakat sorduğu sorulara aradığı yanıtları bulamayınca, buz eden yerine kaldırmaya meylettiği sorunlara takmış olmamın sebebi hakkındadır herhalde bu rüya. Kendimi bu rüyanın hangi konuda olduğunu kendimle paylaşmaya zorunlu hissediyorum. Böyle hissediyorum işte kendimi çünkü alkol Tanrı’ya olan inancımı sarstığından beridir kendimde değilim. İnsanın Tanrı’yı neden yarattığını artık hepimiz biliyoruz ancak bunu hatırlatmakta zarar değil, bilakis fayda vardır. İnsan Tanrı’yı yarattı çünkü insan kendini evrende pek yalnız hissediyordu. Öyle bir güç gerekliydi ki insana, insan kendi dışında ve kendinden daha güçlü ve anlamlı bir bütünlüğün parçası olarak kendini emniyette, yaşamını anlamlı hissetsindi.”</p>

  <p class="normal">Son derece sakin bir insan olan Tekvin işte aklındaki bu düşüncelerle saate bakar. Saatin dokuzu çeyrek geçtiğini görerek derhal dişlerini fırçalamak üzere tuvalete gitmesi gerektiğini idrak eder ve bu yönde eyleme girişir. Girişir girişmesine ama tam olarak nedir Tekvin’i derhal bu yönde hareket etmeye iten şey? O şey şu olabilir mesela: Kendisi bir gazetede çalışmaktadır ve işe geç kalmış olmasa bile kalacağı su götürmez bir gerçek halindedir. Evden çıkmak için gerekenleri yerine getirdikten sonra hayrete mahal vermeyecek şekilde evden çıkar. Çıkar çıkmasına evden ama çıkışıyla eve girişi bir olur. Bunun sebebi ise obsesif kompülsif diye tabir edilegelmiş ruhi ve sinirsel bir hastalıktan mustarip olmasıdır. Hastalığı gereği eve geri giren Tekvin sifonu çekmiş olup olmadığına, ışıkların hepsini kapamış mı ona falan bakar, evin her yerinde kontroller yapar. Gayesi evden çıkarken içini rahat kılmak, gözünün arkada kalmamasını sağlamaktır. Okuyucuyu germenin gereği ise hiç yoktur, zira unutulmamalıdır ki anlatımız bir gerilim anlatısı değil, bilakis türler arası bir etkileşimin neticesinde ortaya çıkmakta olan, kategorize edilemeyecek nitelikte bir hadisenin edebi form kazanmasından ibarettir. Belli ki bu türde bir anlatı daha evvel hiç yazılmamıştır, zira bu anlatının ait olabileceği bir anlatı türü zaten namevcuttur.</p>

  <p class="normal">Her neyse, Tekvin evden en nihayet çıkar, ama çıkarken duraksar ve evde her şeyi kontrol edip etmediğini düşünür. Tüm kontrolleri yapıp evdeki her şeyi kontrol altında aldığına kanaat getiren Tekvin rahat bir nefes alır ve apartmandan dışarıya çıkmak yolunda emin adımlarla merdivenlerden aşağıya inmeye meyleder. Eder etmesine Tekvin merdivenlerden aşağıya inmeye meyil ama bir dakikadır, ya hafızası kendisini yanıltmakta ise ve aslında evde kontrol altına alınmamış bir şey kalmışsadır? Ya ev kendisinin yokluğundan istifade ederek bir çılgınlık yaparsadır? İşte bunlar Tekvin’in şuurunu istila etmekte ve tarifi imkânsız ıstırapların ruhunda fink atmasına sebebiyet vermekte olan düşüncelerden sadece bazılarıdır.</p>

  <p class="normal">Tekvin işe yeterince geç kaldığının idrakiyle, kafasından geçmekte ve hiç şüphesiz hastalığının ürünü olan yersiz düşünceleri yenmeyi başararak adımlarını sıklaştırır. Tanrı’ya şükürler olsundur ki Tekvin’in evi çalıştığı gazeteye pek yakındır. Zaten Tekvin de bu evi çalıştığı gazeteye olan yakınlığından ötürü kiralamıştır. Olaysız bir yürüyüşten sonra gazeteye varır ve her şeyin güllük hatta gülistanlık olduğunu görerek salakça bir sevince boğulur. Boğulur boğulmasına salakça bir sevince ama biz biliyoruzdur ki bu boğuluş pek uzun sürmeyecek, Tekvin çok kısa bir süre sonra gerçeği, yani dünyadaki tüm televizyonların bir önceki gece yarısı hep beraber ne idüğü belirsiz bir beyazlık göstermeye başladığını öğrenecektir. İş arkadaşlarından birinin gazeteyi Tekvin’in önüne attığı o dramatik sahne bu bağlamda çarpıcı olabilir mesela.</p>

  <p class="normal">Neşe içerisinde herkese günaydın dedikten sonra görev yerini alan Tekvin görevi icabı iş arkadaşlarına saygıda ve sevgide kusur etmez. Etmez etmesine ama nereden bilsindir zavallı Tekvin ki iş arkadaşlarının artık Tekvin’in televizyonların beyazlıktan başka bir şey göstermekten vazgeçtiğinden bihaber dünyasında yaşamadığını. Arkadaşlarından biri o günün, yani o mübarek 1 Haziran tarihinin gazetesini Tekvin’in yazı masasına fırlatır ve haberleri duydun mu, diye sorar. Kulakları bu sözleri duymaktayken gözleri de gazetenin dev puntolu manşetine ilişen Tekvin hayretler içerisinde, olamaz, bu mümkün değil, diye şaşkınlığını dile getirir. Tekvin gazeteyi eline alır ve manşeti okur: “Görüntü Nereye Gitti?” Manşet, görüntünün içinde bulunulan zaman ve mekândaki yok oluşunun, aynı görüntünün bir başka zaman ve mekânda yeniden var olmasını gerektireceğini vurguluyor olması bakımından ilginç gelmiştir Tekvin’e. Editörün manşetlerde soru işareti gerektiren ifadeler kullanmaktan şiddetle kaçınmaya meyilli olduğu da tecrübeyle sabitken, elbette ki manşetteki durumun gerçekten de kaygı verici bir boyut arz ettiği su götürmez bir gerçek halini alacaktır Tekvin için. Zira Tekvin ilk kitabı <span class="ideitalik">Panoptik Kitap</span>’ı henüz yayımlamamış olmakla beraber, fikir almak maksadıyla gazetenin editörüne manüskrinin bir nüshasını bizzat elden vermiş bulunuyordu söz konusu manşetin atıldığı günden tam bir hafta önce. Tekvin yüzünde endişe ve sevinç ifadelerini aynı anda barındırmaktadır ve bunun sebebi henüz yayımlanmamış olmakla birlikte bir hafta önce tamamladığı romanı <span class="ideitalik">Panoptik Kitap</span>’ta da tıpkı gazetede yazan haberde olduğu gibi dünyadaki tüm televizyon ekranlarının beyazlığa mahkûm oluşu ve akabinde gelişen düşündürücü, hatta dehşet verici olayların anlatılıyor olmasıydı, olmasıdır.</p>

  <p class="normal">Hemen belirtelim, Tekvin’in kitabına göre beyazlaşan şimdilik sadece televizyon ekranlarıydı. Sinema, video, DVD gibi görsel teknolojilerde henüz en ufak bir bozulma gözlenmiyordu. Belli ki televizyonların beyazlaşmasına sebep olan bilinmez kuvvet, sinema, video, DVD gibi ekran mekanizmalarının da hep ve sadece uçsuz bucaksız bir beyazlık ve bitmek bilmez fakat duyulması neredeyse imkânsız olmasına rağmen insan olana rahatsızlık veren, onu geren, onda tedirginlik ve daha başka olumsuz duygulanımlar yaratan bir hiss sesi vermesini sağlamaktan şiddetle kaçınmıştı. Belki de bilinmez kuvvet bunu kurgumuza duyduğu derin bağlılıktan ötürü yapmıştı. Belki de bilinmez kuvvet sinema, DVD, video gibi görsel imge sağlayıcılarının kurgumuz açısından ne denli gerekli olduğunu bildiği için söz konusu görüntü sağlama yöntemlerini kendi hallerine bırakmıştı. Peki ama bilinmez kuvvet neden ve nasıl başarmıştı bunu? Yapması gereken ve nitekim yaptığı şey çok basitti. Bilinmez kuvvet işin kökenine inip doğrudan ekran mekanizmasını işlevinden arındırma yoluna gitmek yerine neden sadece televizyon ekranlarını beyazlığa mahkûm etmiş olduğunun ve bunu nasıl yaptığının içinde bulunulan bu erken aşamada okuyucuyu ilgilendirmediğini, zira aşamanın henüz bu bilginin paylaşılması için gereğinden erken olduğunu, söz konusu bilgi okuyucuyla paylaşıldığı takdirde kurgunun merak uyandırıcı yanının ortadan kalkacağını bildiği için olsa gerek, kurgunun geleceği açısından olmasa bile en azından şimdisi açısından anlatının merak etmeyi seven okuyucuların gözünden düşmesine gerek aklen, gerekse de gönlen razı olmadığından –vicdanı buna el vermediğinden de diyebiliriz– tüm ekranları beyazlatmak yerine sadece televizyon yayını yapan televizyon ekranlarını beyaz kılmayı seçmiştir. Elbette ki bunun meyvelerini çok geçmeden toplayan, okumakta olduğun bu satırların yazarı veya yazarları olacaktır. Her neyse, demek ki şimdilik dünyadaki tüm televizyonlar dışındaki hiçbir görsel imge sağlayıcısı işlevinden arındırılmamıştır. İnsanlar DVD’lerini takıyor ve görüntü almakta en ufak bir sıkıntı yaşamıyorlardır, çünkü bilinmez bir kuvvet tüm DVD’lerin hep ve sadece beyazlık göstermesini mümkün kılmamıştır. Böylece de işte doğrudan ekran mekanizmasının bozguna uğratıldığı yönündeki iddialar şimdilik anlamsızlığa mahkûm kılınmış olur. İnsanlar çok geçmeden bu tartışmanın yersiz ve de gereksiz olduğuna kanaat getirip tekrar sorunun kaynağının ne olduğu sorusuna yönelirler. Neyse ki konunun bir polemik içerisinde spiraller çizerek insanlığı kısır bir döngüye hapsetmesinin önüne aklı başında bir yazarın yaşam ve ölüm, varlık ve yokluk, yaratıcılık ve yıkıcılık arasındaki son derece kompleks ilişkilere hem en fenni, hem de en edebi şekilde açıklık getiren ilk kitabı geçecektir, ki bu yazar Tekvin, bu kitapsa <span class="ideitalik">Panoptik Kitap</span>’tır sevgili okuyucularımız. <span class="ideitalik">Panoptik Kitap</span>’ın içi ise tam bir labirent gibidir ve insanın kendini bu kitapta kaybetmesi kuvvetle muhtemel olmakla beraber, söz konusu kayboluş insanın kendini yeniden bulabilmesi için gerekli bir koşuldur, çünkü insan kendini kitapta kaybetmekle kendi içinde kaybetmiş olur aslında. Bunu sebebi ise kitabın insanın içindekinin dünyamıza yansımasıyla zuhur edegelmesidir. Yani insan kitabı okurken, kitap da insanı okur denebilir. Bu ikisi okuşur ve yazışır belli ki... Kitapta geçen olaylar okuyucunun geçmişine göre şekillenir, böylece de okuyucu kitabın kendi geçmişi ve hatta şimdisi ile derin bir ilişki içerisinde olduğuna kanaat getirir. Oysa kitap kendi kendisinden başka kimseyi anlatmıyordur aslında. Elindeki bu kitap ise işte o <span class="ideitalik">Panoptik Kitap</span> hakkında, aynı anda her nasılsa hem çok geç hem de çok erken olacak şekilde, yani yenilgiye mahkûmiyeti yazgısı belleyen ve/fakat her yenilginin de yeni bir başlangıca rahimlik ettiğini akılda tutarak kaleme alınmış bir başka kitaptan başka bir şey değildir belki de. Ama belki de öyle bile değildir işte. Belki de elindeki bu kitap <span class="ideitalik">Panoptik Kitap</span>’tan çıkış yolunu gösteren, <span class="ideitalik">Defter-i Tekvin</span> adında başka bir kitaptır. Belki de aslında önsöz olan <span class="ideitalik">Panoptik Kitap</span>’tır, bu kitapsa sonsözdür, tabii eğer o tür sözler –yani ön ve son diye tabir edilebilecek cinsten olan sözler– gerçekten de varsa. Görüldüğü üzere herkes ve hiç kimse gibi biz de tam olarak bilemiyoruz hakikati. Acaba bunun sebebi hakikatin bilinmesi namümkün bir hiçlikten ibaret olması olabilir mi? Eminiz ki tüm bunlar anlatımız ilerledikçe kesinlik kazanacak ve bizler de bu vesileyle hep birlikte öğreneceğizdir her şeyi, ey üstündeki laneti yazgısı belleyen sabırsız okur!</p>
</body>
</html>
